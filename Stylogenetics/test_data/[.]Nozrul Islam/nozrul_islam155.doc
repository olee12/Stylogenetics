সচিত্র সিলেট সফর, ভূমিকাপর্ব



বড়ভাই ফোন করছে, কথা কওনের সময় নাই, তাই ফোন সাইলেন্ট করে ড্রয়ারে রেখে কাজ করছি- এই যখন অবস্থা, তখন বউ জানালো কদুরা (এনকিদু, শিমন, নাজমুল আলবাব) আসতেছে।
আমার তো মাথায় হাত।  !!!
অতপর রাত ১০টার সময় এরা এসে হাজির। আর এসেই নানান আব্দার, এটা খাবো ওটা খাবো। শেষতক এক গামলা ভাত, গরুর মাংস, বালিশ মিষ্টি... সব শেষ করে শিমনের ওজন এতোই বেড়ে গেলো যে তাকে বহনকারী আমার বাড়ির একমাত্র প্লাস্টিকের চেয়ারটাই ভেঙ্গে গেলো। (এনকিদুর পোস্টে নিশ্চয়ই ছবি দেখছেন?)
তাতেও যদি ক্ষান্ত হতো তাইলে তো কথাই ছিলো। কথা আছে না, বাঙ্গালী বইতে দিলে খাইতে চায়, খাইতে দিলে শুইতে চায়? একেবারে খাটিঁ কথা। আলবাব মিয়ারে বিছানা পেতে দিতে হলো। 
আমার উপর এতো এতো অনাচার অত্যাচার তো আর সহে না। এর একটা প্রতিশোধ দরকার। তাই পরদিন দুপুরে বাউল মশায়ের কাঁধে চড়ে বসলাম। রওনা দিলাম সিলেটের পথে। 
সেই এক দারুণ বিকেলে গাড়ি ছুটে চললো সিলেটাভিমুখে। 
সিলেটে এর আগে আমি তিনবার গেছি। কিন্তু সেগুলোর অভিজ্ঞতা বড়ই করুণ। একবার শিবিরের দৌড়ানি খেয়ে জীবন নিয়ে পালাইতে হয়েছিলো। আরেকবার এক বালিকা তাকে ভালোবাসতেই হবে নইলে এক্ষুনি জীবন দিবে, ফলে তার জীবন হাতে নিয়া পালাইতে হইছিলো। আর আরেকবার একেবারেই নিরামিষ ভ্রমণ। বউ পোলাপানের এইটাই প্রথম সিলেট যাত্রা।
তো এইবার রওনা দিলাম আপাদমস্তক ঘুরঘুরির মতলবে। কোনো প্ল্যান নাই পরিকল্পনা নাই। হুট করেই। সত্যি বলতে বিয়ের পরে বউ নিয়ে কোথাও যাওয়া হয় নাই। বাচ্চা বড় হয়ে গেছে। তবু এইটারে এক প্রকার হানিমুন বলা যায়।
একসময় আমি খুব ভালো বাংলাদেশের ম্যাপ আঁকতে পারতাম। আর ম্যাপে সিলেটের অংশটা আঁকতে খুব মজা লাগতো। কোনায় যে ছোট্ট একটা গুলটু বাঁকা হয়ে থাকতো, সেটা দেখতে দারুণ মজা লাগতো। তাই সিলেটের প্রতি একটা আকর্ষণ ছিলো। আকর্ষণ ছিলো আরো নানান কারণে। সিলেট অঞ্চলেই ছিলো একটা স্বতন্ত্র ভাষা। নাগরী ভাষা। এই ভাষাটা নিয়া আমার আগ্রহ ছিলো। একটা বই কিনছিলাম এই ভাষার উপর। এখন আর খুঁজে পাচ্ছিনা।
তাছাড়া দেশের সবচেয়ে সমৃদ্ধ ঝর্ণা মাধবকুণ্ড, চা বাগান... এসব নিয়ে সিলেট একটা দারুণ জায়গা। প্রাকৃতিক সম্পদে ভরপুর এই অঞ্চলটা জন্ম দিয়েছে অনেক সুরের... হাছন রাজা, রাধারমণ, শাহ্ আব্দুল করিম, দূর্ব্বীণ শাহ্...
সচলের অনেক প্রিয় বন্ধু্ও সিলেটেরই... এই অঞ্চলেরই মানুষ প্রিয় সঞ্জীবদা। সব মিলিয়ে সিলেট বেশ আপন আপন লাগে। 
আর এখন সিলেট বা বরাক উপত্যকা একটা বিরাট বিষয়। টিপাইমুখ বাঁধ নিয়া চায়ের কাপে অনেক ঝড়। বাঁধ পরিদর্শনে কে যাবে সেই সিদ্ধান্ত সরকার এতদিনেও নিতে পারতেছে না। ভাবলাম আমারে ছাড়া গতি নাই, আমিই যাই... দেখে আসি... 
আর একসময় তো ঘোষণাই দিছিলাম- সিলেটি মেয়ে ছাড়া বিয়া করুম না। 
যাহোক, আজাইরা প্যাচাল পাড়তেছি খালি। রাস্তায় নামি এইবার। 
তো হালকা ঝাপসা বৃষ্টির মধ্যে দিয়ে গাড়ি এগিয়ে চললো। গাড়ি চালাচ্ছেন নজমুলাল্বাবের ভাই টিপু। চমৎকার একজন মানুষ। গল্পবাজ আছেন। দেখা গেলো তার একসময়ের কাজের ক্ষেত্র আর চেনা পরিচিত লোকজন আমার সাথে বেশ মিলে যায়। ফলে পুরো রাস্তা তার সাথেই বেশ আড্ডা জমলো।
গাড়ির পিছনের কাঁচ নতুন লাগানো হইছে, তাই জোরে ছোটা নিষেধ। আস্তে আস্তে দ্বিগুণ সময় নিয়ে চললো গাড়ি। ৪ ঘন্টার পথ পাড়ি দিলাম ৬ ঘন্টায়। মাঝে উজানভাটি নামক রেস্তরায় বসে কাবাব রুটি খাওয়া। এতো সুন্দর একটা রেস্তরা যে পথে থাকতে পারে ভাবিই নাই আমি। এতোটাই পরিষ্কার পরিচ্ছন্ন... খুবই মুগ্ধ। 
ঢাকা ছেড়ে কোথাও যেতে হলে আমার সবচেয়ে মজা লাগে গন্ধটা। ধীরে ধীরে গন্ধটা বদলাতে থাকে। বাতাসটা বদলাতে থাকে। নিঃশ্বাসে আরাম লাগতে শুরু করে। এ এক দারুণ অনুভূতি। বিশেষ করে আগে যখন ট্রেনে করে কোথাও যেতাম। খুব ভালো লাগতো।
কিন্তু এখন গাড়িভর্তি শীতাতপ নিয়ন্ত্রন যন্ত্র। সে যন্ত্রের দোহাইতে জানালা খোলা যায় না। সিলেট যাওয়াটা কেবল চোখের দেখাতেই থেকে যায়। 
সিলেট যেতে যেতে রাত হয়ে গেলো। সাড়ে এগারটায় হাজির হলাম নাজমুল আলবাবদের বাড়িতে। ছোট্ট একটি টিলার উপর বাড়ি। দেখেই মন ভালো হয়ে যায়। অথবা খারাপ হয়ে যায়। মনে হয়, ইশ্, আমার স্বপ্নের বাড়িটার মতো। সে বাড়ির সামনে তাকালে জোড়ায় জোড়ায় পাহাড় দেখা যায়, পাশে তাকালে পাহাড় আর রাবার বন, পেছনে তাকালে তাও পাহাড়। আর খালি সবুজ। প্রথম যেটা মনে হইলো এই ব্যাটাদের বাড়ি থেকে বের করে দিয়ে দখল করে নিলে কেমন হয়? শুনলাম এরা আবার অত্রাঞ্চলের বিরাট ক্যাডার... তাই আর সাহস করলাম না। তার উপরে আবার সেই বাড়িতে আছে বিরাট এক কুকুর। আমি আবার কুকুর ডরাই। তবে কুকুর শুধু না, সেবাড়িতে অনেক পায়রা আছে। দারুণ মজা লাগতেছিলো সকালে সেগুলো দেখতে। 
সেদিন ছিলো সচলায়তনের জন্মদিন। প্রথমে ভাবছিলাম আমরা তিন তিনজন সচল একলগে আছি (আমি, অপু আর সেলিনা তুলি)। ওমা, একটু পরেই দেখি মুস্তাফিজ ভাইয়ের ফোন। সেও সিলটেই আছে। খুশিতে আগডুম বাগডুম... 
এইবার জম্পেশ মজা হবে... 
একটু চা খেয়ে আসি (সিলেটে গিয়ে খুব চা খাওয়ার বাতিক হইছে) 
আগামী পর্বে ছবিও থাকবে। এখন ছবি এডিট করতে ইচ্ছা করতেছে না। সময়ো নাই

