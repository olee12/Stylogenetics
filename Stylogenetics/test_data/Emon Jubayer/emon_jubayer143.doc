গল্প: মরম জ্বীনের  কান্ড (দ্বিতীয় পর্ব)



                        অন্তুর দাদুবাড়ির দারোয়ান জলিল মিঞার আর চাকরি ছাড়া হয়নি। তার কতগুলি কারণ আছে। এক এক করে বলছি। প্রথমত জলিল মিঞা কে এখন আর রাত জেগে বাড়ি পাহারা দিতে হয় না। বলাবাহুল্য  জলিল মিঞা আবার দারুণ ঘুম কাতুরে। যে বাড়িতে  মরম থাকে, সে বাড়ি রাত জেগে পাহারা দেওয়ার দরকারটা কী!  আজকাল জলিল মিঞা  রাতের বেলায় নাক ডেকে  ঘুমায়; দিনের বেলাতেও ভোঁস ভোঁস করে ঘুমায়। তাকে হাটবাজারেও যেতে হয় না। আজকাল  হাটবাজার মরমই করে।  ওকে তো আর পচা মাছা কিংবা পোকায় কাটা  বেগুন কি মূলা  গছিয়ে দেওয়া যায় না। তাহলে আর রক্ষে আছে? ধুরন্ধর মাছঅলা কি সবজি বিক্রেতার এমন হাঁচি উঠবে যে, রদ্দি মাল বদলে না দেওয়া অবধি সে মরণ হাঁচি থামবে না। কাজেই  রাতদিন শুয়ে বসে থেকে বুড়ো বয়েসে জলিল মিঞা বেশ নাদুসনুসুদ হয়ে উঠছে।   
মরম- এর সঙ্গে জলিল মিঞার দারুণ খাতির হয়ে গেছে। আগেই বলেছি, ওদের দুজনের ঘর পাশাপাশি । দুজনের প্রায়ই সুখদুঃখের আলাপ হয়। জলিল মিঞার মনে একটা গভীর  দুঃখ আছে। সে কখনও ঢাকা শহরে যায়নি। কথাটা শুনে মরম- এর মন বিষন্ন হয়ে উঠল।  জলিল মিঞার দুঃখ ঘোচানোর জন্য তো আর তাকে  ঢাকা শহরে নিয়ে যাওয়া যায় না। এখন তাহলে  কি করা যায়? মরম- এর মাথায় একটা বুদ্ধি এল। মরম পুরনো ঢাকার এক মসজিদসংলগ্ন মাদ্রাসায় দু বছরের মতো  ছিল। সে পুরনো ঢাকার ঘাতঘোত,  অলিগলি সব চেনে।  সে জলিল মিঞাকে বোঝাল ঢাকা মানে পুরনো ঢাকা। আর পুরনো ঢাকা মানেই বাখরখানি আর বুন্দিয়া। কাজেই ওই ঢাকাই তোফা জিনিসটা খেলেই ঢাকায় যাওয়ার দুঃখ আর থাকবে না। মরম বলল, ঢাকা শহর মানে হল পুরনো ঢাকা। যেখানে সরু সরু গলিতে ঘোড়াগাড়ি চলে, লোকজন কুর্তা আর সরু পায়জামা পরে ঘুরে বেড়ায় আর বাখরখানি আর বুন্দিয়া খায়।  
বাখরখানি আর বুন্দিয়া কি?
এক ধরনের মজার খাবার। আরে সেজন্যই তো আপনাকে এত কথা বললাম। আপনি বাখরখানি আর বুন্দিয়া খেলেই ঢাকা যাওয়ার  দুঃখ ভুলে যাবেন।
বাখরখানি আর বুন্দিয়া কই পাব?
মরম বলল, ওসব আমিই ম্যানেজ করব, আপনি কেবল মউজ করে খাবেন। বলে মরম অদৃশ্য হয়ে গেল। তারপর চোখের পলকে একপ্লেট বাখরখানি আর বুন্দিয়া নিয়ে হাজির হল।
জলিল মিঞা ঢাকাই তোফা জিনিস খেয়ে ভারি খুশি হল। সেই থেকে তার আর  ঢাকায়  না যাওয়ার  দুঃখ আর নেই। তবে মাত্র সাড়ে তিন সেকেন্ডের মধ্যে যে পুরনো ঢাকা থেকে এক প্লেট বাখরখানি আর বুন্দিয়া এনে হাজির করা সম্ভব নয় সেটি জলিল মিঞার মাথায় ঢোকেনি। বয়স হয়েছে বলেই হয়তো। কিংবা আজকাল শুয়ে বসে থেকে বুড়োর বোধবুদ্ধি সব ভোঁতা হয়ে গিয়েছে। 
জলিল মিঞার সঙ্গে মরম এর সম্পর্ক মধুর হয়ে উঠলেও এ বাড়ির রাঁধুনি জোছনা বানু এখনও মরমকে রাক্ষসই মনে করে। সেদিন রাত্রে  মরম ডাকাত না ধরলে যে  ডাকাতরা জোছনা বানুর   ট্রাঙ্কটা নিয়ে যেত এ জন্যও মরম-এর প্রতি জোছনা বানুর বিন্দুমাত্র  কৃতজ্ঞতা বোধ নেই। ভারি আশ্চর্যের বিষয় এই যে এ জন্য মরম- এরও বিন্দুমাত্র  দুঃখবোধ নেই। ওদিকে জোছনা বানু ঈর্ষায় জ্বলে পুড়ে ছাই হয়ে যাচ্ছে। মরিয়ম বেগম প্রতি বেলা  দু পট চাল বেশি রাঁধতে বলেছেন। ঈর্ষার কারণেই কিনা কে জানে জোছনা বানুর  চিরুনি, সাবান,  তেলের শিশি -এসব নিয়মিতই হারিয়ে যাচ্ছে। জোছনা বানু আবার ছিচকাঁদুনে  আছে। বেশি কান্নাটান্না করলে সে চিরুনি, সাবান,  তেলের শিশি যথাস্থানেই ফেরত চলে আসে। মরিয়ম বেগম কেবল মুখ টিপে হাসেন। 
তা  অন্তুর দাদুবাড়ি মরম- এর দিনকাল বড় সুখেই কাটছে। যদিও ওর ঠিক কি সে যে সুখ- তা ঠিক বোঝা যায় না। তবে  মরম একটু দুষ্টুও আছে। এই যেমন সেদিন ও সামসু গোয়ালা কে কেমন কাঁদিয়ে ছাড়ল। সামসু গোয়ালা  সকালের দিকে দুধ দিয়ে যায়। একদিন মরম জিগ্যেস করল, এই তুমি দুধে পানিটানি মেশাও না তো?
সামসু গোয়ালা  পানি মেশায় বটে । কিন্তু সে এক পুচকে ছোঁড়ার কাছে স্বীকার করবে কেন?
বেশ, না করল । কিন্তু,  তারপর কি হল? 
এ বাড়ির ঠিক উলটো দিকে রহমত উকিলের দোতলা বাড়ি।এক তলায় চেম্বার। দোতলায় রহমত উকিল পরিবার-পরিজন নিয়ে থাকেন।  সামসু গোয়ালা  সে বাড়িতেও দুধ দেয়। রহমত উকিল বড় দুদে উকিল। আইনের ব্যতয় সহ্য করেন না। সেদিন সকালে কী হল -কী একটা তদন্তের কাজে রূপপুর থানার সাব-ইন্সপেক্টর মোহাম্মদ মোজাম্মেল হোসেন চেম্বারে এসেছেন। তিনি  পুলিসের লোক। ভেজালের সব রকম ঘাতঘোত জানা আছে। তিনি কী মনে করে দুধ পরীক্ষা করলেন। ব্যস।  দুধে ধরা পড়ল  ভেজাল। তখন  সাব-ইন্সপেক্টর মোহাম্মদ মোজাম্মেল হোসেন বললেন, চল চান্দু, শ্রীঘর থেকে কয়েক দিন বেড়িয়ে আসবি। 
সামসু গোয়ালার  সাব-ইন্সপেক্টরের পা জড়িয়ে ধরে সে কী   হাউমাউ করে কান্না। 
তাই বলছিলাম। মরম একটু দুষ্টুও আছে।
তা মরম এর পাহারায় অন্তুর দাদুবাড়ির লোকজন ভালোই আছে। নিরাপাদে আছে। এই দিন কয়েক আগে বাড়িতে এক ছিচকেচোর ঢুকেছিল। তখন দুপুর। ছিচকেটা দেয়ালটপকে ঢুকেছিল। খলিল মিঞা ঘুমাচ্ছিল। মরিয়ম বেগম ঘরে শুয়ে বিশ্রাম নিচ্ছিলেন। মরম ঘরে বসে কোরান তেলওয়াত করছিল। জোছনা বানু পুকুরঘাটে। বাসি কাপড়চোপড়   ধুচ্ছিল। ছিচকেচোরটা উঠানের দড়ির ওপর থেকে যেই মরম এর পাঞ্জাবিটা ধরেছে, অমনি  কোত্থেকে  অনেকগুলি সাদা রঙের বেড়াল চলে এল। কম করে  চল্লিশ-পঞ্চাশটা তো হবেই। এতগুলো বেড়াল একসঙ্গে দেখে  ভয়ে ছিচকেটার আত্মারাম খাঁচাছাড়া হওয়ার উপক্রম। মিনিট খানেক পরে বেড়ালগুলি এদিক-ওদিক  চলে গেল। ছিচকেটা পাঞ্জাবিটা  ফেলে পলকে দেয়ালের কাছে চলে যায়। তারপর দেয়াল টপকে পগারপাড়। 
সেদিন বিকেলেই অন্তুর ছোটচাচা এলেন। ব্যবসার কীসব জরুরি কাগজপত্র নিতে এসেছেন। এখুনি মীরখালি রওনা হয়ে যাবেন । ওখানে মরিয়ম বেগমের বড় মেয়ে সেলিনা থাকে। রাত্রে ওখানেই থাকবেন ছোটচাচা ।  মরিয়ম বেগম  ছোট ছেলের হাতে বড় মেয়ের কাছে মোরব্বা পাঠাবেন। একটা বক্সে মোরব্বা ভরেছেন।  
যাওয়ার সময় দেখা গেল জিপটা স্টার্ট নিচ্ছিল না। ছোটচাচা বিরক্ত হলেন। হঠাৎ কোত্থেকে একটা লোক এসে হাজির। মাঝবযেসি। মুখে কালো ঘন দাড়ি। খাকি রঙের শার্ট পরনে। চোখ টুকটুকে লাল। চুল উশকোখুশকো। বলল, দেখি উস্তাদ।  আমি একবার ট্রাই মারি। বলে লোকটা জিপের নিচে ঢুকে গেল। একটু পর জিপ স্টার্ট নিল। সেই লোকটাকে আর দেখা গেল না। ছোটচাচা ব্যস্ত ছিলেন বলে  খেয়াল করেননি। 
আধ ঘন্টা পর মরিয়ম বেগম  টের পেলেন মোরব্বার বক্সটাই  দেওয়া হয়নি।   মরিয়ম বেগমের  মন খারাপ হল। এত শখ করে করলেন।  মরম বলল, আমাকে দেন নানী। আমি বাক্সটা ছোটমামারে   দিয়া আসি। 
যা, তাহলে।  মরম এর হাতে বাক্স দিয়ে মরিয়ম বেগম বললেন। 
রাত্রে মীরখালি থেকে সেলিনার ফোন এল । মোরব্বার সে কি প্রশংসা!
 এদিকে হয়েছে কী-বাড়িতে এক নতুন উৎপাত দেখা দিয়েছে। বাড়িতে একজন  উটকো মেহমান এসেছে। সম্পর্কে লোকটা মরিয়ম বেগম- এর ছোট মেয়ে রেহানার দূর সর্ম্পকের চাচাশ্বশুর। লোকটার বাড়ি মধুগঞ্জ, ফাটকাবাজি করে। নাম আয়েন উদ্দীন । মাঝবয়েসি।  মাথায় টাক, গায়ের রং বেজায় কালো। বেঁটে  মতন ভুঁড়িওলা থলথলে লোকটা বড্ড মামলাবাজ। আয়েন উদ্দীন-এর ওপর মরিয়ম বেগম ভীষন বিরক্ত। মেয়ের কারণে মুখে কিছু বলতেও পারছেন না। ওদিকে রেহানা চট্টগ্রাম থেকে ঘন ঘন ফোন করছে। রেহানার  বিয়ে হয়েছে চট্টগ্রাম। ফোনে বলছে, ওনার যত্ন নিও মা । আমার মানসম্মানের ব্যাপার।  ভুলেও পাঙ্গাশ দিও না মা। উনি পাঙ্গাশ খান না। একবেলা মুরগি দিলে তো পরের বেলা খাসি। প্লিজ,  দুপুরের তরকারি রাতে দিও না মা, তোমার পায়ে পড়ি। 
আচ্ছা, আচ্ছা।  ও নিয়ে তুই ভাবিস নে। 
রাতে খাওয়ার পর এক গ্লাস করে দুধ দিও কেমন।
দেব, দেব।
সকালের নাশতায় ঘিয়ে ভাজা চারটে পরোটা, দুটো ডিম পোচ আর এক প্লেট সুজির হালুয়া দিও।   
ও নিয়ে তুই ভাবিস না রেনু। আমি নিজে জোছনাকে  যা বলার বলব।  
তো আয়েন উদ্দীন লোকটা ভারি বদ কিসিমের। চুন থেকে পান খসলেই হল, অমনি ফোঁসফোঁসানি শুরু হয়ে যায়। তরকারিতে লবন কম হয়েছে বলে জোছনা বানু কে  বকাঝকা করে একশা। জোছনা বানু কেঁদেকেটে অস্থির। এসব ছাড়াও জোছনা বানুর  দমসম অবস্থা। ভোর পাঁচটায় উঠে চুলা ধরাতে হয়। ভদ্রলোক নাশতার আগেই দশ-বারো কাপ চা খায়। চা আবার ঘন দুধের হতে হয়। নইলে রুপপুরের ঘাসের আর গরুর কঠোর  সমালোচনা করে।  জোছনা বানুর মেজাজ খিটখিটে হয়ে আছে। কিছু  বলতেও পারে না সে। 
ঘটনা ঘটল পুকুরে। সকালে আয়েন উদ্দীন গোছল করতে নেমেছে। গলা পানিতে দাঁড়িয়ে গায়ে সাবান ঘঁষছিল।  হঠাৎ টের পেল দু’পায়ের ফাঁকে কী যেন। বেশ বড় আর পিছল। কিছু বুঝে ওঠার আগেই ওটা তাকে মাঝপুকুরে টেনে নিয়ে গেল। তারপর পিছল জিনিসটা সরে যেতেই আয়েন উদ্দীন-এর ভারি শরীরটা ডুবে যাচ্ছিল। কোনও মতে হাতপা ছুঁড়ে ভেসে উঠল। চোখের সামনে  বিশাল একটা  রুই মাছ পানির তল  থেকে ভুস করে ভেসে উঠে লাফিয়ে উঠল। ভয়ে আয়েন উদ্দীন-এর  আত্মারাম খাঁচাছাড়া। যাই হোক। কোনওমতে পাড়ে উঠতে পারল সে।    
নাশতা খেতে বসে আয়েন উদ্দীন  বলল, বেয়াই। আপনার পুকুরের  মাছ বেশ বড় হয়েছে দেখলাম। একটা রুই তো তিমি মাছের সমান দেখলাম । জেলে ডেকে মাছ ধরেন বেয়াই । ভালো দাম পাবেন। 
কথাটা শুনে মরিয়ম বেগম অবাক হয়ে গেলেন। পুকুরে রুইমাছ  আবার কোথায়? আছে তো কেবল পাবদা, কই আর তেলাপিয়া। ওপাশে বসে ছিল মরম। মরিয়ম বেগম ওর দিকে  তাকালেন। তিনি যা বোঝার বুঝলেন। মনে মনে হাসলেন। 
খেতে বসে আয়েন উদ্দীন লোকটার আবার দশ রকম বাহানা। সে দিন রাতে খেতে বসে আয়েন উদ্দীন বলল, বেয়াই, আতপ চালের ভাত রেঁধেছেন ভালো কথা, এখন সামান্য খাসির মগজ ভুনা হলে মন্দ  হত না।
রাত প্রায় দশটা বাজে। এখন খাসির মগজ পাবে কোথায়?
ভাগ্যিস, মরম ছিল।
 মরিয়ম বেগম গত বছর মধুগঞ্জ বেড়াতে গিয়েছিলেন। আয়েন উদ্দীন- এর বাড়িতেও গিয়েছিলেন। দুপুরের আয়োজন দেখে চক্ষু চড়কগাছ। ভাত আর শাক। আয়েন উদ্দীন হ্যা হ্যা করে হাসল। তারপর বলল, দেশে  ব্লাড ফুলু বেয়াই, তাই মুরগি রাঁধতে সাহস পেলাম না। মাছে আবার ফরমালিন দেয় কিনা। তাই মাছও কিনলাম না। শাক-ভাতই খান বেয়াই। এই হইল আমাদের বাঙালির খাবার।   মরিয়ম বেগম মনে মনে বলেছিলেন, ভারি কিপটে লোক তো আপনি! অথচ আয়েন উদ্দীন-এর জমিজিরেত মন্দ না। বড় পুকুর, গোয়াল ঘরে দুধেল গাই, শুনেছেন নিরীহ লোককে ঠকিয়ে আয়েন উদ্দীন  এসব করেছে। 
 এক দুপুরে খাওয়ার পর আয়েন উদ্দীন মরমকে ডেকে বলল, এই ছোঁড়া।  যা তো, দোকান থেকে  এক প্যাকেট বিদেশি সিগারেট নিয়ে আয়। বলে মরম কে একটা দশ টাকার নোট দিল আয়েন উদ্দীন। মরম খানিকটা বিমূঢ়। দশ টাকায় এক প্যাকেট বিদেশি সিগারেট আনতে হবে! মরম দশ মিনিট পর এক প্যাকেট বিদেশি সিগারেটই এনে দিল। আয়েন উদ্দীন বেজায় খুশি হল। 
সিগারেট ধরিয়ে বিছানার ওপর টানটান হয়ে শুয়ে পড়ল আয়েন উদ্দীন। খালি গা, লুঙ্গি পরে ছিল। ভুঁড়িটা টলটল করছিল। শুয়ে শুয়ে আয়েস করে সিগারেট টানতে লাগল  হাড় কিপটে লোকটা। তারপর  সিগারেট খাওয়া শেষ হলে সিগারেটের ফিলটারটা অ্যাশট্রেতে গুঁজে কাত হয়ে শুয়ে পড়ল। একটু পর লোকটার কান দিয়ে ধোঁওয়া বেরুতে লাগল। লোকটা বোধ হয় তখনও  টের পায়নি। পরে টের পেয়ে ধড়মড় করে উঠে বসল বিছানার ওপর । ততক্ষনে নাক দিয়ে মুখ দিয়ে কান দিয়ে গলগল করে ধোঁওয়া বেরুচ্ছে। ধোঁওয়ায় ঘর ভরে উঠল। লোকটা খক খক করে কাশতে লাগল। চোখমুখে পানি এসে গেছে। নিঃশ্বাস নিতে কষ্ট হচ্ছিল। তামাকের বদলে শুকনো মরিচের গুঁড়া দিলে যা হয়, তাইই হচ্ছে। তারই  ধোঁওয়া  নাকেমুখে গেলে যা হয়, তাইই হচ্ছে। কিপটেটা মেঝের ওপর গড়িয়ে পড়ল । চিৎকার করে কাউকে ডাকতেও পারল না। 
ঘরের জানালায় একটা টিয়া পাখি বসে ছিল । পাখিটা ওই ভারি অদ্ভূত দৃশ্য দেখছিল   । তারপর চোখের পলকে দূর আকাশে উড়ে গেল।
 গত বছর মধুগঞ্জ থেকে এসে আয়েন উদ্দীন  পাশের বাড়ির রহমত উকিলের সঙ্গে মামলার কাগজপত্র দেখিয়েছিল । আয়েন উদ্দীন হিসেবি মানুষ। সে মরিয়ম বেগমের রেফারেন্সে বিনে পয়সায় কাজ আদায় করতে চেয়েছিল।  রহমত উকিল তাকে কড়া ধমক দিয়ে বিদায় করেছেন। আয়েন উদ্দীন তারপর  উকিল পালটেছে। নতুন উকিলের নাম অ্যাডভোকেট শরাফত আলী  ।  শিবতলার আলামিন সুপার মার্কেটের চারতলায়  চেম্বার।
এক সকালে আয়েন উদ্দীন ফাইলপত্র নিয়ে বাড়ি থেকে বেরুল। সদর দরজার  বাইরে একটি ঝলমলে ঘোড়ারগাড়ি থেমে আছে। পাশে  উর্দি পরা কোচোয়ান। একশ বছর আগেকার ঘোড়াগাড়ি যে এই মফঃস্বল শহরে থাকার কথা নয়-এই  ব্যাপারটা অবশ্য  কিছুতেই লোকটার মাথায় ঢুকল না। ঘোড়াগাড়ি দেখে আয়েন উদ্দীন বেজায় খুশি। উঠে বসল। ঘোড়াগাড়ি  চলতে শুরু করল। 
আধ ঘন্টা পর ঘোড়াগাড়ি শিবতলায় আলামিন সুপার মার্কেটের সামনে থামল। আয়েন উদ্দীন  নামল। নামতেই ঘোড়ারগাড়িটা খটখটিয়ে  চলে গেল। ভাড়া  দিতে হল না বলে আয়েন উদ্দীন  কি খুশি। আনন্দে তার গান গাইতে ইচ্ছে হল। কিন্তু সমস্যা হল গিয়ে  হিসেবি লোকদের গান আসে না।  
অ্যাডভোকেট শরাফত আলী মাঝবয়েসি সুদর্শন  পুরুষ । তিনি পুরনো মক্কেলকে দেখে  খুশি হলেন। গত কেসের কয়েক হাজার  টাকা বাকি ছিল।সেই টাকা ফেরৎ দিতে এসেছেন নিশ্চয়ই। আয়েন উদ্দীন অবশ্য ওদিকে গেলই না। ময়নার মা বলে এক  বিধবার  দেড় বিঘা ফসলি জমি তার ভারি পছন্দ হয়েছে।  পছন্দ হলে কী হবে, জেনুইন কাগজপত্র তো তার কাছে নেই। তারই একটা নকল  দলিল চাই। 
আয়েন উদ্দীন  যা যা বলল অ্যাডভোকেট  শরাফত আলী  সেসব লিখে রাখলেন। তারপর তিনি   বললেন, এই নীচে আপনি একটা সই করে দিন তো আয়েন উদ্দীন  সাহেব। 
আয়েন উদ্দীন  সাতপাঁচ না ভেবে  সই করে দিলেন। চেম্বারে  ‘টুপ’ করে একটা শব্দ হল। পুকুরে রুই মাছ ঘাই দিলে যেমন শব্দ হয়। ঠিক সেরকম। 
সইয়ের পর কাগজটা সাবধানে নিয়ে অ্যাডভোকেট  শরাফত আলী  বললেন, আয়েন উদ্দীন  সাহেব আপনি কাল আসুন। এর মধ্যে আমি যা করার আমি করে রাখব। 
শরাফত উকিল টাকা চাইল না দেখে আয়েন উদ্দীন  বেজায় খুশি। সে নীচে নেমে দেখল ঝলমলে রোদ ছড়িয়ে আছে। সেই ঝলমলে রোদের ভিতর সেই ঝলমলে ঘোড়ার গাড়ি দাঁড়িয়ে । ওপরের সিটে চাবুক হাতে উর্দিপরা কোচোয়ান বসে।  আয়েন উদ্দীন বেজায় খুশি হয়ে ঘোড়াগাড়িতে  উঠে বসল। 
ঘোড়াগাড়ি চলতে থাকে। 
ধীরে ধীরে রোদ মুছে গেল। আকাশে মেঘ জমল। সেই সঙ্গে বজ্রপাতের প্রচন্ড শব্দ ভেসে এল ।  শো শো করে বাতাস বইতে লাগল। ঘোড়াগাড়িটা ভীষন দুলছে। আয়েন উদ্দীন- এর শরীর রীতিমতো কাঁপতে লাগল। ওরে বাবা রে, কি ঝড় রে ...
হঠাৎ আয়েন উদ্দীন নিজেকে পিচরাস্তার মাঝখানে আবিস্কার করল। একি! ঘোড়াগাড়ি কোথায় গেল?  কেবল ঝমঝম বৃষ্টি আর ঝমঝম বৃষ্টি । আর অন্ধকার। পিচ রাস্তায় হেডলাইটের আলো। একটা ট্রাক আসছে মনে হল। আয়েন উদ্দীন দ্রুত রাস্তার পাশে সরে যায়। রাস্তার পাশে অনেকটা   ঢালু। তারপর খাল।  আয়েন উদ্দীন  গড়িয়ে পড়ল। বিশ্রি কাদায় তারা শরীর মাখামাখি হয়ে গেল। একটু পর উঠে পড়ে সে। তারপর কাদা ঝেরে  হাঁটতে থাকে। হাঁটতে  হাঁটতে  বাড়ির কাছাকাছি চলে এল।ততক্ষণে  ঝড়বৃষ্টি থেমে গেছে। চারিদিকে ঝলমলে রোদ। শরীরের কাদা শুকিয়ে ভূতের মতন দেখাচ্ছে তাকে ।  
মরিয়ম বেগম উঠানে দাঁড়িয়ে জোছনা বানুকে কী যেন বলছিলেন। আয়েন উদ্দীন  কে দেখে অবাক হয়ে বললেন, একি আপনার কি হয়েছে?
আর বলবেন না বেয়াই। ঝড়বৃষ্টিতে একেবারে নাকাল হয়ে গেছি। 
কই, এদিকে তো বৃষ্টি হয়নি।
বলেন কি? ঝড়বৃষ্টি হয় নি। আয়েন উদ্দীন এর মুখটা দেখা মত হল। 
না। আপনি কোন কাদা পুকুরে নেমেছিলেন বলুন তো?
কথাটা শুনে আয়েন উদ্দীন ভারি  লজ্জ্বা পেল। জোছনা বানু হি হি করে হেসে ফেলল।  লোকটা  দ্রুত পুকুরঘাটের দিকে চলে গেল।
 পরদিন সকাল থেকে  ফুরফুরে মেজাজে ছিল আয়েন উদ্দীন। এরই মধ্যে ছ-সাত কাপ চা খাওয়া শেষ। ঘিয়ে ভাজা চারটে পরোটা, দুটো ডিম পোচ আর এক প্লেট হালুয়া দিয়ে নাশতাও সেরে ফেলেছে। কেবল সেই দিনের পর থেকে আর  সিগারেট  খাওয়া হচ্ছে না।   ময়নার মার জমির  পাকা দলিল করে দেবে শরাফত  উকিল। এই খুশিতে ঘরে বসে সুরুৎ সুরুৎ চা শব্দ করে খাচ্ছিল। হয়তো জানালা দিয়ে মেইন  গেটের দিকে  চোখ গিয়েছিল। অ্যাডভোকেট শরাফত আলী কে দেখে চমকে উঠল। শরাফত উকিলের সঙ্গে কয়েকজন পুলিশ।  চায়ের কাপ ফেলে উঠে দাঁড়াল আয়েন উদ্দীন । তারপর ঘরের ভিতর দিয়ে বাড়ির পিছনে চলে এল। শরীর ভীষন কাঁপছিল তার। 
 কোত্থেকে এসে মরম বলল, নানা, আমার সঙ্গে আসেন। আমি আপনাকে দেয়াল  পাড় করে দেই। 
আয়েন উদ্দীন কাঁপা কাঁপা কন্ঠস্বরে বলল, পারবি তুই ? 
এত কিছু করলাম। এটা আর পারব না? মরম বলল। হাসল।
পুকুর পাড় হয়ে  দেয়ালের কাছে এসে মরম একটা সিঁড়ি হল। বেশ চওড়া সিঁড়ি। ভয়ের ঠ্যালায় আয়েন উদ্দীন তরতর করে উঠে গেল। যেই দেয়ালের কাছে পৌঁছল সিঁড়িটা   উলটে ঝপাৎ করে ওপাশে খালে পড়ল। সেই খালের মধ্যে হাজার হাজার  ছিনেজোঁক। এক একটা এক বিঘত করে লম্বা।  আয়েন উদ্দীন হাউমাউ করে চিৎকার করে উঠল। 
তারপর মরম যখন ভালো মানুষের মতন পুকুরের পাশ ঘেঁষে বাড়ির দিকে যাচিছল  তখনও সে  আয়েন উদ্দীন-এর  হাউমাউ চিৎকার শুনতে পাচ্ছিল।  
মরিয়ম বেগম ঘরের মধ্যে বসে ছিলেন। জলিল মিঞা দরজার কাছে এসে বলল, আম্মা। বাড়িত পুলিশ আইছে।  
মরিয়ম বেগম ভুঁরু কুচঁকে উঠেছে। তিনি বারান্দায় এলেন। তিনি রূপপুর থানার সাব-ইন্সপেক্টর  মোজাম্মেল হোসেন কে চেনেন। মরিয়ম বেগম বললেন, বাবা তোমরা?
সালাম খালাম্মা ।  মোহাম্মদ মোজাম্মেল হোসেন সালাম দিল।
সালাম।  
মোজাম্মেল হোসেন  বলল, খালাম্মা, এক জালিয়াত এ বাড়িতে আশ্রয় নিয়েছে। লোকটার নাম মুনশী আয়েন উদ্দীন সরকার  । আমাদের কাছে পাকা খবর আছে। 
জালিয়াত? বলছ কি? দেখতো বাবা খুঁজে পাও কি না। 
সারা বাড়ি তন্ন তন্ন করে খোঁজা হল । না। জালিয়াতটাকে  কোথাও পাওয়া গেল না।  
সাব-ইন্সপেক্টর মোহাম্মদ মোজাম্মেল হোসেন দলবল নিয়ে চলে গেলেন। সঙ্গে  অ্যাডভোকেট শরাফত আলী।
ততক্ষণে মরম ফিরে এসেছে। মরিয়ম বেগমের মুখে হাসি। তিনি মরম- এর দিকে তাকিয়ে  বললেন, মুখপোড়াটা আর কোনওদিন  এ বাড়ি আসবে না।
মরম হাসল। হাসলে ওকে বড় লাজুক দেখায়। 
মরিয়ম বেগম ঘরের ভিতরে চলে গেলেন। 
হাঁটতে হাঁটতে  পুকুর ধারে চলে এল মরম । পুকুর ঘাট নির্জন হয়ে ছিল। কী মনে করে একটা টিয়াপাখির রূপ ধারন করল মরম।  তারপর দূর আকাশে উড়ে গেল। মরম পাখি হয়ে মাঝে মাঝে আকাশে ওড়াওড়ি করে ।  অনেক নীচে ফসলের ক্ষেত, পিচরাস্তা, নদী আর  ব্রিজ। বড় শহরে অন্তুদের  বাড়িটা খোঁজে মরম।
 উৎসর্গ: যাদের প্রথম পর্ব ভালো লেগেছিল।
প্রথম পর্বের লিঙ্ক


                    