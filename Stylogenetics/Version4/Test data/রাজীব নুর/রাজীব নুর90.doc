শেখ হাসিনা এবং খালেদা জিয়াকে- ক্লাশ থ্রি'র বাচ্চা ছেলের লেখা চিঠি




 
                        খালেদা জিয়া আন্টি আপনি দেখতে আমার রোজি মিসের মতন। রোজি মিস আমাদের স্কুলে বিজ্ঞান পড়ান। আমার স্কুলের নাম দীপশিখা প্রি ক্যাডেট স্কুল। আমি বাবার সাথে বসে টিভিতে খবরে আপনাকে মাঝে মাঝে দেখি। আমার বাবাও আপনার মতন দেশকে অনেক ভালোবাসেন। কিন্তু রাজনীতি করেন না। বাবা আমাকে প্রায়ই মুক্তিযুদ্ধের গল্প বলেন। বাবার মুখে যুদ্ধের গল্প শুনতে শুনতে- এখন আমি অনেক কিছু জানি। খালেদা আন্টি- রেষারেষি ছোটরা করলে ভালো লাগে। বড় মানুষরা রেষারেষি করলে খুবই বিচ্ছিরি লাগে। প্রধানমন্ত্রী হাসিনা আন্টি, মাঝে মাঝে আপনি খুব কঠিন করে কথা বলেন। আপনি কেন অন্য দশজনের মতন হবেন ? আপনি হবেন সবার থেকে আলাদা। পুরা একটি দেশের দায়িত্ব আপনার হাতে- এ কথা ভুলে গেলে চলবে না । আমি ছোট বলে আমাকে অবহেলা করবেন না। আমার বয়স কম হতে পারে তাই বলে ভাববেন আমার কথার ওজন কম। আমি চাই- আপনাদের হানাহানি চিরতরে বন্ধ হোক। এক কাজ করুন- খালেদা জিয়াকে রাষ্ট্রপতি বানিয়ে দেন আর আপনি প্রধানমন্ত্রী থাকুন।আপনারা যদি সত্যিই দেশকে ভালোবাসেন- তাহলে দুইজন একসাথে মিলেমিশে সুন্দরভাবে দেশ পরিচালনা করুন। বাসে আগুন, গুম, হত্যা- এইসব আর ভালো লাগে না। আমার কেন জানি মনে হয়- যদি আপনারা দুইজন মিলিত ভাবে দেশ পরিচালনা করেন- তাহলে দেশ খুব দ্রুত এগিয়ে যাবে। আসুন না আমরা এই ছোট্র সুন্দর বাংলাদেশে সবাই মিলেমিশে থাকি। হিংসা বিভেদ ভুলে যাই। হাসিনা এবং খালেদা আন্টি আপনাদের কিছু আচরন দেখে মনে হয়- একজন পাটা আর একজন পুটা আর আমরা সাধারণ জনগন মরিচ। মানে পাটা-পুটায় ঘষাঘষি মরিচের দফা শেষ। আপনাদের পাকনামির জন্য আমাদের জীবন শেষ। কেন, আমরা কি করছি ? হাসিনা আন্টি- কি দরকার ছিল এত টাকা খরচ করে- বিমানবন্দরের নাম বদলে দেওয়ার ?সেই টাকা দিয়ে কয়েকটা গ্রামে কয়েকটা ব্রিজ করে দিতেন। কত ছেলে-মেয়ে এক আকাশ ভয় নিয়ে বাঁশের সাঁকো দিয়ে পার হয়।আমি জানি, গণতন্ত্র শব্দটি গ্রীক শব্দ। গনতন্ত্র মানব রচিত বিধান, অর্থাৎ মানুষ, মানুষের দ্বারা শাসিত।'জনগনই সকল ক্ষমতার উত্স ' এই কথাটি গনতন্ত্রের কোন মৌলিক বিষয় নয় । এটা বাংলাদেশের অতিউত্সাাহী রাজনীতিকদের অতিরঞ্জিত বক্তব্য ।গণতান্ত্রিকগণ মনে করেন একমাত্র রাজনৈতিক গণতন্ত্রের মাধ্যমেই জনগণের সুযোগ সুবিধার সাম্য রক্ষা সম্ভব।আন্টি Of the people, By the People, For the People. এইটার মানে কি? হাসিনা আন্টির কাছে আমার বিশেষ অনুরোধ- যুদ্ধাপরাধী আর দুর্নীতিবাজদের বিচার করুন। এখন তো আপনার হাতে আর বেশী সময় নেই। দুই আড়াই মাস ক্ষমতায় আছেন। যুদ্ধাপরাধীদের ঝামেলাটা অনেক আগেই শেষ করা উচিত ছিল। আমার মনে হয় আপনার বেশ কিছু নেতা কর্মী চরম দুর্নীতিবাজ। তাদের বিরুদ্ধে ব্যবস্থা নেন।প্রথম আলোর কথাটাই ঠিক, বদলে যাও, বদলে দাও। বাংলাদেশের হাজার হাজার ডাক্তার এবং উকিল অজস্র টাকা আয় করেন, কয়জন টেক্স দেয়- খবর নিবেন। আন্টি। হায় আল্লাহ আমি তো আমার নামই বললাম না ! আমার নাম বাবুই। আন্টি- আমি ডরিমন কার্টুন খুব পছন্দ করি। এই চ্যানেলটা বন্ধ করলেন কেন ? জি টিভি, সনি টিভি, জলসা, জি বাংলা আর স্টার প্লাস বন্ধ করে দেন। এই চ্যানেল গুলো দেখে কিচ্ছু শেখার নাই- শুধু বদমাইশি ছাড়া। আচ্ছা, আজ যাই, অনেক হোমওয়াক বাকি আছে। সবাই ভালো থাকুন, সুন্দর থাকুন। খোদা হাফেজ। জয় বাংলা।
                    
