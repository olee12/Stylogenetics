মৃত্যুর ব্যবসা





Click This Link মানুষের নৃশংসতা এবং উদ্ভাবনকুশলতা বৈরি পরিবেশে মানুষকে বাড়তি সুযোগ দেয়। বিবর্তনের ধারায় মানুষের এইসব গুণ হয়তো মানুষকে অন্য সব প্রাণীর তুলনায় বাড়তি সুযোগ দিয়েছে প্রজাতি হিসেবে অন্য সব প্রাণীর উপরে ছড়ি ঘুরানোর। তবে মাঝে মাঝে কিছু সংবাদ পড়ে অবাক হয়ে ভাবি এরাও মানুষ?আজ লস এঞ্জেলসের কোর্টে দুজন বৃদ্ধাকে যাবজ্জীবন জেল দেওয়া হয়েছে, একজনের বয়েস ৭৭ আরেকজনের ৭৫, তারা আটক হয়েছিলো ২০০৬ সালে।তাদের বিরুদ্ধে অভিযোগ অভিনব। তারা ইন্সুরেন্স জালিয়াতি এবং খুনের অভিযোগে অভিযুক্ত। আমেরিকার বিত্ত বৈভবের আড়ালে অন্য এক আমেরিকা লুকিয়ে থাকে, যে আমেরিকার ছবি দেখা যায় না হলিউডের ছবিতে কিংবা বিভিন্ন সিরিয়ালে। সেখানে রাস্তায় রাস্তায় গৃহহীন মানুষের ভীড়, সেখানে রাস্তায় ভিখারীরা হাত পাতে এক বেলা খাওয়ার জন্য। এই আমেরিকার অধিকাংশ দরিদ্র পরিবার সামাজিক সহায়তা কেন্দ্রে গিয়ে লাইন দিয়ে খাওয়ার টোকেন কিনে।এদের অনেকেই সেই সুযোগটাও পায় না। তাদের ওল্ড হোমে দেওয়ার মতো টাকা থাকে না। তাদের পরিবার তাদের পরিত্যাগ করে চলে গেছে, হয়তো ছেলে মেয়ে খোঁজ নেয় না। তারা রাস্তায় বসবাস করে, মূলত এঁটোকাঁটা, উচ্ছিষ্ঠ খেয়ে বাঁচে। বিভিন্ন চেইন শপের ফেলে দেওয়া খাওয়া খেয়ে এরা বেঁচে থাকে, পার্কের বেঞ্চীতে ঘুমায় আর পাবলিক টয়লেটে প্রাতকৃত্য সারে।এইসব মানুষেরা শীতে মারা যায়, অতিরিক্ত গরমেও মারা পড়ে প্রতি বছর। প্রতি বছর শীতে এদের জন্য উষ্ণ গৃহের সন্ধান করে শহর কতৃপক্ষ। এই মহিলা দুই জন এমন সব মানুষের সাথে বন্ধুতা করতো। এবং তাদের নামে লাইফ ইন্সুরেন্স খুলতো । প্রিমিয়ামের টাকাও দিতো তারা। পরে কোনো একদিন তারা কোনো এক কানা গলিতে গাড়ীতে পিষে মারতো এই হতভাগ্য সর্বহারাদের।এই দুজন মহিলা অন্তত ২৩ জনের নামে এমন ইন্সুরেন্স পলিসি খুলেছিলো, এবং কার্যত প্রায় ২৮ লক্ষ ডলার উপার্জন করেছে এই খুনের ব্যবসায়।মানুষ কত উপায়েই না অর্থ উপার্জন করতে চায়, কত জনকে বলি দেয় অর্থের লিপ্সায়।আমাদের অনেক কিছুই দেখা বাকি। বাংলাদেশে বিভিন্ন ইন্সুরেন্স কোম্পানী এখন বিভিন্ন মানের ইন্সুরেন্স ব্যবসা শুরু করেছে। হয়তো আমাদের দরিদ্র জনগোষ্ঠিও এমন নির্মম হত্যাকান্ডের শিকার হবে অচিরেই। কেনো যেনো পৃথিবীর সকল অপরাধী একই ভাবে চিন্তা করতে শুরু করে একটা সময়।অনাকাঙ্খিত মৃত্যু এবং অপঘাতে মৃত্যু সব সময়ই দুঃখজনক না, সেটা কোনো কোনো সময় অন্য কোনো সুবিধাবাদীর কানে অর্থের ঝনঝনানি। 
                    
