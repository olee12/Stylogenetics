বিবাহবিচ্ছেদ





                        ক্যাথলিক খ্রীষ্টানদের আমৃত্যু বন্ধন কিংবা ভারতীয় হিন্দু বিবাহের জন্ম-জন্মান্তরের বন্ধন হিসেবে মুসলিম আইনে বিবাহকে দেখা হয় না। জন্ম-জন্মান্তরের দাসত্ব কিংবা দায়বদ্ধতা থেকে বৈবাহিক সম্পর্কে নারীকে মুক্তি দিয়েছে ইসলাম। ইসলাম নারীকে তালাকের অধিকার দিয়েছে। চাইলে মুসলিম নারী এবং পুরুষ পরস্পরের সাথে বৈবাহিক বন্ধন ছিন্ন করতে পারে। যদিও এটা ইশ্বরের মতঃপুত নয় তবে এটা অবিচ্ছেদ্যই রাখতে হবে এমন অভিপ্রায়ও ইশ্বরের নয়। ইশ্বর চান বিবাহিত দম্পতি সর্বাত্বক চেষ্টা করবে সম্পর্ক বজায় রাখতে- প্রয়োজনে সময় নিবে- কিন্তু যদি ব্যবধান অলঙ্ঘনীয় হয় তবে সেক্ষেত্রে নারী কিংবা পুরুষের স্বাধীন সিদ্ধান্ত আছে এই সম্পর্ক  অবসানে।
 এই বাস্তবতার পরিপ্রেক্ষিতেই মনে প্রশ্নটা আসলো- বাংলাদেশের সমাজে বিবাহবিচ্ছেদের সামাজিক অভিঘাতটা এমন কেনো? বিবাহবিচ্ছেদ বিষয়টা এখনও সামাজিকভাবে গ্রহনযোগ্য কোনো পরিণতি বিবেচিত হয় না। এখানে পুরুষতন্ত্রকে দোষি করে লাভ নেই। অন্তত ১০০ বছর আগেও নারীরা বিবাহবিচ্ছেদের পরে নতুন করে বিবাহ করে এবং নতুন করে সংসার শুরু করেছে এমন উদাহরণও আছে- এবং সেটা মোটেও ব্যতিক্রমি কোনো উদাহরণ নয়।
যখন হিন্দু বিধবা বিবাহ নিয়ে ইশ্বরচন্দ্র এবং রামমোহন অস্থির তার আগে থেকেই এখানের মুসলিম সমাজের বিধবা বিবাহ প্রচলিত। ক্যাথলিক সমাজে কিংবা হিন্দু সমাজের আজন্ম এবং জন্মজন্মান্তরের দায়বদ্ধতা থেকে মুসলীম সমাজ মুক্ত ছিলো অনেক আগে থেকেই- তবে কেনো ১৯৭০এর দশকে এসে একজন নারীকে বিবাহবিচ্ছেদের সিদ্ধান্ত নিতে সামাজিক প্রতিক্রিয়ার কথাও বিবেচনা করতে হতো?
এই সামাজিক সংস্কৃতির উদ্ভব ঘটলো কিভাবে?
কয়েকটা সাধারণ সমাধান আমার মনে এসেছে- তবে সেসবের কোনোটাই হয়তো সঠিক নয়। একটা হতে পারে আমাদের বাংলাদেশের অধিকাংশ মুসলীমই ধর্মান্তরিত মুসলিম, এবং তারা পারিবারিক ভাবে পূর্বে হিন্দু এবং ভারতীয় সংস্কৃতির অনুসারি ছিলো- তাই তাদের পারিবারিক সংস্কৃতিতে বিবাহবিচ্ছেদ নামক ব্রাত্য প্রথাটি নিষিদ্ধ বিবেচিত ছিলো। এ কারণেই বিবাহবিচ্ছেদের ধর্মীয় স্বাধীনতা থাকা স্বত্ত্বেও নারী বিবাহবিচ্ছেদকে গ্রহনযোগ্য কোনো প্রথা বিবেচনা করে নি। এটা ভারতীয় সংস্কৃতি এবং পারিবারিক সংস্কৃতির দাসত্ব।
অন্য একটা কারণ হতে পারে- আমাদের সমাজে জাহাজবাহিত পশ্চিমা রোমান্টিকতার ধারণা।
উনবিংশ শতব্দীর শেষে ইউরোপে, ভিক্টোরিয়া পিরিয়ডের কাছাকাছি সময়ে একটা রোমান্টিক সামাজিক আন্দোলন সূচিত হয়, সেটা মূলত রোমান্টিক কবি হিসেবে আমরা যাদের চিনি তাদের কাছ থেকেই ছড়িয়ে পড়েছে। তাদের মননে ক্যাথলিক আজন্ম প্রেম এবং আজন্ম ভালোবাসা- সংসার এবং বিবাহসম্পর্কিত রোমান্টিকতার ধারণাগুলো ছিলো। তাদের অনুসারি আমাদের নব্যশিক্ষিত মধ্যবিত্ব পুরুষেরাও নিজেদের তেমন রোমান্টিক হিসেবেই তৈরি করতে চেয়েছিলেন। এরই ফলশ্রুতিতে তাদের মননে এবং তাদের শিল্পে বিবাহবিচ্ছেদ একটা পীড়াদায়ক বাস্তবতা চিহ্নিত হয়েছে। এবং তারা যেকোনো অঘটনের পরেও একটা পর্যায়ে বিবাহিত সম্পর্ককেই উর্ধে তুলে ধরেছেন।
সে কারণে পুরোনো প্রেমিকের সাথে সাক্ষাৎএর পরেও পর্যাপ্ত সুযোগ থাকা স্বত্ত্বেও বিবাহিত নারী হঠাৎ করেই উপলব্ধি করে স্বামী নামক অস্তিত্বটা আসলেই মধুর- এবং এভাবেই বিবাহিত সম্পর্ককে মহীয়ান করে তোলা হয়েছে। এবং একটা পর্যায়ে এই দায়টা চুকাতে হয়েছে সামাজিক ভাবে পুরুষ এবং মেয়েদের।
মেয়েদের কথাই বলছি বিশেষ করে কারণ পুরুষের বিবাহবিচ্ছেদের ধাক্কা মানসিক। সামাজিক ধাক্কাটা তাকে খুব কমই বহন করতে হয়- পুরুষের বিবাহবিচ্ছেদের মানসিক অভিঘাত থাকে এই তথাকথিত চিরস্থায়ী সম্পর্কের রোমান্টিক ধারণা সম্পর্কিত জড়তা।
নারীর ক্ষেত্রে এটা সমাজ বাস্তবতা- পুরুষ একটু বহুগামী হবে- একটু মানিয়ে চললেই হতো- এই ভাবে হুট করে তালাক নিয়ে ভালো কাজ করিস নি- এইসব ইত্যকার উপদেশের অভিঘাত সামাজিক প্রতিক্রিয়াটা আসলে তেমন ভাবে ঐসলামিক নয়।
 এখানেই ধন্দ লাগে- আমরা ক্রমশ আরও বেশী ঐসলামিকতার দিকে ঝুঁকছি- তবে আমাদের সমাজে অনেক বেশী এই সব হিন্দুয়ানী ভাবধারার বসবাস। আমাদের নারীদের বিবাহবিচ্ছেদের অধিকার নেই- পুরোনো দিনের ইসলামী মহিলারা যেমন অতিসহজেই সম্পর্ক ছেদ করে চলে যেতে পারতো- এবং তেমন সুন্দরী বলে জনশ্রুতি থাকলে তার বিবাহপ্রস্তাবের অভাব হতো না- এখন বর্তমানের বাংলাদেশে এটা খুবই ক্ষীণ একটা প্রথা।
সঠিক কি ভুল জানি না- তবে শুনেছি বাংলাদেশের বিবাহচুক্তিতে না কি একটা ধারা আছে- নারীর তালাক দেওয়ার ক্ষমতা থাকবে কি না- যদি কোনো পুরুষ এটাতে টিক দেয় তবেই নাকি নারীর এই অধিকার প্রাপ্য হয়- নারীর বিবাহবিচ্ছেদের অধিকারের প্রাপ্যতাও কি না পুরুষের মর্জির উপরে নির্ভরশীল। সে যদি অনুগ্রহ করে তাকে বিবাহ বিচ্ছেদের অনুমতি দেয় তবেই কি না নারী এই অধিকার ফলাতে পারবে।
আমার কাছে এটাকে অগ্রনযোগ্য একটা বিধান মনে হয়- এমন কি এটা শরীয়াসম্মতও নয়। আমাদের শরীয়া এবং ইসলামী আইন নিয়ে মাতাল উজবুকেরা এখনও কেনো এই ইস্যুতে শক্ত কিছু বলছে না- 
যদি এমন কোনো বিধান থাকে বিবাহচুক্তিতে যেখানে নারীকে পুরুষের অনুগ্রহে বিবাহবিচ্ছেদের অধিকার অর্জন করতে হবে সেটা অন্যায়- অনায্য একটা বিধান। এটা রদ করে বিবাহচুক্তির সমতা চাই আমি।
এবং যদি কারো অন্য কোনো ধারণা থাকে- সামাজিক ভাবে বিবাহ বিচ্ছেদের ধারণা কেনো এত প্রতিক্রিয়া তৈরি করে সমাজে এটাও জানালে ভালো লাগবে। সম্পর্কগুলো জটিল হয়ে উঠবার আগেই প্যাঁচ কেটে বের হয়ে যাওয়া ভালো।
                            
                    সর্বশেষ এডিট : ১০ ই মার্চ, ২০১১  রাত ১০:৫৩                

