বহুধা বিভক্ত অপশক্তিকে মোকাবেলার সাহস




 
                        বহুধা বিভক্ত অপশক্তিকে মোকাবেলার সাহস 
ফকির ইলিয়াস 
=====================================
সাংসদ ব্যারিস্টার ফজলে নূর তাপসের ওপর বোমা হামলার ঘটনায় অনেক নতুন তথ্য বেরিয়ে আসতে শুরু করেছে। স্বরাষ্ট্র মন্ত্রণালয় বলেছে, নেপথ্যে যে কোন শক্তিই থাকুক না কেন, তাদের বিরুদ্ধে ব্যবস্থা নেয়া হবে। এই হামলার পেছনে কিছু সাবেক ও
বর্তমান সেনা কর্মকর্তা জড়িত থাকার কথা জানা যাচ্ছে। ইতোমধ্যে কয়েকজনকে গ্রেফতারও করা হয়েছে। 
এই হীন চক্রান্ত আমাদের আবারও পঁচাত্তরের পনের আগস্টের কথা স্মরণ করিয়ে দিচ্ছে। সেই মর্মান্তিক ঘটনায়ও বিপথগামী কিছু সেনা কর্মকর্তার হীন স্বার্থ ছিল। পরে যা ক্রমশ ধারাবাহিকতায় রূপ পায়। জাতি দেখে জানতে পারে ঘাপটি মেরে বসা একটি অপশক্তি কিভাবে রাষ্ট্রক্ষমতা দখলের জন্য মরিয়া ছিল।
একটি কথা না বললেই নয়, বর্তমান ক্ষমতাসীন সরকারের দুই-তৃতীয়াংশ নিরঙ্কুশ সংখ্যাগরিষ্ঠতা অনেকেরই চক্ষুশুল হচ্ছে। এরা মনে করছে, আওয়ামী লীগের নেতৃত্বে মহাজোট সরকার কি-ই না করে বসে! তাদের এই শঙ্কার কারণ কী? এ বিষয়ে কিছু আলোকপাত করা আবশ্যক মনে করি।
সম্প্রতি চ্যানেল আইতে 'বিবিসি বাংলাদেশ সংলাপ' নামের একটি অনুষ্ঠান দেখছিলাম। এই অনুষ্ঠানে এবারের অতিথি ছিলেন খাদ্যমন্ত্রী ড. আবদুর রাজ্জাক, প্রফেসর ড. মুনতাসীর মামুন, সাবেক শিক্ষা প্রতিমন্ত্রী এহসানুল হক মিলন এবং নারীনেত্রী সালমা খান। এই অনুষ্ঠানে উপস্থিত দর্শকরা সরাসরি প্রশ্ন করে থাকেন। প্যানেল সদস্যরা সরাসরি জবাব দেন।
এই অনুষ্ঠানে বর্তমান সরকারের শিক্ষানীতি নিয়ে কথা হচ্ছিল। জোট সরকারের সাবেক শিক্ষা প্রতিমন্ত্রী এহসানুল হক মিলন মাদ্রাসা শিক্ষার পক্ষে জোর অবস্থান নিলেন। বললেন, ধর্মীয় আচার-সভ্যতা শেখানোর জন্যই এই ধর্ম শিক্ষার জরুরি প্রয়োজন। ড. মুনতাসীর মামুন স্পষ্ট করেই বলেন, ত্রি-ধারার শিক্ষা ব্যবস্থা একটি দেশে চলতে পারে না। তিনি আরও বলেন, যারা এই ধর্ম শিক্ষার প্রবক্তা কিংবা কান্ডারি বলে নিজেদের দাবি করেন, সেই নিজামী-গো. আযমের সন্তানরাও কিন্তু মাদ্রাসায় পড়েনি, পড়ছে না।
এটা খুব সহজেই দৃশ্যমান, কারা বর্তমান সরকারের শিক্ষানীতির বিরোধিতা করে তাদের পরিচয়, কর্মকা- দেশ ও জাতির অপরিচিত নয়। এরা মুখে যা বলে, তা তারা পালন করে না। আর এটাকেই বলে 'পলিটিক্যাল হিপোক্র্যাসি'।
এই অনুষ্ঠানে কথা হয়েছে বাহাত্তরের সংবিধানে ফিরে যাওয়ার বিষয়েও। বিএনপি নেতা এহসানুল হক মিলন জোর দিয়েই এর বিরোধিতা করেছেন। আর খাদ্যমন্ত্রী এক প্রশ্নের জবাবে বলেছেন, '৯৬-এর নির্বাচনে জিতলেও তাদের নিরঙ্কুশ সংখ্যাগরিষ্ঠতা ছিল না। তাই তারা সংবিধান সংশোধনের কথা ভাবতে পারেননি। এখন সেই সাধ্য আছে বিধায়ই তারা তা ভাবছেন।
সরকার যখন এসব কর্মকান্ড সক্রিয় বিবেচনায় আনছে, তখনই একটি অপশক্তি বহুধা বিভক্ত হয়ে রাষ্ট্রের বিভিন্ন ভিতে আঘাত হানতে তৎপর রয়েছে। লস্কর-ই-তৈয়্যবার তিনজন জঙ্গিকে গ্রেফতার করা হয়েছে। এরা বলেছে, তারা ঢাকাস্থ মার্কিন দূতাবাসে আক্রমণ করার পাঁয়তারা করছিল। সেজন্য তারা দূতাবাস রেকিও করে এসেছিল। তাহলে দেখা যাচ্ছে এই সরকারকে বেকায়দায় ফেলার জন্য সেই চক্রটি মোটেই বসে নেই। এরা চেষ্টা চালিয়েই যাচ্ছে। এর সঙ্গে সুর মেলাচ্ছে সেই রাজনৈতিক শক্তিটি, যারা মৌলবাদী শক্তিকে ঢাল হিসেবে ব্যবহার করে খুনি কর্নেল রশিদকে ১৫ ফেব্রুয়ারির নির্বাচনে এমপি এবং বিরোধীদলীয় নেতা বানিয়েছিল। যারা একাত্তরের কুখ্যাত ঘাতক নিজামী-মুজাহিদকে মন্ত্রী বানিয়েছিল। 
 দুই. পরাজিত রাজাকার শক্তির শঙ্কার কারণ আরও আছে। সম্প্রতি দৈনিক সংবাদ-এ প্রকাশিত (৮ নভেম্বর ২০০৯ রোববার) একটি সংবাদ ব্যাপকভাবে আলোচিত হচ্ছে দেশ-বিদেশে। 
যুক্তরাষ্ট্রে অবস্থানরত একজন কুখ্যাত যুদ্ধাপরাধী আশরাফুজ্জামান খানের বিরুদ্ধে ব্যাপক অনুসন্ধান শুরু করেছে মার্কিন যুক্তরাষ্ট্র সরকার। এটা স্বীকৃত বিষয়, কেউ মিথ্যা তথ্য দিয়ে যুক্তরাষ্ট্রে আসতে পারে না। সেদেশের নাগরিকত্বও নিতে পারেন না। আশরাফুজ্জামান খান সেই আইন ভঙ্গ করে মিথ্যার আশ্রয় নিয়ে যুক্তরাষ্ট্রের নাগরিকত্ব নিয়েছেন। তারপর তো রয়েছে তার যুদ্ধাপরাধ।
একাত্তরের যুদ্ধাপরাধীদের অন্যতম আরেকজন চৌধুরী মঈনুদ্দীন এখন অবস্থান করছেন ইংল্যান্ডে। আরেকজন যুদ্ধাপরাধী মাওলানা আবু সাঈদও বর্তমানে ইংল্যান্ডে রয়েছেন। যাকে নিয়ে ব্রিটেনের চ্যানেল ফোর একটি প্রামাণ্য চিত্র করেছিল। সেই প্রামাণ্য চিত্রটি গোটা বিশ্বে ব্যাপক আলোড়ন তুলেছিল। তা নিয়ে জাতীয় দৈনিক-সাপ্তাহিকগুলোতে ব্যাপক লেখালেখিও হয়েছিল।
আমার জানা মতে, বর্তমান পররাষ্ট্রমন্ত্রী, প্রবাসবিষয়ক মন্ত্রণালয়, স্বরাষ্ট্র মন্ত্রণালয় গোটা বিশ্বে বাংলাদেশের যুদ্ধাপরাধীদের খুঁজে বের করার বিভিন্ন পরিকল্পনা নিয়েছে। আর ঘাতক ও তাদের দোসররা সে কারণেই ভাড়াটে খুনিচক্রকে বাংলাদেশে পাঠাচ্ছে। তারা যে কোন মূল্যে তাদের হীন প্রতিশোধ নেয়ার জন্য ব্যস্ত হয়ে পড়েছে।
এ প্রসঙ্গে আমি শহীদ জননী জাহানারা ঈমামের সেই বাণীগুলো আবারও স্মরণ করতে চাই। তিনি আমার এক প্রশ্নের জবাবে বলেছিলেন, এই প্রজন্মই ঘাতক দালালদের বিচার করবে। বিচার করতে সরকারকে বাধ্য করবে। নবম জাতীয় সংসদ নির্বাচনে ঠিক তেমনটিই হয়েছে। প্রায় দুই কোটি তরুণ প্রজন্মের ভোটার সেই রায় দিয়েই মহাজোটকে ক্ষমতায় পাঠিয়েছে। তাই আজ মহাজোট সরকার জনগণের, প্রজন্মের রায়কে সম্মান জানিয়েই সেসব উদ্যোগ নিচ্ছে।
এটা দেশবাসীর স্পষ্ট মনে আছে, নবম জাতীয় সংসদ নির্বাচনের আগে রাত জেগে বিএনপি নেত্রী বেগম খালেদা জিয়া কিভাবে নির্বাচনী প্রচারণায় অংশ নিয়েছিলেন। কিভাবে রাতের পর রাত দেশব্যাপী জনসভা করেছিলেন। তার প্রচারে কোনই কমতি ছিল না। তারপরও তার দল ও জোটকে জনগণ প্রত্যাখ্যান করেছে। এই প্রত্যাখ্যানের অর্থ ছিল গোটা অপশক্তিকে প্রত্যাখ্যান। যারা বহুধা বিভক্ত হয়ে বাংলাদেশের আনাচে-কানাচে, প্রশাসনের বিভিন্ন শাখায় ছড়িয়ে পড়েছে।
এই কালো শক্তিকে মোকাবেলার সাহস বাঙালিকে জুগিয়ে যেতেই হবে। মনে রাখতে হবে পাকিস্তানে, আফগানিস্তানে তালেবানি শক্তি ঠিক এভাবেই রাজনৈতিক প্রশ্রয়ে বেড়ে উঠেছিল। আজ এর পরিণতি আমরা দেখছি। তাই 'সরকার ফেলে দেয়ার' হুমকি-ধমকিকে তোয়াক্কা না করে সত্যের পথে গণমানুষকে এগিয়ে নিতে হবে। এটা অস্তিত্বকে বাঁচানোর সংগ্রাম। আর সরকারকে হতে হবে এজন্য কঠোরতম।
নিউইয়র্ক, ১১ নভেম্বর ২০০৯ 
--------------------------------------------------------------------
দৈনিক সংবাদ। ঢাকা। ১৩ নভেম্বর ২০০৯ শুক্রবার প্রকাশিত 
 ছবি- মারি ভিসটিসেন

                    সর্বশেষ এডিট : ১৩ ই নভেম্বর, ২০০৯  সকাল ৯:৫১                

