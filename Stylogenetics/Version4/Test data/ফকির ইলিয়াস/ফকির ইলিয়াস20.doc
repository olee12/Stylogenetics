আতাউর রহমান মিলাদ -এর গল্পগ্রন্থ  '' তোমার দেয়া দু_খ ''




 
                        অভিবাস জীবন যাপন করে যারা গল্প লিখছেন , তাদের মাঝে অন্যতম
আতাউর রহমান মিলাদ। মূলতঃ তিনি কবি । কবির হাতে লেখা গল্প।
এর একটা বিশেষ মাজেজা আছে। আছে প্রাণ ছোঁয়া অন্যরকম 
গোপন ও।
আতাউর রহমান মিলাদ থাকেন বিলেতে। 
কিন্তু তার গল্পের  প্রতিভূ হয়ে উঠে সেই চৌমোহনা , সেই আহমদ ম্যানশন। তার গল্পে উঠে আসে অভিবাসী জীবনের আলো , বেশ প্রত্যয়ের সাথে।
তোমার দেয়া দুঃখ - গল্পসংকলনে গল্প রয়েছে পনেরোটি। পড়া যাক গল্পের শিরোনামগুলো।
জয়-পরাজয় ,  ঘৃণা  , পাতাঝরার শব্দ  , স্বপ্নের রং , ভিন্নতর ভালোবাসা, অতিক্রম , সংবর্ধনা , বিপরীত ছবি , দেয়াল , দ্বিতীয় পক্ষ , গোঁয়ার , পত্রমিতা  , দুঃস্বপ্নের কাল , ফেরারী অসুখ ,  এবং তোমার দেয়া দুঃখ । মিলাদ জীবন ঘনিষ্ট কবি। তার কবিতায় যে ঋজু স্বপ্নপ্রবাহ আমরা 
লক্ষ্য করি , সেটাই মুক্ত ঝর্ণার মতো বয়ে গেছে তার গল্পকথায়।
তার গল্পের চরিত্র ইফতেখার- শবনম তাই খুব সহজেই হয়ে উঠেন 
আমাদের প্রতিবেশী ।
.......................
স্বপ্নের রং - গল্পটি একজন প্রবাসী বিয়ে পাগলকে ঘিরে। তিনি স্বপ্নে
আদেশ পেয়ে তার চাচাতোবোন শরীফা কে বিয়ে করতে দেশে যান।
বিলেত অভিবাসী সাজনা, কোনোমতেই তার স্বামী সবুর খানকে আটকাতে পারে না। নিরুপায় হয়ে একজন হুজুরের সাহায্য পর্যন্ত নেয়
সাজনা। এই সুযোগে - হুজুরের দু'বাহু মন্ত্রের সাথে সাথে সাজনার শরীর থেকে তাবিজের প্রতিক্রিয়া ও খুঁজে নেয় । পাঠক, অনুধাবন করুন- এই বিলেতেও কিন্তু সেই তাবিজ ব্যবসায়ীরা 
অত্যন্ত সরব। 
তারা সরল মানুষের কাছ থেকে মওকা পেয়ে হাতিয়ে নিচ্ছে হাজার হাজার পাউন্ড।
সমাজচিত্রের বাস্তবতায় এভাবেই পরিপুষ্ট হয়ে উঠে মিলাদের গল্প।
......................
বিপরীত ছবি - গল্পটিতে সংসারের টানাপোড়েন দেখা দেয় ক্যাথরিন
নামের একজন শ্বেতাংগ মহিলাকে নিয়ে। কিছুটা মোহ, কিছুটা বিত্তের
নেশা আর মিডল এজ ক্রাইসিস কীভাবে একটি সংসারে বিষাদের ছায়া
নামিয়ে আনে , তার পরিস্ফূটন ঘটেছে এই গল্পে।
শেষ পর্যন্ত টিকে থাকে শানু- শফিকের দাম্পত্য জীবন।
.......................
স্বদেশ আর বিদেশের না না চলমান কাহিনী বর্ণনা করেছেন তিনি
দক্ষতার সাথে।
প্রেম, বেদনা , টানাপোড়েন আর প্রত্যাশার গ্রহ থেকে গ্রহে মিশতে
চেয়েছেন এই গল্পকার। তার কথার ঝলকে উদ্ভাসিত হয়েছে কথাসাহিত্যের সমকাল।
ছয় ফর্মার এই সংকলনটি প্রকাশ করেছেন প্রবাস প্রকাশনীর পক্ষে
কাজল রশীদ । প্রচ্ছদের ছবি ব্যবহৃত হয়েছে শাকুর মজিদ এর আলোকচিত্র থেকে।
গ্রন্থটির মূল্য রাখা হয়েছে- আশি টাকা। 
বাক্য বিনির্মাণ , চিত্রকল্প চয়ন , কাহিনীর যোগসূত্র স্থাপন - সব মিলিয়ে
একটি চমৎকার গল্প সংকলন উপহার দিয়েছেন লেখক। 
তার ভাবনার বিকিরণ বাংলা সাহিত্যকে আরও সমৃদ্ধ করুক ।


                    সর্বশেষ এডিট : ১১ ই জানুয়ারি, ২০১০  ভোর ৪:৩৬                

