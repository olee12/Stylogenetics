বইমেলার ডায়েরি (২৫ ফেব্রুয়ারি ২০১৫) !!!




 
                        ২৫ ফেব্রুয়ারি ২০১৫, বুধবার। অমর একুশে বইমেলার ২৫তম দিন। আর মাত্র তিন দিন পরেই ভাঙবে এই মাসব্যাপী বইয়ের হাট। আমাদের প্রিয় প্রাণের মেলা, অমর একুশে বইমেলা। বইমেলায় এখন চলছে শেষ সময়ের কেনাকাটা। বইপ্রেমীরা ঘুরে ঘুরে পছন্দের বই, বাছাই বই কিনছেন। সবার হাতেই শোভা পাচ্ছে গাদা গাদা বই। আজ অমর একুশে গ্রন্থমেলা ২০১৫-এর সময়সীমা বৃদ্ধির দাবীতে বাংলাদেশ পুস্তক প্রকাশক ও বিক্রেতা সমিতি বাংলা একাডেমির মহাপরিচালক শামসুজ্জামান খানকে  চিঠি দিয়েছেন। চিঠিতে বলা হয়, দেশের চলমান রাজনৈতিক অস্থিতিশীলতার কারণে মেলায় আগত ক্রেতাসাধারন ও দর্শনার্থীদের আগমন কম থাকায় প্রকাশকগণ এবার আর্থিক ক্ষতির মুখোমুখি। তাছাড়া এবারের গ্রন্থমেলায় বরাদ্দকৃত ষ্টলের মূল্য বিগত বছরের তুলনায় বেশী নির্ধারণ করা হয়েছে। সামগ্রিকভাবে গ্রন্থমেলাতে জনসাধারণের অবাধ অংশগ্রহণের সুযোগ প্রদান এবং মেলায় অংশগ্রহণকারী প্রকাশকদের আর্থিক ক্ষতি পূরণের জন্য অমর একুশে গ্রন্থমেলার সময়সীমা ২৮ ফেব্রুয়ারি ২০১৫ থেকে ৭ মার্চ ২০১৫ পর্যন্ত বৃদ্ধি করার দাবী জানানো হয়। বাংলাদেশ পুস্তক প্রকাশক ও বিক্রেতা সমিতির চিঠির জবাবে বাংলা একাডেমি আনুষ্ঠানিকভাবে এখনো কিছুই জানায়নি। তবে আগামীকাল মেলার সময়সীমা দেড়ঘণ্টা বাড়ানো হয়েছে। আগামীকাল বইমেলা শুরু হবে দুপুর ২টায় আর শেষ হবে রাত ৯টায়। আজ বাংলা একাডেমির মূল মঞ্চে আলোচনার বিষয় ছিল 'বাংলাদেশের মুক্তিযুদ্ধের উপন্যাস'। অনুষ্ঠানে মূল প্রবন্ধ উপস্থাপন করেন শান্তনু কায়সার। আলোচক ছিলেন বদিউর রহমান, পূরবী বসু ও জাকির তালুকদার। অনুষ্ঠানে সভাপতিত্ব করেন সেলিনা হোসেন। সন্ধ্যায় যথারীতি ছিল সাংস্কৃতিক অনুষ্ঠান।আজ মেলায় গেছি বিকাল সাড়ে চারটায়। ছিলাম মেলার শেষ পর্যন্ত। আগামী ২৭ ফেব্রুয়ারি শ্রাবণ প্রকাশনী থেকে বইমেলায় আসবে সংগ্রহে রাখার মত একটি বই 'গণসঙ্গীত সংগ্রহ'। বইটির সংগ্রহ ও সম্পাদনা করেছেন লেখক ও সাংবাদিক দীপংকর গৌতম। বইটির প্রচ্ছদ করেছেন শিল্পী রবীন আহসান। বইটির মূল্য ধরা হয়েছে ৮০০ টাকা। বইটি পাওয়া যাবে সোহরাওয়ার্দী উদ্যানে অমর একুশে বইমেলার শ্রাবণ প্রকাশনী'র স্টলে (স্টল নং ১৮৬-১৮৭ )।  বইটিতে অন্তত ৮০০-র অধিক গান রয়েছে। রামনিধি গুপ্ত থেকে ৪০ দশকের গণনাট্য আন্দোলনের গানের পাশাপাশি রয়েছে হেমাঙ্গ বিশ্বাস, সলিল চৌধুরী, ভুপেন হাজারিকা থেকে মাহমুদ সেলিমের গান। বইটি সংগীতপ্রেমীদের জন্য একটি লোভনীয় সংগ্রহ হতে পারে। নালন্দা প্রকাশনী থেকে মেলায় এসেছে প্রবাসী কথাসাহিত্যিক কুলদা রায়ের গল্পের বই 'বৃষ্টি চিন্থিত জল'। বইটিতে মোট ১৫টি গল্প। '৪৭-এর দেশ ভাগ এবং '৭১-এ বাংলাদেশের স্বাধীনতা সংগ্রামের সময়ে গোটা বাংলাদেশে সংখ্যালঘু সম্প্রদায় যে অমানুষিক অত্যাচার-নির্যাতনের বলি হয়েছে, কুলদা রায়ের গল্পগুলোতে সেই সময়ের এক নির্মোহ, নির্ভেজাল, সত্যের বয়ান রক্ষিত হয়েছে। যারা উর্দু সাহিত্যের বিশিষ্ট লেখক কৃষাণ চন্দরের লেখার সঙ্গে পরিচিত, বিশেষ করে যারা 'গাদ্দার', 'চম্বল কি রানী', 'ভগবানের সাথে কিছুক্ষণ', 'নীলাহরিণের দেশে', 'কৃষণ চন্দরের শ্রেষ্ঠগল্প' বা 'লালমুকুট' পড়েছেন, তাদের কাছে কুলদা রায়ের 'বৃষ্টি চিন্থিত জল' নিশ্চয়ই বাংলা সাহিত্যে নতুন এক কৃষাণ চন্দরের কথা মনে করিয়ে দেবে। সোহরাওয়ার্দী উদ্যানে অমর একুশে বইমেলায় নালন্দা প্রকাশনীর স্টলে (স্টল নং ২৭৪-২৭৬) বইটি পাওয়া যাবে। আজ বইমেলায় যাদের সঙ্গে দেখা হয়েছে, আড্ডা হয়েছে তারা হলেন- কবি জুয়েল মুস্তাফিজ, কবি আহমেদ স্বপন মাহমুদ, কবি ফরিদ কবির, কথাসাহিত্যিক স্বকৃত নোমান, কবি শামীম আজাদ, লেখক ও গবেষক তপন বড়ুয়া, কবি তুষার দাস, কথাসাহিত্যিক শাহনাজ মুন্নী, শিল্পী চারু পিন্টু, কবি আলফ্রেড খোকন, কথাসাহিত্যিক আহমাদ মোস্তফা কামাল, কবি মোশতাক আহমেদ, কবি শাফি সমুদ্র, লেখক ঋষি এস্তেবান, কবি শিহাব শাহরিয়ার, কবি কাজী টিটো, কবি সরসিজ আলীম, কবি বিদ্রোহী কৃষক, কবি ও সম্পাদক নীলসাধু ও তুলা ভাবী দম্পতি, কবি কুমার চক্রবর্তী ও কথাসাহিত্যিক মণিকা চক্রবর্তী দম্পতি, কবি ওবায়েদ আকাশ, কবি ও নির্মাতা তারেক মাহমুদ, নির্মাতা ও অভিনেতা প্রাণেশ চৌধুরী, কবি ও শিল্পী কফিল আহমেদ, লেখক ও গবেষক মানিক মোহাম্মদ রাজ্জাক, কবি অমিতাভ পাল, কবি শহীদুল্লাহ সিরাজী, কবি বদরুল হায়দার, কবি দিলদার হোসেন প্রমুখ। বন্ধুরা, আগামীকাল ২৬ ফেব্রুয়ারি অমর একুশে বইমেলার সময় দেড় ঘণ্টা বাড়ানো হয়েছে। মেলা শুরু হবে দুপুর দুইটায়। চলবে রাত নয়টা পর্যন্ত। সবাই ভালো থাকুন। সুস্থ থাকুন। বাংলা একাডেমির অমর একুশে বইমেলায় আসুন। পছন্দের বই কিনুন। প্রিয়জনকে বই উপহার দিন। ..............................২৬ ফেব্রুয়ারি ২০১৫ঢাকা      

