আগামীকাল ক্রিকেট বিশ্বকাপ ফাইনালে আমার সমর্থন পাবে নিউজিল্যান্ড!!!




 
                        ক্রিকেটপ্রেমী বন্ধুরা,রাত পোহালেই এবারের একাদশ বিশ্বকাপ ক্রিকেটের ফাইনাল ম্যাচ। আন্তর্জাতিক ক্রিকেটের প্রথম আনুষ্ঠানিক ভেন্যু অস্ট্রেলিয়ার মেলবোর্ন ক্রিকেট গ্রাউন্ড (এমএসজি স্টেডিয়াম)-এ ২০১৫ বিশ্বকাপের ফাইনালে মুখোমুখি সাতবার ফাইনাল খেলায় ও চারবার বিশ্বচ্যাম্পিয়ন হওয়ায় অভিজ্ঞ অস্ট্রেলিয়া এবং এমন চূড়ান্ত মঞ্চে একেবারে নবাগত আগন্তুক নিউজিল্যান্ড। কে জিতবে এবারের একাদশ বিশ্বকাপ ক্রিকেট? আগামীকাল সাড়ে সাত ঘণ্টার হাড্ডাহাড্ডি লড়াই শেষে কে প্রথম আইসিসি ওয়ার্ল্ড কাপ ট্রফিতে চুমু খাবে? মাইকেল জন ক্লার্ক নাকি ব্রেন্ডন ব্যারি ম্যাককালাম? দু'জনেরই জন্ম ১৯৮১ সালে। ক্লার্ক ২ এপ্রিল, ম্যাককালাম ২৭ সেপ্টম্বর। বয়সে ক্লার্ক ৫ মাস ২৫ দিনের বড়। ক্লার্ক এখন পর্যন্ত ১০৮টি টেস্ট ম্যাচ, ২৪৪টি একদিনের আন্তর্জাতিক ও ৩৪ টি-২০ খেলায় অভিজ্ঞ। আর ম্যাককালাম ৯২টি টেস্ট, ২৪৮টি একদিনের আন্তর্জাতিক ও ৭০ টি-২০ খেলায় অভিজ্ঞ। ক্লার্ক ম্যাককালামের চেয়ে ১৬ টি টেস্ট বেশি খেলেছেন। কিন্তু ম্যাককালাম ক্লার্কের চেয়ে ৪টি একদিনের আন্তর্জাতিক ও ৩৬ টি-২০ বেশি খেলেছেন। মানে ক্লার্ক টেস্ট ম্যাচে একটু বেশি অভিজ্ঞ হলেও সীমিত ওভারের খেলায় ম্যাককালাম একটু ক্লার্কের চেয়ে এগিয়ে। অর্থ্যাৎ দুই ক্যপ্টেনের বয়স আর অভিজ্ঞতার ঝুলি মোটামুটি প্রায় একইরকম। কিন্তু খেলাটা যেহেতু ক্রিকেট, তার উপর বিশ্বকাপ ফাইনাল, চরম অনিশ্চয়তার আগামীকালের এই ম্যাচে তাহলে বন্ধুরা কে কোন দলকে সমর্থন দিচ্ছেন? পরিসংখ্যান অস্ট্রেলিয়ার পক্ষে থাকলেও আমি সমর্থন করতে চাই নবাগত নিউজিল্যান্ডকে। ব্রেন্ড্ন ম্যাককালামকেই আমি এবারের একাদশ বিশ্বকাপ হাতে দেখতে চাই। এর আগে অস্ট্রেলিয়া ও নিউজিল্যান্ড একদিনের আন্তর্জাতিক ক্রিকেটে মোট ১২৫ বার মুখোমুখি হয়েছে। যার মধ্যে অস্ট্রেলিয়া ৮৪ ম্যাচ জিতেছে আর নিউজিল্যান্ড জিতেছে মাত্র ৩৫টি ম্যাচ। ৬টি ম্যাচ অমিমাংসিত থেকেছে। কোনো ম্যাচই টাই হয়নি। আর বিশ্বকাপের মত বড় আসরে দুই দল মোট ৯ বার মুখোমুখি হয়েছে। যাতে অস্ট্রেলিয়া ৬ বার এবং নিউজিল্যান্ড ৩ বার জিতেছে। মেলবোর্ন ক্রিকেট মাঠে এই দুই দল মোট ১৯ বার মুখোমুখি হয়েছে। যাতে অস্ট্রেলিয়া ১৪ বার এবং নিউজিল্যান্ড ৪ বার জিতেছে। একটি ম্যাচ অমিমাংসিত ছিল। অস্ট্রেলিয়া দলের মেলবোর্ন ক্রিকেট মাঠে ওভারঅল রেকর্ড বলছে, অস্ট্রেলিয়া মোট এই মাঠে ১১৮টি ম্যাচ খেলেছে। যার মধ্যে ৭১টি জিতেছে এবং ৪৩টি ম্যাচ হেরেছে। আর অমিমাংসিত বা টাই ম্যাচ ছিল ৪টি। অন্যদিকে নিউজিল্যান্ড মেলবোর্ন ক্রিকেট মাঠে মোট ম্যাচ খেলেছে ২৪টি। যার মধ্যে ৮ টি জিতেছে এবং ১৫টি ম্যাচ হেরেছে। অমিমাংসিত ম্যাচ ছিল ১টি। কিন্তু বিশ্বকাপের আসরে আগামীকাল ১০তম মোকাবেলায় কে জিতবে এই নিয়ে গোটা বিশ্বের ক্রিকেটপ্রেমীদের চলছে নানান গুঞ্জন। প্রত্যেকেই তার নিজ নিজ পছন্দের দলকে এগিয়ে রাখছেন নানান যুক্তি দিয়ে। এবার দেখা যাক তাদের সেই যুক্তিগুলি কেমন। আর আপনি তাদের যুক্তির সঙ্গেই বা কতটুকু একমত। ব্যাটিং সাইড:এবারের বিশ্বকাপে রান তোলায় এখন পর্যন্ত সবার চেয়ে এগিয়ে আছেন নিউজিল্যান্ডের মার্টিন গুপটিল। গুপটিল এবারের বিশ্বকাপের সর্বোচ্চ রান করা কুমার সাঙ্গকারার ৫১৪ রানের চেয়ে মাত্র ৯ রান পিছিয়ে থেকে করেছেন ৪৩২ রান। গুপটিলের অনেক পেছনে রয়েছেন স্টিভ স্মিথ। স্মিথ করেছেন ৩৪৬ রান। তারপরেই রয়েছেন নিউজিল্যান্ডের ক্যাপ্টেন ব্রেন্ডন ম্যাককালাম ৩২৮ রানে আর অস্ট্রেলিয়ার গ্লেন ম্যাক্সওয়েল ৩২৪ রানে। এদের থেকে আরেকটু পিছিয়ে ৩০০ রানে আছেন অস্ট্রেলিয়ার ডেভিড ওয়ার্নার। বোলিং সাউড:এবারের বিশ্বকাপে নিউজিল্যান্ডের ট্রেন্ট বোল্ট এখন পর্যন্ত ২১ উইকেট নিয়ে রয়েছেন বোলিংয়ের শীর্ষে। ঠিক তার পেছনে ২০ উইকেট নিয়ে রয়েছেন অস্ট্রেলিয়ার মিচেল স্টার্ক। এছাড়া নিউজিল্যন্ডের অপর পেসার টিম সাউথির রয়েছে ১৫ উইকেট এবং কোরি এন্ডারসনের রয়েছে ১৪ উইকেট। আর অস্ট্রেলিয়ার পেসার জোস হজলেউডের রয়েছে ৯ উইকেট, মিচেল জনসনের রয়েছে ৬ উইকেট এবং প‌্যাট কামিংস ও জেমস ফকনারের রয়েছে ৭ উইকেট। এছাড়া নিউজিল্যান্ডের অফ স্পিনার ড্যানিয়েল ভেট্টোরির রয়েছে ১৫ উইকেট। ফিল্ডিং সাইডেও উভয় দল মোটামুটি খুবই শক্তিশালী। কেউ কারো নাহে ছাড়ে সমানে সমান। তাহলে এই মুহূর্তে আগামীকালের ফাইনালে কে বেশি এগিয়ে? অস্ট্রেলিয়া নাকি নিউজিল্যান্ড? মাইকেল ক্লার্ক নাকি ব্রেন্ডন ম্যাককালাম?একদিকে নিউজিল্যান্ড ফ্রন্টে ব্রেন্ডন ম্যাককালাম, মার্টিন গাপটিল, কেন উইলিয়ামসন, গ্র্যান্ট এলিয়টদের মত ব্যাটসম্যানরা আছেন দারুণ ছন্দে। বল হাতে তেমনি উজ্জ্বল আগুনের গোলা ছুড়ছেন ট্রেন্ট বোল্ট আর টিম সাউদিরা। অন্যদিকে অস্ট্রেলিয়া দলে এতটা ছন্দ নেই। স্টিভ স্মিথ আর ডেভিড ওয়ার্নার ছাড়া ব্যাটসম্যানদের কেউই খুব একটা ধারাবাহিক নন। অধিনায়ক মাইকেল ক্লার্ক বড় ইনিংস খেলতে পারছেন না। টানা পাঁচ ম্যাচ পরে সেমি-ফাইনালে কিছু রান পেয়েছেন উদ্বোধনী ব্যাটসম্যান অ্যারন ফিঞ্চ। এছাড়া বল হাতে মিচেল স্ট্যার্ক বিশ্বকাপের শুরু থেকে ভালো বল করছেন বটে কিন্তু নিজ দেশে পরিচিত জল-হাওয়ায় এখনো নিজেকে ঠিক খুঁজে পাননি মিচেল জনসন। ভালো একজন স্পিনারের অভাব অস্ট্রেলিয়া দলে শুরু থেকেই ছিল। মূলত ফাস্ট বল আর মিডিয়াম পেসারদের উপর ভরসা করেই দলটি ফাইনালে আসল। এসব বিবেচনা করেই হয়ত নিউজিল্যান্ডের কিংবদন্তি ব্যাটসম্যান মার্টিন ক্রো আগামীকালের ফাইনালকে আখ্যা দিয়েছেন ‘বড় ভাই আর ছোট ভাইয়ের লড়াই’ হিসেবে। আজ বিশ্বকাপ ট্রফি নিয়ে ফটোসেশনে হাজির হয়ে দুই অধিনায়ক মাইকেল ক্লার্ক আর ব্রেন্ডন ম্যাককালাম একে অপরের শুভকামনাও করেছেন।ওদিকে অস্ট্রেলিয়া দলের সংবাদ সম্মেলনের শুরুতেই আজ বেজে ওঠে বিদায়ের সুর। এই ম্যাচ শেষেই ওয়ানডে ক্যারিয়ারের ইতি টানার ঘোষণা দিয়েছেন মাইকেল ক্লার্ক। তাই অস্ট্রেলিয়ার ভক্তদের প্রত্যাশা অস্ট্রেলিয়ার খেলোয়াড়রা দলের অধিনায়কের বিদায়ে একটি বিশ্বকাপ শিরোপাই উপহার দিতে চান। অন্যদিকে বিদায়ের করুণ রাগ নিউজিল্যান্ড দলেও আছে। দলের সবচেয়ে অভিজ্ঞ অফ স্পিনার ড্যানিয়েল ভেটোরি এই ফাইনালের পরেই হয়তো ক্যারিয়ারের ইতি টানবেন। তাই নিউজিল্যান্ডের ভক্তদের আশা ভেটোরির ক্যারিয়ার সায়াহ্নের এই লড়াইটা বিশ্বকাপ ট্রফির সোনালী আলোয় রাঙিয়ে দেবে নিউজিল্যান্ড দল। প্রত্যাশা আর স্বপ্ন দেখছে দুটি দলই। ভক্তদেরও আশা-ভরসার শেষ নেই। কে হবে নতুন চ্যাম্পিয়ন? পঞ্চমবারের মত অস্ট্রেলিয়া নাকি তারুণ্যে উদ্দিপ্ত নবাগত নিউজিল্যান্ড?উভয় দলের প্রতি আমার একটি তুমুল হাড্ডাহাড্ডি লড়াইয়ের প্রত্যাশা যেমন আছে তেমনি আমার শুভকামনা আর আশির্বাদ থাকবে নিউজিল্যান্ডের পক্ষে। ব্রেন্ডন ম্যাককালাম আগামীকাল আমাদের সামনে একাদশ বিশ্বকাপ ক্রিকেট ট্রফি উঁচিয়ে ধরে চুমু খাক, আমি সেই মহেন্দ্রক্ষণ দেখার অপেক্ষায় আছি। জয়তু ব্রেন্ডন ম্যাককালাম। জয়তু টিম নিউজিল্যান্ড।।............................................২৮ মার্চ ২০১৫, ঢাকা

