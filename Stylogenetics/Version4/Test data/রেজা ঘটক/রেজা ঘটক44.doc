আমরা এক অসুস্থ সমাজে বড় হচ্ছি!!!





                        জোহা ফিরে এসেছে এটা যেমন স্বস্তির, তনুকে ধর্ষণ শেষে নিশংসভাবে হত্যা করেছে এটা খুবই অসহ্যের। আমরা এমন একটি রাষ্ট্র ব্যবস্থা গড়ে তুলছি যেখানে মনুষত্ব দিনদিন কেবল লোপ পাচ্ছে। মানুষের স্বাভাবিক বিবেকবোধ হারিয়ে যাচ্ছে। মানুষ নিজে টিকে থাকার জন্যই পরিবেশ প্রতিবেশের সঙ্গে মানিয়ে নিচ্ছে। একটি ঘটনাকে চাপা দিতে আরেকটি ঘটনা পর্যন্ত আমরা বেহায়ার মত কেবল আপেক্ষা করছি। দিন শেষে পুরানো ঘটনাটি আড়াল হয়ে যাচ্ছে। মানুষও এভাবে অভ্যস্থ হয়ে যাচ্ছে। কিন্তু পেছনের ঘটনার কোনো সুষ্ঠু তদন্ত বা বিচার হচ্ছে না। এক বিকারহীন সমাজ ফুঁলে ফেঁপে বড় হচ্ছে। আর এটাকেই আমরা দাবি করছি উন্নয়নের জোয়ার! সাধু সাধু!! কোনো একটি ঘটনা ঘটার পর আমরা কয়েকদিন প্রতিবাদ করছি, মানববন্ধন করছি, বিচার চাইছি, তারপর নতুন ঘটনায় পুরাতন ঘটনা অটোমেটিক হারিয়ে যাচ্ছে। মাঝখানে এসব ঘটনার জন্য রাষ্ট্রের যে দায়িত্ব, রাষ্ট্র দিব্যি সেই দায়িত্ব ভুলে নতুন ঘটনার জন্য আমাদের মত অপেক্ষা করছে। অথচ একটি রাষ্ট্রে সকল অনিয়ম, অবিচার, নিপীড়ন, নির্যাতন, খুন, গুম, ধর্ষণসহ সমস্ত অনিয়মকে শৃঙ্খলে আনার দায়িত্ব রাষ্ট্রের। এখানে রাষ্ট্রে যারা সরকার বা প্রশাসনে থাকে, এই দায় গড়ায় তাদের উপর। কিন্তু প্রশ্ন হলো, আমাদের এই রাষ্ট্র কী সকল ঘটনার সত্যি সত্যিই সুষ্ঠু তদন্ত ও নিরপেক্ষ বিচার চায়? আমার তো মনে হয়, খোদ রাষ্ট্র না চাইলে এসব অসংখ্য ঘটনার আদৌ কোনো সুষ্ঠু ও নিরপেক্ষ তদন্ত বা বিচার হবে না। কারণ আমরা এক বিচারহীনতার সংস্কৃতিকেই লালন করছি। আমাদের এই সমাজ নষ্ট হয়ে গেছে। বাইরে থেকে প্রলেপ দিয়ে চাকচিক্য করলেই এই সমাজের আসল রোগ সারবে না। এই রোগ নিরাময়ের দায়িত্ব স্বয়ং রাষ্ট্রের। রাষ্ট্র যতদিন সেই দায়িত্ব পালন করার শুভ আকাঙ্খা পোষণ না করবে, ততদিন এই ঘটনা পুনঃপুনঃ ঘটতেই থাকবে। কেবল ঘটনার সঙ্গে আরো নতুন ঘটনা যোগ হবে। যা রাস্তায় কিছু প্রতিবাদ প্রতিরোধে সারার নয়। মানুষকে আগে মানুষ হতে হবে। মানুষের বিবেক যতদিন ঘুমিয়ে থাকবে, ততদিন এই সমাজের কপালে আরো কঠিন ও ভয়ংকর দিন অপেক্ষা করছে। জাস্ট ওয়েট অ্যান্ড সি। মাঝখান থেকে কিছু সৌভাগ্যবান জোহারা হয়তো ফিরে আসবে, কিছু তনুরা চিরতরে হারিয়ে যাবে। এসব দেখে দেখে ভারী এক বিষাদগ্রস্থতায় অসুস্থ হয়ে যাচ্ছি! টেলিভিশন দেখা ছেড়ে দিয়েছি। সংবাদপত্র পাঠ ছেড়ে দিয়েছি। তবুও এসব ঘটনা থেকে রেহাই পাচ্ছি না। দিনশেষে কানে আসছে এসব অসুস্থ খবরাখবর!!
                            
                    সর্বশেষ এডিট : ২৩ শে মার্চ, ২০১৬  সন্ধ্যা  ৭:২৬                

