জাগরণটা প্রকৃত হ্ওয়া চাই___





দেশের ক্রান্তিকালে দেশকে বাঁচানোর একমাত্র পথ হচ্ছে জাগরণ। কলুষিত পথ ও ধ্বংসের দ্বারপ্রান্ত থেকে বাঁচার জন্য দেশের গণমানুষের সমন্বয়ে যে জাগরণ তৈরি হয়, সেটাই হলো গণজাগরণ। বাংলাদেশ বর্তমানে এমন একটি ক্রান্তিকাল অতিক্রম করছে। দীর্ঘ ৪২ বছর এ দেশের ললাটে কালিমা লেপন করা হয়েছে; তা দূর করার জন্য বর্তমান সরকার যেখানে মানবতাবিরোধী ও যুদ্ধাপরাধীদের বিচারপ্রক্রিয়া শেষ করার মধ্য দিয়ে এর পরিসমাপ্তি ঘটাতে চেয়েছে, সেখানে জামায়াত-শিবির প্রধান বাধা হয়ে দাঁড়িয়েছে। মানবতাবিরোধীদের সর্বোচ্চ শাস্তির দাবিতে এ দেশের যুবকরা একত্র হয়ে গণজাগরণ মঞ্চ তৈরি করে লাগাতার আন্দোলন চালিয়ে যাচ্ছে। এদের আন্দোলন-কর্মসূচিতে জামায়াত-শিবিরের রাজনৈতিক ভিত নড়বড়ে হয়ে গেছে। এ অবস্থায় রাজনৈতিক সংগঠনটি আন্দোলনকারী ছাত্র-যুবকদের তথাকথিত ব্লগার ও নাস্তিক বা তাদের নাম ব্যবহার করে দেশের সাধারণ জনগণকে বিভ্রান্ত করার মাধ্যমে ওই যুবকদের ব্লগে ইসলামী ও নবী (সা.)-এর বিরুদ্ধে কটূক্তি করে নানা বক্তব্য প্রকাশ করে মুসলমানদের ধর্মীয় অনুভূতিতে আঘাত হানার মতো ঘৃণ্য কাজ করে। সরকার গঠিত সাইবার ক্রাইম ট্রাইব্যুনালে একসময় বিষয়টির সত্যতা বেরিয়ে আসবে। কিন্তু জামায়াত-শিবিরের বিভ্রান্তিতে বর্তমানে যে অবস্থা সৃষ্টি হয়েছে, তার দায়ভার তাদেরই বহন করতে হবে। এ জন্য জাতি চিরকাল তাদের ধিক্কার দেবে। জামায়াত-শিবিরের এ ধরনের কুকর্মের ফলে ইসলামী দলগুলোর মাঝে নেতিবাচক প্রতিক্রিয়া শুরু হয়েছে। ফলে মাদ্রাসাভিত্তিক হেফাজতে ইসলাম নামের সংগঠনটি ঢাকায় লংমার্চ করে গণজমায়েতের মতো কর্মসূচি ঘোষণা করেছে। দেশের শান্তিপ্রিয় জনগণের ৪২ বছরের অপ্রাপ্তি মানবতাবিরোধীদের বিচারের পক্ষে আন্দোলনকারী গণজাগরণ মঞ্চকে হেফাজতে ইসলামের মুখোমুখি করা হয়েছে। বিগত মাসাধিককাল দেশব্যাপী নাশকতামূলক কর্মকাণ্ড সংঘটনের পর জামায়াত-শিবির আবার হেফাজতে ইসলামের ৬ এপ্রিলের কর্মসূচিতে এসে গণজাগরণ মঞ্চের কাঁধে দায়ভার চাপানোর হীন চেষ্টা চালাতে পারে বলে দেশের সাধারণ জনতার মাঝে এক ধরনের শঙ্কা কাজ করছে। এ অবস্থায় প্রধান বিরোধী দল বিএনপির চেয়ারপারসন খালেদা জিয়া গণজাগরণ মঞ্চ এবং এর সঙ্গে সম্পৃক্তদের প্রকাশ্যে নাস্তিক বলে ঘোষণা দিয়ে দেশে অস্থিতিশীল পরিস্থিতির সৃষ্টি করেছেন। বিষয়টি ঘিরে কোনো ধরনের অপ্রীতিকর ঘটনা ঘটলে এর দায়ভার স্বয়ং খালেদা জিয়াও এড়াতে পারবেন না। জাতি এর জন্য তাঁকে কোনো দিন ক্ষমা করবে না।আব্দুর রাজ্জাক লেখক : শিক্ষাবিদ
                    
