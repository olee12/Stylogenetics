একটি ঘটনা





                        হযরত ইবনে আক্বীল (রাহঃ) হতে বর্ণিত, আমাদের একটি বাড়ি ছিল্। তাতে যখনই কোনও লোক থাকতো, সকালে তাকে মৃত অবস্হায় পাওয়া যেত। একবার মরক্কোর এক লোক এল। ঘরটি সে পছন্দ করে ভাড়া নিল। তারপর রাত কাটাল। সকালে দেখা গেল সে পুরোপুরি বহাল তবিয়তেই রয়েছে। তার কিছুই হয়নি। তা দেখে প্রতিবেশীরা অবাক হল। লোকটি বেশ কিছুকাল ওই ঘরে থাকল। তারপর অন্য কোথাও চলে গেল। ওকে ওই ঘরে নিরাপদে থাকার কারণ জিজ্ঞাসা করলে ও বলেছিল, আমি যখন ওই ঘরে প্রথমদিন রাতে থাকি, তখন ঈশার নামায পড়েছি, কুরআনে পাক হতে কিছু পড়েছি। এমন সময় হঠাৎ দেখি, এক যুবক কুঁয়ো থেকে উপরে উঠছে। সে আমাকে সালাম দিল। আমি তাকে দেখে ভয় পেলাম। সে বলল, ভয় পাবে না। আমাকেও কিছু কুরআন পাক শিক্ষা দাও। অতএব আমি তাকে কুরআন শিখাতে শুরু করে দিই। পরে আমি তাকে জিজ্ঞাসা করি, এই ঘরের রহস্যটা কি? সে বলে, আমরা মুসলমান জ্বিন। আমরা কুরআন পাঠ করি এবং নামায পড়ি। কিন্তু এই ঘরে বেশির ভাগ সময়ে বদমাশ লোক থাকে, যারা মদপানের মজলিস বসায়। তাই আমরা ওদের গলা টিপে দিই। আমি তাকে বললাম, রাতের বেলায় আমি তোমাকে ভয় পাই। তুমি দিনের বেলায় আসবে। সে বলল, খুব ভাল। তারপর থেকে সে দিনের বেলায় কুঁয়ো থেকে বের হত। একবার সে কুরআন পড়ছিল। এমন সময় বাহিরে এক ওঝা এল এবং আওয়াজ দিয়ে বলল, আমি সাপে কাটা, বদ নজর লাগা ও জ্বিনে ধরার ফুঁক দিই। ও কথা শুনে জ্বিনটি বলল ও আবার কে? আমি বললাম, সে হল ঝাড় ফুঁককারী ওঝা। সে বলল, ওকে ডাকো। আমি উঠে গিয়ে তাকে ডেকে আনলাম। এসে দেখলাম, সেই জ্বিনটি বিরাট বড় সাপ হয়ে ঘরের ভিতরের ছাদে উঠে রয়েছে। ওঝা এসে ঝাড়ফুঁক করতে সাপটি ছটফট করতে লাগল। শেষ পর্যন্ত ঘরের মেঝেয় পড়ে গেল। তখন তাকে ঝাঁপিতে ভরে নেবার জন্য ওঝা উঠল। কিন্তু আমি তাকে মানা করলাম। সে বলল, তুমি আমাকে শিকার ধরতে মানা করেছ। আমি তাকে একটি স্বর্ণমুদ্রা দিতে সে চলে গেল। তখন সেই অজগর নড়াচড়া করল এবং জ্বিনের রুপে প্রকাশ পেল। কিন্তু তখন সে দুর্বলতার দরুণ হলদে হয়ে গিয়েছিল। আমি তাকে বললাম, তোমার কি হয়েছে? সে বলল, ওই ওঝা আমাকে পবিত্র ইসমের মাধ্যমে শেষ করে ফেলেছে। আমি বাঁচব বলে আর বিশ্বাস হচ্ছে না। যদি তুমি এই কুঁয়ো হতে চিৎকারের শব্দ শুনতে পাও, তবে এখান থেকে চলে যেও। সেই রাতেই আমি কুঁয়োর ভিতর থেকে এই আওয়াজ শুনলাম, তুমি এবার দূরে চলে যাও। বর্ণনাকারী ইবনে আক্বীল (রাহঃ) বলেন, তারপর থেকে ওই ঘরে লোক থাকা বন্ধ হয়ে গিয়েছে।
                    
