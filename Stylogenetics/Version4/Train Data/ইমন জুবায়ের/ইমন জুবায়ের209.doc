গল্প_ দৃষ্টিপাত





                        ১২০৮ খ্রিষ্টাব্দের মাঝামাঝি। বাহমান নামে এক পারস্য দেশিয় তরুণ হিন্দুকুশ পর্বতমালার পাদদেশে অবস্থিত একটি অতিথিশালার সুবিশাল অলিন্দে বসিয়া ছিল। সবে মাত্র সন্ধ্যা উর্ত্তীণ হইয়াছে। অতিথিশালার পাথরের চাতালে সুবিখ্যাত পাহাড়ি জ্যোস্নায়তাহার সফেদ ওড়না ছড়াইয়া ছিল। এলোমেলো বাতাস বহিতেছিল। বাহমান-এর অতি নিকটেই আধো-অন্ধকার ছায়ায়  এক ভারতীয় সাধু বসিয়া ছিল। গম্ভীর মধুর কন্ঠে সাধুটি বলিতেছিল, শিব অশুভ ও দুঃখকে নাশ করেন। হিমালয় পর্বতের কৈলাস শিখরে বাস করেন শিব । পার্বতী হইলেন হিমালয়কন্যা। শিব অনন্তকাল ধরিয়া পার্বতীর সঙ্গে ধ্যানমগ্ন আছেন। শুনিতে শুনিতে বাহমান বিস্মিত হইয়া যাইতে থাকে।সাধুটি আরও বলিল, আমরা ভারতীয়রা বিশ্বাস করি, কৈলাসই হইল জগতের স্তম্ভ, জগতের কেন্দ্র। কৈলাশ শিখরের চর্তুমুখে স্ফটিক, পদ্মরাগমনি, স্বর্ণ ও নীলকান্তমনি খোদিত আছে।শুনিতে শুনিতে বাহমান বিস্মিত হইয়া যাইতে থাকে।ত্রয়োদশ শতক। ভারতবর্ষে মুসলিম শাসন আরম্ভ হইয়াছে। কুতুবউদ্দীন আইবক ১২০৬ খ্রিষ্টাব্দে দিল্লিতে গুলাম বংশ প্রতিষ্ঠা করিয়াছেন। নবাগত মুসলিম সংস্কৃতির অভিঘাতে ভারতীয় ভাবলোকে নব নব তরঙ্গ অদৃশ্য স্রোতের ন্যায় বহিয়া যাইতেছে। কালটি পটপরিবর্তময় ও যুগপৎ যুগান্তরের কাল। হাজার বৎসরের প্রাচীন ইতিহাসের নদীটি বাঁক লইলে যেমন গম্ভীর গর্জন-ধ্বনি শ্রুত হয়, ভারতবর্ষীয় সমাজের চতুর্দিকে সেইরূপ পরিবর্তনের গুরুগম্ভীর সুরটি ধ্বনিত হইতেছে। এইরুপ আর্থ-সামাজিক পটভূমিতে পারস্যের তরুণ বাহমান ভারতবর্ষ ভ্রমনে আসিয়াছে। ছাব্বিশ বৎসর বয়েসি তরুণটি দেখিতে অত্যন্ত সুদর্শন ও বলিষ্ট। পারস্যের ধনী জায়গিরদার পরিবারের কনিষ্ট সন্তান সে; শৈশব হইতেই তাহার হৃদয়ে জ্ঞানতৃষ্ণা প্রবল। সে ঘুরিয়া ঘুরিয়া জ্ঞানতৃষ্ণা মিটাইতেছে। জ্ঞানতৃষ্ণা মিটাইতেই সে হিন্দুস্তান আসিয়াছে। ... এক্ষণে বলিয়া রাখি ভারতবর্ষের খাজুরাহ নগরে  তাহার সহিত এক অপরুপা কন্যার সাক্ষাৎ হইবে, কন্যাটির নাম পূর্বা এবং পূর্বা অন্ধ ...কী প্রকারে বাহমান  পূর্বাকে   উত্তরের তুষার আচ্ছাদিত হিমালয় পর্বতে লইয়া গেল, জন্মান্ধ পূর্বাকে জোছনা দেখাইল- তাহাই এই উপাখ্যানের বিষয়বস্তু। বাহমান হিন্দুকুশ পর্বতমালার পাদদেশ হইতে বাদামী বর্ণের একটি আরব অশ্বে চড়িয়া    হিন্দুস্তানের আরও গভীরে যাইতে থাকে । অশ্বটি সে  বাগরাম নগরের এক বাজার হইতে খরিদ করিয়াছে। অশ্বের নাম: ‘আতশ’, অর্থাৎ অগ্নি। হাঁ, আতশ বাস্তবিকই অগ্নির ন্যায় তেজোদীপ্ত বটে। এবং বাহমানের অতিশয় বাধ্য।  আমরা অনতি ভবিষ্যতে দেখিতে পাইব যে আতশ পূর্বারও অত্যন্ত বাধ্য থাকিবে। যাহা হউক। হিন্দুস্তান বাহমানকে মুগ্ধ করিয়াছে।  তাহার দেশটিও  কম বৈচিত্রময় নয়; তবে ভারতের প্রকৃতি যেন অধিক হরিৎ, বিস্তর মনোহর । বাহমান মেধাবী। সে নিবিড়  জ্ঞান অর্জনের  নিমিত্তে ভারতবাসীর কথ্য  ভাষাটি উত্তমরূপে আয়ত্ম করিয়াছে।২বাহমান দিল্লি নগরে কিছুকাল অবস্থান করিয়া বুন্দেলখন্ড নামক একটি রাজ্যের রাজধানী খাজুরাহ নগরে আসিয়া পৌঁছাইল। বুন্দেলখন্ড-এর অবস্থান দিল্লি নগরের দক্ষিণ পূর্বে। বুন্দেলখন্ডের অদ্যপি মুসলমানদিগের দ্বারা  অধিকৃত হয় নাই। ইহা চান্দেলা নামক হিন্দুস্তানীয় বংশের শাসনাধীন।  যাহা হউক। বাহমান খাজুরাহ নগরে আসিয়া মন্দিরের স্থাপত্য শৈলী ও ভাস্কর্য দেখিয়া বিস্মিত হইয়া গেল।  ভারতবর্ষের মন্দির সে আগেও দেখিয়াছে। কিন্তু,খাজুরাহ নগরে মন্দিরের শৈলী যেমন নান্দনিক তেমনি ইহার ভাস্কর্যসমূহ বিস্ময়কর। ভাস্কর্যে  নরনারী রতিমিলনের দৃশ্যটি প্রকট ভাবে ফুটিয়া উঠিয়াছে। ইহার কি কারণ?বাহমান কৌতূহলী হইয়া উঠিল।বৈশাখ মাসের মধ্যাহ্নবেলা খা খা করিতেছিল। পথিপার্শ্বে একটি সুবির্স্তীণ প্রান্তর, অদূরে   একটি নির্মীয়মান মন্দির, তাহার পিছনে খর্জুরবীথি, দিঘী। বাহমান লাগাম টানিয়া ধরিয়া ঘোড়া থামাইল, তাহার পর নিচে নামিয়া আরশকে  ছাড়িয়া দিল।  নির্মীয়মান মন্দিরের দিকে  আগাইয়া যায়। বৈশাখের প্রখর রৌদ্রে মন্দিরের নিকটে এক শ্যামলা মতন মধ্যবয়সী ব্যাক্তি দাঁড়াইয়া ছিল। সে বাহমান পদ শব্দে ফিরিয়া তাকাইল। বাহমানকে দেখিয়া মধুর হাসিয়া নমস্কার করিল। বাহমানও সালাম ফিরাইয়া মৃদু হাসিল। মধ্যবয়সী ব্যক্তিটি বলিল, আপনি নিশ্চয়ই পশ্চিমদেশ হইতে আসিয়াছেন। হাঁ। বাহমান মাথা নাড়িল। মধ্যবয়সী ব্যাক্তিটি বলিল, আমি সদানন্দ। এই খাজুরাহ নগরেই বাস করি। পেশায় ভাস্কর। তাছাড়া নির্মীয়মান রাজকীয় মন্দিরের ভাস্কর্যগুলি আমিই তত্ত্বাবধান করি।বাহমান বলিল, খাজুরাহ নগরের ভাস্কর্যগুলি আমার বিস্ময়ের সৃষ্টি করিয়াছে। ভাস্কর্যের এইরুপ কামজ রুপ আমি অন্যত্র দেখি নাই। সদানন্দ হাসিয়া বলিলেন, তাহার কারণ আছে। বুন্দেলখন্ড রাজ্যটি চান্দেলা বংশের শাসনাধীন। চান্ডেলা রাজাগন দেড়শ বছর পূর্বে তান্ত্রিক মত গ্রহন করে। ভাস্কর্যের  কামজ রূপের ইহাই কারণ। তান্ত্রিক মত কি? বাহমান কৌতূহলী হইয়া উঠিল। দূরে তাকাইয়া দেখিল আরশ নিশ্চিন্তে রৌদ্রময় প্রান্তরে চড়িয়া ঘাস খাইতেছে। তান্ত্রিক হইল ...কপালের ঘাম মুছিয়া সদানন্দ বলিল, রৌদ্র প্রখর হইয়া উঠিয়াছে। চলুন আমরা ঐ দিঘীর পাড়ে খর্জুর বৃক্ষের ছায়ায় বসিয়া আলাপচারিতা করি।বাহমান খাজুরাহ নগরে আসিয়া সমকালীন হিন্দুস্তানি স্থাপত্য দর্শন সম্বন্ধে কৌতূহল বোধ করিতেছিল। সদানন্দর আন্তরিকতায় মুগ্ধ হইয়াছিল। সে বলিল, চলুন। দীঘির পাড়ে খর্জুর বৃক্ষের ছায়ায় বসিয়া সদানন্দ বলিল, খর্জুর বৃক্ষ হইতেই এই নগরের নাম হইয়াছে খাজুরাহো।ওহ্ ।সে যাহা হউক। সদানন্দ বলিল। তন্ত্র শব্দটি সংস্কৃত শব্দ  ‘বুনন’ হইতে উদ্ভূত হইয়াছে। মহাবিশ্বময় যিনি কর্তৃত্ব করেন, তিনি হইলেন নির্গূণ ব্রহ্মা; তাহার শক্তির সমুদ্রে ক্ষুদ্র জাগতিক জীব বিলীণ হইয়া যাইতে ইচ্ছুক, ইহা কি প্রকারে উপলব্ধ হয়? নারীপুরুষের রতিমিলনের ফলে। সুতারং রতিমিলনে কে নিষিদ্ধ না ভাবিয়া পবিত্র ভাবাই তন্ত্র। বুন্দেলখন্ড রাজ্যটি চান্দেলা বংশের শাসনাধীন। চান্ডেলা রাজাগন দেড়শ বছর পূর্বে তান্ত্রিক মত গ্রহন করে। এই কারণে তাহাদের নিমার্ণাধীন মন্দিরে নরনারীর মিলনদৃশ্য পরিস্ফুট হয়। ওহ্ । শুনিতে শুনিতে বাহমান বিস্মিত হইয়া যাইতে থাকে।সদানন্দ এক্ষণে প্রসঙ্গ পরিবর্তন করিয়া বলিল, আপনি অতিথিশালায় উঠিয়াছেন কি?না। বাহমান বলিল। আজই মাত্র এই নগরে আসিয়াছি। এখনও কোনও অতিথিশালায় উঠি নাই। সদানন্দ আন্তরিক স্বরে বলিল, আজ না-হয় আমার গৃহে আতিথ্য বরণ করুন। নিমন্ত্রণ পাইয়া বাহমান অত্যন্ত খুশি হইল। উপরোন্ত সদানন্দ পন্ডিত ব্যক্তি; ইহার সঙ্গে আলাপচারিতায় হিন্দুস্তানি রীতিনীতি সম্বন্ধে সম্যক জ্ঞান হইবে। সে বলিল, আপনি আমার গভীর কৃতজ্ঞতা গ্রহন করুন। সদানন্দর বাড়ি নিকটেই, শিবসাগর নামক একটি  হ্রদের কিনারায়। বাহমান আরশের লাগাম ধরিয়া সদানন্দর পাশে শিবসাগর হ্রদের অভিমুখে হাঁটিতে লাগিল।  যাত্রাপথে সদানন্দ চাপাস্বরে বলিল, স্থানীয় রাজার সঙ্গে আমার বিরোধ চলিতেছে। আমার প্রাণনাশের শঙ্কা তৈরি হইয়াছে।   বাহমান চমকাইয়া উঠিয়া বলিল, সে কী! কেন?রাজ জয়বর্ধন আমার পৈত্রিক ভিটা অধিকার করিতে চায়। কেন?আমার পৈত্রিক ভিটায় মন্দির নির্মান করিবে। রাজার মাতা নাকি স্বপ্ন দেখিয়াছে।ওহ্ ।সদানন্দ আরও অনেক কথা বলিল। সে শিবভক্ত।  তাহার  স্ত্রী নির্মলা গত বৎসর মারা গিয়াছে। তাহার পুত্র সন্তান নাই, একটি মাত্র কন্যা রহিয়াছে। অত্যন্ত পরিতাপের বিষয় কন্যাটি অন্ধ।সদানন্দ অমায়িক ব্যক্তি; তাহার একমাত্র কন্যাটি অন্ধ শুনিয়া বাহমান অত্যন্ত ব্যথিত হইল। টলটলে কালচে জলের শিবসাগর হ্রদের পাড় ঘেঁষিয়া সদানন্দ বাড়ি। বাড়ির সম্মূখভাগে সঘন উদ্যান। উদ্যানময় নানা বর্ণের সূর্যমুখি ও নাগলিঙ্গম ইত্যাদি ফুলের গাছগাছালি। সে গাছগাছালি হইতে বিচ্ছূরিত তরল সৌন্দর্য বাহমানের দৃষ্টিকে কেমন আচ্ছন্ন করিয়া ফেলে, তাহার বোধবুদ্ধি অবশ করিয়া দেয়। সোনালি রৌদ্রে অসংখ্য হলুদ প্রজাপতি উড়িতেছে। বাতাসে ফুলস্থ রেণুর সুগন্ধ ভাসিতেছে।  বাহমান মুগ্ধ হইয়া গেল। সদানন্দ হাসিয়া বলিল, আমার যথেষ্ট পৈত্রিক সম্পদ আছে। ভাস্কর্য নির্মাণ আমার শখ বলিয়া আজও এই কার্যে লিপ্ত আছি। বলিয়া সদানন্দ অন্দরমহলে চলিয়া গেল। উদ্যানের উত্তরাংশে কামরাঙা ও হরিতকী বৃক্ষে ঘেরা পুরাতন আমলের কারুকার্যময় একটি ধূসর বর্ণের ইষ্টক নির্মিত পাকা দালান। দালানটি দ্বিতল।  নীচে রক্তিমবর্ণের চমৎকার প্রশস্ত অলিন্দ।  অলিন্দে দাঁড়াইলে গাছগাছালি বেষ্টিত টলটলে জলের শিবসাগর হ্রদের অনেকদূর দেখা যায়। সূর্যালোকে  হ্রদের জল চিকচিক করিতেছে।   আর, রৌদ্রমূখর রক্তিমবর্ণের অলিন্দে  একটি শ্বেতবর্ণের বিড়াল ও একটি বিচিত্রবর্ণের ময়ূর  নিবিঘেœ ঘুরিয়া বেড়াইতেছে।হঠাৎ নূপুরের ধ্বনি শুনিয়া বাহমান থমকাইয়া গেল। অলিন্দে ঘনশ্যাম বর্ণের  ঘাগরা পরিহিতা শ্যামলা মতন একটি তরুণীকে দেখিতে পাইল সে; বয়স অষ্টাদশী হইবেই।  ‘ভদ্রা’, ‘ভদ্রা’ বলিয়া তরুণিটি কাহাকে যেন ডাকিতেছে। তরুণীর  কন্ঠস্বর পারস্যের শততন্ত্রী বীণার ন্যায় মিষ্ট।  ইহাই কি সদানন্দর দৃষ্টিহীন কন্যা?  তরুণী হঠাৎই থমকাইয়া গেল। দৃষ্টি বাহমানের মুখের উপর স্থির। সেই শ্যামল মুখোশ্রীতে অজস্র ভাব প্রকাশিত হইল। ইহার পর শততন্ত্রী বীণা বাজিয়া উঠিল, কে আপনি?বাহমান বলিল, আমি পথিক। আপনি? আমার নাম পূর্বা।  ভাস্কর সদানন্দ আমার পিতা।ওহ্ , আপনার পিতার সঙ্গে  আজই আমার সাক্ষাৎ হইয়াছেন। কিন্তু তিনি কোথায় গেলেন বলুন তো?পূর্বা বলিল, পিতা এখন স্নান করিবেন। বলিয়া, থামিয়া আবার বলিল, পথিক?বলুন।কোথায় আপনার বাড়ি?আমার বাড়ি পারস্যের ফারস প্রদেশের শাহপুর।ওহ্! আপনি যবন।তা বলিতে পারেন।আর্যাবত্মের ভাষা উত্তররূপেই রপ্ত করিয়াছেন।হ্যাঁ। আমি দীর্ঘকাল হইল হিন্দুস্থানের নানা স্থানে ঘুরিতেছি।  পূর্বা আরও কি বলিতে যাইবে সদানন্দ ভিতর হইতে তৈলের শিশি ও বস্ত্রাদি লইয়া বাহির হইয়া আসিল। তাহার পর বলিল, আপনি ক্ষণিক অপেক্ষা করুন, আমি স্নান করিয়া আসিতেছি। উফঃ যা গরম পড়িয়াছে।  বলিয়া সদানন্দ শিবসাগরের তীরের দিকে চলিয়া গেল।পূর্বা বলিল, আপনি অনেক রাজ্য ভ্রমন করিয়াছেন না?তা করিয়াছি। আমারও ভ্রমন করিতে ইচ্ছে হয়।  কিন্তু, কি লাভ? পূর্বার করুন স্বর বাহমানকে ব্যথিত ও বিচলিত করিল । বাহমান অন্ধ মেয়েটির কথা ভাবিয়া দীর্ঘশ্বাস ফেলিল।পূর্বা জিজ্ঞাসা করিল, আপনি কি মানস হ্রদের কথা শুনিয়াছেন? যে হ্রদের কিনারে গেলে মানুষ তাহার হারানো দৃষ্টিশক্তি ফিরিয়া পায়। না, আমি এইরুপ নাম শুনি নাই। বাহমান অবাক হইয়া বলিল। পূর্বা বলিল, আমার মা আমাকে মানস হ্রদের উপকথা বলিয়াছেন। মানস হ্রদ শিব-পার্বতীর পবিত্র সাধনায় অলীক হইয়া আছে। যে হ্রদের কিনারে গেলে মানুষ তাহার হারানো দৃষ্টিশক্তি ফিরিয়া পায়। বাহমান নিশ্চুপ হইয়া থাকে।পূর্বা বলিল, মৃত্যুর পূর্বে আমার মা সাধনার দ্বারা শিবশক্তি অর্জন করিয়াছিলেন। মৃত্যুর পূর্বে  তিনি আমায় বলিয়াছিলেন-আমি একদিন  মানস হ্রদের পাড়ে যাইব। আমার দৃষ্টিশক্তি ফিরিয়া পাইব, তাহার পূর্বে আমি আমার এক প্রিয়জনকে হারাইব, আবার আমি আমার একজন প্রিয়জনকে পাইব। বাহমান দীর্ঘশ্বাস ফেলিল। অন্ধ কিশোরী তাহার কল্পনা লইয়া দিন অতিবাহিত করে। বেলা আরও কিছু  গড়াইল।পূর্বা উদ্বিগ্ন হইয়া বলিল, পিতা এখনও ফিরিতেছে না, আমার বড় ভয় হইতেছে। বাহমান বলিল, আপনি অপেক্ষা করুন। আমি দেখিয়া আসি। উদ্যানের ভিতর দিয়া শিবসাগর হ্রদের পাড়ে যাইতে অধিক সময় লাগিল না।  হ্রদের পাড়ে কে যেন উপুর হইয়া পড়িয়া আছে। বাহমান চমকাইয়া উঠিল। কাছে গিয়া দেখিল সদানন্দ।  ঘাড়ের কাছে তীর বিঁধিয়া আছে। সদানন্দ বাঁচিয়া নাই। বাহমান দীর্ঘশ্বাস ফেলিল। আজই সদানন্দ বলিয়াছিল: স্থানীয় রাজার সঙ্গে আমার বিরোধ চলিতেছে। আমার প্রাণনাশের শঙ্কা তৈরি হইয়াছে।... সদানন্দর প্রাণনাশ কাহার কাজ বুঝিতে বাকি নাই। পূর্বার জীবনও আশঙ্কায় ...  বাহমান দ্রুত পূর্বার নিকটে ফিরিয়া আসিল। পূর্বা অলিন্দ হইতে নামিয়া উদ্যানে আসিয়া দাঁড়াইয়া ছিল। মুখেচোখে উদ্বেগের ছাপ।  সে কিছু বুঝিয়া উঠিবার পূর্বেই বাহমান তাহাকে টানিয়া আরশের পিঠে তুলিয়া সবেগে ঘোড়া ছুটাইয়া দিল।৩নীলাভ আকাশের তলে মানস হ্রদটি নির্জন নিথর হইয়া আছে। কেবল কী এক পাখি টি টি শব্দ করিয়া কৈলাস শিখরের দিকে উড়িয়া গেল।  চতুর্দিকে শেষ বেলার নরম রৌদ্র ছড়াইয়া আছে। হ্রদটির নীলাভ জলে আকাশের ছায়া ফুটিয়াছে। চতুর্দিকে সবুজ পবর্তশ্রেণি-তাহাদের ধবল শীর্ষদেশ কী এক সুপ্ত অভিব্যক্তি ধারণ করিয়া মৌন হইয়া আছে। হ্রদ পাড়ের প্রকান্ড নির্জনতা মানবাত্মার অভ্যন্তরেরর ধ্যান-সমাধিকে অত্যন্ত প্রকট করিয়া তুলিতেছে।  সন্ধ্যালগ্নে বাহমান ও পূর্বা মানস হ্রদটির নির্জন পাড়ে  আসিয়া পড়িল। আরশকে তাহারা পাহাড়ের পাদদেশে স্থানীয় বম জাতীয় আদিবাসীদের হেফাজতে রাখিয়া আসিয়াছে। (যাত্রাপথে আতশ পূর্বার অত্যন্ত বাধ্যই ছিল।) তাহারা তীর্থযাত্রীদের সহিত হাঁটিয়া দূর্গম গিরিবর্ত্ম পাড় হইয়া মানস হ্রদের পাড়ে আসিয়াছে। যাত্রাপথে ক্লেশ হয় নাই তেমন। কেবল রোমাঞ্চ অনুভব করিয়াছে।  হ্রদের দিকে মুখ করিয়া পূর্বা বলিল, পথিক।বল।শিব অশুভ ও দুঃখকে নাশ করেন, তিনি  কৈলাস শিখরে বাস করেন। শিব অনন্তকাল ধরিয়া ধ্যানে আছেন ,সঙ্গে হিমালয়কন্যা পার্বতী। ওহ্ ।কাহারও কাহারও মতে কৈলাসই জগতের স্তম্ভ, জগতের কেন্দ্র।ওহ্।কৈলাসের চারিটি মুখ। চারিটি মুখে স্ফটিক পদ্মরাগমনি, স্বর্ণ ও নীলকান্তমনি খোদিত।ওহ্।সন্ধ্যালগ্ন উর্ত্তীণ বলিয়া আষাঢ়ী জ্যোস্নায় মানস  হ্রদসহ চতুর্দিকের পবর্তশ্রেণি প্লাবিত হইয়াছিল। বাহমান মুগ্ধ হইয়া দেখিল পূর্ণিমার ধবল আলো  হ্রদের জলে প্রতিফলিত হইয়া বিচিত্র দৃশ্যের সৃষ্টি করিয়াছে।  কৈলাস শিখর ছুঁইয়া আসা হিমশীতল বাতাস  যেন জানান দিয়া যাইতেছে: অদৃশ্য দেবতারা তোমাদিগকে অবলোকন করিতেছে, তোমরা সচেতন হও।   সহসা পূর্বা বলিল, পথিক। বল। বাহমানের কন্ঠস্বর কী কারণে কাঁপিয়া উঠিল। আমি সব দেখিতে পাইতেছি। বাহমান শিহরিয়া উঠিল। 

