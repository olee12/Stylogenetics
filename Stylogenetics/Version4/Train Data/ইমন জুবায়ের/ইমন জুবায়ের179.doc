গল্প_ স্বর্গরাজ্যের গান





                        মর্মর পাথরের রাজপ্রাসাদের পিছনে একটি মনোরম উদ্যান। রাজপ্রাসাদ থেকে  উদ্যানে ঝকঝকে পাথরের সোপান নেমে গেছে । উদ্যানে নানা ধরনের ফল ও ফুলের গাছ। উদ্যানের মাঝখান দিয়ে পারসিক রীতিতে তৈরি সুন্দর একটি প্রস্তরনির্মিত পথ চলে গেছে। তারই একপাশে ঝাউগাছ, অন্যপাশে সফেদা ও ডালিম গাছের সারি। 
উদ্যানের শেষ প্রান্তে ঘন আম্রকানন। আম্রকাননের ভিতর দিয়ে একটি অপরিসর পথ   ভাগীরথী নদীর পাড়ে গিয়ে থেমেছে। ওখানেই একটি পুরাতন শ্যওলা-ধরা পাথরের সিঁড়ি নেমে গেছে ভাগীরথী নদীর গভীরে।  
 ... দক্ষিণমূখী প্রবাহিত গঙ্গারই এক শাখা ভাগীরথী । সুপেয় জলের আধার বলেই  নদীটি গৌড়বাংলার জনপদের প্রাণের উৎস । নদীটি এখানে দু’ভাগ হয়ে গেছে- এটির পূর্বমূখী ধারাটি পূর্ববঙ্গের শ্যামল মাটির বুক চিরে সমুদ্রে মিশেছে। 
 উদ্যানে এই মুহূর্তে ভোরের নম্র আলো ছড়িয়ে আছে। কিছুক্ষণ আগে ভোরের আজান সমাপ্ত হয়েছে। ঠিক তখুনি সম্রাটের ঘুমভেঙে যায় । তিনি  শয্যা ত্যাগ করে রাজকীয় কক্ষ ত্যাগ করে রাজপ্রাসাদের পিছনে বিশাল অলিন্দে চলে আসেন তারপর সম্মূখস্থ উদ্যানটির রূপ বিস্মিত করে দেয় এবং নিজের অজান্তে ঝকঝকে পাথরের সোপান ভেঙে উদ্যানে নেমে আসেন।  এবং এই মুহূর্তে  সুমধুর বাতাসের স্পর্শে নিজের ভিতরে মুগ্ধতার উত্থান টের পান মুগল সম্রাট হুমায়ুন । ওপরে ভোরের নম্র নীল আকাশ, সে আকাশে পাখিদের ওড়াউড়ি; কচি লতাপাতার গন্ধ মেশানো ভোরের শীতল বাতাসের স্পর্শে  হুমায়ুন বাদশাহ টের পেলেন তাঁর মনের ভিতরের জমে ওঠা উদ্বেগ আর নেই। সম্রাটের  উদ্বেগের প্রধান কারণ: উদীয়মান আফগান নেতা  শেরখান (শেরশাহ শূরী) । সম্রাট সামনে তাকিয়ে উদ্যানময় গোলাপ ফুলের সমারোহ দেখতে পেলেন এবং সে ফুলের মিষ্টি সুবাস সম্রাটের মনে আফগান নেতা  শেরখান এর নিষ্ঠুর মুখটি ভেসে উঠতে দিল না। 
সম্রাট এগিয়ে যেতে থাকেন। 
গোলাপঝাড়ের পিছনে একজন আফগান সৈন্যের লাশ। সম্রাট  থমকে দাঁড়ালেন। এতক্ষণ চারি দিকে দৃষ্টি বুলিয়ে চোখে আরাম পাচ্ছিলেন  ...এখন আফগান সৈন্যের লাশটি মনের প্রসন্নতা ভেঙে গুঁড়িয়ে যায়। সসৈন্য গৌড় পৌঁছতে   কাল বিকেল হয়ে গিয়েছিল; তারপর আফগান সৈন্যদের প্রতিরোধ ধ্বংস করে রাজপ্রাসাদ দখল করতে অনেক রাত হয়ে গিয়েছিল। ক্লান্ত ছিলেন বলে ঘুমিয়ে পড়েছিলেন সম্রাট। আজ ভোরের আজানের সময় ঘুম ভাঙল ... 
 ... সম্রাট হুমায়ুনের বাবা সম্রাট বাবর। তিনি ১৫২৬ সালের এক যুদ্ধের পর ভারতবর্ষে মুগল সাম্রাজ্য প্রতিষ্ঠা করেন। তাঁর মৃত্যুর পর ১৫৩০ খ্রিস্টাব্দে বাবরের মৃত্যুর পর আগ্রায় এক অনুষ্ঠানের মাধ্যমে হুমায়ুনের মুগল বংশের শাসনভার গ্রহন করেন এবং অবিলম্বে পশ্চিমে স্থানীয় মুসলিম অধিপতিদের সঙ্গে সংঘর্ষে লিপ্ত হন। পূর্বদিকেও উদীয়মান আফগান নেতা  শেরখান শক্তি শালী হয়ে উঠছিলেন। ১৪৭২ খ্রিস্টাব্দে শেরখান-এর জন্ম; পিতার নাম হাসান খান শূর। শেরখান বিহারের অর্ন্তগত সাসারামের জায়গিরদার। যা হোক। শেরখান ১৫৩৪ খ্রিস্টাব্দের এক যুদ্ধের পর বিহারের সর্বময় কর্তৃত্বের অধিকারী হন। এবং ক্রমান্বয়ে ১৫৩৮ সালে গৌড় (সে সময়কার বাংলার রাজধানী) দখল করেন। এতে হুমায়ুন উদ্বিগ্ন হয়ে ওঠেন। তিনি সসৈন্য পূর্বদিকে অগ্রসর হন। গতকাল  বিকেলে সম্রাট হুমায়ূন গৌড়ে প্রবেশ করেন ...   অল্প অল্প করে আলো ফুটে উঠছে।
সম্রাট এগিয়ে যেতে থাকেন। স্বচক্ষে একবার ভাগীরথী নদীটিকে দেখার ইচ্ছা।  
পিছনে পাথরের সোপানে পায়ের শব্দ হল। সম্রাট পিছন ফিরে তাকালেন। তরুণ আল মনসুর দ্রুত পায়ে এদিকেই আসছে। ছেলেটি স্থানীয় দোভাষী। আল মনসুরের সঙ্গে পরিচয় বিহারে । বাইশ -তেইশ বছর বয়েসি বুদ্ধিদীপ্ত ছেলে। বাংলা ভালোই জানে । 
জাঁহাপনা আপনি এখানে? আর আমি আপনাকে খুঁজে  খুঁজে হয়রান। 
তিরিশ বছর বয়েসি সম্রাট হাসলেন। বললেন, এখনকার  নদীটিকে একবার স্বচক্ষে দেখবার ইচ্ছে হল বড়। বলে
 প্রস্তরনির্মিত পথে আম্রকাননের দিকে যেতে থাকেন সম্রাট।
মাস দুয়েক ধরে সম্রাটের সঙ্গে আছে আল মনসুর।  জাঁহাপনা হুমায়ুন যে সামান্য খেয়ালি আছেন-তা আল-মনসুর বিলক্ষণ জানে। 
আল মনসুর হুমায়ুন বাদশাহকে অনুসরন করে।
ক্রমের ভোরবেলার উদ্যানে পাখির ডাক আরও ঘন হয়ে উঠতে থাকে। এ ছাড়া মনোরম আলো ও মধুর বাতাসের ছড়াছড়ি। পথের পাশে ইতস্থত ছড়ানো আফগান সৈন্যের লাশ নজর এড়ালো না। আম্রকাননের ভিতর দিয়ে সরু পথ। এখনও অনেকটা অন্ধকার ও কুয়াশা ছড়িয়ে আছে। তারই মধ্যে মুগল সৈন্যদের ছোট্ট শিবির। পাতার আড়ালে মুগল সৈন্যদের সতর্ক দৃষ্টি । আমবাগানেও আফগান সৈন্যের বর্শাবিদ্ধ লাশ। কারও-বা মস্তক দ্বিখন্ডিত।  
সম্রাট  নদীর ধারে পৌঁছলেন। 
পাথরের সোপান যেখানে নদীজলে মিশেছে সেখানে বৃহৎ দুটি বজরা নৌকা বাঁধা।  বজরা নৌকায় মুগল সৈন্যদের স্পস্ট চোখে পড়ে। নৌকায় নদীর দিকে মুখ করে কামান বসানো। এসব এড়িয়ে নদীর গহীন বিস্তার দেখে থমকে গেলেন সম্রাট। গঙ্গা নদীটিকে আগেও দেখেছেন । কিন্তু  এমন গভীর গহন জলরাশির অপার বিস্তার এই প্রথম দেখলেন। নদীতে নৌকা ভেসে চলেছে। শরৎকাল। ওপারের চরে বিস্তীর্ণ বালুকারাশি, কাশবন, চখা-চখির মেলা।  
হঠাৎই একজন মাঝবয়েসি রমনীকে এ দিকে আসতে দেখে সম্রাট অবাক হয়ে গেলেন। রমনীটিকে দেখে গৃহস্থ ঘরের নারী বলে মনে হল না।  শ্যামলা, কপালে সাদা নকশা কাটা। পরনে স্থানীয় বঙ্গীয় নারীদের সাদা রঙের পোশাক। শ্যামবর্ণে মিষ্টি ঢলোঢলো মুখ, হাঁটার ভঙিটি ভারি চমৎকার; তরে রমনীকে কেমন বিষন্ন আর উদাসীন মনে হল। 
আল মনসুর বলল, জাঁহাপনা,  এ জেনানা বৈষ্ণবী।
বৈষ্ণবী?
হ্যাঁ।
বৈষ্ণবী কাছে এসে থমকে দাঁড়িয়ে ছিল। আল মনসুর বৈষ্ণবী  কে বলল, ইনি মুগল সম্রাট হুমায়ুন, একে প্রণাম ক’রো।
নমস্কার  । বৈষ্ণবী হেসে প্রনাম করল। বড় মলিন সে হাসি। তবে সম্রাটকে দেখে যে মোটেও ঘাবড়ে যায়নি তা বোঝা গেল। 
সম্রাট হাসলেন। মাথা নাড়লেন। জিগ্যেস করলেন, কি নাম তোমার? 
বিগত দুশো বছর ধরে গৌড়বাংলায় তুর্কি-আফগান শাসন চলেছে। বৈষ্ণবী আখছার পীর ফকিরের থানে যায়, তাদের সঙ্গে মিশে, গান শোনায়। এসব কারণেই বৈষ্ণবী বিলক্ষণ টুকটাক ফারসি ভাষা বোঝে। সে বলল, মহারাজ, আমার নাম সুনন্দা। আমি বৈষ্ণবী ।
সম্রাট মাথা নাড়েন। তারপর আল মনসুরকে জিগ্যেস করলেন, রমনীটি কি বিশেষ ধর্মসম্প্রদায়?
জ্বী, জাঁহাপনা। এরা হল জাতে বৈষ্ণব। এরা দয়াল মুর্শিদের আরাধনা করে। গানে গানে  মওলার কলবের সঙ্গে আশরাফুল মাখলুকাতের জানের মিলনের কথা বলে। গানই এদের ইবাদতের মাধ্যম।
তাই নাকি?  সম্রাট তীক্ষ্ম দৃষ্টিতে বৈষ্ণবীর মুখের পানে তাকালেন। সে মুখে গাঢ় বিষাদ থাকলেও প্রসন্নতার প্রলেপও ছিল। 
জ্বী। জাঁহাপনা। 
তা হলে ওকে বল তো একটা গান করতে । সম্রাট বলেন। নদী পাড়ের বাতাসে যুদ্ধকালীন উদ্বেগ কেটে গেছে বলে সম্রাট নরম শান্তি বিরাজ করছিল। 
এই বৈষ্ণবী, সম্রাট তোমার গান শুনবেন।
সুনন্দ বৈষ্ণবী অবাক হল না। এমন অনুরোধ ওকে নিত্যি শুনতে হয়। 
 ... তবে বৈষ্ণবী বিষন্ন ছিল। তার কারণ আছে। আজ থেকে ৬ বছর আগে নদীয়ার মহাপ্রভূ (শ্রীচৈতন্যদেব) নীলাচলে দেহ রেখেছেন। সে শোক সুনন্দা বৈষ্ণবী আজও কাটিয়ে উঠতে পারল কই। আজ থেকে তিরিশ বছর আগে মায়াপুরে মহাপ্রভূকে এক পলক দেখেই মায়াপুরের মেয়ে সুনন্দা সেই যে ঘর ছাড়ল- আর ঘরে ফিরল কই।  তবে প্রভূ হারানোর শোক বৈষ্ণবী হাসিমুখে ঢেকে রেখেছে। 
 বৈষ্ণবী শোক ভুলে গাইতে থাকে:
 আমার       প্রাণের মানুষ আছে প্রাণে,
                   তাই হেরি তায় সকল খানে।।
    আছে সে     নয়নতারায়  আলোক-ধারায়,  তাই না হারায়
    ওগো          তাই দেখি তায়   যেথায় সেথায়
                   তাকাই আমি যে দিক-পানে।।
    আমি তার    মুখের কথা   শুনব ব’লে   গেলাম কোথা,
                   শোনা   হল না, হল না
     আজ         ফিরে এসে   নিজের দেশে   এই-যে শুনি
     শুনি         তাহার বাণী আপন গানে।।
     কে তোরা   খুঁজিস তারে   কাঙাল বেশে   দ্বারে দ্বারে,
                   দেখা   মেলে না,  মেলে না
     তোরা       আয় রে ধেয়ে,   দেখ্ রে চেয়ে   আমার বুকে
     ওরে        দেখ্ রে আমার দুই নয়ানে।।
   গান শেষ হল। 
সম্রাট বললেন, সুরটা ভালো লাগল। এবার গানের মানেটা বুঝিয়ে দাও তো মানসুর। 
আল মনসুর বৈষ্ণবীর সঙ্গে কথা বলে যা বুঝতে পারল সেসব সম্রাটকে  বুঝিয়ে দিল। 
হুমম। বলে সম্রাট গম্ভীর হয়ে যান। 
সম্রাটের গলায় ভূমধ্যসাগরের অতল দেশের নীলাভ মুক্তোয় নির্মিত   একটি মূল্যবান  মালা। 
মালাটি খুলে বৈষ্ণবীকে দিলেন সম্রাট। 
বৈষ্ণবী অভিভূত হয়ে মালাটি নিল, নীচু হয়ে পদধূলিও নিল।  
(মহারাজের মুখের এক পাশটা নদীয়ার মহাপ্রভূর মতন মনে হল যেন ...)
বৈষ্ণবীর কন্ঠের বকুল ফুলের বাসী গন্ধ ছড়াল নদীর পাড়ের আঁষটে বাতাসে।
সম্রাট নরম স্বরে জানতে চাইলেন, কার গান? তোমার?
না, মহারাজ।
তা হলে? 
এ রকম অনেক গান এ দেশের আকাশে বাতাসে ছড়িয়ে আছে। আমি কেবল কুড়িয়ে নিয়িছি।
ওহ্ । 
সম্রাট টের পেলেন তিনি সহজে এ রহস্যময়তার নীল প্রদেশের ভিতরে প্রবেশ করতে পারবেন না-উষর মরু-পর্বতই তাঁর নিয়তি। (সম্রাটের জন্ম কাবুলে) ... সম্রাট দীর্ঘনিঃশ্বাস ফেলেন। এবং তাঁর দৃষ্টি ঘুরে যায় এবং নিবদ্ধ হয় ভাগীরথীর ওপরকার নম্রনীল আকাশে, সেই আকাশে ভেসে যাওয়া সাদা মেঘপুঞ্জে ... সম্রাটের দৃষ্টি আবার নিবদ্ধ হয় নদীর ওপর, নদীর বুকে ভেসে চলা বানিজ্য নৌকার ওপর, ওপারের চরের সফেদ কাশবনে; আবার আকাশে, আকাশে বকের সারির উড়াল পথে।
আল মনসুর?
জ্বী।
গৌড় কি স্থানীয় লোকেদের কোনও দেবতার নাম?
জ্বী না জাঁহাপনা। এর একটি অর্থ সফেদ রং। তবে গৌড় অনেকের নাম হয়। যেমন আমার এক দোস্তের নাম গৌড় সাহা, সে স্বর্নলঙ্কারের ব্যবসা করে।  
ওহ্। আমি ...আমি ঠিক করেছি আমি গৌড়ের নামটি বদলে দিব।
জ্বী জাঁহাপনা। অবশ্যই দেবেন। আল মনসুর দু’হাত কচলে বলল। ছেলেটির ফরসা মুখে ও বাদামি মিহিন দাড়িতে সকালের রোদের প্রতিফলন।  
সম্রাট বললেন, আমি ঠিক করেছি গৌড়ের নাম বদলে রাখব -জান্নাতাবাদ।
জান্নাতাবাদ!
হ্যাঁ।  জান্নাতাবাদ ।
খুবই চমৎকার নাম জাঁহাপনা। আল মনসুর উচ্ছ্বসিত হয়ে উঠে বলে। 
এ সময় আম্রকাননের দিক থেকে ব্যস্ত পদশব্দ ও বহুকন্ঠের কোলাহল ভেসে আছে। 
সবাই মনে হয়  আমায় খুঁজছে। আমি যাই। বলে একপলক বৈষ্ণবীর চোখের দিকে তাকিয়ে সম্রাট দ্রুত আম্রকাননের দিকে যেতে লাগলেন। 
আল মনসুরও সম্রাটকে অনুসরন করতে যাবে-বাংলার রাজধানীর নতুন নামটি  বৈষ্ণবীকে জানানোর জন্যই মুহূর্তের জন্য থামল। তারপর বলল, সম্রাট  গৌড়ের নাম বদলে দেবেন বললেন।
কি নাম শুনি? বৈষ্ণবী অবাক। যদিও মিটমিট করছে হাসছে।  
জান্নাতাবাদ।
এর মানে কি গো? বৈষ্ণবী শুধোয়।
স্বর্গনগর। আল মনসুর বলল। 
স্বর্গনগর?
হ্যাঁ, স্বর্গনগর। আল মনসুর বলল। বলে দ্রুত সম্রাটের  দিকে এগিয়ে যেতে থাকল। 
সুনন্দ বৈষ্ণবী গঙ্গাপাড়ের আকাশ বাতাসকে শুনিয়ে বলল: ও আমার দেশের মাটি, দেশের মানুষ, মহারাজ তোমাদের জন্য ভালো নাম দিয়েছেন গো। আমাদের দেশের জন্য এর চেয়ে  সুন্দর  নাম আর হয় না। 
আসলে গৌড় নামটি সুনন্দা বৈষ্ণবীরও তেমন ভালো লাগে না। সে এই দেশের জন্য একটি সুন্দর নাম খুঁজছিল।
আজ পেয়ে গেল। তবে নারী বলেই নামটি সামান্য ঘুরিয়ে দিল। বৈষ্ণবী ভাগীরথী পাড়ের জনপদের নাম দিল: স্বর্গরাজ্য।
সুনন্দা বৈষ্ণবী এতক্ষণে যেন মনে শান্তি পেল। 
উত্তর পাড়ার লোকমান পীরের থান। বৃদ্ধ লোকমান পীর সুনন্দা বৈষ্ণবীর ধর্মপিতা। ক’দিন ধরে পীর সাহেব শিরঃপীড়ায় কাহিল হয়ে আছেন। বৈষ্ণবী লোকমান পীর কে দেখতে যাচ্ছে। সুনন্দা বৈষ্ণবী লোকমান পীরের থানের দিকে যেতে যেতে গান ধরে-
 আজ   ধানের ক্ষেতে রৌদ্রছায়ায় লুকোচুরি খেলা
 নীল  আকাশে কে ভাসালে সাদা মেঘের ভেলা।।
আজ  ভ্রমর ভোলে মধু খেতে উড়ে বেড়ায় আলোয় মেতে,
আজ   কিসের তরে নদীর চরে চখা-চখীর মেলা।।
ওরে,   যাব না আজ ঘরে রে ভাই, যাব না আজ ঘরে।
ওরে,   আকাশ ভেঙে বাহিরকে আজ নেব রে লুট করে।
যেন জোয়ার-জলে ফেনার রাশি   বাতাসে আজ ছুটেব হাসি,
আজ   বিনা কাজে বাজিয়ে বাঁশি কাটবে সকল বেলা।।  বৈষ্ণবীর সে গান বহূদূর থেকে আমাদের কালেও যেন আছড়ে পড়ে ...
  তথ্যউৎস:
 বাংলাপিডিয়ায় কে. এম করিম লিখেছেন: ... শেরখান ১৫৩৪ খ্রিস্টাব্দের এক যুদ্ধের পর বিহারের সর্বময় কর্তৃত্বের অধিকারী হন এবং ক্রমান্বয়ে ১৫৩৮ সালে গৌড় (সে সময়কার বাংলার রাজধানী) দখল করেন। এতে হুমায়ুন উদ্বিগ্ন হয়ে ওঠেন।  হুমায়ূন সসৈন্য পূর্বদিকে অগ্রসর হয়ে গৌড়ে প্রবেশ করেন। সম্রাট হুমায়ুন বাংলার রাজধানীর নতুন নামকরণ করেন ‘জান্নাতাবাদ’ এবং হুমায়ুন এখানে ছয়মাস অবস্থান করেন। 


                    সর্বশেষ এডিট : ২৩ শে জুলাই, ২০১০  বিকাল ৪:৪৯                

