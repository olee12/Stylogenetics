শমন শেকল ডানা- হাসান মোরশেদ, বুকের আগুণ উগড়ে দেওয়ার গল্প





শমন শেকল ডানা- হাসান মোরশেদ, বুকের আগুণ উগড়ে দেওয়ার গল্প। হ্যাটস অফ কমরেডযতটা অবহেলায় তুলে নিয়েছিলাম, ততটা অনায়াসে হাত থেকে নামাতে পারলাম না বইটা। হাসান মোরশেদের শমন শেকল ডানা উপন্যাসটা প্রকাশিত হওয়ার কথা ছিলো গত বইমেলায়, কিন্তু দেশের রাজনৈতিক পরিস্থিতি অনুকূলে না থাকায় এই উপন্যাস প্রকাশ করতে রাজি হয় নি প্রকাশক, এমন কি হাসান মোরশেদের বন্ধুরা নিজ উদ্যোগে এই উপন্যাস ছাপার অক্ষরে প্রকাশ করতে চাইলেও নানাবিধ ভাবনায় পরে এই উপন্যাস আর প্রকাশিত হয় নি গত বইমেলায়।সামরিক সমর্থিত তত্ত্বাবধায়ক সরকারের যুগ শেষ হওয়ার পরে এই বইমেলায় প্রকাশিত হলো শমন শেকল ডানা, নতুন রাজনৈতিক সরকারের আমলে। খানিকটা পরিচিতি থাকবার কারণে এইসব সংবাদ পেতাম, কিন্তু তখন ঠিক নিশ্চিত ছিলাম না, ঠিক কেনো একটা উপন্যাস তার গঠন এবং ঘটনার কারণে প্রকাশঅযোগ্য হয়ে উঠতে পারে। কি এমন ঘটনার বর্ণনা কিংবা উদঘাটন আছে এই উপন্যাসে, যার জন্য প্রকাশক স্বয়ং অব্যহতি নিয়ে নেন প্রকাশনার দায়িত্ব থেকে?হাসান মোরশেদের সাথে পরিচয় তার লেখা থেকেই, পাঠকফোরামের নিয়মিত লেখক হাসান মোরশেদ, অবশ্য স্বীকার করে নিচ্ছি পাঠকফোরামের লেখকদের সম্পর্কে আমার ধারণ খুব একটা উঁচু না। বিশেষত পাঠক ফোরামের পাতার সংকীর্ণ স্থানে অনেক পাঠকের লেখা ছাপানোর দায় থেকেই সেখানের লেখকদের অধিকাংশের লেখার ভঙ্গীতে সংকীর্ণতা আছে, সেই সংকীর্ণতা অবশ্য মানসিক সংকীর্ণতা নয় বরং স্থান মহার্ঘ বলেই তাদের শব্দ ব্যবহার এবং অহেতুক ফেনিয়ে লিখবার প্রবণতা কম, অনেক বেশী কবিতার মতো গদ্য লিখতো পাঠক ফোরামের মানুষেরা। সেইসব গদ্যে নাটকীয়তা ছিলো, বড় বেশী উঁচু সুরের নাটকীয়তা নিয়ে লিখতো পাঠক ফোরামের লেখকেরা। এবং এই শব্দনির্ধারণী লেখার প্রবণতার কারণেই হয়তো তাদের হাতে বিশাল মাপের গদ্য কেমন আসতে পারে এটা নিয়ে একটা সংশয় ছিলো আমার। সেই সংশয় থেকেই হাতে তুলে নিয়েছিলাম শমন শেকল ডানা। অবশ্য উপন্যাসটা পড়বার পর থেকে মনে হচ্ছে পাঠক ফোরামের এই পরিমিত গদ্য লেখার অভ্যাস না থাকলে হাসান মোরশেদের পক্ষে এই উপন্যাস লেখা কখনই সম্ভব হতো না।মোটা দাগে উপন্যাস বিশ্লেষণ করবার আগ্রহ নেই , অনেক উপন্যাসই আসলে তড়িয়ে তড়িয়ে উপভোগ করতে হয়, সেটার দায় সব পাঠকের উপরের ছেড়ে দেওয়া ভালো।যদিও উটকো লেগেছে শুরুর ঘটনাটুকু, অনেক বেশী সাসপেন্স ছবির মতো সূচনা, এমন একটা দৃশ্য দিয়ে যার সাথে সম্পূর্ণ উপন্যাসের এবং এর পরিণতির সম্পর্ক সীমিত। কিংবা নিজের ভেতরের জিঘাংসা লুকিয়ে স্বপ্ন দেখা মানুষের গল্পের সূচনা হয়তো এমনটা না হলেও হতো, যদিও আমরা অনেক সময়ই অনেকের মৃত্যু কামনা করি, অনেক কারণেই অনেকের সাথে প্রতিদন্ডিতার লিপ্ত হই। এবং এইসব জিঘাংসা আমাদের স্বপ্নের ভেতরে তাড়া করে।উপন্যাসটি উত্তম পুরুষেই বর্ণিত, এখানে কথক স্বয়ং লেখক কিংবা এই আমি আসলে শুধু লেখক নয়, সমস্ত পাঠকই আসলে এই আমি, এই আমি আদতে স্বপ্ন দেখা সকল মানুষ। যারা মানবিক একটা বিশ্ব দেখতে চায়, যারা রাষ্ট্রীয় সহিংসতার বিরোধী, যারা সম্প্রদায়িকতা বিরোধী এবং যারা মানুষের ভেতরে বর্ণ, ভাষা, সংস্কৃতির ব্যবধান মানতে চায় না, এমন সকল মানুষই আসলে এই আমির ভেতরে প্রোথিত।সেই আমির বর্ণনায় উঠে আসছে একের পর এক দৃশ্য- সেইসব বিচ্ছিন্ন দৃশ্যকে জড়িয়ে আছে টুপুর নামের একটি মেয়ে, তার সাম্ভাব্য প্রবাস জীবন, "আমি"র সাথে তার প্রেম ও সাম্ভাব্য বিচ্ছেদের বেদনা ছড়িয়ে থাকা উপন্যাসটির ঘটনাগুলো ধীরে ধীরে নিজেদের পট উন্মোচিত করে। আমরা এক একজন মানুষের উপরে সংঘবদ্ধ সহিংসতার বর্ণনা পাই, সেটা স্বৈরাচার বিরোধী আন্দোলনে যারা গণতন্ত্রের পথে লড়াই করেছিলো তাদের উপরে নেমে আসা সামরিক নিষ্পেষণের ঘটনা দিয়েই শুরু হয়, যেকোনো বিচারেই আমাদের কৈশোর আর্মির বুটের তলায় কেটেছে। হাঁটুলদের ঘৃণা করতে করতেই আমরা প্রেম করতে শিখেছি। বন্ধুদের যারা তখনও সামরিক বাহিনীতে সেকেন্ড লেফটেন্যান্ট হওয়ার লড়াই করছে কিংবা তার পরে এখনও যাদের সামরিক বাহিনীতে ঢুকবার প্রবল আগ্রহ তাদের সবার দিকেই এখনও আমি কিংবা আমরা একই রকম অবিশ্বাস নিয়ে তাকিয়ে ভাবি, শালার আস্ত গবেট, সকাল সন্ধ্যা বন্দুক ঘাড়ে নিয়ে লেফট রাইট লেফট কইরা জীবন কাটানোর আনন্দ কি? অবশ্য একটাই আনন্দ আছে, মিলিটারি অফিসারদের বৌগুলা ভালো হয়, বেশ নাদুস নুদুশ এবং সুন্দরী ননীর পুতুল টাইপ হয়, যাদের অবসর কাটে রুপচর্চায়।এর বাইরে মিলিটারি হওয়ার অন্য কোনো কারণ আমি খুঁজে পাই না। সেই জীবন থেকে এক লাফে ঘটনা চলে যায় নির্বাচিত সরকারের আমলে, এবং রাজনীতিতে সন্ত্রাস এবং চাঁদাবাজীর ঘটনা ছুঁয়ে চলে যায় জোট সরকার  আমলে। এবং ঘটনা ঘটতে থাকে।হাসান মোরশেদের তীব্র জামায়াত বিদ্বেষ, এবং এই বিদ্বেষও এই উপন্যাসে উঠে আসে অনায়াসে। ঘটনা আগাতে থাকে স্মৃতিচারণের মতো, আমি নিজের জীবনের ঘটনা এবং তার আশেপাশের মানুষদের মোটা দাগের তুলিতে আঁকতে আঁকতে ভবিষ্যতগামী হয়। এবং একই সাথে চলে আসে তত্ত্বাবধায়ক কাল।এবং তখনই উপলব্ধি করি প্রকাশকের শঙ্কা, কেনো প্রকাশক এই উপন্যাস প্রকাশকে ঝুঁকিপূর্ণ মনে করেছিলো।অবশ্য এই আমিদের মনে এই শঙ্কা নেই, সত্য প্রকাশিত হবেই, আমাদের চারপাশে এইসব দেখেই আমরা বেড়ে উঠছি, সংবাদের পাতায় যতটুকু নৃশংসতা প্রকাশিত হয়, যত অমানবিকতা প্রকাশিত হয়, রাষ্ট্র এর চেয়েও অনেক বেশী নির্মম এবং দক্ষ হাতে নাগরিক কতল করতে পারে। যাদের রাষ্ট্রের এই দানবীয়তার বিপক্ষে লড়াকু মনে করে রাষ্ট্র, তাদের নানাবিধ বিশেষণ দিয়ে রাষ্ট্রের তাবত পোষা গুন্ডা দিয়ে তাকে নিশ্চিহ্ন করে। এই রাষ্ট্র দ্বিমত চায় না, এই রাষ্ট্র সম্মতি উৎপাদন করতে চায়, প্রয়োজনে নিশ্চিহ্ন করে দিয়ে বিরোধের শেকড় উপড়ে ফেলে।এখানে বর্ণিত ঘটনাগুলো আলাদা করে বিশ্লেষণের প্রয়োজন নেই, গত ২ বছরে এমন সম্মতি উৎপাদন এবং দুর্বীনিতদের দমনের অনেক প্রক্রিয়ার প্রকাশ্যে এবং অপ্রকাশ্যে চলছে। একই ভাবে বাংলাদেশ রাষ্ট্র প্রাচীন আর্য রাষ্ট্রের মতোই একক জাতীয়তাবিশিষ্ট একটি রাষ্ট্র হতে চাইছে, এখানে পাহাড়ী জনগোষ্ঠী সংবাদ মাধ্যমের পরিচিত দুস্কৃতিকারী, তারা নিজেদের অধিকারের কথা বললেও সেটা বলতে হবে কেতা মেনে, সংখ্যাগুরুদের আদালতে এসে নতজানু হয়ে তার অধিকার মৃদু মিনতি জানাতে হবে। এই রাষ্ট্রে তাই সাঁওতাল নেতা খুন হয়, আদিবাসী গ্রাম পুড়িয়ে দিলেও সেটার বিরুদ্ধে মামলা হয় না কোনো, এখানেই সংখ্যালঘুদের জীবন্ত পুড়িয়ে মারা হ. এবং পুড়িয়ে মারে ইসলামের সদাজাগ্রত সৈনিকেরা।যদিও মোহাম্মদ নিজেই বলে গিয়েছেন, কোনো মানুষকে পুড়িয়ে মারবার অধিকার মানুষের নেই, মানুষকে পুড়িয়ে মারবার অধিকার রাখেন একমাত্র ইশ্বর, তারে ইশ্বরের পূত্রেরা কখনই ইশ্বরের বিধিনিষেধ মেনে তার বানী প্রচার ও প্রসার করতে চায় নি। এখানেই এইসব আদিবাসী নিপীড়ণের গল্প পড়ে তাদের বিদ্রোহ দমনের নামে পাহাড়ী মেয়েদের গণধর্ষণ ও গুম করে ফেলবার ঘটনাগুলো সযত্নে চপে যাওয়া হয়, এখানে সংবাদপত্র সামরিক বাহিনীর বংশবদ।এখানে সংবাদপত্রে সামরিক দুর্নীতি প্রকাশিত হলে উপর মহল থকে হুমকি আসে। সুতরাং প্রকাশ্যে কোনো রাজনৈতিক দল দেশ শাসন করলেও নেপথ্যে সব সময়ই রয়ে যায় সামরিক উর্দি।সুতরাং এই উপন্যাস সব সময়ই একটু স্পর্শ্বকাতর, নিষিদ্ধ হওয়ার কোনো উপকরণ নেই, এবং এখানে বর্ণিত ঘটনাগুলো বাস্তব হলেও কাল্পনিক। কল্পবাস্তবতার জগতে দুঃস্বপ্নের মতো ঘটনাগুলো ঘটতে থাকে।আমি যতটা অনায়াস ভেবেছিলাম ছুঁড়ে ফেলা, ততটা সহজ হয় না। বরং দম বন্ধ করে আমি উপন্যাসের সমাপ্তির প্রতীক্ষা করি, আমি"র উপরে এতটা নির্যাতন সহ্য হচ্ছিলো না, ঠিক সে সময়েই " আমি"কে ডেকে নিয়ে যায় জলপাই বাগানে। বাঁচো এবং খুন করো কিংবা নিজেই খুন হয়ে যাও, এমন অবস্থানে গিয়ে থামে ঘটনা প্রবাহ।অবশ্য এখানেই লেখক নিজে ত্রাতা হয়ে নামেন এবং সাম্ভাব্য খুনের দায় থেকে "আমি" বাঁচিয়ে তাকে প্রবাসী করেন। সেই প্রবাসী অনেক অনেক দিন পরে ফিরে আসছে স্বদেশে। সেখানে ও আমার দেশের মাটি তোমার পরে ঠেকাই মাথা এমন একটা সমাপ্তিতে গিয়ে সাঙ্গ হয় সব।পাঠক ফোরামের কথা মনে হয় এ কারণেই, এক একটা বিচ্ছিন্ন দৃশ্যের কোলাজ, যেখানে একটা দৃশ্যের সাথে পরবর্তী দৃশ্যের সাযুজ্য হয়তো থাকে, এবং ছায়াছবির মতো প্রতিটা দৃশ্যই এক একটা স্বয়ংসম্পূর্ণ শট, এক টানে ক্যামেরা ছুটছে, এবং মাঝে কোথাও দম ফেলবার ফুরসত নেই। সেই দৃশ্য শেষ হওয়ার পরে আচমকা নতুন একটা দৃশ্য হানা দেয়, প্রতি দৃশ্যই সমান রকমের মোহনীয় এবং বরাবারকার মতো দুঃস্বপ্নের সূচনার পরের গল্প।বুকের আগুণ উগড়ে দেওয়ার গল্প এটা। প্রতিটা মানুষের বিকের ভেতরে পাথর উগড়ে দেওয়া অগ্ন্যুপাতের গল্প এটা। আমি সিদ্ধান্ত নিয়েছিলাম এরপর আর শালার উপন্যাসই পড়বো না। তবে এখন ঠিক করলাম হাসান মোরশেদের পরবর্তী উপন্যাসও আমি কিনবো এবং আগ্রহ নিয়েই পড়বো।বারবার পড়বার মতো উপন্যাস-শমন শেকল ডানা- প্রকাশক শুদ্ধস্বর-হ্যাটস অফ কমরেড।
                    
