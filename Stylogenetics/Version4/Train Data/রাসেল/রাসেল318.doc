কতিপয় বিচ্ছিন্ন মানুষের গল্প ৭





                        তোমার কাছে কি বাড়তি সিগারেট আছে?দরজায় কড়া নেড়ে বললো স্টিভ, আমার ঠিক নীচের এপার্টমেন্টে থাকে, বয়েস ৫৮, প্রাক্তন ইউ এস আর্মির সদস্য, বর্তমানে পেনশন কিংবা সোশ্যাল সিকিউরিটি বেনিফিট নিয়ে জীবন যাপন করে, আমার ঠিক জানা নেই, তবে আমার মতোই নিম্ন মধ্যবিত্ত জীবন যাপন করে বুঝতে পারি।আমার সাথে পরিচয় গত শীতের কোনো এক রাতে, সম্ভবত ক্রিস মাসের আগে আগে হঠাৎ করেই রাস্তায় থামিয়ে বললো, এই বার বোধ হয় হোয়াইট ক্রিসমাস হবে না?আমি ভ্যাবাচ্যাকা খেয়ে তাকিয়ে থাকি, আমার বাঙ্গালী শরীর তখনও মাইনাস টেম্পারেচারে মানিয়ে নিতে পারে নি, সুতরাং আমি বাইরে বের হলে বঙ্গ বাজার থেকে কেনা ফাঁপা একটা জ্যাকেট গায়ে ঘুরি, জিন্সের নীচে টাইটস পড়েও মনে হয় পায়ে কেউ বরফ ঘষছে, এমন সব দিন যদি কোনো বাতাস না থাকে, নাকের ডগা অবশ হয়ে গেলেও হেঁটে যাওয়া যায় বাসস্টপে, যদিও বাসের ভেতরে ঢুকবার পরে ঠিক বুঝা যায় না নাক আছে কি নেই, বাসের উষ্ণ অভ্যন্তরে নাকে হাত বুলিয়ে অনেক বার নিশ্চিত হই চলতি পথে কোথাও খসে পড়ে নি আমার নাক পিনোকিওর মতো।অত্যাধিক বাঙালী হয়ে উঠায় তখন আমার ইংরেজী গান শুনবার অভ্যাস নেই, সারা দিন বাংলা গান শুনি, যা পাই তাই শুনি অবস্থাতে স্টিভের প্রশ্নটা খুব বেশী অভাবনীয়। সুতরাং আমি ভ্যাবলার মতো তাকিয়ে থাকি স্টিভের দিকে-আমার দৃষ্টি দেখেই স্টিভ অনুমাণ করতে পারে আমি আসলে তার কথার মাথামুন্ডু কিছুই বুঝতে পারছি না, সুতরাং সে জিজ্ঞাসা করলো, তুমি কোন স্টেট থেকে  এসেছো?আমি বলবার মতো কথা খুঁজে পাই, হাসিমুখে বলি, আমি একেবারে ফরেন মাল, আউট অফ স্টেট না আউট অফ স্টেটস মাল, বাংলাদেশ থেকে এসেছি।তোমার ইংরেজিতো ভালো, চাইনিজদের মতো না।চীনা মানুষের ইংরেজী আমার শোনা সবচেয়ে ভয়াবহ ইংরেজী, তাদের কথা বুঝতে হলে অনেক দিন মনোযোগ দিয়ে শুনতে হয়, এরপর অবশ্য বুঝা যায় তাদের কথা, আমি আহ্লাদিত হলাম, অন্তত চাইনিজদের মতো ইংরেজী বলি না আমি।তুমি কি ইন্ডিয়ান?আমার জাতিস্বত্ত্বা নিয়ে নিয়মিত এই প্রশ্নের উত্তর দিতে হয়েছে আমাকে, আমার চেহারার বিশেষত্বহীনতা কিংবা আমার চামড়ার রং, কিংবা আমার ইংরেজী বলবার ধরণ, আমার লজ্জা ও নিরবতা, সব মিলিয়ে উপমহাদেশীয় বলা যায় সম্ভবত। কথায় কথায় নিজের নাম জানায়, আমিও আমার নাম জানালাম, সে আমাকে অবাক করে বললো, হোয়াট? ইট ইজ এ আমেরিকান নেম।আমিও টাশকি খেয়ে বললাম, তুমি বাংলাদেশের যেকোনো রাস্তায় গিয়ে একবার রাসেল বলে হাঁক দিলে অন্তত ৫টা রাসেল সাড়া দিবে, আমি নিজে আমার এলাকায় অন্তত ৪ জনকে চিনি আমি ছাড়া যাদের নাম রাসেল।এইটা বাংলাদেশের কমন একটা নাম।তুমি তো আমার ওখানেই থাকো, ঠিক না।তুমি কোথায় থাকো?এপার্টমেন্টের নাম্বার শুনে বুঝলাম আদতে আমরা একই এপার্টমেন্টে থাকি, সুতরাং স্টিভ হোয়াইট ক্রিসমাসের রহস্য ভেদ করলো। যেই ক্রিসমাসের আগে চারপাশ বরফে ঢাকা থাকে সেটাই হোয়াইট ক্রিসমাস। তখনও ২৫শে ডিসেম্বর আসতে আরও সপ্তাহ খানেক বাকি, এর ভেতরে অনেক কিছুই হতে পারে।কি করবে ক্রিস মাসে?এই তো বাসায়ই থাকবো, কোথাও যাওয়ার নেই?তোমার পরিচিত কেউ নেই। যাওয়ার মতও কেউ আমার ছিলো না, সুতরাং আমি কোথাও যাবো না।স্টিভ আমাকে সেই ক্রিসমাসে দাওয়াত দিলো, রাতে, অনেক রাতে দরজার কড়া নেড়ে প্লেট ভর্তি খাওয়ার দিয়ে গেলো। মেরি ক্রিসমাস।আমিও অবশ্য তখনও মেরি ক্রিসমাসের অর্থ ধরে রেখেছি মেরির সন্তান জন্ম দেওয়া উপলক্ষে যে ক্রিসমাস। পরে অবশ্য জেনেছি, এটার অর্থ তোমার বড় দিন আনন্দে কাটুক, ঈদ মোরারক টাইপ একটা জিনিষ, সবাই সবাইকে বলে।সুতরাং স্টিভকে আমার অপছন্দ করবার কিছুই ছিলো না, যদিও তার সাথে আমার বয়েসের ব্যবধান অনেক এমন কি যদি প্রকৃত বয়েস বিবেচনা করা যায় তবে সে আমার বাবার সমবয়সী। আমি তাকে এ কথা জানাতেই সে হেসে ফেললো, বললো তারও একটা ছেলে আছে, প্রায় আমার সমবয়সী।তার ১ ছেলে দুই মেয়ে। বৌয়ের সাথে ছাড়াছাড়ি হয়ে গেছে, তাও অনেক দিন আগের কথা। এখন একাই থাকে, মাঝে মাঝে চার্চে যায়, মাঝে মাঝে লিকার শপে।ধুমপায়ীদের ভেতরে একটা নিকটাত্মীয়তা তৈরি হয়েই যায়, সুতরাং পরবর্তী সময়ে নিয়মিতই আমি সন্ধ্যায় চায়ের কাপ হাতে স্টিভের দরজার সামনে দাঁড়িয়ে দুজন মিলে সিগারেট টানতাম। স্টিভ লেড জেপের ভক্ত, অবসরে ড্রামস বাজায়, সেই আগ বাড়িয়ে এসে বলেছিলো একদিন, দেখো তোমার সমস্যা হবে না তো? আমি মাঝে মাঝে ড্রামস বাজাই, আমিও হাসি মুখে বললাম আমার সমস্যা নেই কোনো?তোমার আগের জনের অনেক সমস্যা ছিলো, সে নিয়মিত অভিযোগ করতো আমার নামে।আমি নিশ্চয়তা দিয়ে বললাম আমার তেমন সমস্যা নেই, তবে যদি সেটা রাত ১২টার পরে হয় তবে আমি সমস্যা হলে তাকে জানাবো।আমার সাথে দীর্ঘ সময় হাত মিলিয়ে সে চলে গেলো। আমিও কোনো কোনো দিন তার ড্রামসের পাশে বসে ড্রামস শিখবার চেষ্টা করেছি।আমার ভেতরে এইসব নেই, শিল্পবোধ কিংবা সংগীত বোধ আমার কম, আমি অনেক চেষ্টা করেও তাল মিলাতে পারি নি, এবং মেনে নিয়েছি, মানুষের কিছু কিছু অক্ষমতা থাকে, এমনই এক কারণে আমি তাল কানা, আমাকে দিয়ে এইসব হবে না।সুতরাং লেড জেপের পুরোনো এলপি ছেড়ে আমি গান শুনি, চা সিগারেট খাই, ঠিক আছে বলে উপরে চলে আসি। প্রতি সপ্তাহেই একবার দুই বার স্টিভের সাথে দেখা হয়, কথা হয়, অনেক রকম কথা, সে ভিয়েটনামে ছিলো, সেখানে যুদ্ধ করেছে।আমি কিছু জানি আর না জানি, আমি নিশ্চিত ছিলাম সেটা বর্বরতা, মিছিলের শ্লোগানের বুলি আউড়ে দিলাম, ওটা আমেরিকা ঠিক করে নি।সেও আমাকে সমর্থন দিলো, আমরা সেখানে যা করেছি, সেটা ঠিক হয় নি, কিন্তু আমার তো যুদ্ধে না গিয়ে উপায় ছিলো না। পারিবারিক অবস্থা বিবেচনা করে দেখো, আমি তোমার মতো স্কুলে যাই না, ব্লু কলার জব পাওয়ার কোনো সম্ভবনা নেই, ডানপিটে ছেলে ছিলাম, সব মিলিয়ে যখন সবাইকে যেতেই হতো মিলিটারিতে আমি নাম লিখিয়ে চলে গেলাম।সেখান থেকে বদলী হয়ে জার্মানীতে ছিলো বেশ কিছু দিন, এর পরে ছিলো কোরিয়াতে। তার পর অবসরে গিয়েছে কিংবা এমন কোনো কিছু।তার এই সেনাসংশ্লিষ্ঠতা আমাকে একটুও বিব্রত করে না, ধুমপায়ী ঐক্য জোটে অনেক কিছুই মেনে নিতে হয়। সুতরাং আজকেও যখন স্টিভ দরজার কড়া নেড়ে বললো সিগারেট হবে?আমি প্যাকেট থেকে ৫টা সিগারেট বের করে দিলাম, নাও।তোমার কমতি পড়বে না?আরে না, সমস্যা নাই, আমি কি আমার সমস্যা করে তোমাকে সিগারেট দিবো?ও তোমাকে যা বলতে এসেছিলাম, তুমি নীচে আসো জলদি, তোমার দাওয়াত আমার বাসায়।আমি উড়ো দাওয়াতে আনন্দিত হই।তুমি নীচে আসো, চিকেন ফ্রাই করেছি, সাথে একটু ওয়াইন। খেয়ে যাও।আমি নীচে যাই, চিকেনের ঠ্যাঙে রসিয়ে কামড় বসাই। ভালোই লাগে, অন্তত নিয়মিত ভাত আর মুর্গির  ঝোলের বাইরে অনেক চমৎকার একটা রেসিপি। আমি মেয়েলী ভঙ্গীতে জানতে চাইলাম, ভালোই লাগছে, তুমি কি আমাকে বলবে কিভাবে রান্না করতে হয়?সে আরও উৎসাহ নিয়ে আমাকে দেখায়, কিভাবে কি করতে হয়।ওয়াইনটা নাও, সস্তা ওয়াইন কিন্তু খারাপ না।আমি ওয়াইনের গ্লাস হাতে নিয়ে ভয়ে ভয়ে চুমুক দিলাম, যতটা তিতকুটে ভেবেছিলাম ততটা তিতকুটে না, বরং বেশ মিস্টি স্বাদ।খাওয়া শেষ হওয়ার পরে আমি চলে আসলাম, তেমন কোনো কাজ নেই, বাসায় এসেও চুপচাপ বসে থাকতে হবে। আরে কি খবর তোমার?আরে তুমি, কি খবর? কখন আসলে কানাডা থেকে।গতকাল রাতে পৌঁছালাম।তো ঐ মেয়ের খবর কি?কি আর হবে। মেয়ের বাবা তো আমার সাথে মেয়েকে মিশতে দিতে রাজি না। বুঝলে না, আমরা হলাম গরিব মানুষ।মেয়ের বাবা আমাকে বলেছে তুমি যদি কানাডাতে স্থায়ী হতে চাও, তাহলে তোমার জন্য সুপারিশ করলে ভালো একটা চাকরী দিয়ে দিতে পারবো।তুমি নিলে না কেনো? একেবারে অর্ধেক রাজত্বসহ রাজকন্যা। এমন সুযোগ কেউ ছাড়ে।কারো অনুগ্রহ নিতে চাই না, নিজের মতো থাকবো, নিজের যোগ্যতায়।তো মেয়ের কি হবে?ও যদি আমাকে পছন্দ করে আমার সাথে আসতে চায়, আমি তাকে নিয়ে আসবো।যাই হোক গল্পটা এখানেই থেমে যায় আসলে, মেয়েটা নিরাপদ জীবনের আহ্বান ভুলে প্রেমের আহ্বানে সাড়া দিয়ে আসতে পারে নি কখনই।তোমার খবর বলো, কোনো মেয়ের সাথে পরিচয় হয়েছে?আরে কিভাবে হবে। পরিচিত একটা মেয়েই আছে, জেনিফার, ও তো জিমকে বিয়ে করে ফেললো।আমরা নিজেদের কৌতুকে নিজেরাই হাসি, জেনিফার এসে বললো কি নিয়ে হাসাহাসি এতো।আমরা আসলে চিন্তা করছিলাম আমাদের কারোই কোনো গার্লফ্রেন্ড আপাতত নেই, পরিচিত একটাই গার্লফ্রেন্ড তুমি। কিন্তু তুমি জিমকে বিয়ে করে আমাদের দুজনকেই সমস্যায় ফেলে দিলে।তাও তো কথা, ঠিক বলেছো। আমার কিছু বান্ধবী আছে, তোমাদের জন্য দেখবো?ওরা কি তোমার মতো?নাহ আমার মতো না, তাহলে আর দেখে কি হবে। বাদ দাও।রাতের বেলা হঠাৎ ঘুম ভেঙে গেলো, শীৎকারের আওয়াজ। গভীর রাতে শীৎকার শুনে শরীরের ভেতরের কোথাও তোলপাড় হয়ে যায়, হঠাৎ করেই আমার কুইন সাইজ বেডে নিজেকে বেমানান একা একা লাগে। ঘুম মুছে ফেলে কম্পিউটার ছাড়ি, ভুতের মতো বসে থাকি অন্ধকারে, কোথাও কেউ নেই। বাইরে শীতে জবুথুবু চাঁদ, আর দুরে পাইনের মগডালে বরফের মুকুট। গত সপ্তাহে তুষার পড়েছিলো, সেটার অবশিষ্ঠাংশ এখনও লেগে আছে পাইনের মগডালে।সকালের রোদটা চোখে পড়তেই চোখ জ্বলছিলো, এরপরও নিয়মিত রুটিনের ব্যতিক্রম হবে না। আমাকে যেতেই হবে কাজে, ক্লাশে, ক্লাশ শেষ করে কোনোমতে খেতে হবে, বিকালের বাসে বাসায় ফিরতে হবে, সেমিনার ফাঁকি দিয়ে বিকেলের বাসে উঠে বসে চমৎকার লাগে, আর বাসটা যখনই বাঁক ঘুরলো, তখনই আকাশ থেকে একটা গানের সুর মাথার ভেতরে ঢুকে গেলো। আমি অবশিষ্ট ৩০ মিনিট মাথার ভেতরে সেই সুরাটেকে লালন করি, কথা সাজাই, উল্টে পাল্টে একটা নিজের মতো রুপ দিতে চাই।উড়ে যাওয়া সাদা মেঘেভালোবাসি তোমায় লিখে পাঠিয়ে দিলাম আজআকাশের ঐ নীল খামে চিঠি লিখে তোমার নামেপাঠিয়ে দিলাম আজমেঘ ভেসে যায় তোমার ঠিকানায়।আমি কালিদাসের মেঘদুতকে আধুনিক করবার চেষ্টা করি। কিন্তু এই কয়েক লাইনের বাইরে কিছু মাথায় আসছে না।বাস থেকে নেমে একচিলতে রাস্তা পার হয়ে এপার্টমেন্টের সামনে পৌঁছানোর সময় স্টিভের সাথে দেখা-তুমি কেমন আছো?ভালোই, তুমি?এইতো চলছে। তোমার কোনো কাজ আছে এখন?আমার তখন মাথার ভেতরে একটা সুর ঘুরছে, কিন্তু বাঙ্গালী ভদ্রতার অভ্যাস কাটানো মুশকিল, সুতরাং বললাম, নাহ তেমন কাজ নেই, বলো।একটু দাঁড়াও, সিগারেট ধরাও একটা।গতকাল রাতে আমার ছোটো ভাই এসেছিলো, তার বান্ধবীকে নিয়ে, শালী একটা জিনিষ, বুঝলে এত আওয়াজ করেছে, আমার ঘুম হয় নি এক ফোঁটাও।আমি নির্বাক শুনি,তুমি কি মুসলিম?আমি উত্তর খুঁজে পাই না। আমার নামের শুরুতে মোহাম্মদ লাগানো থাকলেও ধর্মের মোহ অনেক আগেই কেটে গেছে আমার, সুতরাং আমি ঠিক মুসলিম না, তবে এইসব বুঝানো অনেক কঠিন।নাহ আমি ধর্ম নিয়ে মাথা ঘামাই না,চার্চে যাবে?কবে? এইতো রবিবার সকালে। আমি নিয়ে যাবো।আমি মুখের উপরে না করে দিতে পারি না, বললাম, যদি সকাল সকাল ঘুম ভাঙে তাহলে তোমাকে জানাবো।রবিবার সকালটা হঠাৎ করেই চলে আসলো। দুপুরে ঘুম ভেঙে নীচে নামবার পর দেখলাম স্টিভ ভেতর থেকে সোফা বের করে রোদে শুকাতে দিয়েছে। সেখানেই বসে আছে।আমি তার দিকে তাকিয়ে বললাম, সকালে ঘুম ভাঙে নি আসলে।কোনো ব্যাপার না, বুঝলে তোমাকে আমি কিন্তু পছন্দ করি।আমি এর পাল্টা জবাব কি দিবো? বললাম আমারও তোমাকে খুব একটা খারাপ লাগে না।আমার ছোটো মেয়েটার কথা বলেছিলাম না তোমাকে।আমি স্মরণ করে দেখলাম স্টিভের দুই মেয়ে, এক মেয়ের বিয়ে হয়ে গিয়েছে, অন্য মেয়েটা এখনও কলেজে পড়ে, সেই মেয়ে মায়ের সাথেই থাকে।ও আসবে বুঝলে, আমি তোমাকে ওর সাথে পরিচয় করিয়ে দিবো। যদি তোমারও পছন্দ হয় তাহলে তুমি ওর সাথে ডেট করলে আমি কিছু মনে করবো না।আমি কিছুই বুঝে উঠতে পারি না, হঠাৎ করেই কালচারাল শকটা বেশী লাগে। আমি অন্য কিছু শুনবার প্রতীক্ষায় ছিলাম। তবে স্টিভের বাবা রুপ আগে দেখি নি আমি। মেয়ের বয়েস হচ্ছে, এখনও সেই মেয়ে কারো সাথে প্রেম করে না, কিন্তু প্রেম করলে কার না কার সাথে প্রেম করবে, এর চেয়ে পরিচিত কারো সাথে প্রেম করলে তার ভালো, তোমার কোনো সমস্যা হবে না তো।কি নিয়ে?কিছুক্ষণ আগের ধাক্কা এখনও কাটিয়ে উঠতে পারি নি আমি,আমি ভেবেছিলাম ও বলবে ওর মেয়ে আসছে তাই ও হয়তো আমার ওখানে থাকবে এক রাতের জন্য। কিন্তু ডেট করবার প্রস্তাব বিষয়টা আমার মাথায় আসে নি।আমি চুপচাপ উপরে চলে গেলাম।হঠাৎ করেই দরজার কড়া নাড়লো কেউ। এমন সময়ে কেউ আসবার কথা না। দরজা খুলে দেখলাম একটা মেয়ে প্লেট হাতে দাঁড়িয়ে আছে।আমি নিজের দিকে তাকালাম, শালা উজবুক, আমি পাজামা পড়ে আছি, তেমন ঠান্ডা নেই, তাই টি শার্ট পড়ি নি, আর দরজা খুলেই কোনো মেয়ের সাথে দেখা হয়ে যাবে এমনটা আশাও করি নি। কিন্তু যা হওয়ার হয়ে গিয়েছে।আমি এক মিনিট বলে দৌড় দিয়ে ঢুকলাম ঘরে, একটা টি শার্ট চাপিয়ে ফিরে আসলাম। স্টিভ পেছন থেকে বললো, আমরা খাচ্ছিলাম, তাই তোমার জন্য নিয়ে আসলাম এক প্লেট, খাও। আর প্লেটটা আজকেই ফেরত দিতে হবে না।

