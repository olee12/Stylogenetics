অভিবাদন শহীদ কাদরী, আমার চুম্বনগুলো পৌঁছে দাও পড়বার পরে





                        শক্তি চট্যোপাধ্যায়ের একটা কবিতা গ্রন্থের ভুমিকায় শক্তির বক্তব্য ছিলো, যার সরমর্ম অনেকটা এমন- আসলে সারাজীবন ধরে একজন কবি, একটা কবিতাই লিখে যান।
তবে সেই কবিতার খন্ড খন্ড আমাদের চোখে পড়ে, সম্পূর্ণ কবিতার অবয়ব ধরা পরে যখন আমার কবির কাব্যসমগ্র পড়ি তখন। সর্বসাকুল্যে ২০০ কবিতা লেখা শহীদ কাদরী সমগ্র পড়বার পরও হয়তো এই অনুভুতি সবার হবে-
 আমার মতো ভ্রাম্যমাণ এক বিহ্বল মানুষ
ঘরের দিকেই ফিরতে চাইবে
হ্যাঁ, এটাই সবচেয়ে সুস্থ
সহজ এবং স্বাভাবিক।
 আমার নিজস্ব ঘরে প্রতিষ্ঠিত হব বলেই
আমি নিঃশব্দে বেরিয়ে পড়েছিলাম একদা
আমার আজন্ম-চেনা গৃহছায়া থেকে-
আমার প্রথম কৈশোরের রৌদ্রকরোজ্জ্বল ভোরে।
 যে মানুষ ঘরে ছেড়ে যায়, তারও ফেরার টান থাকে, আপন গৃহে ফিরে আসবার টান থাকেই বলেই মানুষ গেরস্থ হয়, ঘর গেরস্তি মানে নির্বাচিত নারীর সাথে একত্রবাস, গর্ভজ সন্তান আর বাৎসল্য, স্মৃতি জমিয়ে রাখা চারপাশে, প্রতিদিন স্বনির্বাচিত নারীর পাশাপাশি শুয়ে দিবসযাপনের কথকতা।
 মানুষ প্রতিষ্ঠিত হবে বলেই নিজস্ব গৃহকোণ ছেড়ে বাইরে যায়, আত্মার আত্মীয় আর স্বার্থকতার খোঁজে নিতান্ত অপরিচিত শহরেও রাত্রিযাপন করে। নিতান্ত পরিচিত, আপন আঙ্গুলের মতো সহজ স্বাভাবিক পরিপার্শ্ব ছেড়ে
“কোনো নির্বাসনই কাম্য নয় আর
ব্যক্তিগত গ্রাম থেকে অনাত্মীয় শহরে
পুকুরের যৌথ স্নান থেকে নিঃসঙ্গ বাথরুমে”
 জুঁই, চামেলী, চন্দ্রমল্লিকা কিংবা কাঠগোলাপ থেকে
টিউলিপ ম্যাগনোলিয়া অথবা ক্রিসেনথিমামে
নিজস্ব শহর থেকে অচেনা ফুটপাতে
এশিয়ার আকাশে ময়ূর নীল থেকে
কুয়াশাচ্ছন্ন পাশ্চাত্যে”
 “নিজস্ব মহিলা আলিঙ্গন থেকে
হননমত্ত বিদেশী জনতার বুহ্যে”
” প্রাচ্য থেকে প্রতীচ্যে
অন্য এক উল্লাস-মত্ত পতাকার নীচে
এই যে নতজানু নির্বাসন - কাম্য নয় আর।”
 দুই যুগের বেশী সময় ধরে স্বনির্বাচিত নির্বাসনে শহীদ কাদরী, তার শেষ কাব্যগ্রন্থ “কোথাও কোনো ক্রন্দন নেই” প্রকাশিত হওয়ার পরে আরও ৩টি দশক অতিক্রান্ত হয়েছে। ১৯৭৮ এ প্রকাশিত তৃতীয় কাব্যগ্রন্থের পরে ” আমার চুম্বনগুলো পৌঁছে দাও” তার চতুর্থ কাব্যগ্রন্থ। 
 এই নির্বাসন হয়তো কবিরও কাম্য ছিলো না কোনো সময়, তাই প্রবাসী জীবনে যেমনটা ঘটে, পরিচিত স্বদেশপ্রত্যাগত প্রবাসী, দৈনিক, সাপ্তাহিক, মাসিক পত্রিকার ঝুরঝুরে পাতায় স্বদেশের অনুসন্ধান থামে না কখনও। 
 কবিতা কবির অন্তরঙ্গ আলাপন, কবিতার কাছে কবি নগ্ন পুরুষ, কোনো আড়াল রাখে না অনুগত প্রেমিকের মতোই কবিতা আঁকড়ে ধরে কবির শরীর, কবির অস্থিমজ্জা খেয়ে হৃষ্টপুষ্ট কবিতারা ছাপাখানায় যায়, কবি আমাদের সামনে উদোম বসে থাকেন, তার নিজস্ব আবেগ আর নগ্নতা নিয়ে। কবির রাজনীতি কবিতার শরীরে আঁকা থাকে, দেয়াল লিখন কিংবা সোচ্চার ভাষণের তুলনায় অনেক বেশী রাজনৈতিক বোধ ধারণ করে কবির কবিতা, সময়ের উত্থান-পতন আর রাজনীতি যতটুকু প্রকাশ্য প্রকৃত কবির স্বরে, অন্য কোনো রাজনৈতিক সংলাপ কিংবা সংকলিত কলামেও এত বেশী রাজনীতি নেই।
 শহীদ কাদরীর কবিতার প্রধান অনুসঙ্গই রাজনীতি এবং আবশ্যিক ভাবে প্রবাস জীবনের নিজস্ব উপলব্ধি। প্রতিটা কবিতাই ভালো এমন বলা মুশকিল, তবে অগা মগা কবিতার বইয়ের পৃষ্ঠা উল্টানোর তাগিদ যতটা থাকে, কাদরীর কবিতা পড়লে ঠিক তেমনটা মনে হয় না, বরং আরও বেশী নিবির পঠনের চাহিদা তৈরী হয়।
 সেভাবে ভাবলে কোনো কিছুই রাজনীতির বাইরে নয়- জীবনযাপন, সঙ্গম, আড্ডা কিংবা অকাল মৃত্যুর আমোঘতা- কোনো কিছুই রাজনীতির বাইরে নয়। আমাদের প্রাতঃরাশ কিংবা মাঝরাতে কোনো মতে দুমুঠো খুদের সংস্থান, আমাদের ক্লান্ত দুই পায়ে কিংবা যন্ত্র শকটে বিংশ শতক অতিক্রম করে একবিংশ শতাব্দির পথ অতিক্রম, আমাদের নিরাপদ পারাপার কিংবা বিক্ষোভ এবং পুলিশি হট্টগোলে আটকে থাকা সময়গুলোও রাজনীতির বাইরে নয়।
 সময় আর রাজনীতির ছাপচিত্র প্রকৃত কবির কবিতা। আবশ্যিক ভাবেই কবিতা তার শরীরে চলমান সময়কে ধারণ করে। কিছু কিছু আন্দোলন, কিছু কিছু আলোড়ন, সব সময়েই প্রাসঙ্গিক, মানুষের মানবতা, মানুষের প্রেম ও বিরহবোধ, মৃত্যুর শোক কিংবা জীবনের উল্লাসের ধরণ বদলায় তবে বাস্তবতা বদলায় না, টিকে থাকবার চিরন্তন সংগ্রাম এবং প্রতিমুহূর্তে তিলতিল জুড়ে বেঁচে থাকার বাইরে কোনো সত্য নেই আর।
 দুই যুগেরও বেশী সময়ের স্বনির্বাচিত নির্বাসন, স্বদেশ বিচ্ছিন্নতাও কাদরীকে বাংলাদেশের চলমান রাজনীতির হানাহানি থেকে নিরাপদ রাখতে পারে নি। শাররীক নয় বরং আক্রান্ত হওয়ার মানসিক বোধটুকু তার কবিতায় উঠে আসছে প্রাত্যহিকতার মতোই।
 ভ্রমনার্থী কিংবা স্বদেশপ্রত্যাগত প্রবাসীর কাছে তৃষ্ণার্তের মতো স্বদেশের এক একটা কোলাজ গেঁথে রাখা, এই কবিতাগুলো হয়তো তার স্বনির্বাচিত নির্বাসনের দাহকাল কিংবা যজ্ঞ শেষের ছাই। নিজের কাছে অন্তরঙ্গ হয়েই হয়তো নিজের নির্বাসনের কার্যকরণ খোঁজা।
“যারা ধরে আছে ধ্বর্মের ধ্বজা
তাদের শিকারী কুকুরগুলোর মুখে
ভোরের নদীর মতো সাদা আমাদের প্রিয় খরগোশগুলো
আহত-নিহত আজ এবং তারাই
প্রতিশ্রুত আজ বল্গাহীন বাণিজ্যে
তাই বিক্রী হয়ে গেছে আমাদের সমুহসম্ভ্রম, স্বাধীনতা, নিজস্ব আকাশ-
 ” এক রোখা এক জন্মান্ধ প্রতিক্রিয়া আজ
সওয়ার হয়ে প্রগতির পিঠের ওপর
দারুণ মসৃণ ভাবে এগিয়ে চলেছে
আর্তনাদ আর রক্তপাত ভরা অন্ধকার-প্রিয়
মধ্যযুগের দিকে”-
 তাই এই নির্বাসন,
“প্রেম থেকে অপ্রেমে
ধর্ম থেকে ধর্মান্ধতায়
প্রগতি থেকে প্রতিক্রিয়ার মধ্যযুগীয় আবর্তে
চুম্বন থেকে চুম্বনহীনতায়”
এই নির্বাসন কাম্য নয় আর।
 তবুও মানুষকে নিজের অজ্ঞাতেই রক্তাক্ত আপোষ করতে হয়। সমাজের চলমান রাজনীতি মেনে না নিতে পারলেও মুখ বুজে বেঁচে থাকা,
যারা “জীবনকে শ্বপদসংকুল: করে তুলেছে, যারা “প্রতিটা পদক্ষেপের ওপর” বন্দুকের নল তাক করে রেখেছে, যাদের কারণে “ঝোপে ঝাড়ে সরীসৃপের মতন বুকে
নিরাপদ নিভৃত কুটির খুঁজতে হয়েছে আমাকে-
 যা কিছু বলার ছিলো দেশের-দশের কাছে
বলতে পারি নি আমি,
তাই এই পরবাস।”
 এবং রাজনীতি বদলায় না। রাজনীতি আর ক্ষমতামত্ততার শিকার হয় মানবিকতা। তাই সে সময়েও দিন আর রাতের ব্যবধানে থেকেও কাদরী বুঝে যান
” সেদিন দেখেছি তিনটি শালিক যথার্থ দার্শণিকের মতো
গভীর পরমর্শে বসেছে তোমাদের বাড়ীর উঠোনে”
” যেনো ওরা টের পেয়ে গেছে কী বিপন্ন আজ
আমাদের গ্রাম ও নগরগুলো। কী অক্লান্ত ভাবে বয়ে চলেছে
স্বজনের রক্তধারা আমাদের চতুর্দিকে।
আর এখন তাই আমাদের আকাশজুড়ে উড়ছে অসংখ্য
শোকের পতাকার মতো কাক? শুধু কাক। শুধু কাক।”
 দ্যাখো দ্যাখো কী চমৎকার একটা চড়ুই
কী দারুণ কিচিরমিচির করছে আজ মার্কিনি ভাষায় এই মেঘভারানত
অন্তহীন দুপুর বেলায়।”
এদিকে এসো তোমাকে শেখাই
অ- আ-ক-খ
হে চড়ুই, বলো বাংলা বলো”
বাংলা যার সব সোনা গচ্ছিত রেখেছি আমি
নদীর জলের শব্দে, ছলছল বয়ে যাওয়া স্রোতে”
 গীতবিতানের শ্লোকে শ্লোকে আর বাতাসে তরঙ্গ-তোলা চিরচেনা মহিলার কালো চুলে,
চোখে ও চিবুকে।”
 তাই মধ্য-ম্যানহাটানে বাতাসের ঝাপটায় হঠাৎ খুলে যাওয়া উদ্দম চুল যখন বুকের ‘পরে আছড়ে পড়লো
বাংলার বৈশাখের ঝঞ্ঝার মতন।
” তোমার জবার মতো চোখে রাঙা শ্রাবণের জল
পালতোলা নৌকার মতন বাঁকাচোরা ঢেউয়ে ঢেউয়ে কম্পমান
তোমার বিপদগ্রস্ত স্তন।” 
 শহীদ কাদরীর কবিতার উপমাগুলো অভিনব, অনায়াসে এমন সব উপমা নির্মাণ করে যান কবি, যা অনাস্বাদিত, অনাঘ্রাত ফুলের মতো, আনকোরা, নতুন, কিতা থেকে অন্য কবিতায় যাওয়া কিংবা নির্দিষ্ট একটি কবিতায় বুঁদ হয়ে থাকা, দৃশ্যময়তা এবং দৃশ্যের বাইরে গিয়েও পুনরায় সমর্পিত হওয়া কবিতার অতল গহ্বরে। একই রকম অদ্ভুত এই বর্ননা। ক্রন্দসী যুবতীর এমন বর্ননা হয়তো আর পাওয়া যাবে না বাংলা কবিতায়।
 এখানেও কবির স্বদেশতৃষা মুছে যায় না কবিতার পঙক্তি থেকে
 আমার তামাটে ওষ্ঠের ও অবয়বের জন্য
যেসব চুম্বন জমে উঠবে সংগোপনে।
তাদের সবগুলোর স্বত্ত্বাধিকার ছেড়ে দিয়ে
” শ্রাবণে আষাঢ়ে রোরুদ্যমান বিব্রত বাংলায়” পৌঁছে দেওয়ার আহ্বান।
 ” যদিও বাড়ি
ফেরার নিঃসঙ্গ পথে পা-রাখার আগেই
তুমি নির্দ্বিধায় ভুলে যাবে আমার মুখের অবয়ব,
চোখের রং এবং গলার আওয়াজ”
 তবু শুধুমাত্র আমার জন্যই এতসব আয়োজন, আমাকে বিশ্বাস করতে হবে। এই বিশ্বাসে লিপ্ত থাকাই জীবন।
  ” শুনুন সাহেব মার্কস অথবা হেগেল নয়,
মেধা বা মনীষা নয়
সুপ্রতিষ্ঠিত এবং আনন্দঘন
জীবনের মূল
স্বনির্বাচিত মহিলার
স্তন, উরু, যোনি এবং উদ্দাম ঘন কালো চুল।”
 হঠাৎ পড়েই মনে হলো আদতে পুরুষ জীবনে যা বাঞ্ছা করে, প্রতিষ্ঠা কিংবা ক্ষমতা সবই শেষ পর্যন্ত তাকে নারীবুভুক্ষু করে তোলে, সম্ভবত তাই। প্রজ্ঞা শিরোণামের কবিতাটা হয়তো এ কারণে বিশিষ্ট হয়ে উঠবে না, কিন্তু এখানে যেভাবে সাজানো আছে শব্দগুলো, সেটাই আসলে কবির দক্ষতা, চর্চিত কিংবা অনায়াস দক্ষতায় শব্দের পর শব্দ সাজিয়ে একটা বক্তব্যকে মনোরম প্রকাশ করতে শেখার ধাপটাই কবি হয়ে উঠবার ধাপ।
 তবে আমারও রয়েছে ঘরে ফেরবার তাড়া, অন্য সবার মতো আমিও পৌঁছাতে চাই, নিশ্চিত নিরাপদ গৃহকোণে, তবু কোনো অভিমানে কিংবা অবহেলায় এই পথে পথে কাটানো জীবনে। কেনো
 ” তিন তিনটে মহাদেশ থেকে
অন্তত ছ’বার উড়োজাহাজের টিকেট কইনেও
তোমাদের উঠোন পেরিয়ে
নিজস্ব আটচালার দিকে যাত্রা সাঙ্গ হয় নি এখনো।”
 “বলতে পারো আমিও নাছোড়বান্দা
নানা দেশ ও বিদেশ ঘুরে
বিভিন্ন ধরণের ধান্না জানা আছে আমারও
াওতএব বলছি, আবারো বলছি:
আমি ভ্রাম্যমাণ
কিন্তু এই নিরুদ্দেশ যাত্রা ঘরের দিকেই- পদব্রজে,
হামাগুড়ি দিয়ে, গিরগিটি বা সাপের মতো
ুকে হেঁটে হেঁটে
কিমাশ্চর্য
যতবার আমি ঘরের নিকটবর্তী হই
কুয়াশাআক্রান্ত সেই বারান্দায় রয়েছে দাঁড়ানো আজো
একটি অস্পষ্ট ছায়ামুর্তি- একদা কৈশোরে
যে আমাকে জানিয়েছিলো বিদায়, সেই ছাড়ামুর্তি
আজো, এখনো, আমাকে লক্ষ্য করে উড়িয়ে চলেছে একটি বিদায়ী রুমাল।”
 নিষিদ্ধ পল্লীতে
 খাওয়া নয়। দাওয়া নয়। শোয়া নয়। বসা নয়।
দেখা নয়। চিৎকার-চাঞ্ছল্য নয়। কিছু নয়।
কোনো কিছু নয়। পথে-ঘাটে কিংবা ময়দানে
পিঁপড়ের লাল রঙা কর্মঠ মিছিল নয়, এমন কি
ঝিঁঝির স্লোগান নয়, ছায়াচ্ছন্ন বৃক্ষলতার নিচে
নিষিদ্ধ হয়েছে সমাবেশ শালিকের। চলবে না
দয়ালু মেঘের কাছে কোনো দাই-দাওয়া
কেবল বৃষ্টির জন্য। না, হাসি না, হৈ লোংবা হুল্লোড়?
তা-ও না । হ্যাঁ সব, সব, সব বন্ধ- হাঁটা, চলা,
নড়া, চড়া, কিংবা যখন-তখন, যত্র-তত্র হাওয়ার মতো
স্বাধীন বোকামি নিয়ে বয়ে যাওয়া। নিষিদ্ধ, হ্যাঁ সব
নিষিদ্ধ এখানে- গান, আজান, আহ্বান
এমন কি দম্পতি রাত্রিতে প্রেমিকের লিঙ্গের উত্থান।
 কাদরীর আমার চুম্বনগুলো পৌঁছে দাও পাঠ আনন্দময় হোক।


                    সর্বশেষ এডিট : ১৫ ই মার্চ, ২০০৯  রাত ১০:৪১                

