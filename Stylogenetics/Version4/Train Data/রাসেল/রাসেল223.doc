উত্তরাধুনিক কবিতা-





                        নিজস্ব ক্ষোভ থেকে লেখা একটা লেখায় মন্তব্য এবং প্রতিমন্তব্যে জড়িয়ে গিয়ে হঠাৎ বুঝলাম আদতে আমাদের সবারই অনেক কিছুই বলবার ছিলো কবিতা নিয়ে, বিশেষত বর্তমান বাংলাদেশের কবিতার আপাতদুর্বোধ্যতা, এবং নিজস্ব শব্দপ্রকরণ আবিস্কার এবং অযাচিত বাহুল্যের মতো শব্দের ব্যবহার অপব্যবহার, এবং দিনে দিনে কবিতা জটিল যন্ত্রের কাঠামো পেয়েছে , যা অনুধাবন করতে হলেও, যেমনটা কবিদের দাবী, কিছুটা চর্চার প্রয়োজন, নির্দিষ্ট একটা শিক্ষা না পেলে কবিতার রসাস্বাদন সম্ভব হবে না সাধারণ পাঠকের পক্ষে, এদের অনেকেই উচ্চশিক্ষিত, এদের অনেকেই অপশিক্ষিত, সেসব শিক্ষা ও যোগ্যতা বিষয়ক বিতর্ক বাদ দিয়ে বলা যায় আমি কোন জায়গায় দেখতে চেয়েছি এই সময়ের কবিতাকে।এই সময়ের কবিতার শরীরে আমি কিসের আবরণ দেখতে চাই, কিসের আভরণে সজ্জ্বিত দেখতে চাই আমি কবিতাকে, পাঠক হিসেবে আমার কবিতা কাছে চাহিদা কি। কবি মাত্রই আমার চাহিদা মতো পণ্য সরবারহ করবে এমন না, তবে যেসব কবি আমার চাহিদা মতো পণ্য সরবরাহ করবে আমি তাদেরই গ্রহন করবো এবং অন্য সবাইকে বর্জন করবো। এটা আমার নিজস্ব অবস্থান কবিতা বিষয়ে, রুচি, অভিরুচি, নিজস্ব কবিতার যাচাই বাছাই, সব মিলিয়ে অবস্থান আসলে এখানেই, কবিতা আনাজ আর কাঁচা বাজারের মতোই বাজারের পণ্য- যে অধিকাংশ মানুষের মনের মতো পণ্য সরবরাহ করতে পারবে, সেই বড় কবি গণ্য হবে, এবং যারা নিজস্ব মানস ও দর্শণ দিয়ে কবিতাকে দুর্বোধ্য করে তুলবে, সে বাজারে বিকোবে না। বাজারমূল্য কিংবা কেনার তালিকায় অসংখ্য নামের পরে তার নাম আসবে এবং হিসাবটাই এমন যে প্রথম ১০ জনের পরে আর কারো বই কিনে পড়বে না মানুষ।আমার কাছে কবিতা কোনো মেসেজ না, আমি ধর্মবেত্তা না, আমি কাউকে উপদেশ দিতে কিংবা করণীয় সম্পর্কিত কোনো কিছু নির্দিষ্ট করে দিতে কবিতা লিখছি না। কিংবা আমার সময়ের রাজনীতি সেটা সমর্থন করে না। আমার যৌবন কিংবা আমার তারুণ্য আমাকে দ্রোহ শেখায় নি, যে আমার রাজনৈতিক বাস্তবতায় আমার বসবাস এবং আমার বেড়ে উঠা, সেইসব সময়ের আঁচ আমার কবিতায় হয়তো থাকবে, তবে আমি কবিতাকে নিছক কবিতা হিসেবেই দেখি, নিছক কয়েকটা শব্দ, কয়েকটা পঙক্তি, সেটা শ্লোগান নয় সেটা সমাজ বদলের হাতিয়ার নয়।সেটা হয়তো আমার কিছু বলবার তাগিদ থেকে আমি লিখে ফেলি, কিন্তু সেই বলাটা কোনোভাবেই সারমন নয়, আমি নিজের অবস্থান থেকে দেখছি ভাবছি, এবং এই দেখা এবং ভাবাটাই আমার বাস্তবতা, কবিতা বিষয়ে আমার অবস্থানও একই রকম জায়গা থেকে তৈরী হচ্ছে।এই সময়ে আধুনিকতা এবং উত্তরাধুনিকতাকে আলাদা করবার একটা প্রয়াস নিতে পারি আমি, আমার নিজের কাছে কোন কবিতাকে উত্তরাধুনিক মনে হয়।যারা কিছু দিন কবিতা চর্চা করে এসেছেন, তাদের পুরোনো একটা সংস্কার ছিলো, কোনো কোনো শব্দকে নির্দিষ্ট করে বলে দেওয়া এটা ঠিক গদ্য নয় কাব্যের ভাষা, এমন কি আজ থেকে ১০০ বছর আগের গদ্যও যে ভাষায় লেখা হতো, বর্তমানের কবিতার ভাষা তার তুলনায় অনেক সরল হলেও আমাদের বাংলা ভাষাটা অনেক বেশী বিবর্তিত হয়ে যতটুকু আধুনিক হয়েছে, সেই মাত্রায় কবিতা সমসাময়িক হয়ে উঠবার চেষ্টা করে নি।এলিটিয় ভাবধারা কিংবা প্রথাগত বাগবিধি ব্যবহারের একটা দুর্বলতা হলো এটা গদ্য এবং পদ্য, কবিতা এবং প্রবন্ধের ভাষারীতি ও শব্দ ব্যবহারের ভেতরে প্রভেদ আনতে বাধ্য করে। চমৎকার কাব্যময়তা অনেকের গদ্যে আছে, অনেকর পদ্যের গদ্য চমৎকার, কিন্তু যারা পদ্য কিংবা কবিতা করে, তাদের নিজস্ব ধাঁচের শব্দকাঠামো আছে, কিংবা শব্দকাঠামোর জায়গাটাতে একটা বাছবিচার আছে-উত্তরাধুনিকতা এই জায়গাটাকে বদলাতে চেয়েছে শিল্পে- কবিতায় যারা উত্তরাধুনিকতার চর্চা করছে, তারা পদ্য এবং গদ্য বলে আলাদা কোনো শব্দভান্ডার রাখে নি, কিন্তু পদ্যে অপ্রচলিত শব্দ ব্যবহারের তীব্র প্রয়াসে অন্য একটা দিক ভুলে গেছে- সেটা হলো উত্তরাধুনিকতার অন্য একটা লক্ষ্য ছিলো বাজারমুখিতা। অর্থ্যাৎ তথাকথিত মধ্যবিত্ত এবং শিল্পের পৃষ্ঠপোষকদের বাজারটা আরও একটু ছড়িয়ে দেওয়া। যেনো নিম্নমধ্যবিত্তরাই শিল্পের ক্রেতা হয়ে উঠে,এটা বাজার ধরবার খেলা, এই খেলায় অনেকে সেইসব বাজারের প্রয়োজনীয় বাকবিধিকে অনুসরণ করার চেষ্টা করেছে। সেসব মানুষ যেসব উপমায় কথা বলছে, যেভাবে শব্দ সাজাচ্ছে, সেই সচেতন প্রয়াসে তারা নিজেদের নতুন কাব্যভাষা নির্মান করেছে। এবং যেহেতু তার ভেতরে কখনও কবিতার ভুত ছিলো, তাই সে একটা নির্দিষ্ট লোকসংস্কৃতির ধাঁচ নিয়ে এসেছে কবিতায়।উত্তরাধুনিকতার কিছু প্রবনতা আছে, সেই প্রবনতা নতুন কিছু করবার কিংবা নতুন আঙ্গিক খুঁজে নেওয়ার তাড়নায় প্রচলিত কবিতার আঙ্গিক থেকে মুখ ফিরিয়ে পালাগীতি, লোকায়ত উপমা এবং আধুনিক উপকরণের মিলমিশ ঘটানো।যার যার নিজস্ব সাংস্কৃতিক পরিমন্ডল তার কবিতার ভাষায় উঠে আসবে, সেটাই স্বাভাবিক, কিন্তু কবিতায় আরোপিত সংস্কৃতির ব্যবহার এবং নিজের সাথে ছলচাতুরিই প্রধান হয়ে উঠছে। আমি তুমিল রকম উত্তরাধুনিক একটা কবিতা সামনে আনি,সেটা আমার নিজের আবিস্কার নয়, বরং আলতাফ হোসেন তার জার্নালে না লিখলে এটার অস্তিত্ব আমার জানাও হতো না। কবিতার লেখক শ্রীজাত---------------------------------------------------------------------------মুখে যত মিষ্টি বলে, মনে তত খিস্তি করে লোকআমার যা গেছে গেছে, বাকিদের আরও ক্ষতি হোক।হাত মেলাতে এসে তারা অভিশাপ খেলে যায় টাচ-এরোগ তো, ছোঁয়াচে।আমার আর কী ক্ষতি হবে, ঘরে নাই হিরে-জহরতকানে তুলো, চোখে ঠুলি, হাতে-পায়ে বেড়ি, নাকে খতসবই তো কমপ্লিট হল। ক্ষতি বলতে লাভে হারব গেমএকটা প্রেম ছেড়ে দিয়ে জংশনে দাঁড়িয়ে আছি। লেট করছে পরবর্তী প্রেম।দুঃসময় বন্ধু ছিল, তাই আমার ভাল না সময়উপায় থাকে না কোনও। ভালবাসলে ভালবাসতে হয়।-----------------------------------------------------------------------------এখানের প্রতিটা অংশেই তার পরিপার্শ্ব উঠে এসেছে, তার সামাজিক পরিবেশ, তুমুল নাগরিক জীবন, এমন কবিতা ছিলো  অমি রহমান পিয়ালের, যেখানে নাগরিক হয়ে উঠা শব্দগুলোর অনায়াস ব্যবহার ছিলো। আমার রৌদ্র তোকে পাঠাচ্ছি কবিতাটাও তেমনই উত্তরাধুনিকতার ছোঁয়াচ বহন করে।আরও একজনের কবিতায় উত্তরাধুনিকতা আছে, ঠিক তার সংস্কৃতি ও জীবনযাপনের ভাষার বাইরে অন্য কোনো কাব্য ভাষা নেই বলেই তার কবিতাগুলো সহজাত সংস্কৃতি ধারণ করে, শাপলু, ওর কবিতা মন্তব্যে জমা করবো ভাবছি।

