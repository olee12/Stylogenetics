না বন্ধুর সাথে দেখা -





                        কোনো কোনো সম্পর্ক পরিচিত থেকে ঠিক বন্ধুতার পর্যায়ে পৌঁছায় না কখনই। হঠাৎ রাস্তায় এইসব পরিচিত মানুষের সাথে দেখা হয়, হয়তো একদা সামান্য ঘনিষ্ঠতা ছিলো, হয়তো কোনো আড্ডায় পাশাপাশি বসে চায়ের কাপ হাতে দুই একটা কথা বিনিময় হয়েছিলো, তবে সেই যোগাযোগ কখনই এতটা ঘনিষ্ঠ হয়ে উঠে নি যে আড্ডা পরবর্তী সময়ে চায়ের কাপের বাইরেও দুই দন্ড তাদের সাথে আলাপনের কোনো ইচ্ছা তৈরি হয়েছে। সুতরাং এইসব পরিচিত মানুষদের যারা না বন্ধু কাতারে পরে তাদের সাথে চলতি আলোচনাও হয়ে উঠে না।আজ দেখা হলো তেমনই একজনের সাথে, একদা দিনাজপুরে যখন ব্যন্ড সংস্কৃতি শুরু হলো তখন সে ঐ ব্যন্ডের বেস গীটার বাজাতো। তখন দিনাজপুরে হাতে গোনা ৩টা ব্যন্ড, এর বাইরে অনেকেই শখের বশে গীটার বাজায়, তবে ঢাকার মতো ততটা প্রকট নয় এই গীটার চর্চা। আমিও তখন মোটামুটি ঢাকাবাসী, সুতরাং বড় ছুটিতে দিনাজপুর যাই, পুরোনো বন্ধুদের সাথে আড্ডা দেই।আমাদের মোটামুটি কাছের এক বন্ধুও একটা ব্যন্ড করেছে, তারা মোটামুটি প্রতিষ্ঠিত- এমনটাই তাদের দাবি- তারা অতিশীঘ্রই ঢাক আসছে গান রেকর্ড করতে- তারা এলবামের কাজ প্রায় গুছিয়ে এনেছে, তারা বিরল যাচ্ছে, ঠাকুর গাঁও যাচ্ছে, যাচ্ছে বাহরামপুর, বিভিন্ন বিয়ের অনুষ্ঠানে তাদের দাওয়াত দিয়ে নিয়ে যাচ্ছে-বিষয়টা চমকপ্রদ ছিলো আমার জন্য, বিশেষত তাদের বাসার বারান্দা পার হলেই আমাদের নিয়মিত আড্ডার জায়গা, ব্যন্ডের লীড গীটারিস্ট কাম ভোকালের সাথে অনেক অনেক দিন পর দেখা হলো রাস্তায়। কাছেই এক বন্ধু হেঁটে যাচ্ছিলো, ওকে ডেকে বললাম বলতো ওর কাহিনীটা কি? ওরা কি এলব্যাম বের করেছে কোনো?আরে শালার ও আর কি করবো, শালা তো মাইয়ার লগে কাম কইরাই শেষ করতে পারে না, দুইটা বিয়া করছে।বিষয়টা খুবই অদ্ভুত, সংগীত গুরুমুখী শিক্ষা- গুরুভক্তি লাগে, চর্চা এবং মনোনিবেশ লাগে- তবে শতকরা হিসেবে গৃহশিক্ষক এবং ছাত্রীর প্রেমের তুলনায় অনেক বেশী প্রেম এবং ঘর পালানোর ঘটনা ঘটেছে সংগীত শিক্ষক এবং ছাত্রীর ভেতরে। সুতরাং যখন ঢাকা শহরের দেয়ালে কোনো কোনো প্রতিষ্ঠান বিজ্ঞাপন লিখে রাখে মেয়ে শিক্ষিকারা বাসায় গিয়ে সংগীত শেখায় তখন পরিবারের পালিয়ে সংগীত শিক্ষককে বিয়ে করবার ফোবিয়া সম্পর্কে অবগত হওয়া যায়।এই পরিচিত তবে না বন্ধুও তখন বিভিন্ন স্থানে ক্ষ্যাপ বাজায় কিংবা দল নিয়ে গান শোনাতে যায়- সুতরাং প্রতিদন্ডীদের ভেতরে মনোমালিন্য এবং কুটকাচালি ছিলোই। পেশাগত প্রতিদন্ডিতা সব সময়ই এমন স্বার্থান্ধ এবং নীচ।ব্যন্ড সংগীত হবে এবং সেখানে ফেন্সিডিল কিংবা মদের উপস্থিতি থাকবে না , দিনাজপুরে এটা আশা করাই যায় না। সুতরাং ব্যন্ড মিউজিক হচ্ছে, স্টেজের পাশেই গায়কের বন্ধুরা ফেন্সিডিলের বোতল ভাঙছে কিংবা ইন্ডিয়ান মদ গিলছে মাঝে মাঝে গাঞ্জায় দম দিয়েই স্টেজে ছুটছে পারফর্মার - বিষয়টা নেহায়েত সাধারণ দৃশ্য ছিলো। এইসব সংস্কৃতি- কিংবা অপসংস্কৃতি চর্চার সাথে নেশার যোগাযোগ কেনো এই প্রশ্নের কোনো উত্তর খুঁজে পাই নি আমি। তবে উইলস কিং এবং ফিল্টার দুজনে দুজনার মতো এক অবিচ্ছেদ্য বন্ধন-একই ভাবে এদের কাছেই শিক্ষা নিয়ে আমার বন্ধুর ছোটো ভাই যখন নিজেদের ব্যন্ড তৈরি করলো, তখনও উৎসাহ নিয়ে তাদের অনুষ্ঠানে গেলাম, এবং তার পরের বছরই শুনলাম- ঐ পোলা বাদ হয়ে গেছে, এখন সারাদিন নেশাভাঙ করে-পরিচিত ছেলেটাও নিয়মিত খাচ্ছে, এমন সংবাদ কানে আসে, বিজন ঢাকা শহরে এখন ফেন্সিডিলের দাম আকাশ ছোঁয়া, বোধ হয় ৩৩০ টাকা বোতল কিংবা ৫০০ টাকা। এত টাকা দিয়ে নেশা করবার সামর্থ্য কি পরিচিতের আছে? না কি আমাদের মতোই সময়ের সাথে তাল মিলিয়ে ও ভালো মানুষ হয়ে গেছে। আমার পাশ দিয়েই সিঁড়ি ভেঙে উঠলো ও, ওর দিকে তাকালাম, তবে সেই যে, কোনো কোনো সম্পর্ক পরিচিতের পর্যায় থেকে ঠিক বন্ধুতে উত্তীর্ণ হয় না, হাতে হাত ধরে বলবার ইচ্ছাও হয় না বন্ধু কি খবর বল? তাই তাকে বলা হলো না, মামা কি এখন ছিপি খুলতেছো না কি কল্কি ফাটাইতাছো? হয় টয়? না কি তুমি ভেজেটেবল হয়া গেছো? এখন তো আমার ছিপির গন্ধ নিলেই নেশা হয়ে যায়।
                    
