এলোমেলো ভাবনা





                        বাঁশ বাগানের মাথার উপর চাঁদ উঠেছে ঐ, মা গো আমার শোলোক বলা কাজলা দিদি কই-বোধ হয় ক্লাশ টুয়ের পাঠ্য বইয়ে ছিলো, কিংবা ক্লাশ থ্রির পাঠ্য বইয়ের কবিতা ছিলো। তখন বাংলা পরীক্ষা মানে সাহিত্য চর্চা নয় বরং যেকোনো একটা কবিতার প্রথম ৮ লাইন দাঁড়ি কমা সেমিকলনসহ লিখতে হতো, শব্দার্থ লিখতে হতো, লিখতে হতো বাক্য রচনা।পাঠ্য বইয়ের কবিতাগুলো বারংবার পড়া হতো, মাসিক নবারুণ আর শিশু একাডেমির পত্রিকার বাইরে তেমন বই আসতো না বাসায়, তাই একটা জিজ্ঞাসা মনের ভেতরে থাকতো, কাজলা দিদি কোথায় গেলো।সেই বয়েসে আমি মৃত্যু দেখি নি কোনো, মৃত্যুর কথা শুনি নি এমন না। তবে মৃত্যুকে উপলব্ধি করবার মতো বয়েসে পৌঁছাই নি তখনও।সে সময়েও আমার অভিমান হতো, আকাশ কালো করা অভিমান, হঠাৎ সব কিছু ফেলে কোথাও চলে যেতে পারলে ভালো হতো, সম্পূর্ণ অকারণে ধমক খেয়ে তখন বেঁচে থাকবার কোনো মানে নেই অবস্থা হতো না, কিন্তু তখন কাজলা দিদির মতো কোথাও নিরুদ্দেশে চলে যাবো আর ডেকে কেউ পাবে না এমন একটা ভাবনা আসতো মাথায়।আমি দেয়াল বেয়ে ছাদে উঠে জাম গাছের উঁচু ডালে বসে থাকতাম সারাটা দুপুর, অনেকক্ষণ বসে থাকবার পরে জাম গাছ যেখানে ছাদের উপরে ঝাঁকরা হয়ে আঁধার করে আছে, সেখানের আড়ালে গিয়ে বসে থাকতাম।তার সামনেই বরই গাছ, আর পেছনে আম গাছ। এইসব গাছের আড়ালে উপুর হয়ে শুয়ে থাকতাম অভিমানে।কাজলা দিদির রহস্যটা নিয়ে ভাবতাম এমন মনে হয় না, কারণ তখন আমি মোটামুটি নিশ্চিত, কাজলা দিদি অভিমানে কোথাও লুকিয়ে আছে, কিংবা সবচেয়ে সাংঘাতিক যা হতে পারে- তাকে কোনো ছেলে ধরা ধরে নিয়ে গেছে। ছেলে ধরা মানেই সাংঘাতিক কিছু, দুপুর বেলায় পাড়ায় কাউকে লম্বা ঝোলা হাতে ঘুরতে দেখলে কলজের পানি শুকিয়ে যেতো, কিন্তু প্রায় প্রতি দিন পড়বার ফলে কাজলা দিদির প্রতি একটা মায়া জন্মেছিলো, কিভাবে ছেলে ধরার হাত থেকে কাজলা দিদিকে উদ্ধার করা যায় এমন বিভিন্ন পরিকল্পনা চলতো এইসব নির্জন দুপুরে।কাজলা দিদি আসলে মরে গেছে, সে আর কখনও আসবে না, এই সত্যটা আমাকে জানালো বড় বোন। অবশ্য তখন এইসব কথা বিশ্বাস করবার কোনো কারণ ছিলো না, কিন্তু একটা ধাক্কা লাগলো। ক্লাশে নিয়মিত ফার্স্ট হওয়া কেউ যখন নিশ্চিত হয়ে বলে কাজলা দিদি মারা গেছে, এটা স্কুলের শিক্ষিকা বলেছে, তখন সেটাকে বিশ্বাস কিংবা অবিশ্বাসের মাঝামাঝি সংশয়ী অবস্থানে রেখে দিতে হয়। এইভাবেই সত্যকে অস্বীকার না করে বরং সত্যের সাথে লুকোচুড়ি খেলতে শেখা আমার।সুতরাং তখন কাজলা দিদির পরিণতি দুটো থেকে বেড়ে তিনটা, হয়তো সে অভিমানে লুকিয়ে আছে, কিংবা ছেলেধরার খপ্পরে পড়েছে কিংবা সবচেয়ে মারাত্মক সম্ভবনা, মরে গেছে। এর ভেতরেও একটা আশাবাদ লুকিয়ে থাকে,হয়তো এখনও মৃত্যু হয় নি, বরং ছেলে ধরার খপ্পরে আছে, যদি দ্রুত কিছু করা যায় তাহলে হয়তো পরিণতি বদলাতে পারে।আমি এখনও জানি না, ঠিক কেনো আমাদের শৈশবের পাঠ্য বইয়ে কাজলা দিদির মতো বিষন্ন একটা কবিতা অন্তর্ভুক্ত হলো। এখন মনে পড়ছে ক্লাশ এইটে ছিলো পল্লী জননি কবিতা, সেটাও মৃত্যুর কবিতা, কিংবা এর পরে স্যান্ডস ওফ ডি এর অনুকরণে লেখা চল মা আমিনা মেঘনায় এলো ঢল কবিতাটি।প্রেম বিরহের বাইরে আদতে শিশুতোষ কবিতার কমতি কিংবা কবিতার বিষয়বস্তু হিসেবে মৃত্যু ঠিক কোন কারণে তারা কবিতাগুলো অন্তর্ভুক্ত করেছিলো তা আমার জানা নেই।কয়েক দিন আগে হঠাৎ করেই একটা ছবি দেখা শুরু করলাম, ছবির নামও জানি না, অভিনেতা অভিনেত্রীদেরও চিনি না, বরং প্রথম যেই দৃশ্যটা দেখলাম সেটা দেখেই ছবি দেখার আগ্রহ বেড়ে গেলো- সুন্দরী এক রমনী ফুলে ফুলে কাঁদছে- সুতরাং অনিসন্ধিৎসু হয়ে উঠতেই হলো। কেনো হঠাৎ একটি সুন্দরী মেয়ে বিছানায় হাপুস হুপুস কাঁদবে, সেটাও ম্যান্দামারা হিন্দি ছবি না, একেবারে ইংরেজি মুভি যাকে বলে- সেখানে কান্নার দৃশ্য প্রায়শই চেপে রাখা, অস্ফুট কান্নার চিত্রায়ন যেখানে স্বাভাবিক, সেখানে এমন উদ্দাম কান্নার রহস্য উদঘাটিত হওয়া প্রয়োজন, সুতরাং রমনীর কান্নার রহস্য অনুসন্ধান করতে গিয়ে ছবিটার অবশিষ্ঠাংশ দেখে ফেললাম।ঘটনা সামান্য-যে মেয়েটা কাঁদছিলো, সে গর্ভবতী, কোনো এক লেখক, যার ঠিকানা আছে মেয়েটার কাছে আর লেখকের ডায়েরী আছে তার কাছে, এই ডায়েরী পড়ছে মেয়েটা।লেখকের সাথে মেয়েটার ঘনিষ্ঠতার একটা পর্যায়ে মেয়েটা গর্ভবতী হলেও, লেখকে জানাবে কি জানাবে না এই নিয়ে দ্বিধা দ্বন্দ্বে ভুগছে মেয়েটা। ঠিক একই সময়ে ডায়েরীতে পড়লো লেখকের প্রথম সন্তান জন্মের ঘটনা।নিকোলাস- লেখকের ছেলে- লেখকের বৌ- এখজন ডাক্তার, লেখক স্বভাবতই লেখক, অন্য কোনো কাজ করে না, ছোটো গল্প লেখে।ছেলের জন্মের পরে কোনো এক সময়ে লেখকের গল্প প্রকাশ করতে চায় কোনো একটা প্রকাশনী। এর বাইরে লেখক সারাদিন ছেলের দেখাশোনা করে-ছেলের চার মাস পুর্তির উৎসব হবে, বৌ সারাদিন নিজের কাজে ব্যস্ত থাকে, হঠাৎ করেই সেদিন লেখকের স্ত্রী তার ছেলেকে নিয়ে যায় ফোটোগ্রাফারের কাছে, ছবি তুলবে, ছবি তুলে ফিরবার পথে দুর্ঘটনায় মেয়েটা মারা যায়, মারা যায় নিকোলাস। হয়তো এমন ঘটনা খুব নিয়মিত না হলেও  ঘটে পৃথিবীতে। তবে এটার কোনো পূর্ব প্রস্তুতি না থাকায় ভীষণ রকম ধাক্কা লাগলো- বিশেষত গল্প বলবার ধরণটা এমনই ছিলো।লেখক ডায়েরীতে লিখছে, তোমার চার মাস পুরণ হবে আজ, তোমার মা বাইরে গিয়েছে, ফিরে আসবে , কিন্তু এমন সময় জানলাম সে দুর্গটনায় মারা গেছে, আমি তোমার দোলনার কাছে বসে থাকি সারা রাত।তোমার শুন্য দোলনা দেখি, তুমি আর আসবে না কখনও, কোথায় গিয়েছো তুমি নিকোলাস- আমি জানি।সেদিন বিকেলে তোমার মা তোমাকে নিয়ে যখন গাড়ীতে উঠলো তখন তুমি তোমার ছোটো ছোটো হাত নেড়ে আমাকে বিদায় দিলে, আমি চাইলেই তোমাকে আটকাতে পারতাম, কিন্তু আমি ইচ্ছা করেই আটকাই নি তোমাক, তোমার মা নিজের কাজে ব্যস্ত থাকে ,সেই চাইছিলো তোমাকে নিয়ে একলা হতে, আমি বাধা দেই কিভাবে-আমি একা বাসায় গভীর রাতে স্তব্ধ বসে থাকি। চোখের কোণ ভিজে যায়-অবশ্য ছিবিটা রোমান্টিক কমেডি, সুতরাং মেয়েটা অবশেষে সিদ্ধান্ত নেয় সে লেখকের সাথে দেখা করতে যাবে। লেখকের বাসায় গিয়ে দেখে সেখানে কেউ নেই, হঠাৎ করেই লেখক সব কিছু বেছে দিয়ে চলে গেছে। মেয়েটা নিজের কাজের জগতে ফিরে আসে, লেখক তার অফিসে বসে আছে।মেয়েটা তার ঘটনা খুলে বলে, লেখক মেয়েটার হাত ধরে বসে থাকে।গল্পটা সামান্য, তবে শেষ রাতে একা স্তব্ধ বসে থাকা সময়গুলোতে মনে হলো, আমাকেও কোনো এক দিন যদি এমন করে নিজের কাছেই সত্য আড়াল করতে হয়, যদি কোনো দিন, যদি কোনো দিন,আমি জানি না, কিভাবে কাটতো আমার সময়, তবে মনে হয় অসম্ভব কষ্ট নিয়ে হলেও মানুষ বেঁচে থাকে, প্রিয়জনকে যারা দুর্ঘটনায় হারিয়েছে, তাদের দুঃখ এক ধরণের কিন্তু যারা প্রিয় জনকে হারিয়েছে ঘাতকের হাতে তাদের নিজস্ব দুঃখের ধরণ আলাদাকেউ অন্যায় ভাবে কাউকে তার প্রিয়জনের কাছ থেকে বিচ্ছিন্ন করেছে, তাকে হত্যা করেছে, এই অপরাধের বিচারের রায় হয়তো আইনের চোখে একবার ফাঁসি ঘোষণা করলেই হয়ে যায়, কিন্তু প্রতি দিন, প্রতিটা মুহূর্ত তারা এই ক্ষত বুকে নিয়ে বেঁচে থাকে, তারা ভাবতেই থাকে, হয়তো তাদেরও কিছু করার ছিলো, হয়তো এই পরিণতি এড়াতে পারতো তারা। এই স্মৃতির অঙ্কুশ বুকে গেঁথে থাকবার যে যন্ত্রনা যে যন্ত্রনার উপশম নেই আইনের কেতাবে। 

