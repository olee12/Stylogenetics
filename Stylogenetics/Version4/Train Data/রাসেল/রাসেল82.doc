উপরি ভালোবাসার ব্যবসা





                        মুরগা লেখক এবং নেটবই নিয়ে প্রথম আলো একটি প্রতিবেদন ছাপিয়েছে। বাংলাবাজারের প্রকাশকেরা এইসব মুরগা লেখক এবং নেট বইয়ের কবলে পড়ে দিশেহারা হয়ে আছে।বইয়ের প্রকাশকেরা সৃজনশীল বই প্রকাশ করেন না কিংবা বাজারে লেখক হয়ে উঠবার তাড়না নিয়ে ঘোরা মানুষদের জন্য প্রকৃত লেখকদের অবমূল্যায়ন হচ্ছে এমন অবস্থান থেকে যদি লেখা হতো ভালো লাগতো।এটা বাংলাদেশের প্রকাশনা ব্যবসার শুরু থেকেই ঘটছে। লেখকেরা গাঁটের টাকা খরচা করেই বই প্রকাশ করেছেন। তারাই প্রেসের কম্পোজিটরে বসে টাইপ সাজিয়েছেন। এটাই গত ১৫০ বছরের প্রকাশনা ইতিহাসে বাংলাদেশের বই প্রকাশের ইতিহাস ও বাস্তবতা।এর আগে এসব বইকে বলা হতো বটতলার বই, চকবাজারের চাতালে ফেরীওয়ালা হকারের ব্যাগে এইসব বই বিক্রী হতো। স্টিমারের ইঞ্জিনরুমের সামনে কিংবা ঘাটের পান বিড়ির দোকানে এইসব বইয়ের পসরা ছিলো। এবং সাধারণ মানুষ, বিশেষত যারা প্রথম আলো এবং এর সাহিত্য সাময়িকী পড়ে যথেষ্ট সুশীল হয়ে উঠতে পারে নি, তাদের পাঠ্য এইসব বই।বাংলাদেশের ইতিহাসে হুমায়ুন আহমেদের বাইরে কোন লেখক বই লিখে পয়সা কামিয়েছে, উদাহরণ অন্যটা হলো প্রথম আলোর পা চাটা আনিসুল হক, যারা সাম্প্রতিক লেখার মান কোনো ভাবেই এইসব নেট বইয়ের লেখকের লেখার মানের তুলনায় বেশী ভালো নয়। শুধুমাত্র পরিচিতির কারণে এখনও প্রকাশকেরা তাকে পয়সা দিচ্ছে, যদি এই মানের লেখা নিয়ে চেহারা প্লাস্টিক সার্জারী করে আনিসুল হক এইসব লেখা ছাপানোর জন্য বাংলা বাজারে যায়, তাকেও ১০ হাজার টাকা দিয়ে নিউজপ্রিন্টে বই ছাপাতে হবে। তাকে পয়সা দেওয়ার কথা কিংবা রয়্যালিটি দেওয়ার কথা ভাববে না ব্যবসা বুঝা বাংলাবাজারের প্রকাশকরা।বাংলাবাজার এবং এর সংলগ্ন এলাকায় অনেক দিন ধরেই বাংলা সাহিত্যের মূল প্রকাশনাগুলোর অবস্থান। সেখানে প্রচুর প্রকাশনী আছে, যাদের লেখকপারিশ্রমিক দেওয়ার কোনো রীতি নেই। তাদের ছাপাখানায় বই ছাপা হয় লেখকের পয়সা দিয়েই, লেখক হয়তো নিজে এই পয়সা দেয় না লোকলজ্জায়, লেখকের পরিচিত বন্ধুবান্ধব প্রেস খুলে কিংবা প্রকাশনা সংস্থা খুলে লেখকের বই ছাপিয়েছে। জীবনানন্দের ভাই প্রকাশনা ব্যবসায় এসেছেন ভাইয়ের বই প্রকাশ করতে।লেখার মাণ নিয়ে অন্তত প্রশ্ন তোলা উচিত হবে না, সাংবাৎসরিক বইমেলা প্রজননে ভালো লেখকের বই পাওয়া যায় না। তারা খুব বেশী প্রসব করতে পারেন না, কিন্তু হুমায়ুন আহমেদ একে তাকে নিজে লিখে ১০টা বই নামিয়ে দেয় বইমেলায়।আনিসুল হক ৬টা উপন্যাস প্রসব করে। যার অধিকাংশ হাতে ধরলে হাত ধুতে হবে এমন আবর্জনা। কিন্তু লেখকের মানের এই অবনতি নিয়ে প্রথম আলোর বিকার নেই। তাদের অনুগত একটি বাহিনী তৈরী হয়েছে। সৃজনশীল বই এবং বিভিন্ন গোল টেবিলে যাদের আমন্ত্রন করে নিমন্ত্রন করে তাদের পরবর্তী অন্তত একটা বইয়ের বায়না প্রথম আলো ধরেছে। এবং তারা প্রথমা ব্যানার নিয়ে আসছে প্রকাশনায়।সুতরাং এখন নিয়মিত প্রকাশনা গীবত প্রকাশিত হবে। অন্য সব ব্যবসায়ী যারা মুরগা লেখকদের বই প্রকাশ করেই জীবিকা নির্বাহ করে তাদের মুখোশ উম্মোচন করে ১২০ গ্রাম কাগজে ছাপানো বহুমূল্য প্রথমার বই কিনবার প্রেষণা ও অনুপ্রেরণা জোগানোর কাজটা করবে কারা?প্রথম আলো আঁটঘাঁট বেধেই নেমেছে বাজারে। তাদের সামাজিক মূল্যবোধ নির্মাণ, তাদের সামাজিক দায়বদ্ধতা নির্মান এবং তাদের লোগো পরিচিত করবার একটা ভালো উপায় তাদের আছে। ডেইলি স্টার, প্রথম আলো পত্রিকা, একটি রেডিও স্টেশন এবং অসংখ্য অনুগত পাঠক ফোরাম বাহিনী এবং অঢেল অর্থ এবং গোপন তথ্য।তারা যেমন সুশীল বাংলাদেশ নির্মান করতে চায় এবং সেমন সাংস্কৃতিক আবহে বাংলাদেশ নির্মাণ করতে চায়, সেই চাপিয়ে দেওয়া চাওয়ার সাথে আমি একমত নই। পরিবর্তন উপলব্ধিজাত হতে হয়। সেটা ভেতর থেকে আসে, বাইরে থেকে ছেঁটে হয়তো শ্রী ফেরানো যায় কিন্তু সেটা মৌলিক কোনো সংস্কার কিংবা সৈন্দর্য্যবোধ নির্মাণ করে না।আমি মূলত এইসব ধারণার বিরুদ্ধেই দাঁড়িয়ে। সম্পূর্ণ বিষয়টাই একটা পণ্যবাদিতা। আমার দেশপ্রেম প্রকাশের জন্য আমাকে কষ্ট করে পয়সা খরচ করে আলমাস আর মাহিন খান চর্চিত হয়ে লাল সবুজ জামা শাড়ী ফতুয়া পড়ে ২৬শে মার্চ উদযাপন করতে হয় না। আমার বাংলাপ্রেম দেখানোর জন্য আমাকে ২১শে ফেব্রুয়ারী সাদা কালো বর্ণমালা শোভিত জামা আর মুখে শহীদ মিনার এঁকে সং সেজে মিডিয়ায় দাঁড়াতে হয় না। এইসব বাতিক নির্মাণ শুধুমাত্র একটি বাণিজ্যিক প্রচারণা, এতে কয়েকজনের পকেট ভরলেও আদতে দেশপ্রেম বাড়ে না এক রত্তি। আমি নিউজপ্রিন্টের শুল্ক প্রত্যাহারের দাবি জানাতে যাবো না, আমি আমদানিকৃত নিউজপ্রন্টের মূল্যে রেয়াত চাইবো না। আমি মিডিয়াপল্লীতে জায়গা না পেলে হাহাকার করবো না, আমি দেশ বদলের শপথও নিবো না। এইসব উপরি ভালোবাসার বাণিজ্যিক প্রসার আমি চাই না।

