মাননীয় কতৃপক্ষ_





                         ব্যক্তিস্বাধীনতা আক্রান্ত হওয়া এবং অশোভনীয় আচরণকে অশোভনীয় বলার ক্ষেত্রে মানুষের ব্লগীয় স্বাধীনতা কতটুকু? অর্থ্যাৎ আমার ব্লগে আমি আমার অনুভুতি এবং ব্যক্তিগত নির্জনতা হরণের ক্ষুব্ধ প্রতিক্রিয়া প্রকাশ করতে পারি কি না। আমার অধিকার বোধের মধ্যে এই ক্ষুব্ধ প্রকাশ রয়েছে কি না এটা জানতে চাই।গতকাল রাত ১টায় আর রাত সোয়া একটায় কোরান হাদিসের বানী মোবাইল বাহিত উৎপাত হয়ে এসেছিলো আমার কাছে। এই বিষয়টার ভয়াবহতা কতটুকু এটা যারা ভুক্তভোগী তারাই উপলব্ধি করতে পারবে।তবে মাননীয় কতৃপক্ষের এই উৎকট রুচির বিষয়ে কোনো লেখা পছন্দ নাও হতে পারে। কতৃপক্ষের মর্জির উপরে কোনো কথা চলে না। শিরোণাম না আমার আক্ষেপ কোন কারণে এই লেখাটার বলি হলো আমি জানি না, কতৃপক্ষ এটাকে অগ্রনযোগ্য মনে করেছেন, তাদের মনে হয়েছে এটা ঠিক তাদের সাইটের কোনো একটা কিছুর সাথে সাংঘর্ষিক। মুছে দেওয়ায় ক্ষোভ নেই তেমন, সঠিক কারণটা জানতে না পারায় চিন্তিত। একটা নোটিশ পেলাম আপনার লেখাটি মুছে দেওয়া হয়েছে। মতপ্রকাশের স্বাধীনতা এবং ভিন্নমত প্রকাশের বিষয়ে অনেকগুলো ধাঁচ পরীক্ষা করা হয়েছে, অবশেষে এই একটা ধাঁচে এসে স্থির হয়েছে সামহোয়্যার সাইট- সেটাকেও একটা পরিস্কার অবস্থান জেনেই ভালো লাগছে। কোনটা বেশী ক্ষতিকারক আমি জানি না। ধর্মের মিছরির ছুড়িতে ফালি ফালি হয়ে যাওয়া সামাজিক মূল্যবোধ, ধর্মপ্রচার এবং প্রসারের নামে অশালীনতা এবং উৎকট উৎপাতের মতো গভীর রাতের নির্জনতা আছড়ে ভেঙে ব্যক্তিস্বাধীনতায় হস্তক্ষেপ না কি আমার আক্রান্ত হওয়ার অনুভব।যেই মানুষটা হঠাৎই চমকে উঠে বসে আছে, কানা রাইতে ফোন করবার অধিকার এবং কানা রাইতে যার সাথে যোগাযোগের শালীন অধিকার শুধুমাত্র নির্দিষ্ট কয়েকজনের থাকলেও, ব্যক্তিস্বাধীনতার সীমারেখা না জানা ধর্মোন্মাদদের এই অহেতুক অনুহূত প্রবেশের নিন্দা জানানো আমার আক্রান্ত অনুভব কতৃপক্ষের সদয় বিবেচনায় এখানে প্রকাশিত থাকবার যোগ্যতা হারিয়েছে।অবশ্য আমি নিশ্চিত ভাবেই জানি এটা ধর্মীয় অনুভুতিতে আঘাত করেছে বলেই অপসারিত হয়েছে। তবে আমরা যারা ধর্মকে সম্মান করি এবং ধর্মকে পালন করি না, তাদের ব্যক্তিগত অনুভুতিতে আঘাত পাওয়ার বিষয়টাও এবং এই অনুভুতি আক্রান্ত হওয়ার প্রতিক্রিয়াটি ঠিক কোন বিবেচনায় অচ্ছুত বিবেচিত হলো।মাঝে মাঝে একটা স্টেটমেন্ট খুব বেশী কিছু প্রকাশ করে না বরং আরও কিছু প্রশ্ন উস্কে দেয়।
                    
