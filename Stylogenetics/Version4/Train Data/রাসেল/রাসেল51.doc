এলঝেইমার__





                        মনে রাখতে না পারার অসুখটা পুরোনো। অনেক কিছুই মনে থাকে না। মাঝে মাঝে বোধশুণ্য হয়ে যাই। কানের পাশে কেউ জোরে স্টেরিও বাজালেও শব্দ শুনতে পাই না। সব সময় এমন হয় না। কানে ছোটোখাটো শব্দও বিস্ফোরণের মতো শোনায়।মানুষের নাম মনে থাকে না, পুরোনো কাউকে হঠাৎ রাস্তায় দেখলে মগজের অলিতে-গলিতে হাতড়াই নাম। চেহারা মনে থাকে, মনে হয় কোথায় যেনো দেখেছিলেম তারে। বেইলি রোডে হাঁটছি একদিন বিকেলে, হঠাৎ থেমে হাত ছানি দিয়ে ডাকলাম। পরিচিত মুখ। পরিচিত মুখও আমার দিকে অবাক হয়ে তাকিয়ে আছে। মগজের ভেতরে যাচাই বাছাই হয়ে কোনো নাম আসলো না, ডাটাবেজে নেই । আবার ফিরে তাকালাম। একটা নাম উঁকি দিচ্ছে। বন্যা মির্জা।নাহ বন্যা মির্জাকে আমি চিনি না। মাঝে মাঝে টিভিতে দেখেছি, সেই দেখাই পরিচিতের বিভ্রম তৈরি করেছে। সুতরাং সমস্যা আরও গাঢ় হয়ে উঠেছে ইদানিং। শালার কাউকে দেখে পরিচিত মনে হলে আগে একটা ডাটাবেজ সার্চ দিলেই হতো, এখন অন্তত ২টা সার্চ দিতে হয়। টিভি পারফর্মার? পরিচিত?দুপুরে কোনো ভাবেই বের হওয়ার ইচ্ছা ছিলো না, তবে যেমন সমস্যা হলে বেড়াল ঘাস খাওয়া ধরে তেমন বিকট সমস্যা। একজনের উপকার করতে গিয়ে ফেঁসে গেছি, বেচারা নতুন বাসায় উঠেছে, সেই বাসার ঠিকানা জানি না, অথচ সকালেই ফোন করে একজন জানিয়েছে তার জিনিষটা খুব প্রয়োজন। আমি এই দিকের মাল ঐ দিকে পাঠিয়েছি। সুতরাং দায়টা আমারই বেশী। এর ভেতরে আমার ধ্বজ মোবাইল কোনো এক কারণে অতিরিক্ত উত্তেজিত হয়ে ডিসপ্লে নষ্ট করে ফেলেছে। তার ফোন নাম্বার লাস্ট ডায়ালড নাম্বারে ছিলো। তবে সেটা দেখে উদ্ধার করবার মতো অবস্থা নেই ।অবশ্য তার এক পরিচিত মানুষের নাম্বার আছে। গাণিতিক নিয়মে দুই বার থেমে থেকে এম চাপলে তার নাম্বার আসে। সেই মতো মোবাইলে দুই বার এম চাপলাম। রিং হচ্ছে। আনন্দিত হলাম। ফোন রিসিভ হলো। কেমন আছেন রাসেল ভাই?শালা ফোন ধরেছে।ভুল করে ধরে ফেলা ফোন, তবে সুসম্পর্ক বজায় রাখতে হলে এটা দরকারী। ভালো, এই তো চলতেছে, বাসায় আসিস না কেনো। বাসায় আয়। বাসার সবাই ভালোতো। কুশলাদি জিজ্ঞাসা শেষ হলে আবারও নিজের কাজে ব্যস্ত হই।আবারও পুরোনো পদ্ধতি, এম চাপলাম, কিছুক্ষণ থেমে আবারও এম চাপলাম। এ বার জায়গা মতো গেলো । সেখান থেকে ফোন নাম্বার নিয়ে বাসায় এসে সেই ছেলেকে কল করলাম।অসুস্থ ভাই। একটু পরে ডাক্তার দেখাতে যাবো। আপনি কি আসবেন।গালি দিতেও পারি না। বললাম তুই বাসায় থাক। আমি আসতেছি। মোটামুটি ক্রস কান্ট্রি রেসের মতো ঢাকা শহরের এই মাথা থেকে ঐ মাথায় ছুটতে হবে। আনসার ক্যাম্প। জায়গাটা কোথায় জানি না, এই স্টপেজে নামি নি কখনও। টেকনিক্যাল পার হয়ে এশিয়া, এশিয়া পার হলে এর পরে কোন একটা স্টপেজ।জায়গা মতো পৌঁছালাম। ভোগান্তির শুরু হলো তখনই।বাস থেকে নেমে একটা ফোন করতে হবে। হাতের তালুতে সেই ছেলের নাম্বার লেখা। তবে ডাটাবেজে কোথাও তার নাম খুঁজে পাচ্ছি না। মোটামুটি ২ মাইল রাস্তা তার নাম খুঁজেছি। অদ্যাক্ষর মনে আছে। ন- ন দিয়ে অনেক নামই মনে আসছে, তবে কোনোটাই ঠিক ক্লিক করছে না।কোনোটাই ঠিক আমি যাকে খুঁজছি তার নামের অনুরণন তুলছে না মাথার ভেতরে। যা আছে কপালে, ফোনের দোকানে গিয়ে ফোনও করে ফেললাম সেই নাম্বারে। রিং হচ্ছে। আমি মাথাকে ব্যতিব্যস্ত রেখেছি। বারবার বলছি কিপ মি পোস্টেড। নামটা আসা মাত্রই জিহ্বায় এনে দিও। একজন ফোনটা ধরলো। বিরক্ত গলায় বললো কে?হারামজাদা আমি।আমি কে? গুরুতর প্রশ্ন, আমার কাছে কোনো নাম নেই। তাই বলতেপ পারছি না সে কে। আমি ঝামেলা এড়াতে বললাম আমি রাসেল।ঝামেলার শুরু হলো তখনই। বিরক্ত স্বর এবার রাগী স্বরে বদলে গেলো। রাসেলকে কিভাবে চিনো?কড়া ফাঁপড় যাকে বলে। আমি নিজেকে কিভাবে চিনি, লালনের গান বাউলি কাটে। ও যার আপন খবর আপনার হয় না।বললাম আমি রাসেল,এই নাম্বার কিভাবে পাইলা?আমি তোর বাসার কাছে দাঁড়ায়া আছি, তাড়াতাড়ি আয়।এই নাম্বার কিভাবে পাইলাশালা তোর বাসার কাছে আসলাম, তুই আয়।হঠাৎ একটা সন্দেহ হলো। ডায়ালড নাম্বারটা দেখলাম। একটা ডিজিট ভুল হয়েছে।কেটে দিলাম। দিয়ে রাস্তায় হাঁটাহাঁটি করি আর নাম মনে করার চেষ্টা করি। ইউরেকা। দি আইডিয়া। ;লাস্ট ডায়ালড নাম্বারে যার কাছে ফোন করে এই ছেলের নাম্বার নিয়েছি  সে। তাকে ফোন দিলাম।ভাই কি ব্যাপার, ও ফোন করে নাই।তোর বন্ধুর নাম কি?আমার কোন বন্ধু?আরে ঐ যে যার ফোন নাম্বার নিলাম।কার ফোন নাম্বার?আরে ব্যাটা, তুই নাম্বার দিলি আমাকে, ওর নাম কি?ও নীতিশ।সাথে সাথে সব গোলমাল কেটে গেলো। অনেকক্ষন হ্যাং হয়ে থাকবার পরে হ্যাং ওভারের অনুভুতি। কাঁচা আম খেলাম কাসুন্দি দিয়ে। বিজয়ীর মতো নতুন একটা দোকানে গিয়ে সেই ছেলেকে ফোন দিলাম।আপনি একটা রিকশা নিয়ে চলে আসেন।তুই মর শালা।তুই আয়, আমি কিছু শুনতে পারতেছি না। আইয়া ফোন দিস।ঠিকাছে ভাই আমি আইয়া ফোন দিবো নে।কিছুই করার নাই। এইপাশ ঐ পাশ করি, হাঁটি ফুটপাতে।সময় কাটে না। চা খেলাম, সিগারেট শেষ করলাম। পাত্তা নাই কোনো। দুপুরের খাওয়ার জন্য সব দোকানের ঝাঁপ নামছে। জীবনের শেষ চিকিৎসা- মোবাইলকে বন্ধ করে অন করলে মাঝে মাঝে ডিসপ্লে ফেরত আসে।আসলো না। মোবাইলটা খুব অভিমানী ধাঁচের, শুধুমাত্র এসি রুমের নিয়ন্ত্রিত পরিবেশে এটা নিজেকে উম্মোচিত করে। তখন ঠিকঠাক থাকে, এর বাইরে গেলেই সেটা গরবর হয়ে যায়। হাতের তালু থেকে নাম্বার দেখে ডায়াল করা শুরু করলাম। বয়স্ক মোবাইল। মাঝে মাঝে কোনো কোনো নাম্বার মিসিং হয়ে যায়। কোনোটা সামান্য চাপে দুইবার চলে আসে। বিকল্প একটা উপায় থাকতে বাধ্য, বাইরে রিকশার টুংটাং আর গাড়ীর হর্ণ। এর ভেতরে কিপ্যাডের টোন শোনা যায় না। তবে একবার আস্তে ধীরে চাপলে একটাই আওয়ার শুনা যায়। অন্ধের মতো কানের কাছে ফোন নিয়ে নাম্বার চাপছি। আপনি যে নাম্বারে ডায়াল করেছেন সেটা বন্ধ আছে।রবার্ট ব্রুস হয়ে গেলাম। আবারও চেষ্টা। অনুগ্রহ করে যে জেলায় কল করেছেন তার কোড দিন।কানের কাছে নিয়ে আবারও চেষ্টা। হুমম রিং হচ্ছে। নীতিশ ফোন ধরে বললো ভাই একটু সময় দেন বাহির হচ্ছি।আমি হাঁটাহাঁটি করি। সময় শেষ হয় না। ৩ মিনিট কয় মিনিটে হয়?ফোন আসলো। রিসিভ করলাম।ভাই কই আপনি?আমি তো বাসস্ট্যান্ডের সামনে।আমিও বাসস্ট্যান্ডের সামনে, আপনাকে দেখি না ক্যান।আমিও তো আনসার ক্যাম্প বাস স্ট্যান্ডের সামনে।না ওখানে না ঐটার উল্টা পাশে বশির উদ্দিন।এমন একটা আশংকা করছিলাম মনে মনে, সকালের রোদ দেখেই বুঝা যায় দিনটা কেমন যাবে। ঘুম ভেঙেছে তাগাদার ফোন পেয়ে, এই দিন কোনোভাবেই ভালো যাওয়ার না।উল্টা পাশে ওকে দেখলাম। রাস্তা পার হতে গিয়ে আর একটু হলেই একটা গাড়ীর নীচে পড়তাম, সেটা এড়িয়ে পৌঁছে দেখলাম বেচারার অবস্থা আসলেই করুণ। মিরপুরের পানিতে কোনো একটা সমস্যা চলছে ইদানিং,সেখানে জন্ডিস রোগীর সংখ্যা বাড়ছে গুণিতক হারে।তার হাত থেকে কোনোমতে জিনিষটা ছিনিয়ে নিয়েই বললাম যাই।কিছু মনে করবেন না ভাই, আমার অবস্থা দেখছেন তো, পারলে আমি নিজেই যাইতাম।কিছু মনে করি নি। যাই।বাসায় ফিরতে হবে তাড়াতাড়ি। আমার একমাত্র ছেলের তৃতীয় জন্মদিন।আমার ছেলের ফোবিয়া জোড়ালো শব্দ। আমরা বাসায় সেইটুকু মেনে চলি, তেমন জোরে কোনো শব্দ করি না। এমন কি উঁচু গলায় কথাও বলি না। ফট্টাশ করে জোড়ালো একটা শব্দ হলো।দৌড় দিয়ে আমার কোলের নিরাপদ আশ্রয়ে আসলো ছেলে। ঘটনা কিছুই না, বেলুন ফেটে গেছে। তবে ফেটে যাওয়া বেলুনের অভিমানে ছেলে কাঁদছে। হাপুসহুপুস কান্না। তাকে থামাতে ঘর থেকে বাইরে, বাইরে গিয়ে সিঁড়ি ভেঙে একেবারে বড় রাস্তায়।বেলুন   ফাটে গেছে।বুঝানোর চেষ্টা করি, বেলুন ফেটে যাওয়া  খুব বড় কোনো অঘটন না। অন্তত জন্ম দিনের বেলুন ফেটে যাওয়া কোনো কেস না, কোনো কোনো বেলুন ফাটলে জন্ম দিনের কেস ঘটতে পারে।কাফফার দিতে হলো একটা ফ্রুট জুস।ফিরে আসলাম , জন্মদিনের কেক কাটা চলছে। কেক কাটা শেষে ফটোসেশনের মাঝে আবার বিকট শব্দে বেলুন ফাটলো। আমি মারমুখী।তোমাদের কি কোনো আক্কেল হবে না, বেলুন ফাটালো কে?নাহ এটা স্বতোঃপ্রণোদিত বিস্ফোরণ। আল কায়েদা কিংবা আমার বাসায় আসা গুটিকয় পরিচিতের কেউ এই বিস্ফোরণের জন্য দায়ী না, বাংলাদেশের জিনিষপত্রের মান খারাপ হয়ে গেছে।তবে আবারও কান্না। এই কান্না চলতেই থাকলো। আবারও বড় রাস্তায়।ফিরে আসলাম। মেজার তিরিক্ষি।ফেস দি ফিয়ার।নিজের ভয়কে নিজেকেই জয় করতে হবে। বাংলাদেশের অধিকাংশ মানুষের নিজস্ব অনিশ্চয়তার ভয় কাটিয়ে উঠবার জন্য তারা কোনো লড়াই করে না। সন্ত্রাসী এসে গুলি করে মেরে রেখে যায়, সবাই ভয়ে সিটকে থাকে। তবে ছোটোদের বেলায় এই ফেস দি ফিয়ার প্রকল্প অত্যুৎসাহী বাঙালী। ছেলে রক্ত দেখলে মুর্ছা যায়। ছেলেটা ভীতুর ডিম, ওর সাহস বাড়াতে হবে। বাঙালী বাবা তাকে নিয়ে কুরবানীর পশু জবাই দেখায়। ছেলে ভয়ে নীল হয়ে দেখে কুরবানীর গরুর গলায় ছুড়ি চলছে, ফিনকি দিয়ে রক্ত বের হচ্ছে। এইসব ইতরামী আমার পছন্দ না।  আমার ছেলের ভয় ভাঙানোর জন্য বেলুন ফাটানো প্রতিযোগিতা শুরু করবার কথা ভাবছে সবাই।এই পরিস্থিতিতে সব গোলমাল হয়ে যায়, মাকে কিছু বলতে গেলে বোন বলে তোর সবটাতেই বাড়াবাড়ি। আমিও স্বীকার করি, আমার একটু বেশী বাড়াবাড়ি আছে, আদিখ্যেতা না হলেও স্নেহান্ধ আমিও। এমন কোনো পরিস্থিতি তৈরি করতে চাই না যাতে তার নিয়মিত জীবন যাপনে কোনো অসস্তি তৈরি হয়।প্রশ্রয় দেওয়া উচিত কি অনুচিত এই নিয়ে ভাবছিলাম। তবে হঠাৎ করেই বুঝলাম আমি কি ভাবছি সেটা ভুলে গেছি। ইদানিং সমস্যাটা প্রকট। লিখতে লিখতে শব্দ ভুলে যাই। ভুলে যাচ্ছি মানুষের নাম ঠিকানা। এমন কি মাঝে মাঝে যাসায় ফেরার পথে ভুলে যাই কেনো যাত্রা শুরু করেছিলাম।ব্যপক ভয়ে আছি। এটা বয়েসের লক্ষণ নাকি এলঝেইমার।

