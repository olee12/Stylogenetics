কতিপয় বিচ্ছিন্ন মানুষের গল্প ০৮





                        কিছু একটা মনে পড়বো মনে পড়বো করেও মনে পড়ছে না, এমন অনুভুতি আমার নিয়মিতই হয়, তখন অন্য সব কিছু ভুলে সেই হারিয়ে যাওয়া স্মৃতিকে খুঁজতে থাকি। সকাল থেকেই এই অনুভুতি প্রবল হয়ে আছে, তাই কোনো কিছুতেই মনোযোগ দিতে পারছি না। দুপুরে ক্লাশের মাঝখানে হঠাৎ করেই স্মৃতির পর্দা  উম্মোচিত হলো, অজান্তেই মুখ থেকে খিস্তি বের হয়ে গেলো- যাশ্শালা- সকালে মাংস গরম করতে দিয়েছিলাম চুলায়, সারা সপ্তাহের আয়োজন বলা যায়, অখাদ্য গরুর মাংসের ভুনা, তাও সস্তা বিভিন্ন জায়গার টুকরা মাংস, এক প্যাকেট কিনে এনে রান্না করেছিলাম, তেমন ভালো হয় নি রান্না কিন্তু নিজের জন্য এর চেয়ে ভালো কিছু করবার আগ্রহ থাকে না একা বাসায়।সেই মাংসই সকালে পরোটা দিয়ে খাবো বলে গরম করতে দিয়েছিলাম, তড়িঘড়ি করে বাস ধরতে ছুটেছি সকালে, বন্ধ করবার কথা মনেই ছিলো না। ঘড়ির দিকে তাকালাম, আরও ৫০ মিনিট বাকি ক্লাশের, অবশ্য এখনই বের হয়ে যাওয়া যায়, প্রফেসর কিছুই মনে করবে না, কিন্তু চমৎকার পড়ায় বেচারা। তার ক্লাশ মিস করতেও মন সায় দিচ্ছে না। দাঁতে দাঁত চেপে কোনো মতে ক্লাশের সময়টা পার করে বাস স্টপে দৌড় দিলাম।বাসায় ফিরে যা ভেবেছিলাম, তাই দেখলাম, অল্প আঁচে দেওয়া গরুর মাংস সারা দিনে গরম হয়ে কাবাব হয়ে গেছে, তবে পোড়া মাংস সব সময়ই সুস্বাদু। বাসা থেকে বের হওয়ার আগে সব বন্ধ করে বের হতে হবে, এমনিতেই আমার রেকর্ড ভালো না, অন্তত ২ বার বাসার চাবি হারিয়েছি, তাই এখানে এসে বাসার চাবি যেনো না হারায়, তাই চাবির ৩টা প্রতিলিপি করে একটা রেখেছি অফিসে, একটা শোবার ঘরের ড্রয়ারে, অন্যটা আমি নিয়ে ঘুরি, ব্যাগের ভেতরে আছে একটা। কোনো অবস্থাতেই যেনো বাইরে আটকা পড়ে থাকতে না হয়, সেজন্য এত সাবধানতা আমার।মজার কথা হলো বাসার চাবি একবারও ভুল করে ফেলে আসি নি, বরং রাস্তায় অন্তত কয়েক বার পকেটে হাত দিয়ে চাবির অস্তিত্ব দেখি , কিন্তু অন্য সব বিষয় ভুলে যাওয়াটা বন্ধ হয় নি।সকালে বাসা থেকে বের হয়ে নীচে রাস্তায় পা দিতেই মনে হলো, বোধ হয় দরজাটা না লাগিয়েই বের হলাম, বাসের সময় হয়ে এসেছে, এখান থেকে বাস স্টপেজে হেঁটে যেতে লাগে ৫ মিনিট, বাস পৌঁছাবে ১১টা ১৫, ঘড়িতে বাজে ১১ ০৮। ঘরে ফিরে দরজা দেখে আবার যেতে যেতে হয়তো বাস ছেড়ে যাবে কিন্তু হাইওয়েতে ঢুকবার আগে রেড লাইট জ্বলে থাকা একটা নিয়মিত ঘটনা, সুতরাং তখন বাসে উঠে গেলেই হয়।আমি ফিরে গিয়ে দরজা টেনে দেখলাম ঠিকই লাগিয়ে এসেছি, ভুল করি নি, সুতরাং বাস স্টপেজে নির্দ্বিধায় হেঁটে যাওয়া যায় এখন। মোড়টা ঘুরতেই দেখলাম বাস দাঁড়িয়ে রেড লাইটে, পড়ি মরি করে ছুটলাম বাসের হাতল ধরতে, কিন্তু আমার চোখের সামনে দিয়েই সবুজ বাতি জ্বললো, আমার হাতছানি উপেক্ষা করে বাসটা আমার সামনে দিয়েই চলে গেলো। পরের বাস আবার এক ঘন্টা পরে, ১২টা ১৫তে।নিজেকে গালি দেওয়া ছাড়া আর কি করা যায় এইসব মুহূর্তে?সিঁড়ির নীচে দেখা হলো স্টিভের সাথে।তুমি স্কুলে গেলে না?বাসটা মিস করলাম অল্পের জন্য।ইম্পর্টেন্ট কাজ আছে কোনো?আমার প্রিন্ট আউট নিতে হবে, তার পর ক্লাশের কাজ করতে হবে, সেইসব গুরুত্বপূর্ণ কাজ বাদ দিয়ে আয়েশ করে রান্না করা যায়, তাহলে সস্তা ফাস্ট ফুডের দোকানের অখাদ্য খেতে হবে না।আমার গাড়ীতে করে পৌঁছে দিয়ে আসবো?আমি অকুল পাথারে একটা খড় খুঁজে পেলাম। তোমার যদি কোনো সমস্যা না হয় তাহলে দিতে পারো।ঠিক আছে তুমি দাঁড়াও, আমি শার্ট চাপিয়ে আসছি।আমি গাড়ীর সামনে ঘুরতে থাকি, ফোর্ড ১৯৯৫ মডেল, তখনও পরিপূর্ণ স্ট্রিম লাইন হয়ে উঠে নি গাড়ীগুলো, বরং অন্য সব আমেরিকান গাড়ীর মতোই বিশাল বপু এবং ভাড়ী। নীল রংয়ের গাড়ীর সামনে দাঁড়িয়ে ভাবছি একটা গাড়ী কিনে ফেললে খারাপ হয় না, সমস্যা একটাই গাড়ী চালানো শিখতে হবে।স্টিভ গাড়ী স্টার্ট দিয়ে একটু দুরে গিয়ে বললো, গাড়ীর তেল একেবারে শেষের দিকে, যদি তোমার সমস্যা না হয় তাহলে কি তুমি এক গ্যালন তেল কিনে দিবে?আমার আপত্তির কিছু নেই। গাড়ী করে পৌঁছে দেওয়ার পরে স্টিভ বললো, তোমার যদি কখনও মনে হয় আমার সাহায্য লাগবে আমার দরজার একটা টোকা দিবে শুধু, তোমার কাছে আমার ঋণ থেকে গেলো ।আমার গাড়ীর তেমন প্রয়োজন নেই, বাসা থেকে প্রায় আধামাইল থেকে পৌনে এক মাইল হাঁটলে শপিং মল, সেখানে সুপার শপে সব কিছুই পাওয়া যায়, বিগ ওয়াই থেকেই কেনা কাটা, যদিও ওয়ালমার্ট থেকে একটু বেশী দামি কিন্তু ওয়ালমার্টে অন্য সব শহরের মতোই এখানেও মূল শহর থেকে একটু দুরে হাইওয়ের পাশে, যেখানে যেতে হলে একবার বাস বদলে যেতে হয়। যেই ঝামেলায় না গেলে অন্য কারো গাড়ীতে।আমার এই ১০ পয়সা ৫ পয়সা বাঁচানোর কষ্ট করতে ইচ্ছা করে না। বাসার সামনেই তেলের পাম্প, সেখানে সিগারেট পাওয়া যায় ১০টা পর্যন্ত। এর বেশী আমার জীবনে আর কি চাওয়ার থাকতে পারে?বিকালে বাসায় আসবার সময় দেখি স্টিভ দাঁড়িয়ে আছে দরজার সামনে।কি খবর তোমার?ভালোই, তুমি কেমন?এই তো। আচ্ছা তোমার কোনো নেশা করবার অভ্যাস নেই?আমি মাথা নাড়ালাম। নেশা বলতে সেই কলেজ সেকেন্ড ইয়ারে, এরপরে আর সেভাবে কখনই নেশা করা হয় নি, একেবারে বিশুদ্ধ জীবন না কাটালেও নিয়মিত নেশা বলতে তেমন কিছুই করা হয় নি। মারিয়ুয়ানা?হ্যাশ?আমি মাথা নাড়ি,কি বলো তুমি? স্কুলের ছেলে পেলে প্রায় সবাই তো গাঁজা খায়।আমি অবশ্য এটা জানি না, হতে পারে, কে জানে, কিন্তু আমার এই বিষয়ে আগ্রহ নেই।স্টিভের ছেলে আমার সমবয়সী, তার মামলায় রায় হয়েছে, কিসের মামলা স্টিভ?আরে ও কোকেন সহ ধরা পড়েছিলো স্টেটের বর্ডারে।আমি কিছুই বুঝতে পারি না, ঘটনা কোন দিকে যাচ্ছে, তবে ঘটনার সারমর্ম হলো, সটিভের ছেলে তার বান্ধবীকে নিয়ে যাচ্ছিলো গাড়ী চেপে, হঠাৎ করেই পুলিশ থামালো গাড়ী, ছেলের কাছে এক ব্যাগ কোকেন ছিলো, ইল্লিগাল পজেশন অফ ড্রাগ এই অপরাধে তার ছেলের ৫ বছরের সশ্রম কারাদন্ড হয়েছে। পৃথিবীতে অনেক রকম ঘটনাই ঘটে। আমি দুঃখ প্রকাশ করে চলে আসলাম। গাঁজা খেলে খুব একটা খারাপ হয় না, কিন্তু গাঁজার গন্ধও আমার পছন্দ না আর খাওয়ার পরে গলার কাছটা শুকনা হয়ে থাকে, আর তিতা হয়ে থাকে, সেই সাথে এই অসস্তিবোধটা বার বার বমির দমক আনে, কিন্তু বমি হয় না।আমার গাঁজা কখনই ভালো লাগে নি। তার চেয়ে ডেভের সাথে কথা বলা ভালো।কম্পিউটার অন করে দেখালাম ডেভ আছে।কি খবর তোমার?এই তো?কোনো মেয়ে পটাতে পারলে?আমার কি আর সেই সুযোগ হবে?তোমার কি খবর বলো?একই রকম। বুঝলে আমাদের মনে হয় পেপারে বিজ্ঞপ্তি দিতে হবে।তুমি কাজে যাবে না?আরে না, আমার চাচাতো বোনের বাচ্চাকে দেখতে হবে, ও কম্পিউটারের তার ধরে টানাটানি করছে, একটু ওকে সামলে আসছি।হবে নাকি এক হাত?দাঁড়াও ডেভ আসছে, ওকেও সাথে নিয়ে নেই।তা নিতে পারো, সমস্যা নাই।দাঁড়াও তোমার সাথে আরও একজনের পরিচয় করিয়ে দেই।ডেভ তার এক বন্ধুকে আমন্ত্রন জানানো। আচ্ছা তোমাদের প্রিয় গান কি? সবাই সবার পছন্দের গানে কথা বলা শুরু করলো।আমার ঠিক সেই মুহূর্তেই মনে হলো, আদতে ওয়ান্ডারগফুল টু নাইট গানটাই আসলে সেরা প্রেমের গান।ঠিক তখনই এড বললো, এই গানের কথা আমার সামনে বলবে না। আমার খুব কষ্ট হয়, আমি এই গানটা মোটেও সহ্য করতে পারি না।

