যে দাবীটি কোটি কোটি মানুষের




 
                        একটি জাতিসত্তার প্রতি একজন ব্যক্তি কিংবা কোনো গোষ্ঠী কতোটা অনুগত তা নির্ভর করে তার মৌলিক আচরণ প্রকাশের ওপর। আচরণটিও দুরকম হতে পারে। একটি লোক দেখানো, অন্যটি আত্মিক। যারা মনেপ্রাণে কোনো জাতিসত্তাকে স্বীকার করে এবং ভালোবাসে তাদের দেশপ্রেম নিয়ে কোনো প্রশ্ন থাকে না। প্রশ্ন ওঠে তাদের দেশপ্রেমের প্রতি, যারা মুখে গণতন্ত্রের কথা বলে কিন্তু ভেতরে ভেতরে সুযোগ খুঁজে জাতিসত্তাকে ধ্বংস করে দেওয়ার। মূলত এদের শ্রেণী চরিত্র কি হচ্ছে­ আত্মপ্রতারক। তারা একটি দেশে অবস্খান করেও ব্যস্ত থাকে সে দেশের বিরুদ্ধে নানা ষড়যন্ত্রে। তারা রাষ্ট্র এবং জনগণের পিঠে ছুরি মেরে নিজেদের কায়েমি রাজত্ব প্রতিষ্ঠা করতে চায়।গণতন্ত্রে বহুমতের সংজ্ঞা আছে অনেক। সেই সংজ্ঞারই একটি সম্প্রতি স্মরণ করিয়ে দিয়েছেন মার্কিন প্রেসিডেন্ট জর্জ বুশ। বুশ বলেছেন, আমি জানি অনেকে আমার ভালো চান না। তারা যদি ক্ষোভে, আমার কুশপুত্তলিকা কিংবা ছবি পোড়ান, তাতে আমার কিছুই যায় আসে না। কিন্তু আমি দু:খ পাই যখন দেখি কোথাও মার্কিন যুক্তরাষ্ট্রের পতাকা পোড়ানো হচ্ছে। মনে রাখা উচিত, মার্কিনি পতাকা কোনো দোষ করেনি। অন্যান্য দেশের পতাকার মতো মার্কিন পতাকারও নিজস্ব সম্মান রয়েছে।ইরাকে যুদ্ধ শুরুর বর্ষপূর্তি উপলক্ষে প্রেসিডেন্ট বুশ আরো বলেন, মনে রাখা উচিত যুক্তরাষ্ট্র যা করছে তা কংগ্রেস কিংবা সিনেটের অনুমোদন নিয়েই করছে। তা লুকানো কিছু নয়। কংগ্রেস এবং সিনেট থেকে দায়িত্বপ্রাপ্ত হওয়ার পরই প্রেসিডেন্ট কোনো সিদ্ধান্ত নেন। বুশ বলেন, গণতন্ত্রের অন্যতম পরিপূরক হচ্ছে স্বাধীনতা ও সার্বভৌমত্ব। যুক্তরাষ্ট্র বিশ্বে নিজের সার্বভৌমত্ব রক্ষার জন্যই সংগ্রাম করছে। এটা কে না জানে স্বাধীনতা হচ্ছে মানুষের অন্যতম জন্মগত অধিকার। কিন্তু সেই স্বাধীনতা যদি প্রতিনিয়ত কোনো অপশক্তি দ্বারা শাসিত হয় তবে তা কতোটা অর্থবহ হতে পারে? এ প্রসঙ্গে মহাত্মা মি. এডওয়ার্ড সাঈদকে আবারো স্মরণ করা যেতে পারে। সাঈদ বলেছিলেন, স্বাধীনতার শত্রুরা তৎপর থাকে দিনরাত। আর স্বাধীনতাভোগীরা তৎপর থাকে শুধু দিনেরবেলা। তাই ঐ শত্রুরা মাঝে মাঝে মহাপরাক্রমশালী হয়ে উঠতে পারে। বাংলাদেশে আইন হচ্ছে , যুদ্ধাপরাধীরা  স্থানীয় সরকার নির্বাচন করতেপারবে না। বর্তমান সরকার কি তাহলে যুদ্ধাপরাধীদের বিচার কাজ সম্পন্ন করার দিকেই এগুচ্ছে ? যে দাবীটি কোটি কোটি মানুষের ।

