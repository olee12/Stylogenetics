স্বাধীনতার নৈতিক মূল্যবোধ ও বাঙালীর স্বপ্নের গন্তব্য




 
                        স্বাধীনতার নৈতিক মূল্যবোধ ও বাঙালির স্বপ্নের গন্তব্য
ফকির ইলিয়াস
----------------------------------------------------------------
যে চেতনা, স্বপ্ন এবং প্রত্যাশার লক্ষ্যে স্বাধীন বাংলাদেশ নামক রাষ্ট্রটির অভ্যুদয় হয়েছিল তা আজ কতোটা বাস্তবতার পরশ পেয়েছে, সে প্রশ্নটি উত্থাপিত হচ্ছে বারবার। প্রায় চার দশক সময়, একটি জাতি এবং রাষ্ট্র পুনর্গঠনে কম সময় নয়। রাষ্ট্রের রাজনীতিকরা চাইলে অনেক কিছুই হতে পারতো। কিন্তু হয়নি। কেন হয়নি সে প্রশ্নের জবাব কারোরই অজানা নয়। বাংলাদেশ নামক রাষ্ট্রটির মৌলিক মূলনীতি ছিল গণতন্ত্র, সমাজতন্ত্র, ধর্মনিরপেক্ষতা এবং জাতীয়তাবাদ। একটি দেশে গণতন্ত্রের পাশাপাশি সমাজতন্ত্র চলতে পারে কি না তা নিয়ে প্রশ্ন ছিল। তারপরও ঊনসত্তর-সত্তর-একাত্তরে জাতীয় রাজনৈতিক ঐকমত্যের সংখ্যাগরিষ্ঠতা ছিল ঐ চার মূলনীতির পক্ষে। যার ওপর ভিত্তি করে সংগঠিত হয়েছিল মহান মুক্তিযুদ্ধ।
 এটা খুবই হতাশা এবং দুঃখের কথা, যে চেতনা নিয়ে মহান মুক্তিযুদ্ধ পরিচালিত হয়েছিল, স্বাধীনতা অর্জনের পর সে চেতনা আর রাষ্ট্র পরিচালকদের অনেকের মাঝে সমুন্নত ছিল না। যার ফলেই পরাজিত মধ্যস্বত্বভোগী গোষ্ঠীটি সুযোগমতো তাদের ছোবল দিতে তৎপর ছিল। ‘একশ এক’ টাকা কিংবা ‘এক হাজার এক’ টাকায় রাষ্ট্রীয় সম্পত্তি কাউকে দান করে দেয়ার রেওয়াজ বিশ্বের অন্য কোনো দেশে আছে কি না- তা আমার জানা নেই। কিন্তু শুধুমাত্র বাংলাদেশ নামক রাষ্ট্রটিতেই গেলো চার দশকে অনেক মূল্যবান ভবন, হাজার হাজার একর পতিত জমি, খাসভূমি উদ্যান, নামমাত্র মূল্যে বিলি-বণ্টন করে নিয়েছেন রাষ্ট্রের নিয়ন্ত্রক-পরিচালকরা। কতোটা মগের মুল্লুক মনে করলে এমনটি করা যেতে পারে তা ভাবলে গা শিউরে ওঠে। কিন্তু রাষ্ট্রের জনগণ এতোই অসহায় যে তারা প্রতিবাদ তো দূরের কথা ‘রা’ শব্দটি পর্যন্ত করেন না। কিংবা করতে পারেন না। 
 ভেবে অবাক হতে হয় দেশের প্রতিটি সরকারই গেলো চার দশকে বিভিন্ন জনগুরুত্বপূর্ণ ইস্যুগুলোতে মনোযোগী না হয়ে বরং চেপে গেছে। সন্ত্রাস, দুর্নীতি, রাজনৈতিক নিপীড়ন এগুলোর মতো বড় ইস্যুর কথা যদি বাদই দিই তবে তো রাষ্ট্র নিয়ন্ত্রণে সরকারের কোনো দায়িত্ব থাকে না। তারপরও আছে আরো অনেক ছোট ছোট জনগুরুত্বপূর্ণ ইস্যু। বাংলাদেশে লঞ্চ-স্টিমারডুবির মতো একটা ভয়াবহ ঘটনা ঘটে প্রায় প্রতি বর্ষা মৌসুমে। পত্র-পত্রিকার ভাষ্য অনুযায়ী প্রায় প্রতি বছরই লঞ্চ-স্টিমারডুবির ঘটনায় বাংলাদেশে সহস্র লোকের প্রাণহানি ঘটে। পরিতাপের বিষয় এর কোনো তদন্ত হয় না। 
 লঞ্চ-স্টিমার-জাহাজ নিয়ন্ত্রণবিধি বলে কোনো নিয়ম-কানুন নেই। বাংলাদেশের প্রতিটি সেক্টরই এক একটি মিনি স্বৈরকেন্দ্র। চিকিৎসা, শিক্ষা, ব্যাংকিং, ডাক, তার, টেলি, সড়ক, পরিবহন সবকটি গণপ্রয়োজনীয় সেক্টরই নিয়ন্ত্রণ করছে এক একটি স্বৈর পেশিশক্তি। কোনো রোগী হাসপাতালে ভর্তি হলে আগে তার পকেট গুনে দেখার চেষ্টা করা হয় রোগীটি ধনী না গরিব। ধনী হলে তাকে চিকিৎসকদের পছন্দমতো (যেগুলো নেপথ্য পার্টনার তারা নিজেরাই) ক্লিনিকে ভর্তির উপদেশ (!) দেয়া হয়। আর রোগীটি গরিব হলে তার স্থান হয় হাসপাতালের বারান্দায়। একই অবস্থা শিক্ষাক্ষেত্রেও। মন্ত্রী-আমলা-বড় কর্তাদের সন্তানদেরকে লেখাপড়ার জন্য পাঠানো হয় বিদেশে। আর গরিব মধ্যবিত্তদের সন্তানদেরকে রাজনীতিকরা ব্যবহার করেন তাদের হাতিয়ার হিসেবে। শিক্ষকরা পরামর্শ দেন প্রাইভেট কোটিং সেন্টার, প্রাইভেট স্কুল-কলেজে ছাত্রছাত্রীদেরকে ভর্তি হওয়ার। বৈষম্য আর কতোটা নগ্ন হতে পারে? বাংলাদেশের ব্যাংকিং সেক্টরটিও এখন দখল হয়ে গেছে রাজনীতিকদের দ্বারা। বড় বড় সরকারি, বেসরকারি ব্যাংকগুলোর পরিচালক নিয়োগগ্রাপ্ত হন রাজনৈতিক দৃষ্টিকোণ থেকে। ডাক ব্যবস্থার কাছে জিম্মি দেশের মানুষ। ভেঙে পড়েছে এর অবকাঠামো। আজ ২০১০ সালে এই ডাক ব্যবস্থাকে ‘ডিজিটাল’ করার কথা বলা হলেও গেলো বিশ বছরে এর প্রতি বিমুখ হয়ে পড়েছে দেশের সিংহভাগ মানুষ। শুধুমাত্র অব্যবস্থার কারণে। তার ও টেলিযোগাযোগের ক্ষেত্রেও রাজনৈতিক আধিপত্য চরম অবস্থা বিরাজ করেছে সব সময়। কিছু মোবাইল ফোন কোম্পানি বাংলাদেশে ব্যবসা করার সুযোগ পেলেও এখনো সে দরোজা অবারিত নয়। যুক্তরাষ্ট্রের এটিএন্ডটির মতো বৃহৎ বাণিজ্যিক টেলি কম্যুনিকেশন কোম্পানিটি বারবার আবেদন করেও বাংলাদেশে বাণিজ্য প্রসারের সুযোগ পায়নি। মার্কিন এটিএন্ডটি সংস্কারের মাধ্যমে গোটা বাংলাদেশে আধুনিক ল্যান্ডফোন সিস্টেম পৌঁছে দিতে চেয়েছিল। কিন্তু বাংলাদেশের টিএন্ডটির চরম বিরোধিতার কারণে তা সম্ভব হচ্ছে না।
 বাংলাদেশের সড়ক ব্যবস্থা, রেলযোগাযোগ এখনো ধারণ করে আছে শত বছরের দারিদ্র্য। লোক দেখানো কিছু উন্নয়ন হলেও এখনো বৃষ্টির পানিতে ডুবে যায় রাজধানী ঢাকা শহর। মন্ত্রীরা গাড়ি হাঁকাতে পারলেও জনসাধারণ হেঁটেও পথ চলতে পারেন না। তার ওপর অপরিকল্পিতভাবে গড়ে উঠছে রাজনৈতিক নেতা ও তাদের দোসরদের ভবন-দালান। দখল হয়ে যাচ্ছে লেক, পার্ক, নদীর চর, এমন কি কখনো কখনো নদীও। যারা ক্ষমতায় থাকছে তাদের নেতাকর্মীরাই ভোগ করছে বাংলাদেশ নামক রাষ্ট্রটিকে। পত্র-পত্রিকার রিপোর্ট অনুযায়ী দেখা যায় বিভিন্ন ঈদ-পার্বণ, উৎসবে দেশে কোটি কোটি টাকার ব্যবসা-বাণিজ্য হয়েছে। তাহলে দেশটির গায়ে দারিদ্র্যের ছাপ কোথায়? কে বলবে বাংলাদেশ গরিব দেশ? হ্যাঁ, দারিদ্র্য জড়িয়ে আছে দেশের পাঁজরে, অস্থি, মজ্জায়। কয়েক হাজার পরিবার ধনাঢ্য ব্যক্তিত্বের উত্থান হলেও অত্যন্ত সুপরিকল্পিতভাবে দরিদ্র করে রাখা হয়েছে আপামর জনসাধারণকে। মৌলিক উন্নয়নের কোনো ছোঁয়া রাষ্ট্রের কাঠামোতে লাগেনি।
 ন্যায্য ইস্যু নিয়ে চিকিৎসকদের বিরুদ্ধে কিছু বললে তারা ধর্মঘটের হুমকি দেন। শিক্ষক, বৈমানিক, ব্যাংকার, কর্মকর্তারা, শ্রমিকসহ প্রায় প্রতিটি সেক্টরের মানুষের এক অনন্য শক্তি হচ্ছে তারা কর্ম বয়কট করবেন। কিন্তু পরিতাপের বিষয় হচ্ছে তারা নিজেরা আয়নায় নিজের চেহারা দেখেন না। নৈতিক মূল্যবোধ জাগ্রত না হলে দেশপ্রেম প্রতিষ্ঠা হয় না। আর দেশপ্রেম প্রতিষ্ঠিত না হলে দেশের কল্যাণে কাজ করার মানুষ খুঁজে পাওয়া যায় না। প্রতিটি জাতির প্রবাসীদের দেশপ্রেম অনন্য। তার কারণে তারা দেশের বাইরে থেকেও দেশের প্রকৃত অবস্থা অনুধাবন করতে পারেন। বাংলাদেশের প্রবাসীরা কোটি কোটি ডলার বৈদেশিক মুদ্রা দেশে পাঠান। আর নিজেরা দেশে গিয়ে সামান্য সামাজিক নিরাপত্তাটুকুও পান না। বাঙালি জাতির স্বাধীনতার স্বপ্ন ছিল। বিজয় এসেছে। কিন্তু পরাজয়ের মৌন ধারাবাহিকতায় ক্রমশ ভেঙে চুরমার হয়ে গেছে সেই স্বপ্নসৌধ। বলতে দ্বিধা নেই যদি একজন প্রকৃত দেশপ্রেমিক নেতা কিংবা নেত্রী কঠোর হয়ে বাংলাদেশের হাল ধরতেন তবে আজকের প্রেক্ষাপট ভিন্নরকম হতো। বাঙালির সামনে এখন আর বিশেষ কোনো স্বপ্ন গন্তব্য নেই। 
 শুধু আছে একটি পরিশুদ্ধ, ইতিহাস অন্বেষী প্রজন্ম গঠনের প্রত্যয়। যারা সত্যের ওপর শক্তিশালী বুক নিয়ে দাঁড়াবে। বাঙালি জাতি যদি এই স্বপ্নটি পূরণেও ব্যর্থ হয় তবে জাতির যাযাবরত্ব আরো দীর্ঘায়িত হতে পারে। স্বপ্ন এখন একটিই এই প্রজন্ম জাগবে। ভেঙে দেবে কালো আঁধারের লৌহ দরোজা।
-------------------------------------------------------------------
দৈনিক ভোরের কাগজ । ঢাকা । ২০ মার্চ ২০১০ শনিবার প্রকাশিত
 ছবি- অনিতা ডিয়েলেন

                    সর্বশেষ এডিট : ২০ শে মার্চ, ২০১০  সকাল ৭:০৬                

