ব্লগের কবিতা _ প্রবাহ ঝলকের নির্বাচিত সতেরো _ ৫ম পর্ব (শেষ )




 
                        ব্লগের কবিতা : প্রবাহ ঝলকের নির্বাচিত সতেরো / ১ম পর্ব Click This Link ------------------------------------------------------------------------
ব্লগের কবিতা : প্রবাহ ঝলকের নির্বাচিত সতেরো /২য় পর্ব   Click This Link -------------------------------------------------------------------------
ব্লগের কবিতা : প্রবাহ ঝলকের নির্বাচিত সতেরো /৩য় পর্ব   Click This Link --------------------------------------------------------------------------
ব্লগের কবিতা : প্রবাহ ঝলকের নির্বাচিত সতেরো / ৪র্থ পর্ব  
Click This Link --------------------------------------------------------------------------
ব্লগে অনেকেই আছেন যারা খুব ভালো লিখেন। যারা নিয়মিত, তারাই পঠিত হন বেশী। লেখালেখির অন্যনাম কালের দরোজা। এই দরোজায় দাঁড়িয়ে থাকতেই হয় একটা নির্দিষ্ট সময় পর্যন্ত। মহাকালের বিচারে খুব কম লিখেও প্রতিষ্টিত হয়ে থেকে গেছেন - এমন কবির সংখ্যা কম নয়। আমি বলি এরা ভাগ্যবান। তবে লেখালেখিতে লেগে থাকাই সাধনার অন্যতম ব্রত। সাম হ্যোয়ার ইন ব্লগে একজন বিবর্তনবাদী কবি - মাছরাঙ্গা । তার কবিতায় সমাজ, পরিবেশ , প্রতিবেশ আর প্রজ্ঞার প্রদীপ দেখা যায় নিজস্বতায়। তিনি যা ভাবেন , তা বলেন অকপটে। কবিতায় রাজনীতি সচেতনতা থাকাটা আমি বেশ জরুরী মনে করি। কারণ রাজনীতি নির্ধারণ করে মানুষের ভাগ্য।
পড়া যাক তার একটা কবিতা ।
 সমস্ত প্রশ্নের সদুত্তর আমাদের মৌলিক কথামালা যেন তুমি বা আমি
অন্যকেউ -
 আমার ভিতরে বসে থাকা শিলাখন্ড গুড়ো হয় ক্রমান্তর
জটিল যৌগিক বিষয় অবিরাম ভেঙে মূল বিন্দুতে পৌঁছায়
আমার স্বকীয়তা - বোঝা ও না বোঝার মাঝামাঝি জায়গায়
আমাদের আলোচনা সে সবের উত্তর।
 অন্তর কোলাহল করে, আহুত কথার তোড়ে সুপ্ত পর্বতে
মথিত লাভার স্রোত পাক খায়
অসংখ্য পাহাড় নিশ্চুপ হয়ে দাঁড়িয়ে থাকে
ধোঁয়াশা অন্ধকারে
পথ বিভ্রমে পড়ে পথ ও বিপথের গোলকধাঁধায়।
পিচ্ছিল জ্বালামুখে বের হয় নানা আগ্নেয় শিলা।
 আলোড়ন থেকে বেরুনোর পথ জানি আমি
তবু বিভ্রমের যে ছাই লাগে চোখে মুখে
সে ছাই ধুয়ে মুছে বেরুবার পথ খুলে নিতে
আমার বোধের পাশে সে দ্বিতীয় স্বজ্ঞা। ( দ্বিতীয় বোধ / মাছরাঙ্গা  ) আলোড়ন থেকে বের হবার পথ কবি খুঁজেন । তিনি তা খুঁজেন তার প্রজন্মের জন্য। এই দ্বিতীয় বোধের প্রকরণ সমৃদ্ধ করে আপামর মানববসতিকে।
৬ আমরা যে যোজনচিত্রের পাশ দিয়ে হেঁটে যাই , তার সব কিছুই অনুকূল নয়। সব আনন্দ চাইলেই পাইনা আমরা। এর কারণ কি ? কারণটি হচ্ছে,
এই পৃথিবীতে দু:খের ভাগিদার বেশী । কবিতার জোতসত্ত্ব সেই দু:খ কে
ভাগাভাগি করে  বহন করে। লাঘব করে মনের বেদনাবোধ। যে প্রতাপশালী শক্তির কাছে আমরা বার বার পরাজিত হই তার নাম, ভালোবাসা। সেই ভালোবাসার গাঙচিলকে পাশে রেখে কবিও উড়েন 
মেঘের সমান্তরালে । সবুজ আরেফিন এর এই কবিতাটি সেই সূর্যের গুহামুখ দেখায় আমাদেরকে।
 শিশিরের ঘুমে স্বপ্নের মতন গুল্মলতা
এর প্রতিটি পরমানুতে লুকানো যন্ত্রণা, আঁধারে মোড়ানো
আলোর বিবেক আজ প্রতিবন্ধী দ্বিচারী প্রাণের ছায়াতলে
খুব গহীনে পাওয়া চালতা ফুলের ইতিহাস
আরো বেশী ধাক্কা মারে ঐশ্বরিক চেতনায়
সাজানো তারকাগুলো ভঙ্গুর চোখের নেশায় ডুবে আছে
তামাটে নাকের পাশে ফুটে থাকা ঘামফুল
জীবনের গতিপথে আবারো ঝাঁকুনি দেয়
জেগে ওঠে একজন মৃত আত্মা
ঘুরে ঘুরে ছায়া ফেরী করেছে সে
স্বর্গ আর নরকের মিলনবিন্দুতে দেখেছে সাগর-
দেহঘ্রাণে উন্মাদ যৌনতা
 স্মৃতির পাটাতনে ভ্রমর হয়ে তুলে নেওয়া মধুর
শৈশবের মত গান করো আর মিশে যাও...
রাতের প্রতিটি পাতার সাথে  (মেঘের কার্নিশে বসে লেখা কবিতা / সবুজ আরেফিন ) আবারও বলি, এই সময়ে প্রবাহ ঝলকের বিস্তীর্ণ আকাশ। এই আকাশে
কবি তারকারা বাড়ছে। তা খুবই আনন্দ সংবাদ। তাৎক্ষণিক পরিমার্জন,
পরিবর্ধন , সংযোজন এর সুযোগ ব্লগমিডিয়ায় অত্যন্ত অবারিত। তা অন্য
কোনো মিডিয়ায় নেই । এটা বাড়তি পাওনা। প্রযুক্তির এই অগ্রসরমানতা
কে কাজে লাগিয়ে বাংলা কবিতা এগিয়ে যাবে সেটাই সময়ের প্রত্যাশা।
   ############ শেষ ###################  
ছবি - রাষ্টি ফুটপ্রিন্টস
                            
                    সর্বশেষ এডিট : ১৪ ই মে, ২০০৯  সকাল ৮:৫২                

