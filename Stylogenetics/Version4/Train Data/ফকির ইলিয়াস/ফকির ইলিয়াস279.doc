None




 
মুখ ঢেকে যায় বইয়ে 
প্রতীক ইজাজ -----------------------------
তখনো সূর্য ডোবেনি। উত্তরের প্রবেশ দ্বার দিয়ে ভেতরে ঢুকতেই কানে এলো বাঁশি বিক্রেতা রোকনের বাঁশিতে শিবরঞ্জন রাগ। দুই প্রান্তের প্রবেশদ্বার দিয়ে তখন কেবলই বইপ্রিয় মানুষের আসা-যাওয়া। হাতের ওপর স্তূপাকার বইয়ে ঢেকে গেছে মুখ। রাস্তার দুই পাশের সোডিয়াম বাতির আলোয় উজ্জ্বল হয়ে উঠেছে মুখগুলো। আর বাইরের প্রাঙ্গণ ছাপিয়ে আবৃত্তি মেলার স্টল থেকে ভেসে আসছে মাহিদুল ইসলামের কণ্ঠে হেলাল হাফিজের 'প্রস্থান' কবিতার পঙ্ক্তি_'এখন তুমি কোথায় আছো, কেমন আছো, পত্র দিয়ো; এক বিকেলে মেলায় কেনা, খামখেয়ালির তালপাখাটা...।' ভেতরে তখন বইয়ের রাজ্যে হারিয়ে যাওয়া উৎফুল্ল মানুষ।
বাংলা একাডেমীর অমর একুশের বইমেলার ভেতর ও বাহির প্রাঙ্গণে গতকাল মঙ্গলবারের চিত্রটা ছিল অনেক বেশি প্রাণবন্ত। অনেক বেশি উচ্ছ্বাসের। যত না আড্ডা, তার চেয়ে বিক্রিবাট্টা অনেক বেশি। মেলা প্রাঙ্গণে ঘুরে বেড়িয়েছেন মন্ত্রী, আইনজ্ঞ, নানা পেশার সৃজনশীল মানুষ। আর স্টলগুলোয় বইয়ের স্তূপের ফাঁক গলে দেখা গেছে জনপ্রিয় সব লেখকের মুখ। ক্লান্তি ছিল না ব্যস্ত দোকানিদের। অটোগ্রাফের শিকার লেখকরাও হাসিমুখে
আশীর্বাণী দিয়েছেন ভক্তকে, প্রিয় পাঠককে।
রূপা মেলায়, সঙ্গে মাইকেল জ্যাকসনও জনপ্রিয় কথাশিল্পী হুমায়ূন আহমেদের আরেকটি নতুন উপন্যাস 'রূপা' এসেছে মেলায়। প্রকাশ করেছে অন্বেষা। হিমুর মতোই রূপা আরেকটি নতুন চরিত্র। দুর্বোধ্য রূপাও ব্যস্ত থাকে নানা কাণ্ডকীর্তি নিয়ে। মঙ্গলবার 'রূপা' কিনতে স্টলে দুপুরের পর থেকেই ভিড় জমে পাঠকদের।
একই সঙ্গে মেলায় এসেছে সদ্যপ্রয়াত পপসম্রাট মাইকেল জ্যাকসনের ব্যক্তিজীবন ও বর্ণাঢ্য সঙ্গীতজীবনের বিচিত্র ঘটনাবলি নিয়ে বই 'এ ট্রিবিউট টু দ্য গ্রেটেস্ট এন্টারটেইনার দ্যাট এভার লিভড : মাইকেল জ্যাকসন'। জনান্তিক প্রকাশিত বইটি লিখেছেন সারাহ্ উইসা।
বইয়ের ফাঁকে হাস্যোজ্জ্বল লেখক কথাশিল্পী রশীদ হায়দার স্বভাবসুলভ ভঙ্গিতে হাসিমুখ নিয়ে বসেছিলেন অনুপম প্রকাশনীর স্টলে। গতকাল এখান থেকেই বেরিয়েছে তাঁর লেখা রাজনৈতিক কলামের বই 'চিম্বুকের নিচে আলোর আভা'। কেমন লাগছে মেলা_জানতে চাইলে উল্টো প্রশ্ন : 'মায়ের কাছে মাসীর গল্প?' তারপর বললেন, 'বইয়ের দোকানের সামনে কত মানুষ, মানষের হাতে বই_এটি ভাবতে ও দেখতে ভালো লাগছে। আমাদের হাত দিয়ে শুরু মেলা আজ কত বড়_ অবাক লাগে।' মেলায় তাঁর আরো তিনটি বই এসেছে। শিশু একাডেমী প্রকাশ করেছে মুক্তিযুদ্ধের উপন্যাস 'শোভনের স্বাধীনতা', অয়ন প্রকাশনী থেকে কিশোর উপন্যাস 'যদি দেখা পাও' ও বৃক্ষ প্রকাশন থেকে 'জসীমের নক্সিকাঁথা'।
অনন্যার স্টলে ব্যস্ত সময় কাটাচ্ছিলেন জনপ্রিয় কথাশিল্পী ইমদাদুল হক মিলন। অটোগ্রাফ দিচ্ছিলেন ভক্তকুলকে। এই প্রকাশনা থেকে এবার সাতটি বই বেরিয়েছে 'বন্ধুবান্ধব', 'চাই', 'লিলিয়ান উপাখ্যান', 'ক্লাসের সবচাইতে দুষ্ট ছেলেটি' ও 'নায়ক আসেনি' এবং 'সমগ্র কিশোর উপন্যাস' ও 'সমগ্র কিশোর গল্প'। অটোগ্রাফ দিতে দিতেই বললেন, 'এবার মেলা শুরু থেকেই জমজমাট। কিশোর তরুণরা আসছে, বই কিনছে, বাড়ছে গুরুত্বপূর্ণ প্রকাশনার সংখ্যাও_এটা সুখের কথা, আনন্দের কথা।' একই স্টলে ছিলেন কথাশিল্পী মোস্তফা কামাল। এখান থেকে বেরিয়েছে তাঁর দুটি বই_ কিশোর উপন্যাস 'ফার্স্ট বয়' ও সায়েন্স ফিকশনের পাঁচটি উপন্যাস নিয়ে 'সায়েন্স ফিকশন সমগ্র'। মেলা প্রসঙ্গে বললেন, 'সেই '৮৭ থেকেই নিয়মিত মেলায় আসছি। না এলে স্বস্তি পাই না। প্রতি বছর বই বের হয়। মেলায় আসার তাগিদও থাকে। তবে বই বিক্রি বেড়েছে, বইয়ের প্রতি আগ্রহ বেড়েছে_এটা ভালো লাগছে।'
মন্ত্রী ও আগুনের গল্প তখন বিকেল সাড়ে ৪টা। নৌপরিবহনমন্ত্রী শাহজাহান খান নজরুল মঞ্চে উঠেছেন মিলন সব্যসাচী সম্পাদিত 'বঙ্গবন্ধুকে নিবেদিত পদাবলী' বইটির মোড়ক উন্মোচন করতে। বইটি প্রকাশ করেছে সিদ্দিকীয়া পাবলিশার্স। বক্তৃতা শুরু করলেন। হঠাৎ মাথার ওপর সামিয়ানার নিচে বিদ্যুতের শর্টসার্কিট থেকে আগুনের ফুলকি ছড়িয়ে পড়ে। নিরাপত্তাকর্মীরা মন্ত্রীকে নিচে নিয়ে যান। পরে অবশ্য একাডেমীর দমকল বাহিনীর গাড়ি এসেছিল। কিন্তু তার আগেই চেয়ার দিয়ে আগুন নেভান একজন। পরে অবশ্য আনুষ্ঠানিকভাবে বইটির মোড়ক আর উন্মোচন করা হয়নি। নিচে নেমে মন্ত্রী বলেন, 'আমাদের সময়ের বইমেলার চেয়ে এখনকার বইমেলা অনেক বেশি দর্শনীয়। এখন প্রচুর বই আসছে। মানুষও আসছে। বিশেষ করে তরুণ-তরুণীদের বইয়ের প্রতি উচ্ছ্বাস দেখে ভালো লাগছে।'
তথ্যমন্ত্রী আবুল কালাম আজাদ উন্মোচন করেন আবিদুর রহমানের 'নীলকমল' বইটি। এটি প্রকাশ করেছে স্কাইওয়ে পাবলিশার্স।
তাঁর প্রিয় হাসান আজিজুল হক বইয়ের মোড়ক উন্মোচন করতে মেলায় এসেছিলেন অ্যাটর্নি জেনারেল মাহবুবে আলম। নজরুল মঞ্চে উন্মোচন করলেন শামীমা জাফরিনের লেখা তিনটি বই। এর মধ্যে উৎস প্রকাশ করেছে 'অর্থির যতকথা', অঙ্কুর 'পিউলির খালার বাড়ি চাঁদে চাচ্চুর বাড়ি মঙ্গলগ্রহে' ও টইটমু্বর প্রকাশ করেছে গল্পের বই 'পাখিদেরও ফ্ল্যাট চাই'। মেলা প্রসঙ্গে অ্যাটর্নি জেনারেল বলেন, 'হাসান আজিজুল হক আমার প্রিয় লেখক। তাঁর বই কিনব। তবে আমি চাই আদালতেও বাংলার প্রচলন হোক।'
নতুন বই মঙ্গলবার মেলায় এসেছে ৯২টি বই। সুবর্ণ এনেছে ড. মুনতাসীর মামুনের 'মুক্তিযুদ্ধ সমগ্র-এক' ও বোরহানউদ্দিন খান জাহাঙ্গীরের উপন্যাস 'ফেরারী জীবনের উপাখ্যান' বই দুটি। পাঠক সমাবেশ এনেছে আবদুল মান্নান সৈয়দের গল্পগ্রন্থ 'সত্যের মতো বদমাশ' ও আবদুর রশীদ সম্পাদিত স্মৃতিচারণামূলক গ্রন্থ 'শহীদুল জহির স্মারকগ্রন্থ', শ্রাবণ এনেছে কবি নির্মলেন্দু গুণের ভ্রমণ কাহিনী 'গীন্সবার্গের সঙ্গে', বিজয় প্রকাশ এনেছে কথাশিল্পী সেলিনা হোসেনের শিশু উপন্যাস 'নীল টুনির গল্প' ও বিভাস এনেছে কবি নির্মলেন্দু গুণের 'নির্বাচিত ১০০ কবিতা'। মঙ্গলসন্ধ্যা এনেছে কাব্যগ্রন্থ 'মুজিব ইরম বিরচিত আদিপুস্তক' ও ভাষাচিত্র প্রকাশ করেছে প্রবাসী লেখক ফকির ইলিয়াসের গল্পগ্রন্থ 'চৈতন্যের চাষকথা'।  আলতাফ শেহাবের কাব্যগ্রন্থ 'নুন আগুনের সংসার' প্রকাশ করেছে অগ্রদূত। পাওয়া যাচ্ছে লিটল ম্যাগাজিন চত্বরের ২৬ নম্বর স্টলে। 
--------------দৈনিক কালের কন্ঠ / ১৭ ফেব্রুয়ারি ২০১০  

                    সর্বশেষ এডিট : ১৭ ই ফেব্রুয়ারি, ২০১০  ভোর ৬:৪৫                

