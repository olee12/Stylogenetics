প্রবাসে সংগঠন, সামাজিক সংকট ও আমাদের উত্তর প্রজন্ম




 
                        প্রবাসে সংগঠন, সামাজিক সংকট ও আমাদের উত্তর প্রজন্ম 
ফকির ইলিয়াস
------------------------------------------------------------------
কেস স্টাডি- এক. প্রবাসের একটি পরিবারের টিন এজ মেয়ে। মা-বাবার সঙ্গে মেয়েটি বাঙালিদের কোনো অনুষ্ঠানে যায় না। স্কুল থেকে প্রয়োজনের অতিরিক্ত সময় দেরি করে ফিরে। বান্ধবীদের বাসায় যাচ্ছে বলে প্রায় সময়ই বাসা থেকে বেরিয়ে যায়। কোথায় যাচ্ছে, কেন যাচ্ছে সে খোঁজ-খবর মা-বাবা রাখেন না। তারা জানেন না মেয়েটির বন্ধু-বান্ধবীই বা কে। একবার মেয়েটি হঠাৎ উধাও হয়ে গেল। দুই সপ্তাহ তার কোনো খোঁজই পেলেন না মা-বাবা। পুলিশের খাতায় মেয়েটির লাপাত্তা হয়ে যাওয়ার সংবাদ লিপিবদ্ধ করা হলো। পরে জানা গেল মেয়েটি তার এক বন্ধুর সঙ্গে অন্য একটি অঙ্গরাজ্যে অবস্থান করছে।
কেস স্টাডি- দুই. টিন এজ ছেলেটির কোমরে দামি সেলুলার ফোন। বোহেমিয়ান বেশভূষা। স্কুল কামাই করা তার অভ্যাসে পরিণত হয়েছে। মধ্যরাতে বাসায় ফিরে। অন্ধকার সরু গলির কর্ণারে দাঁড়িয়ে আড্ডা দিতে দেখা যায় তাকে। জটলা পাঁকিয়ে বন্ধুদের সঙ্গে নেশার পাইপে কড়া দম নিতে দেখা যায়। মা-বাবা বলেন তাদের আদরের ছেলেটি সিগারেট পর্যন্ত স্পর্শ করে না। অথচ তারা জানেন না, বা বোঝার চেষ্টা করেন না তাদের ছেলেটি সিগারেটের চেয়েও আত্মঘাতী মরণনেশায় দম নিচ্ছে প্রতিদিন। 
কেস স্টাডি তিন. মেয়েটির অবাধ আচরণ সামাল দিতে না পারায় পিতা একদিন তার গায়ে হাত তুললেন। মেয়েটি এখন আর ছোট নয়। তার বয়স চৌদ্দ বছর। সে পুলিশে ফোন করে। পুলিশ এসে পিতাকে গ্রেফতার করে আর মেয়েটিকে নিয়ে যায় সরকারি আশ্রয় কেন্দ্রে।
এ তিনটি ঘটনা নিউইয়র্কে ঘটে যাওয়া বাস্তব চিত্র। অভিবাসী সংসারে অনেক ঘটনাই ঘটে যাচ্ছে। যা পত্র-পত্রিকায় খবর হয়ে আসছে। আবার অনেক কিছু থেকে যাচ্ছে লোকচক্ষুর অন্তরালে। অনেকে জানতেও পারছে না কি ঘটছে প্রবাসে বাঙালিদের সংসারে। একটি সমাজে যখন জনসংখ্যা বাড়ে তখন বেড়ে যায় সামাজিক সংকটও। এমনি অনেক সংকটের মুখোমুখি এখন প্রবাসে বাঙালিরা এবং তাদের উত্তর প্রজন্ম। তাই বলে যে আশার ধ্বনি নেই, তা বলা যাবে না। এ বছর ২০০৯ সালে স্কুল এবং কলেজগুলোতে প্রচুর ছাত্রছাত্রী বেশ ভালো ফলাফল করেছে। এদের কেউ কেউ মূলধারার পত্রপত্রিকায় শিরোনাম হয়ে এসেছে। তাদের কৃতিত্ব আলোচিত হচ্ছে বিভিন্ন মহলে।
পিতা-মাতাই হচ্ছেন সন্তানের প্রথম এবং প্রধান বন্ধু। বাঙালি সমাজে লক্ষণীয় বিষয়টি হচ্ছে পিতা-মাতার সঙ্গে তার সন্তানের একটি দূরত্ব থেকে যায় সম্পর্কের। ফলে সামাজিক অথচ জরুরি অনেক বিষয় সন্তান জিজ্ঞাসা করতে পারে না মা-বাবাকে। আর এভাবে মা-বাবারা হয়ে যান সন্তানের প্রভু। ক্রমশ এ অবস্থাটি সন্তানদের অন্যের ওপর নির্ভরশীল হতে ঠেলে দেয়। এক সময় সন্তান শুধু অবাধ্য নয় বরং নাগালের বাইরে চলে যায়। চলে যেতে বাধ্য হয়।
বিভিন্ন সামাজিক সংকট রোধে, প্রজন্মকে সঠিক পথে পরিচালিত করে শিকড়ের সন্ধান দিতে প্রবাসের সংগঠনগুলো গুরুত্বপূর্ণ ভূমিকা রাখতে পারে। দুঃখজনক বিষয় হচ্ছে এ ব্যাপারে ছোট-বড় প্রায় প্রতিটি সংগঠনই বেশি উদাসীন। তাদের এমন অনীহা খুব দুঃজনক। অথচ তারা চাইলে সম্মিলিতভাবে হলেও সেমিনার-সিম্পোজিয়াম আয়োজন করে প্রবাসে গণসচেতনতা গড়ে তুলতে পারেন।
বাঙালি জাতির একটি নিজস্ব সামাজিক রীতিনীতি, সভ্যতা, সংস্কৃতি এবং কৃষ্টি আছে। যেহেতু আমরা যুক্তরাষ্ট্রে বসবাস করছি, যেহেতু আমাদের প্রজন্ম এখানে বড় হচ্ছে- তাই আমাদের এ দেশের মূলধারার সঙ্গে সমন্বয় সাধন করেই বাঙালীত্বের সভ্যতা-সংস্কৃতিকে বাঁচাতে হবে। বাংলাদেশে অবস্থানকালীন মানসিকতা নিয়ে তা সম্ভব নয়। আবার অতি উগ্র সভ্যতায় গা ভাসিয়ে দেয়াও আমাদের পক্ষে সম্ভব নয়।
প্রবাসের বিভিন্ন সংগঠন সামাজিক উন্নয়নে, বাংলাদেশের জাতীয় প্রয়োজনে, বিভিন্ন অঞ্চলের উন্নয়নে কাজ করে যাচ্ছে নিরন্তর। বিশেষ করে আঞ্চলিক সংগঠনগুলোর প্রশংসনীয় কর্মকা- আমাদের চমৎকৃত করছে বারবার।
‘যুক্তরাষ্ট্র হবিগঞ্জ জেলা সমিতি’ সিলেট বিভাগ অঞ্চলের একটি সৃজনশীল সংগঠন। এ সংগঠনটিও হবিগঞ্জ অঞ্চলে বিভিন্ন কর্মকা- করে আসছে জন্মলগ্ন থেকে। বিশেষ করে বিভিন্ন বিদ্যালয়ে বৃত্তি প্রদান, দুর্গত অঞ্চলে অর্থ এবং দ্রব্য সামগ্রী পাঠানের মাধ্যমে ত্রাণ বিতরণ, দুঃস্থ মানুষের পাশে দাঁড়িয়ে সার্বিক সাহায্য ও সহযোগিতা প্রদান অন্যতম। অতি সম্প্রতি একজন কিডনি রোগীর প্রয়োজনে বড় অঙ্কের আর্থিক সাহায্য প্রদান করে এ সংগঠনটি আর্তমানবতার যে সেবা করেছে তা স্মরণীয় হয়ে থাকবে ওই অঞ্চলের মানুষের কাছে। এই সংগঠনটির একঝাঁক তরুণ কর্মীর কর্ম-উদ্দীপনা প্রবাসে অনেকের দৃষ্টি আকর্ষণ করেছে। যা গোটা সিলেট বিভাগবাসীর জন্য গৌরবের বিষয়। এরকম অনেক কাজ করছে চট্টগ্রাম সমিতি, যুক্তরাষ্ট্রও।
বাংলাদেশের জন্য এবং প্রবাসে আমাদের উত্তর প্রজন্মের জন্য কাজ করতে যৌথ উদ্যোগ প্রয়োজন। এই তাড়না আমরা বারবার অনুভব করছি। দুঃখজনক ব্যাপার হচ্ছে তারপরও আমরা ঐক্যবদ্ধ হতে পারছি না। কেন পারছি না, এই প্রশ্নটি সবার নিজ বিবেককে জিজ্ঞাসা করা দরকার। বিভিন্ন ব্যক্তির বিভিন্ন মত থাকবে। কিন্তু বৃহত্তর উন্নয়নের প্রশ্নে ঐক্যবদ্ধ হওয়ার মানসিকতা অবশ্যই থাকতে হবে।
যুক্তরাষ্ট্রের এই অভিবাসী জীবনে প্রজন্মের সংকটের কিছু উদাহরণ নিবন্ধের শুরুতে উল্লেখ করেছি। এসব বিষয় আমাদের চেতনায় জাগ্রত হওয়া দরকার। যে পিতা-মাতা শুরু থেকে তার সন্তানকে আদরের নামে অপসভ্যতার প্রশ্রয় দিচ্ছেন তারা কি ভুল করছেন তা বুঝতে পারবেন কয়েক বছর পরেই। তখন মাথায় হাত দিলেও কোনো কাজ হবে না। তাই যত শিগগির সম্ভব সবার বোধোদয় প্রয়োজন। আর এ বিষয়ে অগ্রণী ভূমিকা রাখতে পারে সামাজিক, আঞ্চলিক সংগঠনগুলো। গ্রীষ্মকালীন অবকাশে শিক্ষা সফরের আয়োজন, ছাত্রছাত্রীদের প্রয়োজনীয় বিভিন্ন সেমিনারের আয়োজন করে তাদের সঙ্গে মতবিনিময়, মত প্রকাশের ব্যবস্থা করলে এই দূরত্ব কমিয়ে আনা সম্ভব।   
-------------------------------------------------------------------
দৈনিক ডেসটিনি । ঢাকা। ২৮ ফেব্রুয়ারি ২০০৯ শনিবার প্রকাশিত
              

                    সর্বশেষ এডিট : ১৯ শে মার্চ, ২০০৯  সকাল ৮:৫৬                

