সংঘাত নয়, শান্তি চাই




 
                        সংঘাত নয়, শান্তি চাইফকির ইলিয়াস=================================== ড. মুহাম্মদ ইউনূসের বক্তব্যে জাতি হতবাক! তিনিও নাকি হাত ভেঙে দেবেন! কার হাত? কোন হাত? কী বুঝাতে চাইলেন তিনি? এই মানসিকতার ইউনূস নোবেল পেয়েছিলেন! ভাবতে অবাক হতে হয়। দেশ এখন রাজনৈতিক ক্রান্তিকালে। প্রস্তাব আর পাল্টা প্রস্তাব সর্বত্র। কোনটা কাজে লাগবে, কোনটা লাগবে না- তা সময়ই বলে দেবে। তবে একটা বিশেষ মহল পরিস্থিতি ঘোলাটে করতে ব্যস্ত তা বলার অপেক্ষা রাখে না। খবর বেরিয়েছে, দেশে অক্টোবরের শেষেই নাশকতা চালাতে পারে বেশ কিছু জঙ্গি সংগঠন। আনসারুল্লাহ বাঙলা টিম, হরকাতুল জেহাদ, হিযবুত তাহরীরসহ ৬টি জঙ্গি গ্রুপ এবং হেফাজত ইসলাম, জামাতে ইসলামীসহ উগ্র মৌলবাদী আরো ১০টি সংগঠনকে সঙ্গে নিয়ে বড় ধরনের নাশকতার পরিকল্পনা হাতে নিয়েছে। আর এতে মুখ্য ভূমিকায় থাকছে বরাবরের মত জামাত-শিবির। বিভিন্ন বিশ্লেষকরা মনে করছেন, ইতোমধ্যে শিবিরের প্রশিক্ষণপ্রাপ্ত ক্যাডাররা, জঙ্গি সদস্যরা রাজধানীতে ঢুকে পড়েছে। তারা নামে-বেনামে বিএনপি এবং জামাতে ইসলামীর অধ্যুষিত এলাকায় অবস্থান করছে। তবে তাদের এই পরিকল্পনা গোয়েন্দারা টের পেয়ে যাওয়ায় কেউ আবার রাজধানী ছেড়ে তার পার্শ্ববর্তী জেলা বা থানা শহরে আশ্রয় নিয়েছে। আরো ভয়াবহ সংবাদ হচ্ছে, টার্গেট করা হতে পারে আইনশৃঙ্খলা বাহিনীকে। নাশকতা ও নৈরাজ্য সৃষ্টির আশঙ্কায় রাজধানী ঢাকাসহ সারা দেশে রেড এলার্ট জারি করা হয়েছে। যুদ্ধাপরাধীর বিচার ও বিচারের রায় বানচাল করতে বিএনপিসহ বিরোধী দলের কাঁধে বন্দুক রেখে তারা নাশকতা ও নৈরাজ্য সৃষ্টির জন্য সহিংসতার পথ বেছে নিতে পারে। সরকারের উচ্চ পর্যায়ে গোয়েন্দা সংস্থার পক্ষ থেকে এ ধরনের প্রতিবেদন দেয়া হয়েছে বলে জানা গেছে। এটা কে না জানে, সন্ত্রাসীরা সবসময়ই রাজনৈতিক দল ও নেতাদের ছত্রছায়ায় থাকে। তারা সময়ের সঙ্গে তাল মিলিয়ে চলে। এরা বোমাবাজি ও ভাড়ায় অস্ত্র ব্যবহার করায় দেশে রাজনৈতিক অস্থিরতার সুযোগে প্রতিপক্ষকে ঘায়েল করতে মাঠে নেমে থাকে। রাজনৈতিক মদদে জঙ্গিদের মাঠে নামানোর নীলনকশা তৈরি করা হয়েছে বলেও জানাচ্ছে বিভিন্ন মিডিয়া। এদিকে বিএনপি নেত্রী বেগম খালেদা জিয়া সংবাদ সম্মেলন করে কিছু কথা বলেছেন। খালেদা জিয়া বলেন, যারা আমার ও আমার পরিবারের সদস্যদের বিরুদ্ধে অতীতে নানারকম অন্যায়-অবিচার করেছেন, ব্যক্তিগত আক্রমণ করেছেন এবং এখনো করে চলেছেন। আমি তাদের প্রতি ক্ষমা ঘোষণা করছি। আমি তাদের ক্ষমা করে দিলাম। এই বক্তব্যের জবাব দিয়েছেন তথ্যমন্ত্রী হাসামুল হক ইনু। তিনি বলেছেন, খালেদা জিয়া ক্ষমা ঘোষণার মাধ্যমে বলতে চাচ্ছেন, যারা অভিযোগ উত্থাপন করেছেন তারা অপরাধী। উনার পুত্রদের দুর্নীতির সম্পর্কে, উনার বাড়ি সম্পর্কে, উনার এতিমখানা ট্রাস্ট সম্পর্কে যে প্রশাসনিক কর্মকর্তারা তথ্যপ্রমাণ দিয়ে মামলা করেছেন, তারা কি অপরাধী? যারা কষ্ট করে উনার দুই পুত্রকে লুকিয়ে রাখা টাকা বিদেশ থেকে ফেরত এনেছেন, তারা কি অপরাধী? এই প্রশ্নও ছুড়ে দিয়েছেন বর্তমান তথ্যমন্ত্রী। অন্যদিকে জাতীয় পার্টির চেয়ারম্যান হু মু এরশাদ একেক সময় বলছেন একেক কথা। তিনি মহাজোটের সঙ্গে থাকবেন- নাকি থাকবেন না তাও স্পষ্ট নয়। প্রধানমন্ত্রীর সঙ্গে দেখা করার পরও তার মুখ থেকে ভিন্ন কথা আসছে মিডিয়ায়। বিএনপি না এলে এরশাদ নির্বাচন করবেন কী না- সেটা খোলাশা হচ্ছে না কোনো মতেই। স্থানীয় সরকারমন্ত্রী সৈয়দ আশরাফুল ইসলাম বলেছেন, বিরোধী দল বিএনপির ওপর নির্ভর করছে জাতীয় পার্টি মহাজোট থাকবে কি থাকবে না। কারণ বিএনপি নির্বাচনে না এলে জাতীয় পার্টি মহাজোট থেকে বেরিয়ে বিরোধী দল হিসেবে নির্বাচনে অংশ নেবে। এর আগে গণভবনে প্রধানমন্ত্রী শেখ হাসিনা ও জাতীয় পার্টি চেয়ারম্যান এরশাদের মধ্যে একটি বৈঠক হয়। বৈঠক শেষে এসব কথা বলেন আশরাফ। সৈয়দ আশরাফ আরো বলেন, নির্বাচনকালীন সরকারের প্রধান হবেন শেখ হাসিনা। এ বিষয়ে কোনো ছাড় নেই। তবে প্রধানমন্ত্রী চাইলে অন্য কিছু হতে পারে। এটা সম্পূর্ণ নির্ভর করছে প্রধানমন্ত্রীর ওপর। সৈয়দ আশরাফ আশা প্রকাশ করেন, বিএনপি প্রধানমন্ত্রীর প্রস্তাবে ইতিবাচক সাড়া দেবে। যদি তারা নির্বাচনে না আসেন তাহলে জাতীয় পার্টিকে সঙ্গে নিয়েই নির্বাচনকালীন সর্বদলীয় সরকার গঠন করা হবে। নির্বাচনে যাবে জাতীয় পার্টি। এরপরই ভিন্নকথা বলেন এরশাদ। প্রধানমন্ত্রীর সঙ্গে বৈঠক শেষে যৌথ ব্রিফিং-এ আওয়ামী লীগ সাধারণ সম্পাদক ও এলজিআরডিমন্ত্রী সৈয়দ আশরাফুল ইসলামের বক্তব্যকে মিথ্যাচার বলে উল্লেখ করেছেন জাতীয় পার্টির চেয়ারম্যান হুসেইন মুহম্মদ এরশাদ। বনানীতে এরশাদের রাজনৈতিক কার্যালয় সুগন্ধায় এক জরুরি সংবাদ সম্মেলনে তিনি এ কথা বলেন। প্রধানমন্ত্রী শেখ হাসিনার সঙ্গে বৈঠকের পর আওয়ামী লীগের সাধারণ সম্পাদক সৈয়দ আশরাফুল ইসলাম সাংবাদিকদের জানিয়েছিলেন, বিএনপি নির্বাচনে না এলে জাতীয় পার্টি ও আওয়ামী লীগ আলাদাভাবে নির্বাচন করবে। এরশাদ বলেন, কাউকে ক্ষমতায় বসানোর জন্য জাতীয় পার্টি নির্বাচন করবে না। সব দলের অংশগ্রহণ ছাড়া গ্রহণযোগ্য নির্বাচন হবে না। আর বিএনপি যদি নির্বাচনে না এলে জাতীয় পার্টিও নির্বাচনে যাবে না। সংবাদ সম্মেলনে জোটবদ্ধ নির্বাচন করবেন না বলেও ঘোষণা দেন এরশাদ। বাংলাদেশের রাজনীতি আসলেই ভানুমতির খেল। এই খেলায় আর কতো বলি হবে সাধারণ মানুষ? এদেশের মানুষ দেশটিকে মনেপ্রাণে ভালোবাসেন। ভালোবাসেন অভিবাসী বাংলাদেশীরাও। আশার কথা হচ্ছে, বাংলাদেশ ব্যাংকের বৈদেশিক মুদ্রার রিজার্ভ নতুন মাত্রা ছুয়েছে। গেলো মঙ্গলবার দিন শেষে এর পরিমাণ এক হাজার ৭শ কোটি (১৭ বিলিয়ন) ডলার ছাড়িয়ে গেছে। যা দক্ষিণ এশিয়ার দেশগুলোর মধ্যে দ্বিতীয় সর্বোচ্চ। এর আগে গত আগস্ট মাসে রিজার্ভের পরিমাণ এক হাজার ৬শ কোটি ডলার ছাড়িয়ে নতুন রেকর্ড গড়ে। এছাড়া মে মাসেও রিজার্ভ দেড় হাজার কোটি ডলার ছাড়িয়ে আগের রেকর্ড ভেঙেছিল। রিজার্ভের পরিমাণ ক্রমাগত বৃদ্ধি পাওয়ার পরিপ্রেক্ষিতে বাংলাদেশ ব্যাংক জানিয়েছে, বৈধপথে প্রবাসীদের আয় ও রপ্তানি আয় বৃদ্ধি এবং আমদানি ব্যয় নিয়ন্ত্রণের কারণেই রিজার্ভ বাড়ছে। দক্ষিণ এশিয়ার দেশগুলোর মধ্যে সর্বোচ্চ রিজার্ভ রয়েছে উদীয়মান অর্থনীতির দেশ ভারতে। বাংলাদেশ ব্যাংকের পরিসংখ্যান মতে, চলতি অর্থবছরের প্রথম প্রান্তিকে প্রায় সোয়া তিনশ কোটি ডলার প্রবাসী আয় দেশে এসেছে। কথা একটাই, সংঘাত নয়- শান্তি চাই। দেশের মানুষ রাজনৈতিক হানাহানি চান না। দেশ তার রাষ্ট্রীয় অনুশাসন মেনেই চলুক। আর হ্যাঁ- মানুষের নিরাপত্তার দায়িত্ব সরকারকেই নিতে হবে। এই সরম সংকটকালীন দেশের জাগ্রত মানুষ প্রহরীর ভূমিকা পালন করবেন- সেটাই একমাত্র আশাবাদ।------------------------------------------------------------------ দৈনিক ভোরের কাগজ // ঢাকা //  : শনিবার, ২৬ অক্টোবর ২০১৩

