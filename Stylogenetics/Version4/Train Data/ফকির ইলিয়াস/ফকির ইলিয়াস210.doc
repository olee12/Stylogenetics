মুক্তিযুদ্ধের আলো, মৌলবাদের অন্ধকার




 
                        মুক্তিযুদ্ধের আলো, মৌলবাদের অন্ধকার ফকির ইলিয়াস=========================================বাংলাদেশ মুক্তিযোদ্ধা সংসদের নির্বাচন শেষ হয়েছে। এ নির্বাচনে বিশিষ্ট মুক্তিযোদ্ধা হেলাল মোর্শেদ খান কমান্ডার নির্বাচিত হয়েছেন। এ সংসদে নেতৃত্বের পরিবর্তন খুব প্রয়োজনীয় ছিল। শেষ পর্যন্ত রাষ্ট্রের বীর সন্তানরা প্রত্যক্ষ ভোটে তাদের নেতা নির্বাচিত করেছেন। পত্র-পত্রিকায় প্রকাশিত সংবাদ অনুযায়ী, দেশে বর্তমানে প্রায় ১ লাখ ৬৩ হাজার মুক্তিযোদ্ধা রয়েছেন। যারা ভোটার তালিকাভুক্ত হয়েছেন। এ সংবাদটি আমাকে বেশ আপ্লুত করেছে। এখনও এ বীর সেনানীরা রাষ্ট্রের অতন্দ্র প্রহরী হিসেবে বাঙালি জাতির পাশে রয়েছেন।সম্প্রতি বাংলাদেশে একটি বিষয় আমরা গভীর পরিতাপের সঙ্গে লক্ষ্য করছি। মুক্তিযোদ্ধাদের অভাব-দারিদ্র্যের সুযোগ নিয়ে একাত্তরের পরাজিত আলবদর, রাজাকার অপশক্তি, মুক্তিযোদ্ধাদের পুনর্বাসনের নামে নানা মহড়া করছে। আলবদর, শান্তি কমিটির সেসব হায়েনা হোতারা নগদ টাকা-কড়ি ঢেলে 'মুক্তিযোদ্ধা সংবর্ধনা'র আয়োজন করছে। ভেবে খুব অবাক হই, দেশে মুক্তিযোদ্ধা কল্যাণ ট্রাস্ট, মুক্তিযোদ্ধা সংসদসহ রাষ্ট্রীয় পুনর্বাসন প্রকল্প থাকার পরও এসব পরাজিত রাজাকার শক্তি কীভাবে এমন ধৃষ্টতা দেখানোর সুযোগ পাচ্ছে।বাংলাদেশে এখন জনসংখ্যা ১৫ কোটিরও অধিক। সাড়ে ৭ কোটি মানুষ নিয়ে যে রাষ্ট্র স্বাধীনতা লাভ করেছিল, এর জনসংখ্যা এখন দ্বিগুণ। সে রাষ্ট্রে ১ লাখ ৬৩ হাজার বীর মুক্তিযোদ্ধা নিবন্ধনকৃত। এ সংখ্যাটি কি খুব বেশি? না মোটেও নয়। আমরা জানি, বিশ্বের প্রতিটি দেশই তাদের যুদ্ধ-ফেরত ভেটার্নসদের নানা সুযোগ-সুবিধা দিয়ে থাকে। এবং তা দেয়া হয় যোদ্ধার সারাজীবনের জন্যই। 'ভেটার্নস ডে' পালনের রেওয়াজও রয়েছে উন্নত বিশ্বে।বাংলাদেশেও এমন একটি দিবস পালন করা মোটেও কঠিন কাজ নয়। 'মুক্তিযোদ্ধা দিবস' পালনের মাধ্যমে জাতীয় এ বীরদের প্রতি সম্মাননা জানানো গোটা জাতির দায়িত্ব এবং কর্তব্য। এতে নতুন প্রজন্ম মুক্তিযুদ্ধ, মুক্তিযোদ্ধাদের প্রতি যেমন আগ্রহী হবে তেমনি জানতে পারবে সঠিক ইতিহাস।এটা ভাবার বিষয়, ১৫ কোটি মানুষের দেশে দেড় লক্ষাধিক মুক্তিযোদ্ধাকে সম্মান জানানো, তাদের জীবনের সুব্যবস্থা করা মোটেও কঠিন কাজ নয়। এজন্য দরকার উদ্যম এবং সদিচ্ছা। দুইবাংলাদেশের স্বাধীনতা সংগ্রাম ছিল ইতিহাসের একটি বর্বরতম গণহত্যা। নিঃস্ব, নিরস্ত্র বাঙালি জাতির ওপর, শান্তিকামী বাংলাদেশের ওপর ঝাঁপিয়ে পড়েছিল একটি সশস্ত্র পাষন্ড বাহিনী। তারা শুরুতেই হত্যা করেছিল লাখো মানুষ। এ হত্যাকান্ডকে যারা আরও মর্মান্তিক করে তুলেছিল তারা হচ্ছে হানাদার বাহিনীর এ দেশীয় দোসর রাজাকার বাহিনী। যারা যুদ্ধাপরাধী হিসেবেই আন্তর্জাতিক মানবতাবিরোধী অপরাধ আইনে চিহ্নিত।বর্তমান মহাজোট সরকারের অন্যতম অঙ্গীকার ছিল, এসব ঘাতক দালালের বিচার করা। সরকার এর প্রক্রিয়া শুরু করেছে। একাত্তরের অন্যতম তিন যুদ্ধাপরাধী নিজামী, সাঈদী এবং মুজাহিদ এখন কারাগারে অন্তরীণ। একটি মৌলবাদী রাজনৈতিক সংগঠনের এ তিন নেতাকে একটি মামলায় গ্রেফতার করা হলেও ক্রমে তাদের বিরুদ্ধে নানা অভিযোগ সামনে চলে আসছে। এর মধ্যে অন্যতম অভিযোগটি হচ্ছে, একাত্তরে গণহত্যার প্ররোচনা, বুদ্ধিজীবী হত্যার নীলনকশা এবং অগ্নিসংযোগসহ যুদ্ধাপরাধের বিষয়।যে তিনজন এখন বারবার রিমান্ডের মুখোমুখি হচ্ছেন, তারা কী কী তথ্য দিচ্ছেন তা রাষ্ট্রের জনগণ প্রায় প্রতিদিনই পত্র-পত্রিকায় পড়ছেন। অবৈধ অস্ত্র পাচার এবং সংরক্ষণ, রাষ্ট্রের স্থিতিশীলতা বিনষ্ট, ধর্মীয় জঙ্গিবাদের সরাসরি পৃষ্ঠপোষকতাসহ বিভিন্ন জঘন্যতম অভিযোগ উঠেছে তাদের বিরুদ্ধে। কিন্তু তাদের গ্রেফতারের পরপরই কী দৃশ্য দেখল জাতি! দেশের প্রধান রাজনৈতিক দল বিএনপি সরাসরি ঘোষণা দিয়ে বলল, তারা এসব চিহ্নিত মৌলবাদী যুদ্ধাপরাধীর পাশে থাকবে। বিএনপি কথাটি বারবার বলছে। শুধু তাই নয়, তারা মৌলবাদী এ দলটির সঙ্গে প্যারালাল কর্মসূচিও শুরু করেছে। বিএনপি যে দেশের ডানপন্থি একটি কট্টরবাদী দল, তা কারও অজানা নয়। এ দলটিতে যারা মুক্তিযোদ্ধা তারা কোন বিবেকে এ রাজাকার শক্তিকে পৃষ্ঠপোষকতা করেন- তা আমার কাছে বরাবরই প্রশ্নবিদ্ধ। জে. মীর শওকত আলী (অব.) কিংবা কর্নেল অলি আহমদের (অব.) মতো বীর মুক্তিযোদ্ধারা শুধু এ রাজাকার ইস্যুতে বিএনপি থেকে সম্পূর্ণ সরে এলেও এখনও কিছু কৃতী মুক্তিযোদ্ধা দলটিতে থেকে গেছেন, যারা আত্মপ্রতারণার মাধ্যমে জাতিকে ধোঁকা দিয়েই যাচ্ছেন মাত্র।বাংলাদেশে জঙ্গিবাদী শক্তির ভিত যে কত শক্ত, তা চট্টগ্রামে তা-বের মাধ্যমে দেখিয়ে দিয়েছে এর অনুসারীরা। তারা ঠান্ডা মাথায় ভাঙচুর করেছে। আক্রমণাত্মক হয়ে জানমালের ব্যাপক ক্ষয়ক্ষতি করেছে। গোটা দেশে তারা একটি সহিংসতা ছড়ানোর প্রয়াস নিচ্ছে বলে বিভিন্ন গোয়েন্দা সংস্থার বরাত দিয়ে খবর বেরুচ্ছে।রিমান্ডে জামায়াতের আমির নিজামী বলেছেন, একাত্তরে জামায়াতের ভূমিকা নিয়ে অনুতপ্ত হলে না-কি জামায়াতের রাজনীতিই থাকে না। প্রশ্ন হচ্ছে, একাত্তরে জামায়াতের ভূমিকা কী ছিল? শুধু কী তারা পাকিস্তানের ইয়াহিয়া-টিক্কা-ফরমান আলীদের রাজনৈতিক সমর্থন করেছিল? না, শুধু তা করেনি। মনে রাখা দরকার, সে সময় তৎকালীন পূর্ব পাকিস্তানের নেজামে ইসলাম, জমিয়তে উলামায়ে ইসলাম নামে আরও দুটি ধর্মীয় রাজনৈতিক সংগঠনের অস্তিত্ব ছিল। ওই দুটি দলের নেতারা ততটা ধ্বংসাত্মক ছিলেন না, যতটা ছিল জামায়াতের নেতারা। 'শান্তি কমিটি', রাজাকার, আলবদর, আলশামস বাহিনী গড়ে ওঠে এ জামায়াতিদের প্রত্যক্ষ মদদেই। চরম মৌলবাদের অন্ধকার ছড়াতে তারাই ছিল বেশি তৎপর।শঙ্কার কথা হচ্ছে, গেল চার দশকেও তাদের চরিত্র বদলায়নি। তারা একাত্তরে আলবদর, আলশামস বাহিনী তৈরি করেছিল। আর এখন জেএমবি, হরকাতুল জিহাদ, হিজবুত তাহরীর, বাংলাভাইসহ অনেকগুলো জঙ্গিবাদী সংগঠন ও ব্যক্তি তৈরি করেছে এবং করছে। জঙ্গিবাদী সংগঠনগুলোর সঙ্গে তাদের যোগাযোগ, পৃষ্ঠপোষকতার কথা তারা রিমান্ডে স্বীকার করা শুরু করেছে। দেশের খ্যাতিমান বুদ্ধিজীবী ড. হুমায়ুন আজাদকে হত্যার প্ররোচনা দিয়েছিল সাঈদী। এসব তথ্য-প্রমাণ, তার ওয়াজের ভিডিও গোয়েন্দারা তাকে দেখালে তিনি নিজেই মুষড়ে পড়ছেন। এসব খবর পত্র-পত্রিকায় বেরুচ্ছে। ধর্মীয় তমুদ্দুন প্রতিষ্ঠার নামে রাষ্ট্রে দুঃশাসন, তালেবানি শাসন ইত্যাদির ধারণা থেকে জামায়াত মোটেই সরে আসেনি। এ কথাটি গোটা জাতির মনে রাখা দরকার। শহীদ জননী জাহানারা ইমাম বলেছিলেন, প্রতিটি ক্ষেত্রে তাদের রুখতে হবে। শহীদ জননীর এ বাণীটিই হোক প্রজন্মের প্রকৃত চেতনা।নিউইয়র্ক, ৭ জুলাই ২০১০ -----------------------------------------------------------------------দৈনিক সংবাদ । ঢাকা । ৯ জুলাই ২০১০ শুক্রবার প্রকাশিত  

