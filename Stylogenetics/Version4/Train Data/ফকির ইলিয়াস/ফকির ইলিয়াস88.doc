শান্তির প্রতিপক্ষ সামন্তবাদ




 
                        শান্তির প্রতিপক্ষ সামন্তবাদ ফকির ইলিয়াস=========================================পুলিশের নির্মম অত্যাচারের ঘটনা যুক্তরাষ্ট্রে নতুন নয়। ‘পুলিশ ব্রুটালিটি’র বিরুদ্ধে জনমত গড়ে তুলতে অনেকগুলো মানবাধিকার সংস্থা এখানে কাজ করে যাচ্ছে। সম্প্রতি একজন কৃষ্ণাঙ্গ আমেরিকান শন বেল হত্যাকা-কে ঘিরে আবারও সরগরম হয়ে উঠেছে যুক্তরাষ্ট্রের প্রশাসন। শন বেলকে তার বিয়ে অনুষ্ঠানের পূর্ব রাতে পুলিশের গুলিতে নির্মমভাবে নিহত হতে হয়। নিউইয়র্কের জ্যামাইকার একটি নাইটক্লাবে বিবাহপূর্ব সর্বশেষ ব্যাচেলর পার্টির আয়োজন করেছিল শন বেল। গোয়েন্দা পুলিশ সেই ক্লাবে অবৈধ ড্রাগ বিক্রেতাদের খুঁজতে হানা দেয়।শন বেল এবং তার সহযোগীরা পুলিশের সঙ্গে অসহযোগিতা করে। এক পর্যায়ে তারা পুলিশের আদেশ অমান্য করে গাড়ির চাকা তুলে দিতে চায় পুলিশের ওপর দিয়ে। পুলিশ বাধ্য হয়ে গুলি করে। তিনজন কর্তব্যরত গোয়েন্দা পুলিশ মোট পঞ্চাশ রাউন্ড গুলি ছোড়ে। শন বেল ঘটনাস্থলেই নিহত হয়। আহত হয় তার দুজন সঙ্গী।এই ঘটনার পর পুলিশের বিরুদ্ধে অবৈধভাবে গুলি করে হত্যার মামলা হয়। এক বছর মামলা চলার পর চলতি বছরের এপ্রিলের শেষ সপ্তাহে মাননীয় আদালত অভিযুক্ত তিনজন পুলিশকে বেকসুর খালাশ দেন। উল্লেখ্য, তিনজন পুলিশের দুজন কৃষ্ণাঙ্গ এবং একজন শ্বেতাঙ্গ।নিহত শন বেলের পরিবারের পক্ষ থেকে এই রায় না মেনে আপিলসহ আন্দোলন গড়ে তোলার হুমকি দেয়া হয়। এর নেতৃত্বে চলে আসেন কৃষ্ণাঙ্গ মানবাধিকার নেতা আল সাম্পর্টন। তারা নিউইয়র্ক নগরী অচল করে দেয়ার হুমকি দেয়। রাস্তাঘাট বন্ধ করে দিতে চাইলে পুলিশ, আল সাম্পর্টনসহ বেশ কজন গ্রেফতার করে। পরে তারা জামিনে মুক্তি পান।এই মামলাটি এখন যুক্তরাষ্ট্রের ফেডারেল সরকার বিশেষভাবে পর্যবেক্ষণ করে দেখছে। এটাকে ঘিরে যাতে কোনো সহিংস ঘটনা ঘটতে না পারে সে জন্য সতর্ক সরকারের প্রতিটি বিভাগ। নিউইয়র্কের প্রভাবশালী সিনেটর চার্লস শুমার এবং হিলারি ক্লিনটন দুজনেই বলেছেন যাতে সুবিচার প্রতিষ্ঠিত হয়Ñ সেদিকে লক্ষ্য রেখে কেন্দ্রীয় সরকারকে কাজ করতে হবে। আমরা জানি, সুবিচার প্রাপ্তি একজন নাগরিকের সর্বশ্রেষ্ঠ প্রত্যাশা। কারণ আইনের শাসনই পারে একটি সমাজে প্রকৃত শান্তি দিতে।এ প্রসঙ্গে যুক্তরাষ্ট্রের একজন প্রখর মানবতাবাদী কবি মি. নর্মান রস্টানের একটি উদ্ধৃতি আমার সব সময় মনে পড়ে। যুক্তরাষ্ট্রের একজন বিশ্বনন্দিত অভিনেত্রী মেরিলিন মনরোকে নিয়ে একটি স্মৃতিগ্রন্থ সম্পাদনা করেছিলেন কবি নর্মান রস্টান। ‘মেরিলিন এমং ফ্রেন্ডস’ নামের বইটিতে বিশ্বের বিভিন্ন দেশের কবি-লেখকদের লেখা স্থান পেয়েছিল। একজন শিল্পীকে ভালোবেসে বিশ্বের একপ্রান্ত থেকে অন্য প্রান্তের লেখকরা যে শব্দাবলী রচনা করেছিলেন তা তিনি গ্রন্থিত করেছিলেন। কবি নর্মান রস্টানকে জিজ্ঞাসা করেছিলাম, মানবপ্রেম কি সীমান্ত মানে? তিনি সহাস্যে জবাব দিয়েছিলেন, ‘বিশ্বের শাসকশ্রেণী যদি রাষ্ট্রের সীমান্ত ঠিক রেখে হলেও প্রকৃত শান্তিকামী হতেন, তবে এ বিশ্বে হিংসা-বিদ্বেষ নব্বই শতাংশই নিঃশেষ হয়ে যেতো। আইন প্রণেতারা আইন প্রণয়ন করেন নিজেদের রাজনৈতিক সুবিধাবাদ প্রতিষ্ঠার জন্য।অবশ্য বিশ্বে আমরা এর বিপরীত চিত্রও দেখি। ভারতের প্রধানমন্ত্রী রাজীব গান্ধী নির্মমভাবে বোমা হামলার শিকার হয়ে নিহত হয়েছিলেন। তাকে হত্যার সঙ্গে জড়িত থাকার অভিযোগে সাজাপ্রাপ্ত হয়েছে নলিনী নামের একজন। এই নলিনীর সঙ্গে দেখা করতে কারাগারে গিয়েছিলেন রাজীব কন্যা প্রিয়াঙ্কা গান্ধী। প্রিয়াঙ্কার মনে প্রশ্ন জেগেছে কেন এই নলিনী চক্র তার পিতাকে হত্যা করতে চেয়েছিল? না প্রতিশোধ পরায়ণ হয়ে নয়, নলিনীর মানসিক অবস্থা স্টাডি করার জন্য প্রিয়াঙ্কা দেখা করতে গিয়েছিলেন। এই বিশ্বে রাজনৈতিক প্রতিহিংসা পরায়ণতাই এখনো প্রধান অশান্তির কারণ। সামন্তবাদীরা চাইছেন, ‘বিশ্ব’ তাদের ইচ্ছের বিরুদ্ধে এক চুলও নড়বে না। আর সাধারণ খেটে খাওয়া মানুষরা সংগ্রাম করছে নিরন্তর বেঁচে থাকার জন্য। তেলের দাম বেড়ে যাচ্ছে বলে তেল সমৃদ্ধ দেশগুলোকে নিজের বাগে রাখার ইচ্ছা কিংবা চালের দাম বেড়ে যাচ্ছে বলে মজুদ শক্ত হাতে ধরে রাখা, দুটোই সামন্তবাদের দুই প্রকার। কোনো রাষ্ট্রে পুলিশ ব্রুটালিটির শিকার হলে অন্তত মামলা করা যায়; কিন্তু রাষ্ট্রীয় ব্রুটালিটির শিকার হলে তো দাঁড়াবার পথ থাকে না। মার্কিন যুক্তরাষ্ট্রের আসন্ন প্রেসিডেন্ট নির্বাচনকে ঘিরে আমরা এই ভাসমান সন্ত্রাস প্রতিদিন দেখছি। একজন কৃষ্ণাঙ্গ বংশোদ্ভূত বারাক ওবামা কোন দেশে গিয়ে কি কাপড় পরেছিলেন, পাসপোর্টে তার নাম কি, তিনি কোন চার্চে গিয়ে কিভাবে প্রার্থনা করেছিলেন, এসব নিয়ে নানা গুঞ্জন ছড়ানো হচ্ছে। আর এই হীন সামন্তবাদী মানসিকতাই শান্তির প্রতিপক্ষ হচ্ছে বার বার। ---------------------------------------------------------------------------------  দৈনিক ডেসটিনি । ২২ জুন ২০০৮ রোববার প্রকাশিত                

