শহীদ কাদরীর ‘আমার চুম্বনগুলো পৌঁছে দাও’




 
শহীদ কাদরীর ‘আমার চুম্বনগুলো পৌঁছে দাও’ -----------------------------------------------
চলতি বইমেলায় কবিতাপ্রেমীদের জন্য ঘটেছে অসাধারণ ঘটনা। দীর্ঘ একত্রিশ বছরের স্বেচ্ছা নির্বাসন ছেড়ে বেরিয়ে এসেছেন বাংলা কবিতার ক্ষণজন্মা পুরুষ শহীদ কাদরী। এই কবির মরমীয়া রক্তক্ষরণে একদা লেখা হয়েছিল, 
বন্য শূকর খুঁজে পাবে প্রিয় কাদা
 মাছরাঙা পাবে অন্বেষণের মাছ 
কালো রাতগুলো বৃষ্টিতে হবে শাদা 
ঘন জঙ্গলে ময়ূর দেখাবে নাচ 
প্রেমিক মিলবে প্রেমিকার সাথে ঠিকই, কিন্তু শান্তি পাবে না
পাবে না পাবে না পাবে না ......
কিংবা বুকের ভেতর এক শ ফানুস উড়িয়ে প্রিয় দেশকে অভিবাদন জানিয়ে একদিন বলেছিলেন, তোমাকে অভিবাদন, প্রিয়তমা।  সাহিত্যাঙ্গন ছেড়ে শহীদ কাদরীর এই চলে যাওয়া ছিল বড়ই আকস্মিক। কোনরকম পূর্বসংকেত ছাড়াই একদিন আচমকা লেখা থামিয়ে দেন এই কবি। দেশ ছেড়ে চলে যান দূর মার্কিন মুল্লুকে। হয়তো এরকমই হয়। খুব বেশি ভালবাসে বলেই হয়তো কবিদের চলে যেতে হয় প্রবাসে। আমরা অপেক্ষায় থেকেছি অনেকদিন। মুখ ফুটে কিছু বলিনি কবিকে। আজ আমাদের প্রতীক্ষার অবসান ঘটেছে। মেলায় এসেছে ‘আমার চুম্বনগুলো পৌঁছে দাও’ শিরোনামে তার চতুর্থ কবিতার বই। তার নতুন এই কাব্যগ্রন্থে কি আছে? আছে তার কাব্যশক্তির ধারাবাহিক প্রয়াস। আর কি আছে? আছে ঘাসের ফাঁক থেকে মুদ্রার মতো কুড়িয়ে আনা জ্যোস্না। আর যা আছে তা পাঠকদের কাছে কাব্যগ্রন্থ পৌঁছার পর তারাই আবিষ্কার করে নেবেন।
 বাংলা ভাষার অন্যতম এ কবির কাব্যগ্রন্থের প্রচ্ছদ এঁকেছেন কাইয়ূম চৌধুরী, মূল্য রাখা হয়েছে এক শত টাকা। প্রকাশক : অবসর।  -------------------------------------------------------------------------
দৈনিক ইত্তেফাক / ১৩ ফেব্রুয়ারি ২০০৯ শুক্রবার
                            
                    সর্বশেষ এডিট : ১৪ ই ফেব্রুয়ারি, ২০০৯  সকাল ৮:৪৫                

