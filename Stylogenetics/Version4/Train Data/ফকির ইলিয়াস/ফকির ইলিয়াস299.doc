আমি যুদ্ধাপরাধীদের বিচার চেয়েই যাবো _ মুক্তিযোদ্ধা মোহাম্মদ আলী




 
                        আমি যুদ্ধাপরাধীদের বিচার চেয়েই যাব 
লাঞ্ছিত সেই মুক্তিযোদ্ধা মোহাম্মদ আলী সমকালকে বললেন--
 সমকাল প্রতিবেদক 
=====================================
মুক্তিযোদ্ধাদের নামধারী সংগঠন জাতীয় মুক্তিযোদ্ধা পরিষদের সম্মেলনে গিয়ে লাঞ্ছিত হয়েছিলেন টাঙ্গাইলের গোপালপুর উপজেলার চক্কাশী গ্রামের বীর মুক্তিযোদ্ধা শেখ মোহাম্মদ আলী আমান। তিনি জানান, সম্মেলনের নিরাপত্তার দায়িত্বে থাকা ছাত্রশিবিরের ক্যাডাররা তাকে টেনেহিঁচড়ে লাথি মেরেই শুধু ক্ষান্ত থাকেনি, প্রায় তিন ঘণ্টা আটকে রেখেছিল ডিপ্লোমা ইঞ্জিনিয়ার্স ইন্সিটিউট ভবনের একটি কক্ষে। ঘরবাড়ির ঠিকানাসহ নানা বিষয়ে জিজ্ঞাসাবাদ, সঙ্গে থাকা ভোটার আইডি কার্ডের ফটোকপি নিয়ে তারপর ছেড়ে দেওয়া হয় তাকে।
গতকাল সমকাল কার্যালয়ে বসে এক সাক্ষাৎকারে মুক্তিযোদ্ধা মোহাম্মদ আলী বলেন, যত বিপদই আসুক আমি একাত্তরের যুদ্ধাপরাধীদের বিচার চেয়েই যাব। শুত্রক্রবারের ঘটনার বিষয়ে জানতে চাইলে এই মুক্তিযোদ্ধা জানান, তিনি মধ্য বাড্ডার বিজয় সরণি সড়কে থাকেন। ছেলের সঙ্গে ঘরবাড়ি রঙের কাজ করেন। এলাকার একজন পরিচিত মুক্তিযোদ্ধার আমন্ত্রণে তিনি ডিপ্লোমা ইঞ্জিনিয়ার্স ইনস্টিটিউটে যান। কিন্তু সম্মেলন কক্ষের বাইরে থেকে উঁকি দিয়ে দেখতে পান, সেখানে সেক্টর কমান্ডারদের কেউ নেই। এ অবস্থায় তিনি ভেতরে না গিয়ে বাইরের লনে বসেন। এরই মধ্যে ভেতর থেকে বেরিয়ে আসা কয়েকজন বিড়বিড় করে বলতে থাকেন, যে মিটিংয়ে সেক্টর কমান্ডারদের বিচার চাওয়া হয়,
সে মিটিংয়ে থাকব না।
এ সময় একুশে টেলিভিশনের একজন সাংবাদিক তার কাছে জানতে চান, তিনি মুক্তিযোদ্ধা কি-না? উত্তরে তিনি জানান, তিনি একজন মুক্তিযোদ্ধা ১১নং সেক্টরে কর্নেল তাহেরের নেতৃত্বাধীন প্রথম বেঙ্গল রেজিমেন্টের ডি কোম্পানিতে মুক্তিযুদ্ধে  অংশগ্রহণ করেন।
এরপর ইটিভি জানতে চায়, যুদ্ধাপরাধীদের বিচারের বিষয়ে তার কোনো বক্তব্য আছে কি-না? উত্তরে তিনি বলেন, স্বাধীনতা যুদ্ধে যারা এ দেশের বিরোধিতা করেছিল, নারী ধর্ষণ করেছিল, অগ্নিসংযোগ করেছিল, বুদ্ধিজীবী হত্যা করেছিল সেসব যুদ্ধাপরাধীকে বিচারের কাঠগড়ায় দাঁড় করানো উচিত। তখন শান্তি কমিটির চেয়ারম্যান-মেম্বার যারা ছিল তারা জামায়াতে ইসলামী ও বর্তমানে পিডিপি করে। তিনি বলেন, তাদের এখনই ফাঁসি দিতে হবে। বর্তমান নির্দলীয় তত্ত্বাবধায়ক সরকারই কেবল এ বিচার করতে পারে।
মুক্তিযোদ্ধা মোহাম্মদ আলীর ভাষায়, ‘আমার বক্তব্য শেষ হতে দেরি, ধরতে দেরি নাই। উড়াল দিয়ে পাখির মতো ছোঁ মেরে আমাকে ভেতরে নিয়ে যায়। তারা যা করেছে, তা আমি আর বলতে চাই না। বললে এটা মুক্তিযোদ্ধাদের জন্য অপমান হবে।’
ভেতরে নিয়ে বর্ষীয়ান এই মুক্তিযোদ্ধাকে তিন ঘণ্টা আটকে রাখা হয়। এ সময় ইটিভির কাছে দেওয়া সাক্ষাৎকারের জন্য কৈফিয়ত চাওয়া হয় তার কাছে। পরে জনৈক জামায়াত নেতা সোলায়মান হোসেনের মধ্যস্হতায় তিনি মুক্ত হন। ছেড়ে দেওয়ার আগে ওই জামায়াত নেতা জানতে চান, ভবিষ্যতে তাকে মুক্তিযোদ্ধাপরিষদ আমন্ত্রণ জানালে তিনি আসবেন কি-না। উত্তরে তিনি বলেন, ‘আসব, তবে আমি যুদ্ধাপরাধীদের বিচার চেয়েই যাব। আমার ফাঁসি হলেও এ দাবি করেই যাব।’
জামায়াতে ইসলামীর সমর্থনপুসষ্ট এ ধরনের সংগঠনকে একজন মুক্তিযোদ্ধা হিসেবে কীভাবে দেখছেন জানতে চাইলে তিনি বলেন, খোঁজ নিলে দেখা যাবে এর ভেতরে অনেক যুদ্ধাপরাধী লুকিয়ে আছে। লুকায়িত যুদ্ধাপরাধীদের সম্মেলনে একজন সাবেক প্রধান বিচারপতির অংশগ্রহণ সম্পর্কে তিনি মন্তব্য করেন, শাহ আজিজের মতো রাজাকার প্রধানমন্ত্রী হতে পারলে সাবেক প্রধান বিচারপতি তাদের মিটিংয়ে আসতেই পারেন।
  

                    সর্বশেষ এডিট : ১৪ ই জুলাই, ২০০৮  রাত ৩:৩৫                

