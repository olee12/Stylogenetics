বাংলার আকাশে উড়ছে আবার সেই হায়েনা শকুন




 
                        হঠাৎ করেই কেঁচো খুড়তে সাপ। সাংসদ তাপস এর উপর বোমা হামলার ঘটনায় কয়েকজন সেনা কর্মকর্তা জড়িত থাকার সন্দেহ ।
গ্রেফতার।
আই এস পি আর - এর প্রেসনোট। 
আসলে কি হচ্ছে বাংলাদেশে ? জাতির জনক হত্যামামলার বিচার কাজ চলছে। চলছে একাত্তরের ঘাতক দালাল যুদ্ধাপরাধীদের বিরুদ্ধে ব্যবস্থা 
গ্রহণের নানা প্রক্রিয়া।
দেশে তো বটেই , বিদেশে অবস্থানরত ঘাতকদের কে দেশে নিয়ে বিচারের কাঠগড়ায় দাঁড় করাবার জোর চেষ্টা চলছে।
এমন সময়ই হন্য হয়ে উঠেছে সেই খুনীচক্র।
কি চায় ওরা ? এদের শিকড় কতদূর পর্যন্ত বিস্তৃত ??
এর কিছু উত্তর দিয়েছেন  বিএনপি-জামাত জোট সরকারের সাবেক 
স্বরাষ্ট্র প্রতিমন্ত্রী লুৎফুজ্জামান বাবর। খালেদা জিয়া তনয় , তারেক রহমানের খুব ঘনিষ্ট ছিলেন এই উজির। ছিলেন হাওয়া ভবনের অন্যতম
চেলা।
রিমান্ডে গোয়েন্দাদেরকে তিনি বলেছেন .......
 [ দৈনিক ইত্তেফাক / ১১ নভেম্বর ২০০৯ বুধবার ]  
 শেখ হাসিনা বেঁচে যাওয়ায় ক্ষুব্ধ হন রশিদ-ডালিম
২১ আগস্ট গ্রেনেড হামলার পর টেলিফোনে পাওয়া তথ্য দিলেন বাবর
।। ইত্তেফাক রিপোর্ট ।।  সিআইডির জিজ্ঞাসবাদে সাবেক স্বরাষ্ট্র প্রতিমন্ত্রী লুৎফুজ্জামান বাবর বলেছেন, বঙ্গবন্ধু এভিনিউতে ২১ আগস্ট গ্রেনেড হামলায় শেখ হাসিনা কেন মারা যাননি এ ব্যাপারে ক্ষোভ প্রকাশ করে অজ্ঞাত স্থান থেকে টেলিফোন করেছিল বঙ্গবন্ধু হত্যা মামলার মৃত্যুদণ্ডপ্রাপ্ত পলাতক আসামি লে.কর্নেল (অব.) খন্দকার আব্দুর রশিদ ও মেজর (অব.) শরিফুল হক ডালিম । তবে তাদের ফোনের ব্যাপারে তিনি (বাবর) কোন রকম আগ্রহ দেখাননি । ২১ আগস্ট গ্রেনেড হামলা মামলায় সিআইডি লুৎফুজ্জামান বাবরকে তৃতীয় দফায় তিনদিনের রিমান্ডে নিয়ে জিজ্ঞাসাবাদ করছে। গতকাল মঙ্গলবার ছিল রিমান্ডের প্রথম দিন। 
 সিআইডির জিজ্ঞাসবাদে বাবর জানান, ডালিম ও রশিদের সঙ্গে তার আগে কোন যোগাযোগ হয়নি। ২১ আগস্ট গ্রেনেড হামলার বেশ কয়েকদিন পর তারা টেলিফোনে হামলার মিশন চালানোর জন্য তারা তাকে (বাবরকে) ধন্যবাদও জানিয়েছিলেন। 
 এদিকে হরকাতুল জিহাদ নেতা কারাবন্দি আব্দুল মজিদকে সিআইডি গতকাল মঙ্গলবার ২১ আগস্ট গ্রেনেড হামলা মামলায় গ্রেফতার দেখিয়ে ১০ দিনের রিমান্ডের আবেদন জানিয়েছে। অতিরিক্ত মুখ্য মহানগর হাকিম হাবিবুর রহমান সিদ্দিকী আজ বুধবার রিমান্ড শুনানির দিন ধার্য করেছেন। আব্দুল মজিদ ২০০৫ সালের ১৭ আগস্ট সিরিজ বোমা হামলার ঘটনায় গ্রেফতার হয়। মজিদ বর্তমানে নারায়ণগঞ্জ কারাগারে রয়েছে। 
 আদালতে পাঠানো পুলিশি প্রতিবেদনে বলা হয়, ২১ আগস্ট গ্রেনেড হামলা মামলায় গ্রেফতার হওয়া হরকাতুল জিহাদের সাবেক আমীর আবদুস সালামের দেয়া তথ্য অনুযায়ী আবদুল মজিদকে এ মামলায় গ্রেফতার দেখানো হলো। 
 সিআইডি সূত্র জানায়, গতকাল হরকাতুল জিহাদের সাবেক আমীর মাওলানা আবদুস সালাম ও লুৎফুজ্জামান বাবরকে মুখোমুখি করে জিজ্ঞাসাবাদ করা হয় । সালামের বক্তব্যের পর বাবর ছিলেন নিশ্চুপ। এদিকে সিআইডির জিজ্ঞাসবাদে সালাম জানিয়েছে, হরকাতুল জিহাদ নেতা মুফতি হান্নানের সঙ্গে তার সম্পর্ক ভাল। কিন্তু প্রকাশে তা কাউকে বুঝতে দেননি। সালামের দাবি, ২১ আগস্ট গ্রেনেড হামলার পরিকল্পনা ও বাস্তবায়ন করেছে মুফতি হান্নান। তবে হামলার আগে গোপন আস্তানায় হামলায় অংশগ্রহণকারীদের প্রশিক্ষণ তিনি নিজেই দিয়েছিলেন। 
 সিআইডি সূত্র জানায়, বাবরের দেয়া তথ্যমতে বেশ কয়েকজন পুলিশ কর্মকর্তাকে জিজ্ঞাসাবাদ করা হবে। দুই-একদিনের মধ্যে তাদেরকে সিআইডি দফতরে ডাকা হবে। বাবর গতকালও গ্রেনেড হামলায় নিজের সম্পৃক্ততার কথা অস্বীকার করে বলেছেন, হামলা পরবর্তী সময় নিজের ইচ্ছার বিরুদ্ধে হাইকমান্ডের নির্দেশে তাকে কাজ করতে হয়েছে।
 অপরদিকে ওয়ার্ড কমিশনার আরিফুল ইসলাম আরিফকে ১২ ঘণ্টার মধ্যে জেলগেটে হাজির করার গতকাল মঙ্গলবার নির্দেশ দিয়েছেন হাইকোর্ট। একই সঙ্গে তাকে জেলগেটে জিজ্ঞাসাবাদের নির্দেশ দেয়া হয়েছে। ২১ আগস্ট গ্রেনেড হামলা মামলার আসামি আরিফের আবেদনে বিচারপতি এএফএম আব্দুর রহমান ও বিচারপতি মোঃ ইমদাদুল হক আজাদের বেঞ্চ গতকাল মঙ্গলবার এ নির্দেশ দেন। 
 আরিফের পক্ষে শুনানিতে ব্যারিস্টার রফিকুল ইসলাম মিয়া বলেন, আরিফুল ইসলাম অসুস্থ। রিমান্ডে নিলে তার অবস্থার অবনতি হতে পারে। ঢাকার হাকিম আদালত সোমবার আরিফকে ৫ দিন পুলিশি হেফাজতের আদেশ দেন। 
  সন্দেহ নেই , এই চক্রটি বেশ শক্তি নিয়েই মাঠে নেমেছে। এরা তাদের
বীজ পুঁতে রেখেছে দেশের সর্বোচ্চ শান্তি,সার্বভৌমত্ব রক্ষাকারী বাহিনীতেও। যা আসলেই শংকার কারণ।
জাতির আকাশে আবার সেই হায়েনার পাখা । সেই শকুনেরা আবার
রক্তচক্ষু দেখাচ্ছে বাঙালী জাতিকে  !


                    সর্বশেষ এডিট : ১১ ই নভেম্বর, ২০০৯  সকাল ১০:২২                

