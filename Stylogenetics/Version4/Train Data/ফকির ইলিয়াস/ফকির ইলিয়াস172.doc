অক্টোবর একাত্তর _ বিজয় যখন পরিনতির দিকে এগিয়ে যাচ্ছিল




 
                        মার্চ ১৯৭১ সাল। হাফ প্যান্ট আর স্যান্ডো গেন্জী গায়ে বাসিয়া নদীর পাড় পর্যন্ত দৌড়ে যাই। দেখি , একটা বড় মিছিল সিলেট শহরের দিকে 
এগিয়ে যাচ্ছে।
বাসিয়া , সুরমার শাখা নদী। সেই নদীর পাড় ছুঁয়েই লোকাল বোর্ডের মহাসড়ক গিয়ে পৌঁছেছে সিলেট শহরে।
দেখি মিছিলের সামনেই আমাদের সিদ্দিক চাচা। তার হাতে একটা বড় লাঠি। অনেক উঁচু করে ধরেছেন তিনি। লাঠির মাথায় বাধা একটা রাম দা।
আমাকে দেখেই সিদ্দিক চাচা বলেন - জলদি বাড়ি যা। 
আমি তাকে বলি - তোমরা কই যাচ্ছো চাচা ?
তিনি বলেন -পান্জাবীরা সিলেট চলে এসেছে। আমরা ওদের কুপিয়ে শেষ করবো।
আমি চেয়ে দেখি আরো অনেক পরিচিত মুখ এই মিছিলে।সবাই চলেছেন
সিলেট অভিমুখে। কারো হাতে লাঠি । কারো হাতে নৌকার লগি।
কারো হাতে বড় গজারি লাঠিতে দা বাঁধা ।
আমি দৌড়ে বাড়ি চলে আসি। 
মনে সাহস পাই । আমাদের সিদ্দিক চাচারা পান্জাবী মারতে যাচ্ছেন।
না , তারা শহর পর্যন্ত পৌঁছুতে পারেন নি। 
মকনের দোকান পর্যন্ত ( সিলেট পলিট্যাকলিক্যাল ইনস্টিউট এর আরো 
আগে ) গিয়েছিলেন তারা ।
এর পর পাকিস্তানি খান সেনারা এই দিকে এগুতে থাকে গুলি করতে
করতে। 
তাই মিছিলকারীরা ছত্রভংগ হয়ে ফিরে আসেন।
লগি - লাঠির মিছিলের সাথে আমার সেই প্রথম পরিচয়।
......................................
মহান মুক্তিযুদ্ধ অক্টোবর মাসের দিকে পরিনতিপর্বে এগুতে থাকে।
অক্টোবরের শেষ দিকেই এক মধ্যরাতে গোপনে বাড়ী আসেন আমার 
অগ্রজ। ভোলাগন্জ সাব সেক্টরের  একজন কমান্ডার তিনি।
নি:শব্দে জেগে ওঠে আমাদের বাড়ি।
হাউমাউ করে কান্না জুড়ে দেন আমার বড়মা।
তার কান্নায় জেগে উঠি । দেখি কয়েকজন সহযোগী নিয়ে সশস্ত্র আমার
অগ্রজ।
সামান্য কিছু খেয়ে নিয়েই তারা আবার মিলিয়ে যান অন্ধকারে।
......................................
বাঙালী জাতি এই মুক্তির সংগ্রাম করেই যাচ্ছে। 
আজ ২৮ অক্টোবর। এই দিনেও লগি বৈঠা নিয়ে কুলাংগার রাজাকার 
তাড়াবার জন্য ঢাকামুখী হয়েছিল মানুষ।
২০০৬ এর এই দিনটিতে রাজাকার আলবদর- ডানপন্থী - জংগীবাদীরা
নিজেদের অপকর্ম ঢাকতে মিছিল করে রাস্তায় নেমেছিল।
এদেরকেই প্রতিহত করেছিল সাধারণ মুক্তিকামী মানুষ।
সেদিন ও জয় হয়েছিল লগি - বৈঠার ই।
বাঙালী এভাবেই জয়ী হয়। হেরে যায় বার  বার অপশক্তিরা ।
 

                    সর্বশেষ এডিট : ২৮ শে অক্টোবর, ২০০৯  ভোর ৫:৫২                

