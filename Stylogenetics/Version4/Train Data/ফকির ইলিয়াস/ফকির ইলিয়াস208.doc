প্রবাসী প্রজন্মের প্রশ্ন




 
                        প্রবাসী প্রজন্মের প্রশ্ন    ফকির ইলিয়াস =================================টিভিতে বাংলাদেশের বিভিন্ন ঘটনা দেখে আমার দু'মেয়ে আমাকে নানা প্রশ্ন করে। আমি তাদের তা বুঝিয়ে দেই। গত ২৭ জানুয়ারি ২০১০ দিনটিতেও তার ব্যত্যয় ঘটল না। ওদের প্রশ্ন, একটি নৃশংসতম হত্যাকাণ্ডের সুবিচার হতে, কিংবা রায় কার্যকর হতে ৩৪ বছর লাগল কেন? আমি সাধ্যমতো উত্তর দিয়ে যাই। ওরা কম্পিউটারে নানা ওয়েবসাইট দেখে। তথ্যশালাগুলো ঘোরে। পড়ে ওই সময়ের বিভিন্ন পত্রপত্রিকার আর্কাইভ।আমার বড় মেয়ে আর্কাইভ ঘেঁটে দেখার পর আমাকে নানা প্রশ্ন করতে থাকে। বুঝলাম এ প্রজন্মকে প্রশ্নগুলোর উত্তর বোঝানো বেশ বেদনাদায়কও বটে। কী জবাব দেব আমি? কী জবাব দেওয়ার আছে? এ প্রশ্নগুলো ইতিহাসের নির্মমতম মাইলস্টোন হয়েই থেকে যাবে। জাতির জনক হত্যাকাণ্ডের এ নৃশংসতম ঘটনার বিষয়ে মার্কিন যুক্তরাষ্ট্রে অনেক আলোচিত ঘটনা ঘটেছে। মনে পড়ছে, '৮৯-৯০ সালে আমরা প্রচণ্ড বরফপাত উপেক্ষা করে জাতিসংঘের সামনে বিক্ষোভ করেছিলাম। আমাদের দাবি ছিল, 'ইনডেমনিটি অধ্যাদেশ বাতিল কর।' প্রবাসী যুক্তরাষ্ট্রবাসী বাঙালিরা সেদিন এ দাবিতে ছিলেন সোচ্চার।ইনডেমনিটি আইন বাতিলের মধ্য দিয়ে জাতির জনকসহ ১৫ আগস্টের হত্যাযজ্ঞের বিচার কাজের শুরু হয়। কিন্তু এমনটি হওয়ার কথা ছিল না। একটি মর্মান্তিক হত্যাযজ্ঞকে বিচারের আওতার বাইরে রাখার জন্য কারা তৎপর ছিল? কেন ছিল? এ প্রশ্নটিও করছে এই প্রবাসী প্রজন্ম।মনে পড়ছে এ তরুণ প্রজন্মের একটি ছেলে তানভীর শাকিলের কথা। নব্বইয়ের গণঅভ্যুত্থানের সময় আমরা যখন প্রবাসে ব্যাপক আন্দোলন গড়ে তুলি, তখন সেও তার পিতার সঙ্গে ওইসব সমাবেশে আসত। এখন সে কলম্বিয়া বিশ্ববিদ্যালয়ে আইনশাস্ত্র নিয়ে পড়াশোনা করছে। বঙ্গবন্ধুর খুনিদের ফাঁসির রায় কার্যকর হওয়ার পর ফোনে আমি যখন তার সঙ্গে কথা বলছিলাম তখন তার প্রথম প্রশ্নটি ছিল- 'কিন্তু ১৫ আগস্টের বেনিফিসিয়ারিরা তো রয়েই গেল। তাদের চিহ্নিত করা এবং সমূলে বয়কট করা প্রয়োজন।' যুক্তরাষ্ট্রে অনেক প্রতিভাবান তরুণ-তরুণী আছে, যারা বাংলাদেশের সঠিক ইতিহাস, ঐতিহ্য, সংস্কৃতি, কৃষ্টি বিষয়ে অনর্গল বক্তব্য দিতে পারে। তাদের জন্মস্থান কিংবা বেড়ে ওঠার আবহ, যুক্তরাষ্ট্র বিধায় তারা বিভিন্ন তথ্য-উপাত্ত ঘেঁটে জেনে নিয়েছে অনেক গভীর সত্য। অনেক তীক্ষষ্ট উপলব্ধি সঞ্চয় করেছে তারা।ড. নুরুন নবীর ছেলে মুশফিক নবী কিংবা ড. মহসিন আলীর মেয়ে মালিসা আলীর নাম আমি খুব গর্বের সঙ্গেই নিতে পারি। মনে পড়ছে বিজয় দিবসের একটি অনুষ্ঠানে অত্যন্ত দক্ষতার সঙ্গে বক্তব্য দিয়ে মার্কিন কংগ্রেসের কয়েকজন সদস্যকেও তাক লাগিয়ে দিয়েছিল মালিসা আলী। বর্ণনা দিয়েছিল, জাতির জনক হত্যার চরম বর্বরতার।গত ২৭ জানুয়ারি বিকেলে নিউইয়র্কের জ্যাকসন হাইটসের বাঙালি অধ্যুষিত এলাকা দিয়ে যখন হাঁটছিলাম তখন দোকানপাট, রেস্টুরেন্ট, সড়কজুড়ে বয়ে যাচ্ছিল আনন্দের বন্যা। অনেকে গাড়িতে বাংলাদেশের পতাকা উড়িয়ে মেতেছিলেন উল্লাসে। বেশ ক'জন তরুণ প্রজন্মের সদস্যই বলেছে, যেসব ঘাতক বিদেশে পালিয়ে আছে, তাদের দ্রুত দেশে ফিরিয়ে নেওয়া হোক। তাদের শাস্তিও কার্যকর করা হোক। একই সঙ্গে একাত্তরের ঘাতক-রাজাকার-যুদ্ধাপরাধীদের বিচার প্রক্রিয়া শুরুর তাগিদও দিয়েছে অভিবাসী বাঙালি প্রজন্ম। তাদের সুদৃঢ় প্রত্যয় দেখলে আমার বারবারই মনে হয়, দেশে ফিরে এই প্রবাসী প্রজন্ম একদিন বাংলাদেশের হাল ধরবেই। গড়ে তুলবে সোনার বাংলাদেশ।-------------------------------------------------------------------দৈনিক সমকাল । ঢাকা । ৩০ জানুয়ারি ২০১০ শনিবার প্রকাশিত   ছবি- ম্যান্ডি প্রিটি 
                    
