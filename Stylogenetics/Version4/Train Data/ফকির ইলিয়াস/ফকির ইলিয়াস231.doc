বারাক ওবামার ১০০ দিন _ শান্তির অন্বেষণ




 
                        বারাক ওবামার ১০০ দিন : শান্তির অন্বেষণ
ফকির ইলিয়াস 
=========================================
 মার্কিন যুক্তরাষ্ট্রের চরম অর্থনৈতিক মন্দা শিশু নিপীড়নের মাত্রা বাড়িয়ে দিয়েছে। তা নিয়ে শঙ্কা প্রকাশ করছে স্থানীয় শিশু কল্যাণ কেন্দ্রগুলো। এক সমীক্ষায় দেখা গেছে, ২০০৯ সালের শুরুর তিন মাসে মার্চ পর্যন্ত যুক্তরাষ্ট্রে শিশুদেরকে অবজ্ঞার হার বেড়েছে পনেরো শতাংশ। এর কারণ হিসেবে অর্থনৈতিক অসঙ্গতিকেই দায়ী করা হচ্ছে। বোস্টনে একজন মা তার সন্তানকে সুচিকিৎসা দিতে না পারায় ডায়াবেটিক আক্রান্ত শিশুটির মৃত্যু হয়েছে। মা বলেছেন, তিনি চিকিৎসার ইন্স্যুরেন্স নিয়মিত দিতে পারছিলেন না। ফলে চিকিৎসা করানো কঠিন হয়ে পড়েছিল। আটলান্টায় একজন মা চাকরি হারিয়ে ভরণপোষণ বহন করতে পারছিলেন না নিজ সন্তানদের। দুই সন্তানকে হত্যা করে নিজেও আত্মহত্যা করেছেন।
প্রজন্মের সার্বিক নিরাপত্তা নিয়ে একটি উৎকণ্ঠা বিশ্বের চারদিকে। দিনবদলের অঙ্গীকার নিয়ে ক্ষমতায় এসেছেন প্রেসিডেন্ট বারাক ওবামা। তার ভোটারদের একটি বিরাট অংশও ছিল তরুণ-তরুণী। ‘হ্যাঁ আমরাই পারবো’ এমন একটা প্রত্যয় ছিল সবার চোখে মুখে। লক্ষ্য একটিই, দিন পরিবর্তনের হাওয়া বইয়ে দেয়া। কিন্তু তা করতে তিনি কতোটা কাজ করতে পারছেন তা নিয়ে একটি জল্পনা সবদিকে। তার ১০০ দিনের শাসনে চলছে যোগ-বিয়োগ। 
প্রেসিডেন্ট বারাক হোসেন ওবামা তার যাত্রার শুরুতেই মুসলিম বিশ্বের সঙ্গে সুসম্পর্ক পুনরুদ্ধারের দৃঢ় প্রত্যয় ব্যক্ত করেছিলেন। সেই লক্ষ্যে তিনি বেশ কিছু মুসলিম দেশ ইতিমধ্যেই সফর করেছেন। কোনো কোনো দেশে তীব্র প্রতিবাদের মুখোমুখিও হতে হয়েছে মার্কিন প্রেসিডেন্টকে। কিন্তু তারপরও তিনি বলেছেন, আমরা সম্প্রীতির সুসম্পর্ক চাই। প্রেসিডেন্ট ওবামার একটি পরিচয় বিশ্ববাসী জানেন, তিনি অর্ধেক মুসলিম বংশোদ্ভূত। যদিও তিনি খ্রিস্টান ধর্মে বিশ্বাস করেন। ডেমোক্রেটিক পার্টির এই প্রথম কৃষ্ণাঙ্গ প্রেসিডেন্ট ক্ষমতা গ্রহণের পর থেকেই প্রধান বিরোধী দল রিপাবলিকান পার্টি যে তাকে খুব সহযোগিতা করে আসছে তাও কিন্তু নয়। তারপরও ওবামা তার প্রজ্ঞার সঙ্গে পরিস্থিতি মোকাবেলা করে যাচ্ছেন। বিশেষ করে সন্ত্রাস দমনে তার নীতিটি হচ্ছে ‘উসকে দেয়া নয়, আলোচনার মাধ্যমেই সমস্যার সমাধান চাই’। যা বিশ্বের বিভিন্ন মহলে এ পর্যন্ত নন্দিতই হয়েছে।
প্রেসিডেন্ট ওবামা সম্প্রতি ক্যারিবিয়ান আইল্যান্ডগুলো সফর করেছেন। ত্রিনিদাদ ও টোবাগো সফরকালে তার দ্বিপাক্ষিক বৈঠক হয়েছে ভেনেজুয়েলার প্রেসিডেন্ট হুগো শ্যাভেজের সঙ্গে। ওবামা বলেছেন, আসুন বেশি কথা না বলে বিশ্বকে একটি সৃজনশীল নেতৃত্বের পথে এগিয়ে নিয়ে যাই। প্রেসিডেন্ট বলেছেন, গণতন্ত্রের পক্ষে বক্তৃতা আমরা অনেক শুনেছি। এখন সময় কাজ করার। কারণ এই প্রজন্ম আমাদের সিদ্ধান্ত ও নেতৃত্বের দিকে তাকিয়ে আছে।
বিশ্বের এই সময়ের আলোচিত বামপন্থী নেতা হুগো শ্যাভেজের কাছ থেকে একটি উপহারও গ্রহণ করেছেন বারাক ওবামা। ওবামা একটি সুসম্পর্ক গড়ে তুলতে চাইছেন প্রতিবেশী কম্যুনিস্ট দেশ কিউবার সঙ্গেও। তিনি বলেছেন, গুয়েন্তানামো বে’তে বন্দীদের ব্যাপারে উদার নীতি যুক্তরাষ্ট্র ইতিমধ্যেই গ্রহণ করেছে। সেখানে যে কোনো অমানবিক কায়দায় যাতে কাউকে নির্যাতন করা না হয় সে নির্দেশ ইতিমধ্যে দেয়া হয়েছে। ওবামা বলেন, কিউবারও উচিত যথাশিগগির সম্ভব রাজবন্দীদেরকে মুক্তি দেয়া। প্রেসিডেন্ট ওবামা বলেন, কিউবা এখন রাউল কাস্ট্রের নতুন নেতৃত্বে এগিয়ে যাওয়ার প্রত্যয় ব্যক্ত করছে। তাদের উচিত গণতন্ত্রকে বারবার কটাক্ষ না করে গণতন্ত্রের সৌন্দর্যকে গ্রহণ করা। এবং তা মানুষের কল্যাণে লাগানো। ওবামা বলেন, যুক্তরাষ্ট্রে অভিবাসী কিউবান আমেরিকানরা বছরে মিলিয়ন মিলিয়ন ডলার কিউবায় তাদের স্বজনদেরকে পাঠান। কিউবান সরকার তা থেকে একটি মোটা অঙ্কের ফি কেটে নেয় এই ফি কর্তনের পরিমাণ কমানো দরকার। তা হলেই ভুক্তভোগী কিউবান নাগরিকরা আরেকটু বেশি স্বস্তি পাবে।
প্রেসিডেন্ট বারাক ওবামার প্রশাসন কর্তৃক গৃহীত বেশকিছু উদারনীতি বিশ্বে প্রশংসা পাচ্ছে। তিনি বলেছেন, কাউকে ‘মুসলিম টেরোরিস্ট’ বলে আখ্যায়িত করা যাবে না। কারণ সন্ত্রাসীদের কোনো জাত-পাত, জাতি ধর্ম নেই। ভেনেজুয়েলা এবং কিউবার প্রতি আরোপিত বেশকিছু নিষেধাজ্ঞাও তুলে নিয়েছেন ওবামা। কিন্তু কিউবার প্রতি আরোপিত ইউএস ট্রেড এমবার্গো এখনো তুলে নেয়া হয়নি।
এদিকে ভেনেজুয়েলার প্রেসিডেন্ট হুগো শ্যাভেজ বলেছেন, আমরা পরাশক্তির দিকে উদারতার হাত বাড়িয়েছি। দেখি তারা তা গ্রহণে কতোটা সমর্থ। শ্যাভেজ বারাক ওবামাকে একটি বই উপহার দিয়ে বলেছেন প্রতাপশালী প্রেসিডেন্টের উচিত বিশ্বের বামধারার রাজনীতি, উদারতা এবং উত্থান পড়ে দেখা। তিনি যে বইটি ওবামাকে উপহার দিয়েছেন তা ইতিমধ্যে আমাজন ডটকমে অন্যতম বেস্ট সেলার হিসেবে খ্যাতি পেয়েছে। 
বইটির লেখক একজন উরুগুয়েনিয়ান সাংবাদিক। বইটির নাম ‘ওপেন ভেইনস অব ল্যাটিন আমেরিকা : ফাইভ সেঞ্চুরিস অব দ্য পিলেজ অব দ্য কনটিনেন্ট’। (Open Veins Of Latin America : Five Centuries Of The Pillage Of A Continent – By Eduardo Galeano  )
লেখক মি. এডওয়ার্ডো গেলিয়ানো একজন বামপন্থী বুদ্ধিজীবী হিসেবে সমধিক পরিচিত। বহুল আলোচিত এই বইটি সম্পর্কে লেখক বলেছেন, আমি প্রত্যক্ষ অভিজ্ঞতার স্বচ্ছতা ধারণ করে বইটি লিখেছি। প্রেসিডেন্ট ওবামা বইটি পড়বেন জেনে খুব ভালো লাগছে। 
ওবামা যে দ্বার উন্মোচন করতে চাইছেন তা বিশ্বের প্রজন্মের কল্যাণে কতোটা স্বস্তি বয়ে আনবে তা নিয়ে প্রশ্ন থেকেই যাচ্ছে। বিশেষ করে ইসরাইল-ফিলিস্তিন ইস্যুটি সরগরম করে রাখছে মধ্যপ্রাচ্যের মাঠ। আরব দেশগুলোর বাদশাহ, খলিফা, আমির, শাসককুল একদিকে মার্কিন যুক্তরাষ্ট্রের তাঁবেদারিতে যেমন পাল্লা দিচ্ছেন অন্যদিকে নিজেদের মধ্যে ঐক্যের বিষয়টি প্রতিষ্ঠা করতে পারছেন না। 
ওবামা প্রশাসন একটি স্বাধীন ফিলিস্তিন রাষ্ট্রে সার্বভৌমত্ব প্রতিষ্ঠায় প্রত্যয়ের কথা ব্যক্ত করেছে আবারো। একই অঙ্গীকার ব্যক্ত করছে ইউরোপীয়ান ইউনিয়নের দেশগুলোও। মধ্যপ্রাচ্যে শান্তি প্রতিষ্ঠা করা গেলে আরব বিশ্বের সৌহার্দ্যপূর্ণ সমর্থন পাবে যুক্তরাষ্ট্র এমন কথা অনেক আগেই বলেছেন সমাজ বিজ্ঞানীরা। ওবামার নেতৃত্বে তা কতোটা সম্ভব করতে পারে তাই দেখার বিষয়।
বিশ্বের জাহাজ পথে বাণিজ্যের ক্ষেত্রে নতুন একটি দানবতন্ত্র কাঁপিয়ে তুলেছে সবাইকে। তা হচ্ছে সোমালিয়ান সশস্ত্র ‘পাইরেট বাহিনী’। এরা ছোট ছোট ট্রলারে করে এসে গভীর সমুদ্রে বিভিন্ন দেশের জাহাজগুলোকে জিম্মি করছে। হাইজ্যাক করে মুক্তিপণ দাবি করছে। অতীতের তুলনায় গেলো ৬ মাসে এর সংখ্যা বেড়েছে দ্বিগুণ। সম্প্রতি যুক্তরাষ্ট্রের একটি জাহাজ এই পাইরেট বাহিনী কর্তৃক জিম্মি হওয়ার পর তা নিয়ে ব্যাপক তোলপাড় হয়। যুক্তরাষ্ট্রের একটি যুদ্ধ জাহাজ সেখানে পৌঁছে ছয়জন পাইরেট সদস্যকে হত্যার পর জাহাজটি উদ্ধার করে। ইতিমধ্যে ফ্রান্স, নরওয়ে, ইংল্যান্ড, জার্মানিরও জাহাজ আক্রান্ত হয়েছে এই পাইরেট বাহিনী দ্বারা। গালফ অব এডেনে একটি নরওয়ের জাহাজ উদ্ধার করেছে একটি কানাডিয়ান ওয়ারশিপ। এই বিষয়টি নিয়ে ন্যাটো ইতিমধ্যে তীব্র উদ্বেগ প্রকাশ করেছে। মার্কিনি বিদেশ মন্ত্রী হিলারি ক্লিনটন ও প্রেসিডেন্ট ওবামা আবারো জোর দিয়ে বলেছেন, বিশ্বের জল-স্থল সবখানেই মানুষের নিরাপত্তা বিধানে যুক্তরাষ্ট্রে সবার সহযোগিতা চায়।
-------------------------------------------------------------------
দৈনিক ভোরের কাগজ।ঢাকা। ১২ মে ২০০৯ মংগলবার প্রকাশিত
  

                    সর্বশেষ এডিট : ১৮ ই মে, ২০০৯  সকাল ৭:১৮                

