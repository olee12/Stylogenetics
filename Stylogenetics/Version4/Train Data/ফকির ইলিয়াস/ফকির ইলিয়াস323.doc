জন্মশতবর্ষে  মহান বিপ্লবী  বিনোদবিহারী চৌধুরী




 
                        এই ছবিতে যে মানুষটিকে দেখছেন , তিনি বিনোদবিহারী চৌধুরী । এক মহান বিপ্লবী । এক মহান সমাজ সংস্কারক । ভাবেন, বিশ্ব নিয়ে।
বিশ্বের মানবতা নিয়ে ।
চট্টগ্রামে এখন উৎসব চলছে একজন আজীবন সংগ্রামী শতবর্ষী বিপ্লবীকে ঘিরে। জীবনের শততম বছরের এই সন্ধিক্ষণেও বয়স তাঁর কাছে যেন হার মেনেছে। তিনি ব্রিটিশবিরোধী আন্দোলনের অগ্নিপুরুষ মাস্টারদা সূর্য সেনের সাথি, ঐতিহাসিক জালালাবাদ যুদ্ধের অন্যতম বীর যোদ্ধা বিপ্লবী বিনোদবিহারী চৌধুরী।  ২০১০ সালের ১০ জানুয়ারি  গণসমাজের জীবন্ত কিংবদন্তিতুল্য অভিভাবক শ্রী বিনোদবিহারীও পদার্পণ করছেন শততম বর্ষে।
এই মহান বিপ্লবী আজ বয়সের ভারে ন্যুব্জ, তবু হাস্যোজ্জ্বল। এখনো তারুণ্য ঝরে পড়ে তাঁর চলন-বলন ও আলাপনে।
 নগরীর ১২০ মোমিন রোডের বাসভবন বিপ্লবী কুটিরে জন্মদিনে ছিল তাঁর হাসিমুখ। অনেকটা শিশুর মতো। ঘর ভর্তি আত্দীয়স্বজন, নাতি-পুতি আর শুভাকাঙ্ক্ষীর ভিড়। ছোট্ট কুটিরে ঠাঁই ধরে না। 
ছিল তাঁর কখনো ক্ষুব্ধ প্রতিক্রিয়া, কখনোবা নতুন প্রজন্মের কাছে, জাতির কাছে প্রত্যাশার কথা। সেই সঙ্গে শুনিয়েছেন, শরীর সুস্থ রাখার 'জাদুমন্ত্র'। 
বলেছেন, এখানেই থেমে যেতে চান না তিনি। প্রকৌশলী নাতি বিদেশ থেকে উচ্চশিক্ষা নিয়ে দেশে ফিরে আসার পর নাতবৌ ঘরে তুলে তবেই চলে যাওয়ার ইচ্ছা। ইঞ্জিনিয়ারিংপড়ুয়া নাতি সৌম শুভ্র চৌধুরী তখন চিরতরুণ দাদুর পাশে চৌকিতে বসা। 
 তাঁকে জন্মদিনের শুভেচ্ছা জানাতে তাঁর বাসায় গিয়েছিলেন অনেকেই। ছিলেন, জেলা প্রশাসক এবং সমাজের বিভিন্ন শ্রেণী ও পেশার লোকজন। শতবর্ষী বিপ্লবীকে জানালেন বিনম্র শ্রদ্ধা।
ব্রিটিশবিরোধী স্বদেশি আন্দোলনে মাস্টারদা সূর্য সেন ও তাঁর সাথিদের প্রাণপণ লড়াই এবং আত্দত্যাগের প্রসঙ্গ ধরে সেই বীর সংগ্রামীদের প্রতি শ্রদ্ধা ও কৃতজ্ঞতা প্রকাশ করতেই রাগে-ক্ষোভে অগ্নিশর্মা হয়ে উঠলেন মাস্টারদার সাথী বিনোদবিহারী। 
বললেন, 'আমাদের প্রতি শ্রদ্ধাটা কেবল মুখের কথা, মনের কথা নয়। মাস্টারদা সূর্য সেনের নামে কোনো একটি সড়কের নামকরণ হয়নি। তাঁর বাড়িটি এখন শত্রুসম্পত্তি।'  এসব বলতে গিয়ে কেঁপে কেঁপে উঠছিলেন তিনি। রাগ-ক্ষোভ-অপমানের জ্বালা নিয়ে প্রশ্ন তুললেন-'মাস্টারদার বাড়ি কী করে এনিমি প্রপার্টি হয়?   জালালাবাদ পাহাড়ের যুদ্ধে যাঁরা প্রাণ দিলেন, সেখানে তাঁদের জন্য স্মৃতিসৌধ কই?' অতঃপর একটু দম নিয়ে হতাশ স্বরে বললেন, 'মাস্টারদার প্রতি শ্রদ্ধা না জানিয়ে আমি বিনোদবিহারীকে শ্রদ্ধা দেখানোর কি কোনো অর্থ হয়!' একসময় নিজেই প্রসঙ্গ পাল্টালেন। সবাইকে জন্মদিনের মিষ্টিমুখ করালেন। একটু হালকা হলেন। ঘর ভর্তি মানুষ চুপ। তারপর অনেক অনুরোধে নতুন প্রজন্মের কাছে প্রত্যাশা আর দেশ নিয়ে তাঁর স্বপ্নের কথা বললেন অল্প কথায়। নতুন প্রজন্মের প্রতি আজীবন সংগ্রামী বিনোদবিহারী চৌধুরীর বাণী: 'দুর্বলতা পরিহার করো। ভীরুতা, কাপুরুষতা দূর করে সাহসী হও। অন্যায়-অবিচারের বিরুদ্ধে রুখে দাঁড়াও, প্রতিকার করো। মনে রাখতে হবে-ভোগে সুখ নেই, ত্যাগেই সুখ।' নীরোগ, সুস্থ জীবনের জন্য স্বল্পাহার ও ভারী খাবার পরিহারেরও পরামর্শ দিলেন তরুণদের। আর দেশ সম্পর্কে বললেন, 'আমার সোনার বাংলা চাই। বঙ্গবন্ধুর সোনার বাংলা। বঙ্গবন্ধুর এই চাওয়ার কথা সবাই কেন ভুলে যায়!' জন্মশতবর্ষ উদ্যাপন বিপ্লবী বিনোদবিহারী চৌধুরী জন্মশতবর্ষ উদ্যাপন পরিষদের উদ্যোগে ৮ জানুয়ারি থেকে পালিত হয়েছে তিন দিনব্যাপী জন্মশতবর্ষ উৎসব।  শুক্রবার শহীদ মিনারে বিনোদবিহারীর জন্মশতবর্ষ উৎসবের উদ্বোধন করেন তত্ত্বাবধায়ক সরকারের সাবেক প্রধান উপদেষ্টা বিচারপতি মুহাম্মদ হাবিবুর রহমান। শনিবার বিকেলে জে এম সেন হলের মাস্টারদা সূর্য সেন মঞ্চে 'শতাব্দীর স্মৃতিমালা' শীর্ষক এক আলোচনা অনুষ্ঠিত হয়। এতে প্রধান অতিথি ছিলেন শিল্পকলা একাডেমীর মহাপরিচালক কামাল লোহানী। আলোচনা শেষে কবিগানের আয়োজন করা হয়।
বিপ্লবী বিনোদবিহারীর জন্মশতবর্ষ উৎসবের তৃতীয় দিন ছিল  
১০ জানুয়ারি রবিবার। নগরীর ডিসি হিলে নজরুল মঞ্চে সকাল ৮টা থেকে হয়েছে সংগীতানুষ্ঠান। এ ছাড়া ছিল মুক্তিযুদ্ধের গল্প। বেগম মুশতারি শফির সভাপতিত্বে অনুষ্ঠেয় আলোচনায় বক্তৃতা করেছেন,অভিনেতা খায়রুল আলম সবুজ, মুক্তিযোদ্ধা ফারুক-ই-আজম বীরপ্রতীক ও মুক্তিসংগ্রামী শিল্পী সংস্থার সদস্য শীলা মোমেন। এরপর শপথ পাঠ করিয়েছেন বিপ্লবী বিনোদবিহারী চৌধুরী।
বিকেল সাড়ে ৪টায় জে এম সেন হলের মাস্টারদা সূর্য সেন মঞ্চে আয়োজন ছিল গণসংবর্ধনার। অধ্যাপক আলমগীর মোহাম্মদ সিরাজ উদ্দিনের সভাপতিত্বে এই গণসংবর্ধনায় প্রধান অতিথি ছিলেন নোবেলজয়ী মুহাম্মদ ইউনূস। শুভেচ্ছা বক্তব্য দিয়েছেন বিচারপতি মুহাম্মদ হাবিবুর রহমান, অধ্যাপক আলমগীর মোহাম্মদ সিরাজ উদ্দিন, ড. আনিসুজ্জামান, কামাল লোহানী, আতাউর রহমান খান কায়সার, ড. ভারতী রায়, ড. জামাল নজরুল ইসলাম, অধ্যাপক সিকান্দর খান, অধ্যাপিকা মাহফুজা খানম প্রমুখ।  
 তিনি আমাদের সমাজের পাথেয় ।
তাঁর আদর্শ প্রজন্মের প্রত্যয় হোক ।
   

                    সর্বশেষ এডিট : ১৩ ই জানুয়ারি, ২০১০  সকাল ৮:৪৮                

