নির্বাচনকে সামনে রেখে চরম সংকটে যুক্তরাষ্ট্রের অর্থনীতি




 
                        নির্বাচনকে সামনে রেখে চরম সংকটে যুক্তরাষ্ট্রের অর্থনীতি
ফকির ইলিয়াস 
------------------------------------------------------------------------------
যুক্তরাষ্ট্রের অর্থনৈতিক মন্দা ক্রমশ চরমের দিকে এগিয়ে যাচ্ছে। রিয়েল এস্টেট ব্যবসায় ধস নামার পর স্টক মার্কেটেও নেমে এসেছে চরম বিপর্যয়। লেহমান ব্রাদার্স নামের বিখ্যাত স্টক ব্রোকার কোম্পানিটি ‘চ্যাপ্টার ইলেভেন’ দাখিলের মাধ্যমে ব্যাংকক্রাপসি করার ঘোষণা দিয়েছে। অর্থনীতির এই দেউলিয়াপনা শঙ্কিত করে তুলেছে যুক্তরাষ্ট্রের জনজীবন।
ওয়াশিংটন মিচ্যুয়াল, গোল্ডম্যান শাকস প্রভৃতি বড় বড় কোম্পানিতেও শুরু হয়েছে নানা ধকল। বিশ্বের চতুর্থ বৃহৎ ইনভেস্টমেন্ট ব্যাংক হিসেবে পরিচিত ছিল লেহমান ব্রাদার্স। নিউইয়র্কে ৬ হাজারসহ পুরো বিশ্বে ২৬ হাজার ২০০ কর্মজীবী ছিলেন এই কোম্পানিতে। দেউলিয়া ঘোষিত হওয়ায় এরা সবাই চাকরি হারিয়েছেন।
ম্যারিন লিঞ্চ নামের আরেকটি ইনভেস্টম্যান্ট ব্যাংককে ৫০ বিলিয়ন মূল্যে কিনে নিয়েছে ব্যাংক অব আমেরিকা। মর্গেজ লগ্নিকারী দুটি সংস্থা ‘ফানি মে’ এবং ‘ফ্রেডি ম্যাক’কে সরকারি অনুদান দিয়ে চালু রাখার সিদ্ধান্ত নিয়েছে যুক্তরাষ্ট্রের রাষ্ট্রীয় কোষাগার।
সব মিলিয়ে এক বিপন্ন সময় অতিক্রম করছে যুক্তরাষ্ট্র। জর্জ বুশের শাসনকাল শেষ হওয়ার মাত্র ২ মাস আগে এই চরম সংকটাপন্ন অবস্থা আরও বিষিয়ে তুলেছে নাগরিক জীবন। রাজনীতিতে এখন মুখ্য আলোচনার বিষয় হচ্ছে- যুক্তরাষ্ট্রের অর্থনৈতিক মন্দার ঘটনা। ডেমোক্রেটিক প্রেসিডেন্ট প্রার্থী বারাক ওবামা বলেছেন, বুশ প্রশাসনের চরম ক্রান্তিকালের শেষ পর্যায়ে আছি আমরা এখন। তার শাসনের ৮ বছর গোটা জাতিকে কয়েক যুগ পিছিয়ে দিয়েছে। বুশ প্রশাসন কখনোই ভোক্তাদের স্বার্থ রক্ষা করেনি। মধ্যশ্রেণীর জনজীবনের দিকে তাদের কোনো নজরই ছিল না। ফলে এখন আমরা এমন ঘোর সংকটে নিপতিত হয়েছি।
রিপাবলিকান প্রেসিডেন্ট প্রার্থী জন ম্যাককেইন বলেছেন, যুক্তরাষ্ট্রের অর্থনীতির ভিত অত্যন্ত মজবুত। এখন আমরা খুব ‘ডিফিকাল্ট টাইম’ অতিক্রম করছি। আমি প্রতিজ্ঞা করছি, আমরা কখনোই জাতিকে আর এই দুঃসময়ের মুখোমুখি হতে দেব না। আমরা ওয়াল স্ট্রিটের রমরমা অবস্থা দ্রুত ফিরিয়ে আনব।
জন ম্যাককেইনের সুরেই কথা বলেছেন বর্তমান প্রেসিডেন্ট জর্জ বুশ। তিনি বলেছেন, আমরা অর্থনৈতিক মন্দা কাটিয়ে ওঠার জোর চেষ্টা করছি। প্রতিবেশী দেশগুলো এবং মিত্র শক্তির সহযোগিতায় আমরা অর্থনীতির সংকট কাটিয়ে উঠতে পারব বলেই আমার বিশ্বাস।
বুশ কিংবা ম্যাককেইন যাই বলুন না কেন, যুক্তরাষ্ট্রের জনগণ চাইছেন ৮ বছর পর একটা পরিবর্তন আসুক। অবসান হোক রিপাবলিকান যুগের। জনপ্রিয়তার দিক দিয়ে বারাক ওবামা এগিয়ে থাকলেও শেষ পর্যন্ত তার ভাগ্যে কি আছে তা নিয়ে সংশয় থেকেই যাচ্ছে। একজন কৃষ্ণাঙ্গকে হোয়াইট হাউসের অধিকর্তা হিসেবে দেখতে মার্কিনী জাতি কতটা প্রস্তুত কিংবা আদৌ প্রস্তুত কি না, সে প্রশ্ন বারবার করছেন রাজনৈতিক বিশ্লেষকরা। বারাক ওবামার মূল ভোটের পুঁজিতে হানা দেয়ারও সর্বাত্মক চেষ্টা করছেন জন ম্যাককেইন।
জরিপে দেখা গেছে আলাস্কা অঙ্গরাজ্যের গভর্নর সারাহ পলিনকে ভাইস প্রেসিডেন্ট হিসেবে বেছে নেয়ার পর জন ম্যাককেইনের পক্ষে মহিলা ভোট বেড়েছে। নিউইয়র্ক অঙ্গরাজ্যে হঠাৎ করেই জন ম্যাককেইনের জনপ্রিয়তা বেড়েছে। যদিও নিউইয়র্ক রাজ্যটি ডেমোক্রেটদের ভোটব্যাংক বলে পরিচিত।
অর্থনৈতিক সমৃদ্ধি, ইরাক-আফগান ইস্যু, স্বাস্থ্যনীতির উন্নয়ন, শিক্ষা উন্নয়ন, গোয়েন্দা শক্তি বৃদ্ধি প্রভৃতি ইস্যুতে বারাক ওবামা জনপ্রিয়তায় এগিয়ে আছেন। অন্যদিকে সন্ত্রাস দমন, স্বদেশের স্বার্থরক্ষা, অভিজ্ঞতা, নেতৃত্ব প্রভৃতি ইস্যুতে জনপ্রিয়তায় এগিয়ে আছেন জন ম্যাককেইন। দেশব্যাপী জরিপে এই মুহূর্তে জন ম্যাককেইন ৭৯ ভাগ এবং বারাক ওবামা ৬৭ ভাগ জনপ্রিয়তা পেয়ে এগিয়ে যাচ্ছেন। তবে তা প্রায় প্রতিদিন উঠানামা করছে।
এ দিকে ক্ষমতার শেষ মাসগুলোতে এসেও বুশ প্রশাসনের যুদ্ধংদেহী মনোভাব আরও অতিষ্ঠ করে তুলেছে মার্কিনী জনমানস। পাকিস্তানে যুদ্ধ শুরুর হুমকি, ইরানে আক্রমণ পরিচালনার অভিলাষ বারবারই নিন্দিত হচ্ছে। বিশেষ করে মার্কিনী জনজীবনে রিসেশনের রাহুগ্রাস, এই প্রজন্মকে রিপাবলিকানদের প্রতি আরও ঘৃণাপ্রবণ করে তুলছে।  
--------------------------------------------------------------------------------
দৈনিক ডেসটিনি । ২১ সেপ্টেম্বর ২০০৮ রোববার প্রকাশিত  
    

                    সর্বশেষ এডিট : ২১ শে সেপ্টেম্বর, ২০০৮  রাত ২:১৯                

