ধন্যবাদ , মাহমুদুস সামাদ চৌধুরী কয়েস




 
                        ১৯৯৪ সালের বৃষ্টিস্নাত একটি বিকেল। সিলেটের দক্ষিণ সুরমার নাজিরের
বাজারে একটি সাহিত্যানুষ্টান। প্রধান অতিথি রাসেল স্মৃতি সংসদের সভাপতি
মাহমুদুস সামাদ চৌধুরী কয়েস। বিশেষ অতিথি আমি। আমরা একটি ছোট
কাফেলা। আমার সাথে কবি শাহ শামীম, কবি শামীম শাহান, ছড়াকার জগলু
চৌধুরী, কবি ফয়জুর রহমান ফয়েজ। আরো কয়েকজন।
অনুষ্টান শেষ হলো। আমরা বের হলাম।
কয়েস ভাই খুব মিশুক মানুষ। সিলেট - ৩ আসনে সে সময়েই আওয়ামী
লীগের সম্ভাব্য প্রার্থী তিনি। আমি ও সেই আসনের অন্তর্ভূক্ত এলাকার বাসিন্দা। 
কয়েস ভাই বললেন, চলুন আমার গাড়ীতে করে নামিয়ে দেবো। আমরা
উঠে পড়লাম। তার জীপটি চলতে থাকলো সিলেট শহরের দিকে।
এর কদিন আগেই আমরা মা কে হারিয়েছি। হাঁ, আমার মা। আমাদের মা।
শহীদ জননী জাহানারা ইমাম।আমার মনটা খুব ভারাক্রান্ত।
আমিই কথা শুরু করি। বিষয় - ঘাতক দালালদের বিচার।
কয়েস ভাই কে বলি, এদেশে যুদ্ধাপরাধীদের বিচার হবেই।কথাটি আমার নয়। কথাটি শহীদ জননীর।
কয়েস ভাই সায় দেন। বলেন -ফকির ইলিয়াস, আপনারা আমার জন্য দোয়া করবেন, আমি যদি দক্ষিনসুরমা- ফেন্চুগন্জ এলাকার এম পি হতে
পারি আমি একা হলেও সেই প্রস্তাব সংসদে তুলবো।
আমি বলি, আপনি তা করবেন কয়েস ভাই ! 
আমার চোখ দিয়ে দুফোটা অশ্রু বয়ে পড়ে। দু:খ পাই , জাহানারা ইমাম
নেই সেকথা ভেবে।
১৯৯৬ এর নির্বাচনে সে আসনে মনোনয়ন পান আতিকুর রহমান।তিনি
হেরে যান।
২০০১ এর নির্বাচনে সে আসনে মনোনয়ন পান কয়েস ভাই। তিনি জিততে পারেন নি। জিতেন বিএনপি র শফি চৌধুরী।
২০০৮ এর নির্বাচনে সিলেট - ৩ আসনে জিতেছেন মাহমুদুস সামাদ চৌধুরী কয়েস। আমার এম পি তিনি।
দুই  ২৯ জানুয়ারি ২০০৯। নিউইয়র্ক সময় দুপুর। টিভির চ্যানেল দেখছি একেকটা ঘুরিয়ে ফিরিয়ে। দেখলাম আমার  এম পি সংসদে দাঁড়িয়ে যুদ্ধাপরাধীদের বিচারের প্রস্তাব করছেন। এর পরই টান টান উত্তেজনা।
কন্ঠভোটে পাশ হয়ে যায় প্রস্তাব টি।
টিভি সেটের সামনে আমি দাঁড়িয়ে যাই ।
আমার মনে পড়ে শহীদ জননী জাহানারা ইমামের কথা। আমার মনে পড়ে
সেদিনের মাহমুদুস সামাদ চৌধুরী কয়েসের কথা।
আহা , আজ যদি মা জাহানারা ইমাম বেঁচে থাকতেন !
আপনাকে অশেষ ধন্যবাদ প্রিয় সাংসদ । আপনি আপনার কথা রেখেছেন।
  

                    সর্বশেষ এডিট : ৩০ শে জানুয়ারি, ২০০৯  রাত ৯:৪৬                

