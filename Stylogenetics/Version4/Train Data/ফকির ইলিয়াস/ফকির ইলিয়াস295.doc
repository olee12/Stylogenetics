তাঁর স্বপ্ন নিয়ে আমাদের পথচলা




 
                        তাঁর স্বপ্ন নিয়ে আমাদের পথচলা 
ফকির ইলিয়াস
------------------------------------
চিরবিদায় নিয়ে চলে গেলেন ‘সংবাদ’ সম্পাদক বজলুর রহমান। খুব মর্মান্তিক তার প্রয়াণ। এ সমাজ থেকে, এ দেশ থেকে আরেকজন পরিশুদ্ধ মানুষকে আমরা হারালাম। তার মতো মানুষ, আমাদের চারপাশে খুবই বিরল। লোভ-লালসা কিংবা অন্যায়ভাবে কিছু পাওয়ার ইচ্ছা যাদের থাকে না তারাই জীবনে হয়ে উঠতে পারেন প্রকৃত মানবদরদি। একজন পেশাদার সাংবাদিক হিসেবে বজলুর রহমান সে কৃতিত্ব অর্জন করেছিলেন অত্যন্ত গৌরবের সঙ্গে।
বজলুর রহমান সাংবাদিক হিসেবে প্রতিষ্ঠা পান আমার জন্মের আগেই। কিন্তু তারপরও একজন তরুণতম মানুষ। তার সঙ্গে কথা বললে যেন মনে হতো, তিনি চিরতরুণ। মনে পড়ছে, নিউইয়র্কে একটি রেস্টুরেন্টে তাকে নিয়ে বেশ কয়েক ঘন্টা আড্ডা দিয়েছিলাম আমরা ক’তরুণ। আপ্লুত বজলুর রহমানকে মনে হয়েছে তিনি যেন প্রতিদিন ভোরেই আধুনিক সমসাময়িকতার সঙ্গে নিজেকে একবার সাজিয়ে নেন। প্রতিদিন ভূষিত হন নতুনের আবরণে।
তাকে প্রশ্ন করেছিলাম, লক্ষ শহীদের রক্তে গড়া বাংলাদেশ কি তবে মৌলবাদীদের দখলে চলে যাবে? জঙ্গিবাদ কি হরণ করে নেবে আমাদের স্বপ্ন? তিনি হেসে জবাব দিয়েছিলেন, না­ তা কখনোই হবে না। কারণ বাংলাদেশের সাধারণ মেহনতি মানুষ মৌলবাদ, সাম্প্রদায়িকতাকে প্রশ্রয় দেন না। তিনি বলেছিলেন, এই প্রজন্ম একদিন রুখে দেবেই সব আঁধারের কালো হাত। মানুষ জয়ী হবেই।
তরুণদের প্রতি তার ছিল প্রগাঢ় প্রীতি ও আস্খা। তিনি বলতেন, মানুষ সত্যকেই অনুসন্ধান করে। আর মিথ্যা কখনোই সত্যের মুখোমুখি দাঁড়াতে পারে না। যদিও-বা দাঁড়ায় তবে তা হারিয়ে যায় ক্ষণিকের মাঝেই।
বজলুর রহমান চাইলে যে কোনভাবে ভোগবাদী হতে পারতেন। কিন্তু তিনি তার নীতি এবং আদর্শ থেকে বিচ্যুত হননি। ‘সংবাদ’-এর হাল ধরে রেখেছেন শক্ত হাতে। 
এদেশে মুক্তচিন্তার বিকাশের পথকে, বিশুদ্ধ চেতনাপন্থি মানুষের শক্তিকে এগিয়ে নিয়ে গেছেন দু’হাত ধরে। আমরা দেখেছি রাষ্ট্র ও শাসকদের আনুকল্য নিয়ে বিভিন্ন মিডিয়ার সম্পাদক ফুলে, ফেঁপে উঠলেও বজলুর রহমান সেদিকে কখনও ভ্রূক্ষেপও করেননি। আলিশান ভবন বানিয়ে, সেসব মিডিয়া কমপ্লেক্সের স্বত্বাধিকারী হতে চাননি। সুযোগ তো তারও কম ছিল না। কিন্তু তিনি কখনই কোন অন্যায়ের সঙ্গে আপস করেননি।
দুই সম্পাদক বজলুর রহমান ছিলেন এমন এক বাংলাদেশের উজ্জ্বল মানুষ, যে দেশে প্রতিদিন আমরা চরিত্রের স্খলন দেখতে পাই। দেখি সামান্য কিছু বিত্ত কিংবা একটু যশ লাভের আশায় অনেক ‘নীতিবান’ তাদের নীতি বিসর্জন দেন মুহর্তেই। মনে পড়ছে, আশির দশকে একবার সিলেটে গিয়েছিলেন ‘সংবাদ’ পত্রিকার সিলেট ব্যুরোর আয়োজনে বজলুর রহমান। সেখানে এক মতবিনিময় সভায় তিনি কথা বলছিলেন, সমাজ নির্মাণে সংবাদপত্রের ভূমিকা নিয়ে। তিনি খুব গোছালো যুক্তি উথাপন করে সেদিন বলেছিলেন, একটি গসিপ কাগজের সার্কুলেশন বেশি থাকতেই পারে। একটি সৃজনশীল কাগজের সার্কুলেশন কম হতেই পারে; কিন্তু তারপরও কোন গসিপ কাগজ সমাজে আদৃত হয় না। মননে বেঁচেও থাকে না। সৃজনশীল কাগজটিই বেঁচে থাকে যুগে যুগে, আলোকবর্তিকা হয়ে।
দৈনিক ‘সংবাদ’ বাংলাদেশে, বাংলা ভাষাভাষীদের মননে টিকে আছে একটি ধ্রুব হয়েই। সেই ধ্রুবতারা তৈরির পেছনে বজলুর রহমান অন্যতম কারিগর হয়েই বেঁচে আছেন এবং থাকবেন।
আমার ভাবতে খুব কষ্ট হয়, যারা এ সমাজ বদলের কঠিন প্রত্যয় নিয়ে বাঙালি তরুণ প্রজন্মকে একদিন উদ্বুদ্ধ করেছিলেন, আজ যখন দেখি তারা মত বদল করে কোন কোন পতিতদের সঙ্গে মতলব হাসিলে ব্যস্ত। আমার খুবই দু:খ হয় যখন দেখি এখনও বুর্জোয়া শ্রেণীর পেশিবাজরা সৃজনশীল মানুষদের ধমক দেয়।
বজলুর রহমান সেসব হুমকি-ধমকিকে পরোয়া না করেই সমাজকে এগিয়ে নেয়ার সাহস জুগিয়ে গেছেন নিরন্তর।
তার মৃত্যু খবরটি টিভির পর্দায় সচিত্র প্রতিবেদনে জানার পরপরই মুষড়ে পড়েছিলাম ভীষণভাবে। চ্যানেল আই, নিয়মিতভাবে প্রচার করছিল সংবাদটি আপডেটসহ। চ্যানেল আইয়ের আর্কাইভ থেকে বজলুর রহমানের দেয়া একটি গুরুত্বপূর্ণ সাক্ষাৎকার প্রচার করা হচ্ছিল। সাক্ষাৎকারটি নিয়েছিলেন দেশের কৃতী নাট্যজন আলী যাকের। বজলুর রহমান সেখানেও তার জীবনের নানা উত্থান-পতন, সুখ-দু:খের কথা বলছিলেন সহাস্যে। বলছিলেন, তার বেড়ে ওঠার কথা। তার মহান মুক্তিযুদ্ধের স্মৃতি। জানিয়েছিলেন সমাজ বদলে তার সুদৃঢ় প্রত্যয়ের কথাও। তার অনেক স্বপ্নই এখন পর্যন্ত অসম্পূর্ণ থেকে গেছে ছয়ত্রিশ বছর বয়সী বাংলাদেশে।
তিনি এমনি এক সময়ে আমাদের ছেড়ে চলে গেলেন, যখন আমরা দেখছি এ ২০০৮ সালেও টেলিফোনে হত্যার হুমকি দেয়া হচ্ছে অধ্যাপক আনু মুহাম্মদের মতো আরেকজন গুণী মানুষকে। আনু মুহাম্মদকে ফোনে ধমক দিয়ে বলা হচ্ছে তিনি যেন তেল-গ্যাস বিশ্বব্যাংক, আইএমএফ সম্পর্কে কোন বক্তব্য না দেন। কিছু যেন না লেখেন। সৎ, সাহসী সম্পাদক বজলুর রহমানকে আমরা হারিয়েছি এমন এক সময়, যখন দেখছি সংস্কারের নামে চলছে মাইনাস-টু, প্লাস-থ্রির দৌরাত্ম্য, যখন দেখছি সমাজতন্ত্রী তাত্ত্বিক ‘জাতীয়তাবাদী’ নেতা ও দল নিয়ে মোর্চা গঠনের তত্ত্ব বিতরণ করছেন রাজনীতিকে অরাজনীতিকরণের ছদ্ম প্রচেষ্টায়।
এসব ধমক, এসব ফন্দি-ফিকির বাংলাদেশের জন্য, বাঙালি জাতির জন্য কোন শুভ সংবাদই বহন করছে না। আর এসব অশুভ তৎপরতার বিরুদ্ধে এ সমাজের মানুষকে জাগ্রত রাখতে তার মতো একজন সম্পাদকের বেঁচে থাকার খুব প্রয়োজন ছিল। আমরা জানি, তার সংসারের চিরসাথী বেগম মতিয়া চৌধুরী আজ চরম ব্যথিত। একজন শব্দসৈনিক হিসেবে শুধু এ কথাই বলতে চাই আমরা সম্মিলিতভাবে যদি তার স্বপ্নের বাংলাদেশ গড়ে তুলতে পারি, তবেই চিরশান্তি পাবে তার আত্মা।
নিউইয়র্ক, ৪ মার্চ ২০০৮।
--------------------------------------------------------------------------------
দৈনিক সংবাদ। ঢাকা। ৭মার্চ২০০৮, শুক্রবার প্রকাশিত।
       

                    সর্বশেষ এডিট : ০৭ ই মার্চ, ২০০৮  সকাল ৯:৫১                

