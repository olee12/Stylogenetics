`মা' আমার প্রথম উপন্যাস।। রেজা ঘটক




 
                        `মা' আমার প্রথম উপন্যাস। ম্যাক্সিম গোর্কি'র `মা' (১৯০৬),পার্ল এস, বাকের `দ্য মাদার' (১৯৩৩), মানিক বন্দ্যোপাধ্যায়ের `জননী' (১৯৩৫), শওকত ওসমানের `জননী' (১৯৫৮), আনিসুল হকের `মা' (২০০৩) ইত্যাদি অনেক উপন্যাস আছে। তবুও আমি কেনো আরেকটা `মা' লিখতে গেলাম? কারণ, এটা আমার দীর্ঘ দিনের পরিকল্পনার অংশ। প্রথম উপন্যাস যেটা লিখবো সেটা হবে `মা'। দীর্ঘ দিন এই উপন্যাসের জন্য প্রচুর ঐতিহাসিক দলিল, অনেক বই, অসংখ্য তথ্য উপাত্ত সংগ্রহ করেছি। 
এই মা একজন সাধারণ বাঙালি। একজন সহজ সরল বঙ্গমাতা। বাংলাদেশের যে কোনো প্রান্তে যে কেউ এই মাকে খুব সহজে আবিস্কার করতে পারবে। এই মায়ের বারোটি সন্তান। কাকতলীয়ভাবে সেই সন্তানগুলো বাংলা বারো মাসের সঙ্গে জন্মগতভাবেই সম্পর্কযুক্ত। এই মায়ের সন্তান হারানো বেদনা আছে। স্বামী হারানোর একাকীত্ব আছে। স্বামী মারা যাবার পর যার একটি সন্তানও হারিয়ে যায়। হারিয়ে যাওয়া সন্তানের ফেলে যাওয়া কিছু ডায়েরি'র সন্ধান পাওয়ার পর সেই ডায়েরির পাতায় মা তার হারানো সন্তানকে খুঁজে পান। 
এই মা দ্বিতীয় বিশ্বযুদ্ধ দেখেছেন। '৪৩ ও '৭৪-এর দুর্ভিক্ষ দেখেছেন। দেশ বিভাগ দেখেছেন। হিন্দু মুসলিম দাঙ্গা দেখেছেন। বায়ান্ন, বাসট্টি, ঊনসত্তর, একাত্তর দেখেছেন। হারানো সন্তানের ডায়েরির পাতায় পাতায় সেই ঘটনাগুলো আবারো ইতিহাস পাঠের মতো উদ্ধার করেন এই মা। কী নেই সেখানে? ইতিহাস আছে। ভূগোল আছে। বিজ্ঞান আছে। রাজনীতি আছে। রাজনৈতিক দ্বন্দ্ব আছে। রাজনৈতিক হত্যা আছে। রাজনৈতিক স্বার্থ আছে। জাতীয় নির্বাচন আছে। সত্তরের ঘূর্ণিঝড় গোর্কি আছে। ঘূর্ণিঝড় সিডর আছে। '৭৫-এর ১৫ আগস্ট বঙ্গবন্ধুকে সপরিবারে হত্যার ঘটনা আছে। নেপালের রাজপরিবারের নিসংশ হত্যাকাণ্ড আছে। মহাত্মা গান্ধী থেকে রাজীব গান্ধীকে হত্যার ঘটনা আছে। কর্নেল তাহেরের ফাঁসি আছে। ইতিহাসের নানাবাকের অনেক ঘটনাই সেখানে আছে। একাত্তরে অস্থায়ী সরকারের প্রধানমন্ত্রী তাজউদ্দিন আহমদ ভারতের গোহাটি থেকে অল ইন্ডিয়া রেডিওতে বহির্বিশ্বের সাহায্যের জন্য যে ভাষণটি দিয়েছিলেন সেই ভাষণটি আছে। এছাড়াও আছে এই মায়ের দৈনন্দিন জীবনাচার, হাসি-দুঃখ, আনন্দ-বেদনা।
প্রতিবেশী গোয়ালিনীর মুখে রামায়ন-মহাভারত শোনার গল্প। প্রচলিত উপন্যাসের সুনির্দিষ্ট কোনো নিয়ম নীতি যদি থেকেও থাকে, এই উপন্যাসে তা একদম মানা হয়নি। কারণ, আমি আমার মতো করেই লিখেছি। এই উপন্যাস শুধু একটি পরিবারের গল্প নয়, দক্ষিণ এশিয়ার বিগত সত্তর বছরের (দ্বিতীয় বিশ্বযুদ্ধ থেকে ঘূর্ণিঝড় সিডর পর্যন্ত) ভূ-রাজনৈতিক পট পরিবর্তন, আর্থ-সামাজিক চিত্র, রাষ্ট্রীয় উত্থান পতন সহ হাজারো ঘটনা'র এক আকড় এটি। এক বাক্যে খারিজ করার মতো হিম্মত কোনো সমালোচক দেখাতে দুঃসাহস যে পাবে না, তা হলোপ করেই বলতে পারি।
`মা' উপন্যাসের প্রচ্ছদ করেছেন শিল্পী চারু পিন্টু। বইটি প্রকাশ পেয়েছে আল আমিন প্রকাশন থেকে।     
                            
                    সর্বশেষ এডিট : ২৪ শে জানুয়ারি, ২০১৩  দুপুর ১:৫৭                

