দৈনিক সমকালের সাংবাদিকতা!!





                        সংবাদের হেডলাইন: বিশ্বের দীর্ঘতম রেল সুড়ঙ্গের উদ্বোধনে 'নগ্ন' নাচ!নিউজের ভেতরের অংশটি এরকম-''বিশ্বের দীর্ঘতম রেল সুড়ঙ্গ। সুইত্জারল্যান্ডের আল্পস পর্বতমালার বুক চিরে তৈরি হয়েছে সেই সুড়ঙ্গ। ৫৭ কিলোমিটার দীর্ঘ সুড়ঙ্গটি আল্পসের সেন্ট্রাল ক্যান্টন থেকে টিকিনো ক্যান্টন পর্যন্ত বিস্তৃত। যার ফলে অনেকটাই কমবে জুরিখ থেকে মিউনিখ পর্যন্ত রেলযাত্রার সময়। ১৯৯৯ থেকে কাজ শুরু হয়। দীর্ঘ সময় পর বুধবার সেই সুড়ঙ্গের উদ্বোধন হয়। এদিকে এই উদ্বোধনী অনুষ্ঠানের ভিডিও সোশ্যাল মিডিয়ায় ছড়িয়ে পড়তেই দেখা দিয়েছে বিতর্ক।বলা হচ্ছে, উদ্বোধনী অনুষ্ঠানটি এক এক জায়গায় শালীনতার মাত্রা ছাড়িয়ে যায়। আয়োজকদের উদ্দেশ্য ছিল, দীর্ঘ ১৭ বছর সময়ে যে মারাত্মক পরিশ্রম ও দক্ষতার সঙ্গে কাজ করেছেন ইঞ্জিনিয়ার থেকে শ্রমিকরা সেটাই তুলে ধরা। কিন্তু ৬০০ জন অভিনেতা-অভিনেত্রীকে নিয়ে ওই উদ্বোধনী অনুষ্ঠান আদতে হাস্যকর ও অশ্লীল ছাড়া কিছু নয় বলে মত অনেকের। ''কিন্তু সমকাল পত্রিকা তাদের ফেসবুক পাতায় এই সংবাদটি অত্যন্ত কৌশলে ভাইরাল করার জন্য হেডলাইনের ডানপাশে ব্রাকেটে 'ভিডিও সহ' কথাটি যুক্ত করে দেয়। সমকালের অনলাইন ভার্সনে এই সংবাদটির সঙ্গে ভিডিওটি আছে। ভিডিওটি দেখে কোথাও নগ্নতার দোষ চাপানো যায় না। অথচ পত্রিকাটি সস্তা জনপ্রিয়তা পাবার আশায় এটাকে ফেসবুকে ভাইরাল করার জন্য এবং ফেসবুকে নিজেদের পাঠকসংখ্যা বাড়ানোর জন্য যে মিথ্যার আশ্রয় নিয়ে ভণ্ডামি করেছে, এটি কোন ধরনের সাংবাদিকতা?ওই অনুষ্ঠানে হাজার হাজার দর্শক উপস্থিত ছিলেন। ভিডিওটি দেখে এটাকে কিছুতেই সমকালের ভাষার মত নগ্ন মনে হয়নি। অথচ একটু বাড়তি প্রচার পাবার আশায় পত্রিকাটি যে নিজেই নগ্নতার আশ্রয় নিয়ে হলুদ সাংবাদিকতার দৃষ্টান্ত তৈরি করলো, এই দায় কী সমকাল পত্রিকা এড়াতে পারে? এই কাজটি বাংলাদেশের প্রায় সকল দৈনিক করে থাকে। ফেসবুক পাতায় সংবাদের হেডলাইনের পাশে লিখে দেয় ভিডিওসহ। পাঠক আকর্ষন করার এই সস্তা কৌশলটি মোটেও গ্রহনযোগ্য নয়। একটি প্রথম শ্রেণীর দৈনিককে ফেসবুকে এমন কাঙালিপনা শোভা পায় না। এগুলো অনলাইন নিউজপোর্টাল করলেও দেশের প্রথম শ্রেণীর একটি দৈনিকের এমন নগ্নতা মানায় না। ডিজিটাল বাংলাদেশের সুযোগ নিয়ে বাংলাদেশে কত কিসিমের যে ভণ্ডামি চলছে, এটা আমরা যারা ডিজিটাল বিষয়ের সঙ্গে জড়িত, তাদের চোখ এড়ায় না। আমি সমকাল পত্রিকার সম্পাদক ও প্রকাশককে এ ধরনের নিউজ ভাইরাল করার সস্তা কৌশল এড়ানোর আহবান জানাই। পাশাপাশি নিজেদের নগ্নতা আড়াল করারও পরামর্শ দেই। ওই পত্রিকায় আমার অনেক বন্ধু আছেন। তাদেরও এটি দেখে লজ্বা পাবার কথা! একটি প্রথম শ্রেণীর দৈনিককে এত দেউলিয়াত্ব মানায় না। ...................................৩ জুন ২০১৬     

                    সর্বশেষ এডিট : ০৩ রা জুন, ২০১৬  ভোর ৬:২৩                

