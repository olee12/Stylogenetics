বসনিয়া যুদ্ধের লোমহর্ষক ঘটনা নিয়ে লেখা উপন্যাস 'বসনা' !!!





                        বিগত ছয় বছর ধরে লিখছি বসনিয়ার যুদ্ধ ও জীবন নিয়ে এক ভিন্নধর্মী উপন্যাস 'বসনা'। এই উপন্যাসের সকল চরিত্র বাস্তব এবং ইউরোপীয় বলকান ইতিহাসের একটি রক্তাক্ত অধ্যায়ের সঙ্গে সম্পর্কিত। এই উপন্যাস লিখতে গিয়ে বসনিয়ার যুদ্ধ এবং প্রাক্তন কমিউনিস্ট যুগোশ্লাভিয়ার ভাঙনের প্রেক্ষাপট, বলকান যুদ্ধের কারণ ও ঘটনাপ্রবাহকে গভীরভাবে বিশ্লেষণ করার জন্য আমাকে প্রচুর গবেষণা করতে হয়েছে। প্রচুর বিদেশী জার্নালে প্রকাশিত নিবন্ধ, প্রবন্ধ ও ফিচার সংগ্রহ করতে হয়েছে। বলকান যুদ্ধ নিয়ে নির্মিত অসংখ্য ফিল্ম, প্রামাণ্যচিত্র সংগ্রহ করতে হয়েছে। বলকান যুদ্ধের উপর প্রচুর বই পড়তে হয়েছে। বসনিয়ার মানুষের জীবন ও দৈনন্দিন ঘটনাপ্রবাহের উপর নজরদারি করতে হয়েছে। মোটকথা বসনিয়ার উপর আমাকে এক বিশাল যজ্ঞ করতে হয়েছে। বসনিয়ার উপর লেখা আমার এই উপন্যাস 'বসনা' এখন একেবারে শেষ পর্যায়ে রয়েছে। আশা করছি আগামী বছর বসনিয়া যুদ্ধের পঁচিশ বছর পূর্তির আগেই অমর একুশে বইমেলায় বইটি আলোর মুখ দেখবে। বইটি প্রকাশের জন্য আমি এখন একজন যোগ্য প্রকাশক খুঁজছি। যিনি বইটির পেছনে আমার যে নিরলস শ্রম ও মেধা ইনভেস্ট করা হয়েছে, তার যথার্থ মূল্যায়ন করতে পারবে, কেবলমাত্র সেই যোগ্য প্রকাশককেই আমি বইটি প্রকাশের অনুমতি দিতে চাই। এর আগে আমার বারোটি বই প্রকাশিত হয়েছে। যার মধ্যে একটি উপন্যাস, ছয়টি গল্প সংকলন, একটি জীবনীগ্রন্থ, একটি নিবন্ধ সংকলন, দুইটি কিশোর গল্প সংকলন ও একটি শিশুতোষ গল্পের বই। বই প্রকাশের দিক দিয়ে এটি হতে পারে আনলাকি থার্টিন নাম্বার। কিন্তু যোগ্য প্রকাশক না পেলে আমি বইটি প্রকাশ করব না। এ বিষয়ে হান্ডেড পার্সেন্ট ডিটারমাইন্ড। বাংলাদেশের প্রকাশনার মান, প্রকাশকদের আচরণ, লেখক-প্রকাশক সম্পর্ক ইত্যাদি আনুসঙ্গিক বিষয়গুলোতে আমার বিগত পঁচিশ বছরের অভিজ্ঞতা মোটেও সুখকর নয়। অনেক তিক্ত অভিজ্ঞতার কারণেই আমার এই দ্বিতীয় উপন্যাস 'বসনা' প্রকাশের জন্য আমি এক বিন্দু ছাড় দিতে রাজি নই। বইটির ন্যায্য ট্রিটমেন্ট দিয়ে প্রকাশে আগ্রহী কেবলমাত্র যোগ্য প্রকাশকগণ যোগাযোগ করুন। বিনীতরেজা ঘটক৭ আগস্ট ২০১৬   

                    সর্বশেষ এডিট : ০৭ ই আগস্ট, ২০১৬  সকাল ৯:৩৮                

