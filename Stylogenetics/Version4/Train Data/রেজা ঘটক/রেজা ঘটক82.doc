অষ্টম বাংলাদেশ গেমসের শুভ উদ্ধোধন ।। রেজা ঘটক





                        প্রধানমন্ত্রী শেখ হাসিনা ডিজিটাল বোর্ডে সই করে অষ্টম বাংলাদেশ গেমসের শুভ উদ্বোধন ঘোষণা করেন। মাঠে উপস্থিত দর্শকরা এবং টেলিভিশনের পর্দায় সবাই জায়ান্ট স্ক্রিনে দেখতে পান অষ্টম বাংলাদেশ গেমসের শুভ উদ্ধোধন অনুষ্ঠান। এর আগে বঙ্গবন্ধু জাতীয় স্টেডিয়ামে অষ্টম বাংলাদেশ গেমসের সাংগঠনিক কমিটির কো-চেয়ারম্যান ক্রীড়া প্রতিমন্ত্রী আহাদ আলী সরকার এবং বাংলাদেশ অলিম্পিক অ্যাসোসিয়েশনের (বিওএ) সভাপতি ও সেনাবাহিনী প্রধান জেনারেল ইকবাল করিম ভুঁইয়া বক্তব্য রাখেন। প্রধানমন্ত্রী শুভ উদ্বোধন ঘোষণার পর মাঠ প্রদক্ষিণ করে অষ্টম বাংলাদেশ গেমসের মাসকট কাঠবিড়ালী। তারপর মশাল প্রজ্বালন করেন সাবেক হকি তারকা জুম্মন লুসাই।এর আগে সাবেক অ্যাথলেট শামীমা সাত্তার মিমু, সাবেক সাঁতারু উইং কমান্ডার রফিকুল ইসলাম, শূটার সাবরিনা সুলতানা ও সাবেক ফুটবলার শেখ মোহম্মদ আসলাম মশাল হাতে বঙ্গবন্ধু জাতীয় স্টেডিয়াম প্রদক্ষিণ করেন এবং জুম্মন লুসাইয়ে হাতে মশাল তুলে দেন।জাতীয় সঙ্গীত পরিবেশনের মাধ্যমে অনুষ্ঠান শুরু হয়। স্বাধীন বাংলা বেতার কেন্দ্র এবং বিশিষ্ট রবীন্দ্র সঙ্গীতশিল্পী রেজওয়ানা চৌধুরী বন্যার নেতৃত্বে সুরের ধারার শিল্পীরা জাতীয় সঙ্গীত পরিবেশন করেন। এরপর শুরু হয় মার্চ পাস্ট। মার্চ পাস্টে ৬৪ জেলার প্রতিযোগিরা এবং বিভিন্ন বিশ্ববিদ্যালয়, তিনবাহিনী, আনসার, বিভিন্ন শিক্ষাবোর্ড এবং অনেক প্রতিষ্ঠানের প্রতিযোগীরা অংশ নেন। মার্চ পাস্ট শেষে গেমসের ৬৮৫৫ জন ক্রীড়াবিদকে শপথ বাক্য পাঠ করান দেশের দ্রুততম মানব-মানবী মোহন খান ও নাজমুন নাহার বিউটি।অনুষ্ঠানের এব পর্যায়ে বিগত এক যুগে ক্রীড়াঙ্গনের নানা সাফল্যের ভিডিও চিত্র প্রদর্শন করা হয়। এর আগে বিকালে ডিজে রাহাত ও ডিজে জেনিফার-এর উপস্থাপনায় শুরু হয় প্রি-শো। এবং বাংলাদেশ সেনাবাহিনী, নৌবাহিনী, বিমানবাহিনী ও পুলিশের বাদক দলের বাদ্যযন্ত্র এবং ডিসপ্লে প্রদর্শন করা হয়।২০ থেকে ২৮ এপ্রিল ২০১৩ মোট নয় দিন ৩১টি ডিসিপ্লিনে ৩৫৬টি ইভেন্টে মোট ৬,৮৫৫জন ক্রীড়াবিদ মোট ২২৪৩টি পদক লড়াইয়ে অংশগ্রহন করবেন। যার মধ্যে ৬৯৯টি স্বর্ন, ৬৯৯টি রৌপ‌্য এবং ৮৪৫টি ব্রোঞ্জ পদক রয়েছে। দীর্ঘ এগারো বছর পর অষ্টম বাংলাদেশ গেমসের পর্দা উঠলো আজ। দেশের সর্ববৃহৎ নয় দিনের এই প্রতিযোগিতায় মোট খরচ হবে ২১ কোটি ৭৪ লাখ টাকা।  

