আমরা দাঁত থাকতে দাঁতের মর্যাদা বুঝি না।। রেজা ঘটক





                        আমরা দাঁত থাকতে দাঁতের মর্যাদা বুঝি না। ভাত থাকতে ভাত না থাকার অভাবও বুঝি না। জাত থাকতে জাতের মর্যাদার কথাও বেমালুম ভুলে যাই। ঘাট থাকতে ঘাটের ইতিহাসও ভুলে যাই। পাট থাকতে পাটের জৌলুসও হারিয়ে ফেলি। খাট থাকলে ফ্লোরে কাটানো ব্যাচেলর লাইফের কথা ভুলে যাই। মাঠ থাকলে ফসলের হাসির কথাও ভুলে যাই। তাঁত থাকতে তাঁতির গৌরবের কথা ভুলে যাই। কাঠ থাকতে কাটপিঁপড়ার কথা ভুলে যাই। জ্ঞাত থাকলেও আমরা প্রতিদিন গন্তব্যে যাবার কথাও ভুলে যাই। সবকিছুতে আমাদের এই যে জাতীয় চরিত্র, এই যে অবহেলা, এই যে না বোঝার ভান করা, এই যে এড়িয়ে চলা, এটাই আমাদের পিছিয়ে দেয়। শাহবাগে নতুন প্রজন্মের ডাকে একাত্তরের সকল মানবতা বিরোধী যুদ্ধাপরাধীর বিচার ও ফাঁসির দাবিতে গড়ে ওঠা ঐতিহাসিক আন্দোলনও এই দুষ্টচক্রের খপ্পরের বাইরে নয়। মানবতা বিরোধী যুদ্ধাপরাধী যে রাজনৈতিক দলেরই হোক, যার প্রশ্রয়েই থাকুক, যার থলের ভেতরে লুকাক, যার সাথেই ষড়যন্ত্র করুক, যার আঁচলের নিচেই পালাক, যার সাথেই ওঠাবসা করুক, তাদের আসলে একটাই পরিচয়- সে মানবতা বিরোধী যুদ্ধাপরাধী। তার অন্য সকল পরিচয় মুখোশের বহিরাবরণ। বাংলাদেশে সকল মানবতা বিরোধী যুদ্ধাপরাধীকে বিচারের আওতায় আনতে না পারলে, তাদের বিষ দাঁত ভেঙ্গে দিতে না পারলে, তারা আগামী ১০০ বছরেও এভাবে কারো ছত্রছায়ায়, কারো ভোটের হিসাব নিকাশে, কারো স্বার্থরক্ষায়, কারো লেনদেনে বহাল থাকবে। আন্তর্জাতিক যুদ্ধাপরাধ ট্রাইবুনালে শুধু শীর্ষ গুটিকয়েক মানবতা বিরোধী যুদ্ধাপরাধীর বিচার করলে, আর তা নিয়ে কয়েকদিন আন্দোলন করলে, শর্ষের ভেতরের ভূত কোনদিনই যাবে না। একাত্তরে মানবতা বিরোধী যুদ্ধাপরাধীর বিচারের প্রশ্নে কোনো রাজনৈতিক দল যদি সঠিক ভাবে তাদের অবস্থান তুলে ধরা, অন্তরের চাওয়া আর সেই বিচার বাস্তবায়নে তালবাহানা বা কুটরাজনীতির বেড়াজাল তৈরি করে গোটা ব্যাপারটাকে ধোয়াশা করে রাজনৈতিক ফয়দা তুলতে চায়, ইতিহাস একদিন সেই ঝাপসার বিচার করবে। বাংলাদেশের সাধারণ মানুষ অসুস্থ রাজনীতির মুখোশ ৪২ বছরে হাড়ে হাড়ে ধরে ফেলেছে। নতুন প্রজন্মের সবাই সেই মুখোশের ঘাপটি মারা অপরাজনীতি থেকে বেড়িয়ে আসতে চায়। আমার পতাকা, আমার শহীদ মিনার, আমার বাংলা ভাষা, আমার মাতৃভূমি, আমার কথা বলার স্বাধীনতা, আমার লেখালেখির স্বাধীনতা, আমার সংস্কৃতি চর্চা করার স্বাধীনতা, আমার নিরাপদ বাসযোগ্য অধিকার কোনো উশকানি দিয়ে, কোনো রাজনৈতিক দাবার ঘুটির রক্তলোলুপে বলি হতে পারে না। নতুন প্রজন্মের সকল তরুণদের প্রতি আমার অগাধ বিশ্বাস আছে। তরুণরা সবাই রাজনীতি সচেতন। তাদের গুজব দিয়ে মাথা গরম করা যাবে না। তাদের নিয়ে রাজনীতি খেলাও যাবে না। আমাদের একটাই দাবি- মানবতা বিরোধী সকল যুদ্ধাপরাধীর বিচার করতে হবে। তাদের ফাঁসি চাই। এই তাদের নিয়ে নতুন প্রজন্মের একুশ শতকের বাংলাদেশে আর কোনো অসুস্থ রাজনীতি আমরা দেখতে চাই না। জয় বাংলা। জয় মেহনতি মানুষের জয়। বিপ্লব দীর্ঘজীবী হোক।      
                    
