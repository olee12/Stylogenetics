ক্যামেরা দিয়ে কবিতা লেখেন নাসির আলী মামুন । আজ ছিল এই ক্যামেরা কবি'র ৬০ তম জন্ম দিন। রেজা ঘটক




 
                        আজ ছিল ক্যামেরার কবি নাসির আলী মামুনের ৬০ তম জন্ম দিন। মামুন ভাইকে সম্মান জানিয়ে শ্রাবণ প্রকাশনী একটি ব্যতিক্রমী প্রয়াস নিয়েছিল। প্রামাণ্য চলচ্চিত্র নির্মাতা মুনেম ওয়াসিফ নিজেও একজন ফটোগ্রাফার। পাঠশালা থেকে ফটোগ্রাফিতে স্নাতক ডিগ্রি লাভ করেছেন। গত বছর জুলাই মাসে নাসির আলী মামুনের দুইটি সাক্ষাৎকার গ্রহন করেন মুনেম ওয়াসিফ। 'কামরা' নামের একটি শিল্প-সংস্কৃতির কাগজ প্রতি বছর একটি সংখ্যা বের হয়। 'কামরা'র দ্বিতীয় সংখ্যায় জানুয়ারি ২০১৩ সালে নাসির আলী মামুনের সেই দুইটি সাক্ষাৎকার প্রথম প্রকাশিত হয়। মামুন ভাইয়ের মাধ্যমে সেই খবর জেনে শ্রাবণ প্রকাশনীর কর্নধার রবীন আহসান এটিকে বই আকারে প্রকাশ করলেন মামুন ভাইয়ের ৬০ তম জন্ম দিনে। বইটির নাম দেওয়া হয়েছে 'নাসির আলী মামুন তার আলো তার ছায়া'। সাক্ষাৎকার গ্রহন করেছেন তরুণ ফটোগ্রাফার মুনেম ওয়াসিফ। বইটির প্রকাশনা উৎসব করলো নতুন আলোচিত ওয়েব পোর্টাল http://www.boinews24.com। বইটির প্রকাশনা উৎসবে প্রধান অতিথি হিসেবে উপস্থিত ছিলেন কবি বেলাল চৌধুরী এবং স্পেন প্রবাসী চিত্রশিল্পী মনিরুল ইসলাম। এছাড়া নাসির আলী মামুনের কর্মময় সৃষ্টিশীল জীবনের উপর আলোচনা করেন কবি মুহাম্মদ নুরুল হুদা, কবি হবিবুল্লাহ সিরাজী ,কবি রবিউল হুসাইন, অধ্যাপক আলতাফ হোসেন, বইটির লেখক মুনেম ওয়াসিফ এবং শ্রাবণ প্রকাশনীর প্রকাশক ও বইনিউজ২৪.কম সম্পাদক রবীন আহসান। এছাড়া নাসির আলী মামুন তাঁর ক্যামেরা নিয়ে দীর্ঘ অভিজ্ঞতার কথা শোনান। কিভাবে ১৯৭২ সালে দেশ স্বাধীনের পর পত্রিকা চুরি করে ছবি তোলার কাজ করতেন। কিভাবে বিখ্যাত মানুষদের পেছনে বছরের পর বছর ক্যামেরা হাতে ঘুরেছেন। কিভাবে পোর্টেট ফটোগ্রাফি শুরু করলেন ইত্যাদি। মামুন ভাই আমাদের জানালেন, শীঘ্রই তিনি তাঁর ছেলেকে নিয়ে 'ফটোজিয়াম' নামে একটি আলোকচিত্রের জাদুঘর গড়ে তোলার কাজে হাত দেবেন। ১ জুলাই বিকেল ৫টায় আজিজ সুপার মার্কেটের (৪র্থ তলায়) বাহার রহমানের গ্যালারি নিত্য উপহারে এই প্রকাশনা অনুষ্ঠান ও মামুন ভাইয়ের ৬০ তম জন্ম দিন পালনের অনুষ্ঠানটি ছিল সত্যিই অনেক দিন পর কোনো ভালো লাগা একটি সহজ সরল অনুষ্ঠান। 
অনুষ্ঠানে সংস্কৃতিমণ্ডলের অনেকেই উপস্থিত ছিলেন। কবি আলফ্রেড খোকন, কবি আহমেদ স্বপন মাহমুদ, কবি সাখাওয়াৎ টিপু, কবি জহির খান, শিশু সাহিত্যিক আনজিম লিটন, আর্টিস্ট চারু পিন্টু, নাট্যকর্মী ইকতারুল ইসলাম, কবি শিমুল সালাহ্‌উদ্দিন, অনেক আলোকচিত্রশিল্পী, নাট্যকর্মী, অভিনয় শিল্পী সহ আরো অনেকেই। বইটির প্রকাশনা উৎসব শেষে মামুন ভাইয়ের ৬০ তম জন্ম দিন উপলক্ষ্যে একটি কেক কাটা হয়। জয়তু মামুন ভাই। জুয়তু ক্যামেরার কবি নাসির আলী মামুন।  
                            
                    সর্বশেষ এডিট : ০১ লা জুলাই, ২০১৩  রাত ১১:২৯                

