আনন্দ বাজারে খালেদা জিয়া!





                        নিরাপত্তার কারণ দেখিয়ে ভারতের রাষ্ট্রপতি প্রণব মুখার্জির সঙ্গে নির্ধারিত সাক্ষাৎ বাতিল করায় বিএনপির চেয়ারপারসন খালেদা জিয়ার কড়া সমালোচনা করেছে পশ্চিমবঙ্গের প্রভাবশালী বাংলা দৈনিক 'আনন্দবাজার পত্রিকা'। এ নিয়ে সোমবার পত্রিকাটি তাদের প্রথম পৃষ্ঠায় 'যুক্তি হরতাল, প্রণবের সঙ্গে কথায় না খালেদার' শিরোনামে একটি প্রতিবেদন প্রকাশ করেছে। জামায়াতে ইসলামীর ডাকা হরতালে ঢাকার পরিস্থিতি বোঝাতে প্রতিবেদনের শুরুতেই বলা হয়েছে, রাস্তায় গাড়ির স্রোত। দোকানপাট খোলা। শেয়ারবাজার আর ব্যাংকে লেনদেন চলছে আর পাঁচটা দিনের মতোই। ঢাকার হরতালের এই চিত্র তুলে ধরে পত্রিকাটি তাদের প্রতিবেদনে বলেছে, এই হরতালকেই ঢাল করে ভারতের রাষ্ট্রপতি প্রণব মুখার্জির সঙ্গে নির্ধারিত বৈঠক বাতিল করেছেন বাংলাদেশের বিরোধীদলীয় নেত্রী খালেদা জিয়া। কূটনীতিকদের বরাত দিয়ে প্রতিবেদনে বলা হয়েছে, খালেদা জিয়ার এই পদক্ষেপ ভারত-বাংলাদেশ সম্পর্ক তো বটেই, অভ্যন্তরীণ রাজনীতির ক্ষেত্রেও দূরপ্রসারী বার্তা দিল। প্রতিবেদনে উল্লেখ করা হয়েছে, ১৯৭৪ সালে ভি ভি গিরির পর দ্বিতীয় ভারতীয় রাষ্ট্রপতি হিসেবে ঢাকা সফর করছেন প্রণব মুখার্জি। প্রণবের সফরের সময় ঢাকার পরিস্থিতি সম্পর্কে পত্রিকাটি বলছে, ঢাকায় শাহবাগের আন্দোলন তুঙ্গে। জামায়াতের চোরাগোপ্তা হানায় নানা জায়গায় ২২ জন প্রাণ হারিয়েছেন। তবু এর মধ্যে শহরের মোড়ে মোড়ে দুই দেশের পতাকা। ভারতের রাষ্ট্রপতির হাসিমুখের ছবি, নিচে লেখা 'স্বাগত'। মানুষ ভিড় করছেন প্রণবকে দেখার জন্য। রাষ্ট্রপতি হওয়ার পরে প্রথম বিদেশ সফরের গন্তব্য হিসেবে প্রণব নিজেই বেছে নিয়েছেন বাংলাদেশ। বর্ষীয়ান রাষ্ট্রপতি হেসে বলেছেন, 'এ দেশ তো আমার বিদেশ বলেই মনে হয় না। নিজের ভাষায় কথা বলি, ভীষণ চেনা মুখগুলো।' 'আনন্দবাজার' তাদের প্রতিবেদনে বলেছে, 'আর ভারতীয় হাইকমিশনে দু'লাইনের মেইল পাঠিয়ে প্রণববাবুর সেই সফর বয়কট করেছেন খালেদা জিয়া। সেই খালেদা, যিনি এক রকম ঝুলোঝুলি করেই গত নভেম্বরে দিলি্ল সফরের আমন্ত্রণ আদায় করেছিলেন। দিলি্ল গিয়ে প্রণববাবুর সঙ্গে দেখা করে অনেক প্রতিশ্রুতি দিয়ে এসেছিলেন। তার পরে ১৭ ফেব্রুয়ারি ঢাকায় সলমন খুরশিদের সঙ্গে বৈঠকে জানিয়েছিলেন, প্রণববাবুর সঙ্গে তার অনেক কথা রয়েছে। কিন্তু আজ প্রণববাবুর সঙ্গে বৈঠক বাতিল করে খালেদা জিয়া বুঝিয়ে দিলেন, সামনের ভোটে ভারতবিরোধিতার সুর চড়ানোই হবে তার রণকৌশল।' 'আনন্দবাজার' জানিয়েছে, খালেদা জিয়ার এই পদক্ষেপ সম্পর্কে ভারতের পররাষ্ট্র সচিব বলেছেন, 'খালেদা জিয়া রাষ্ট্রপতির সঙ্গে সৌজন্য সাক্ষাৎ করতে আসবেন না বলে জানিয়েছেন। ব্যস, এর বেশি কিছু বলা আমাদের শোভা পায় না।' প্রণব মুখার্জির প্রতিক্রিয়া সম্পর্কে রাষ্ট্রপতি ভবনের এক কর্মকর্তা 'আনন্দবাজার' পত্রিকাকে বলেছেন, 'সকালে রওনা হওয়ার আগেই তিনি (প্রণব) খবরটা পান। প্রণববাবুর মুখের হাসি কিছুক্ষণের জন্য উধাও হয়ে যায়। তবে কোনো মন্তব্য করেননি।'
                    
