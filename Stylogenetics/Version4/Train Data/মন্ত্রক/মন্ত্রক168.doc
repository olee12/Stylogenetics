এশিয়ার নতুন এনার্জি পাওয়ার বাংলাদেশ!!!





                        আন্তর্জাতিক আদালতে ভারতের সঙ্গে মামলায় সমুদ্রে প্রাকৃতিক গ্যাস সমৃদ্ধ ২০ হাজার বর্গকিলোমিটার এলাকার ওপর অধিকারের স্বীকৃতি পেয়েছে বাংলাদেশ। এতে করে বাংলাদেশ জ্বালানি খাতে এশিয়ার নতুন শক্তিতে পরিণত হতে পারে। সেই সঙ্গে সমুদ্রে থাকা সম্ভাব্য ১০০ থেকে ২০০ ট্রিলিয়ন ঘনফুট গ্যাস উত্তোলন করা সম্ভব হলে বিশ্বের শীর্ষ প্রাকৃতিক গ্যাস উৎপাদক দেশগুলোর অন্যতম হতে পারে বাংলাদেশ।জাপানভিত্তিক অনলাইন সাময়িকী দ্য ডিপ্লোম্যাটের এক নিবন্ধে এ তথ্য উল্লেখ করা হয়েছে। ‘বাংলাদেশ : এশিয়া’স নিউ এনার্জি সুপার পাওয়ার?’ শিরনামে প্রকাশিত নিবন্ধটি লিখেছেন সান ফ্রান্সিসকো উপসাগরীয় এলাকার গবেষক জ্যাক ডেচ। তিনি জানিয়েছেন, বাংলাদেশে প্রাকৃতিক গ্যাসের মজুদ ২০০ ট্রিলিয়ন ঘনফুট বলে ধারণা করা হয়। এ বছরের মধ্যে পেট্রোবাংলা নতুন ১৮টি তেল-গ্যাস ব্লক ইজারা দেওয়ার জন্য দরপত্র আহ্বান করবে। জ্বালানি বিশেষজ্ঞদের অনেকে ধারণা করছেন, সম্ভাব্য মজুদ গ্যাসের উত্তোলন সম্ভব হলে বাংলাদেশ বিশ্বে অন্যতম সেরা গ্যাস উত্তোলনকারী দেশে পরিণত হবে।প্রসঙ্গত, জাপানভিত্তিক সাময়িকীটিতে এশিয়া ও প্রশান্ত মহাসাগরীয় এলাকার রাজনীতি, অর্থনীতি, সংস্কৃতি ইত্যাদি বিশেষ গুরুত্ব দিয়ে প্রকাশ পায়।বাংলাদেশের সমুদ্র সম্পদ বিষয়ে নিউইয়র্কের গবেষণা প্রতিষ্ঠান সেঞ্চুরি ফাউন্ডেশনের নীতিনির্ধারণ সহযোগী নিল ভাটিয়া বলেন, বঙ্গোপসাগরের জ্বালানি বাংলাদেশের অর্থনীতিতে ব্যাপক পরিবর্তন আনতে পারে। বিদেশি বিনিয়োগকারীরা খুবই আগ্রহ নিয়ে বাংলাদেশের দিকে ঝুঁকবে। তবে কেউ কেউ প্রকৃত মজুদ সম্পর্কে জানার আগে এতটা উৎসাহব্যঞ্জক মন্তব্য করতে রাজি নন।প্রাকৃতিক সম্পদ নিয়ে কাজ করা মান্নার এনার্জির পরামর্শক রবিন মিলস বলেন, বাংলাদেশে ১০০ থেকে ২০০ ট্রিলিয়ন ঘনফুট গ্যাস আছে কিনা সে ব্যাপারে কেউ নিশ্চিত নন। বাংলাদেশে মজুদের বিষয়টি প্রমাণিত কিছু নয়। এটি কেবল ধারণার ওপর বলা হচ্ছে। তাই গ্যাসের মজুদ থাকার বিষয়ে ফিফটি ফিফটি চান্স রয়েছে।এদিকে গ্যাস উত্তোলনে বেশ কয়েকটি সমস্যার কথাও উল্লেখ করা হয়েছে। নিবন্ধে বলা হয়, সম্পদ সমৃদ্ধ এলাকাটিতে বিনিয়োগের ক্ষেত্রে এখনো উঁচু ঝুঁকি বিদ্যমান। বাংলাদেশের চরম রাজনৈতিক অস্থিরতা, দারিদ্র্য এবং ভর্তুকিনির্ভর অর্থনীতি জ্বালানি অবকাঠামো নির্মাণ-ব্যয় সীমিত করে দেয়। তবে নিবন্ধে এও বলা হয়েছে, দারিদ্র্য ও সংঘাতের মহামারী ছড়িয়ে পড়লেও নাইজেরিয়া, শাদ এবং ভেনিজুয়েলার মতো দেশগুলো তেলের বাজারে ভালো উন্নতি করেছে।
                    
