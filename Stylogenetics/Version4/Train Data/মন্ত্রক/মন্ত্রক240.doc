মারো বোমা, মরুক মানুষ, বিএনপিতে সবই ফানুস





                        হরতাল-অবরোধের মধ্যে যানবাহনে দেওয়া দুর্বৃত্তদের আগুনে দগ্ধ আরও একজন মারা গেছেন। গতকাল মঙ্গলবার চট্টগ্রাম মেডিকেল কলেজ (চমেক) হাসপাতালে চিকিৎসাধীন অবস্থায় মারা গেছেন মো. ইদ্রিছ (২০) নামের এক তরুণ। ১১ ফেব্রুয়ারি চট্টগ্রামের পটিয়ায় অটোরিকশায় ছোড়া পেট্রলবোমায় দগ্ধ হয়েছিলেন তিনি।বিএনপির নেতৃত্বাধীন ২০-দলীয় জোটের লাগাতার অবরোধের ৪৩তম দিনে গতকাল ঢাকার কেরানীগঞ্জে ইউনিয়ন বিএনপির কার্যালয় ও দুটি যাত্রীবাহী বাসেও আগুন দিয়েছে দুর্বৃত্তরা। মৌলভীবাজারে গ্যাসফিল্ডের বিষাক্ত তরল বর্জ্যবাহী দুটি ট্যাংকলরিতে দেওয়া হয় আগুন। এ ছাড়া চট্টগ্রামে ট্রাকে পেট্রলবোমা হামলায় গাড়ি উল্টে দুজন আহত ও চাঁদপুরে পিকআপ ভ্যানে অগ্নিসংযোগের ঘটনা ঘটেছে।অবরোধ কর্মসূচির পাশাপাশি গতকাল ছিল সপ্তম দফায় ডাকা ৭২ ঘণ্টা হরতালের তৃতীয় দিন। এদিন চার জেলার অন্তত পাঁচটি স্থানে সহিংসতা-নাশকতার খবর পাওয়া গেছে। রাত ১০টা পর্যন্ত ২৪ ঘণ্টায় সাতটি গাড়িতে আগুন দেওয়া হয়। নাশকতায় জড়িত থাকার সন্দেহে ও বিভিন্ন মামলায় আইনশৃঙ্খলা রক্ষাকারী বাহিনী আটক করেছে ১০৭ জনকে।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে চলছে এ অবরোধ কর্মসূচি। তবে এর দুই দিন আগেই শুরু সহিংসতা। ক্রসফায়ারে নিহত ২০ জনসহ সহিংসতায় এখন পর্যন্ত নিহত হয়েছেন ৯৩ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৫৬৯টি যানবাহনে এবং ভাঙচুর করা হয়েছে আরও ৫৭৬টি।ঢাকায় তিন বাসে আগুন: পুরান ঢাকার বাহাদুর শাহ পার্ক এলাকায় গতকাল সন্ধ্যায় তানজিল পরিবহনের একটি যাত্রীবাহী বাসে আগুন দেয় দুর্বৃত্তরা। তবে এতে কোনো হতাহতের ঘটনা ঘটেনি। প্রত্যক্ষদর্শী ও পুলিশ জানায়, সন্ধ্যা সাড়ে সাতটার দিকে বাহাদুর শাহ পার্কের উত্তর-পশ্চিম পাশের সড়কে ওই বাসটিতে আগুন দিয়ে পালিয়ে যায় দুর্বৃত্তরা। পরে সদরঘাট ফায়ার সার্ভিসের একটি ইউনিট এসে আগুন নেভায়। এতে বাসটির সব আসন পুড়ে গেছে।কেরানীগঞ্জ উপজেলার কদমতলী গোলচত্বর এলাকায় গত সোমবার দিবাগত রাত আড়াইটার দিকে চন্দ্রা পরিবহনের দুটি বাসে পেট্রল ঢেলে আগুন ধরিয়ে দেয় দুর্বৃত্তরা। এ সময় বাস দুটির ভেতর ঘুমিয়ে ছিলেন চালক ও তাঁদের সহকারীরা। আগুন লাগার ঘটনা টের পেয়ে বাস থেকে তড়িঘড়ি নামতে সক্ষম হন তাঁরা। তবে আবুল বাশার নামে এক সহকারীর শরীর আংশিক ঝলসে গেছে। আগুনে বাস দুটি সম্পূর্ণ পুড়ে গেছে।দগ্ধ একজনের মৃত্যু: ছয় দিন দুঃসহ যন্ত্রণা ভোগ করে অবশেষে মারা গেলেন চট্টগ্রামের দগ্ধ তরুণ মো. ইদ্রিছ। পটিয়ার শাহমিরপুর এলাকায় ১১ ফেব্রুয়ারি অটোরিকশায় পেট্রলবোমা হামলায় তিনি ও আরও তিনজন দগ্ধ হয়েছিলেন। পেট্রলবোমায় দগ্ধ হয়ে মৃত্যুর ঘটনা চট্টগ্রামে এটিই প্রথম।হামলার পরপরই ইদ্রিছকে চমেক হাসপাতালের বার্ন ইউনিটে ভর্তি করা হয়েছিল। তাঁর শরীরের ৩০ ভাগ পুড়ে যায়। অবস্থার অবনতি হলে গতকাল সকালে তাঁকে নিবিড় পরিচর্যাকেন্দ্রে (আইসিইউ) স্থানান্তর করা হয়। সেখানে বিকেল সাড়ে পাঁচটায় তাঁর মৃত্যু হয়।বার্ন ইউনিটের সহকারী অধ্যাপক মোহাম্মদ এস খালেদ বলেন, ‘ছেলেটির শ্বাসনালি পুড়ে যায়। এ কারণে শেষ পর্যন্ত তাকে বাঁচানো যায়নি।’ইদ্রিছের বাড়ি কক্সবাজারের পেকুয়া উপজেলায়। তাঁর বাবা সর্দার আলী। আট ভাইবোনের মধ্যে ইদ্রিছ ছিলেন ছোট। তাঁর আয়েই চলতেন মা-বাবা। তিনি নগরের একটি বেসরকারি প্রতিষ্ঠানে শ্রমিক হিসেবে কর্মরত ছিলেন।ছেলের মৃত্যুর খবরে মুষড়ে পড়েছেন মা েমাহছেনা বেগম। তিনি বিলাপ করে বলছিলেন, ‘যারা আমার ছেলেরে মেরেছে তাদের যেন গুলি করে মারা হয়। আজ আমার বুক খালি করছে তো কাল আরেকজনের বুক খালি হবে। এভাবে কীভাবে মানুষ মানুষকে পুড়িয়ে মারে?’চমেক হাসপাতালে পেট্রলবোমায় দগ্ধ হয়ে গতকাল বিকেল পর্যন্ত ১৯ জন ভর্তি হন। তাঁদের মধ্যে এখন ছয়জন চিকিৎসাধীন রয়েছেন।পুড়ল বিএনপির কার্যালয়: ঢাকার দক্ষিণ কেরানীগঞ্জের আগানগর ইউনিয়ন বিএনপির কার্যালয়ে সোমবার রাত দেড়টার দিকে অগ্নিসংযোগ করা হয়েছে। এতে কার্যালয়ের আসবাব পুড়ে গেছে। এ সময় কার্যালয়টির পেছনে থাকা একটি কাপড়ের গুদামেও আগুন লাগে।গুদামের মালিক মো. শাহ আলম দাবি করেন, গুদামে আগুন লাগায় তাঁর নিজ প্রতিষ্ঠানের প্রায় ৪০ হাজার টাকার জিনস প্যান্ট ও সেখানে অন্য ব্যবসায়ীদের মজুত করা পাঁচ লক্ষাধিক টাকার জিনস প্যান্ট পুড়ে গেছে। পুলিশ বলেছে, কার্যালয়ে কে বা কারা আগুন দিয়েছে তা জানা যায়নি।রাজধানীর বাইরের চিত্র: মাগুরা সদর থানার সীমানাপ্রাচীরের ভেতর গতকাল রাতে একটি ককটেলের বিস্ফোরণ ঘটে। পুলিশ ও প্রত্যক্ষদর্শীরা জানান, রাত আটটার দিকে সদর থানার সীমানাপ্রাচীরের ভেতরে কে বা কারা একটি ককটেল ছুড়ে মারে। বিকট শব্দে ককটেলটি বিস্ফোরিত হলে আতঙ্ক ছড়িয়ে পড়ে। তবে কেউ আহত হয়নি। মাগুরার সহকারী পুলিশ সুপার (এএসপি) সুদর্শন রায় এ ঘটনার সত্যতা নিশ্চিত করেছেন।চট্টগ্রাম-কক্সবাজার মহাসড়কের সাতকানিয়ার হাসমতের দোকান এলাকায় গত রাত সাড়ে আটটার দিকে পেট্রলবোমা হামলায় একটি লবণবোঝাই ট্রাক পুড়ে গেছে। এ সময় ট্রাকটি নিয়ন্ত্রণ হারিয়ে সড়কের পাশে খাদে পড়ে গেলে চালকের দুজন সহকারী আহত হন। তাঁরা হলেন দেলোয়ার হোসেন ও মোমিনুল হক। কক্সবাজারের পেকুয়া থেকে চট্টগ্রাম যাচ্ছিল ট্রাকটি।মৌলভীবাজার-সিলেট আঞ্চলিক মহাসড়কে মৌলভীবাজার সদর উপজেলার কামালপুর বাজার এলাকায় পেট্রল ঢেলে দুটি ট্যাংকলরি পুড়িয়েছে দুর্বৃত্তরা। শ্রীমঙ্গলের কালাপুর গ্যাসফিল্ডের বিষাক্ত তরল বর্জ্য বহন করা হচ্ছিল এসব লরিতে।গতকাল সকাল ছয়টার দিকে এই ঘটনা ঘটে। পুলিশ জানায়, গাছ ফেলে মহাসড়কে অবরোধ সৃষ্টি করে লরি দুটিতে আগুন দেওয়া হয়। এতে এগুলোর ইঞ্জিন ও সামনের অংশ পুড়ে যায়। ফায়ার সার্ভিসের কর্মীরা গিয়ে আগুন নিয়ন্ত্রণে আনেন। বড় ধরনের দুর্ঘটনা ঘটেনি।চাঁদপুর সদর উপজেলার লক্ষ্মীপুর এলাকায় গতকাল সকালে মাছবাহী একটি পিকআপ ভ্যানে আগুন দিয়েছে দুর্বৃত্তরা। চালক ওয়ালি উল্যাহ জানান, চাঁদপুর থেকে নারায়ণগঞ্জ যাওয়ার পথে চাঁদপুর-হাইমচর সড়কে পাইপ ফেলে গাড়িটি আটকে তাতে আগুন দেওয়া হয়। এ সময় তাঁর সহকারী সোলেমান মিয়ার গায়েও পেট্রল ঢেলে আগুন দেওয়ার চেষ্টা করে দুর্বৃত্তরা। তাঁদের চিৎকারে স্থানীয় লোকজন এগিয়ে এলে তারা পালিয়ে যায়।ঢাকা-সিলেট মহাসড়কের নারায়ণগঞ্জের রূপগঞ্জ থেকে ছয়টি ককটেল ও ছয়টি পেট্রলবোমা উদ্ধার করেছে পুলিশ। গতকাল রাত পৌনে ১০টার দিকে উপজেলার গোলাকান্দাইল ইউনিয়নের সাওঘাট এলাকার মহাসড়কের পাশের একটি পরিত্যক্ত স্থান থেকে বোমাগুলো উদ্ধার করা হয়। তবে এই ঘটনায় পুলিশ কাউকে গ্রেপ্তার করতে পারেনি। তথ্যসূত্র: প্রথম আলো, শেষের পৃষ্ঠা

