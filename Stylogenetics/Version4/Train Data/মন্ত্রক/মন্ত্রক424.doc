আইসিটি সেক্টরে ১০ লাখ তরুণ-তরুণীর কর্মসংস্থান হবে _ পলক





                        তথ্য ও যোগাযোগ প্রযুক্তি প্রতিমন্ত্রী জুনাইদ আহমেদ পলক বলেছেন, ‘বাংলাদেশ ২০২১ সাল নাগাদ কয়েক বিলিয়ন ডলার আইটি খাত থেকে রফতানি করবে। এ ছাড়া ১০ লাখ তরুণ-তরুণীর কর্মসংস্থান আইসিটি সেক্টরে করা হবে।’ তিনি আরও বলেন, ‘ভবিষ্যৎ প্রজন্মকে তথ্যপ্রযুক্তিতে পারদর্শী করে গড়ে তোলার লক্ষ্যে দেশের সব শিক্ষাপ্রতিষ্ঠানে পর্যায়ক্রমে মাল্টিমিডিয়া ও ডিজিটাল ক্লাসরুম এবং কম্পিউটার ল্যাব বসানোর উদ্যোগ নেওয়া হয়েছে।’শুক্রবার ঢাকা বিশ্ববিদ্যালয়ের ছাত্র-শিক্ষক কেন্দ্রে খুদে কম্পিউটার প্রোগ্রামারদের জাতীয় হাইস্কুল প্রোগ্রামিং প্রতিযোগিতা-২০১৬ আসরের ঢাকা মহানগর আঞ্চলিক পর্বের উদ্বোধন অনুষ্ঠানে তিনি এ কথা বলেন। তথ্য ও যোগাযোগ প্রযুক্তি প্রতিমন্ত্রী বলেন, ‘দেশের ২৭টি বিশ্ববিদ্যালয়ে স্পেশালাইজড ল্যাব করা হয়েছে। সারা বাংলাদেশে দুই হাজার হাইস্কুল ও কলেজে শেখ রাসেল কম্পিউটার কাম ল্যাংগুয়েজ ল্যাব স্থাপন করা হয়েছে।বাংলাদেশে এক লাখ ৭০ হাজার শিক্ষাপ্রতিষ্ঠান রয়েছে, প্রত্যেকটি শিক্ষাপ্রতিষ্ঠানে পর্যায়ক্রমে মাল্টিমিডিয়া ক্লাসরুম, ডিজিটাল ক্লাসরুম এবং কম্পিউটার ল্যাব যত দ্রুত সম্ভব স্থাপন করার পরিকল্পনা হাতে নেওয়া হয়েছে। একটাই লক্ষ্য; বাংলাদেশকে শ্রমনির্ভর অর্থনৈতিক দেশে থেকে ডিজিটাল অর্থনৈতিক দেশে রূপান্তর করতে চাই।’শিক্ষার্থীদের উদ্দেশে জুনাইদ আহমেদ বলেন, ‘সম্ভাবনার দ্বার প্রযুক্তি। এ জন্য প্রোগ্রামিং জানতে হবে, কোডিং জানতে হবে। বিজ্ঞান, অঙ্ক, ইংরেজি ভালো করে শিখলে জীবনে ভালো কিছু করা যায়, এর সঙ্গে আরেকটি বিষয় ছোটকাল থেকে শুরু করতে হবে- তা হচ্ছে প্রোগ্রামিং এবং কোডিং।’ প্রতিযোগিতা আয়োজনের উদ্দেশ্য তুলে ধরে তিনি বলেন, ‘শিশু কিশোর তরুণদের ভবিষ্যতের পৃথিবী জয় করার জন্য এ পরিকল্পনা নেওয়া হয়েছে। ইউরোপ আমেরিকায় আগামী ৫ বছরে ২০ লাখ প্রোগ্রামার দরকার হবে, আমাদের দেশেও আগামী ৫ বছরে কয়েক লাখ প্রোগ্রামার দরকার হবে। আমরা টার্গেট ঠিক করেছি, ২০২১ সাল নাগাদ কয়েক বিলিয়ন ডলার আইটি খাত থেকে রফতানি করবো।আমরা ১০ লাখ তরুণ-তরুণীর কর্মসংস্থান আইসিটি সেক্টরে করবো।’ প্রযুক্তি জ্ঞানের পাশাপাশি শিক্ষার্থীদের মানসিক উৎকর্ষের দিকে মনোযোগী হওয়ার আহ্বান জানিয়ে ঢাকা বিশ্ববিদ্যালয়ের উপাচার্য অধ্যাপক আআমস আরেফিন সিদ্দিক বলেন, ‘প্রযুক্তির পাশাপাশি মানসিকতার দিক থেকেও এগিয়ে যেতে হবে। নিজেদের পরিপূর্ণ মানুষ হিসেবে গড়ে তুলতে হবে।’ আগামী ৩ এপ্রিল পর্যন্ত সারা দেশের ১৬টি অঞ্চলে এ প্রতিযোগিতা অনুষ্ঠিত হবে।এ পর্বের বিজয়ীরা ৯ এপ্রিল ঢাকায় কৃষিবিদ ইনস্টিটিউটে চূড়ান্ত প্রতিযোগিতায় বসবেন। তথ্য ও যোগাযোগ প্রযুক্তি বিভাগের উদ্যোগে দেশব্যাপী এ আয়োজনে সহযোগিতা করছে মোবাইল অপারেটর রবি। অনুষ্ঠানে রবির চিফ করপোরেট অ্যান্ড পিপল অফিসার মতিউল ইসলাম নওশাদ বলেন, ‘এ ধরনের প্রতিযোগিতায় অংশীদার হতে পেরে আমরা গর্বিত। এ প্রতিযোগিদের মধ্য থেকে ভবিষ্যৎ কর্ণধার বের হয়ে আসবে বলে আমার বিশ্বাস।’ ঢাকা বিশ্ববিদ্যালয়ের তথ্যপ্রযুক্তি ইনস্টিটিউটের (আইআইটি) পরিচালক ড. কাজী মুহাইমিন-আস-সাকিব, মুনির হাসান প্রমুখ বক্তব্য রাখেন।
                            
                    সর্বশেষ এডিট : ২১ শে মার্চ, ২০১৬  সকাল ১১:১৩                

