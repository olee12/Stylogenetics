বিশ্ব শান্তি সূচকে (গ্লোবাল পিস ইনডেক্স) বাংলাদেশ





                        বিশ্বে শান্তিপূর্ণ দেশ হিসেবে এবার বাংলাদেশের অবস্থান ৮৪তম। ২০১৫ সালের বিশ্ব শান্তি সূচকে (গ্লোবাল পিস ইনডেক্স) বাংলাদেশের এ অবস্থান উঠে এসেছে। সূচকে গত এক বছরে বাংলাদেশের উন্নতি হয়েছে ১৪ ধাপ। দক্ষিণ এশিয়ায় এবারও ভারত-পাকিস্তানের ওপরে তৃতীয় স্থান ধরে রেখেছে বাংলাদেশ। অন্যদিকে বিশ্বে সবেচেয়ে শান্তির ঠিকানা এবারও আইসল্যান্ড। আর সবচেয়ে অশান্তিপূর্ণ দেশের বদনাম এবারও ধরে রেখেছে গোলযোগপূর্ণ দেশ সিরিয়া। অস্ট্রেলিয়াভিত্তিক ইনস্টিটিউট ফর ইকোনমিকস অ্যান্ড পিস (ইইপি) গতকাল বুধবার বিশ্ব শান্তি সূচক ২০১৫ ঘোষণা করে। এবারও বিশ্বের ১৬২টি দেশের ওপর জরিপ চালিয়ে এ সূচক তৈরি করা হয়। সূচক তৈরি করতে এবার ২৩টি মানদণ্ড ব্যবহার করা হয়েছে। সূচক তৈরিতে মানদণ্ড : বিশ্ব শান্তি সূচক তৈরির জন্য ইইপির উল্লেখযোগ্য নির্দেশকগুলো হলো সামাজিক অপরাধ, বেসামরিক নিরাপত্তা বাহিনী, হত্যাকাণ্ড, কারাবন্দি মানুষের সংখ্যা, অস্ত্র ব্যবহারের সহজলভ্যতা, অভ্যন্তরীণ সংঘবদ্ধ সংঘাত, সহিংস বিক্ষোভ, সহিংস অপরাধ, রাজনৈতিক অস্থিতিশীলতা, রাজনৈতিক সন্ত্রাস, সন্ত্রাসী তৎপরতা, অভ্যন্তরীণ সংঘাতে মৃত্যু, বিদেশি রাষ্ট্রের সঙ্গে যুদ্ধে মৃতের সংখ্যা, সামরিক ব্যয়, সশস্ত্র বাহিনী, পরমাণু ও ভারী অস্ত্র, অস্ত্র রপ্তানি, বাস্তুচ্যুত মানুষের সংখ্যা, প্রতিবেশী দেশের সঙ্গে সম্পর্ক, যুদ্ধ পরিস্থিতি ইত্যাদি। এ ছাড়া বিদ্যুতায়ন, সরকারের সক্ষমতা, রাজনৈতিক সংস্কৃতি, বেসামরিক নাগরিকদের স্বাধীনতা, দুর্নীতি, লিঙ্গ বৈষম্য, বেকারত্ব, স্কুলে ভর্তির হারসহ আরো বিষয় ‘অন্যান্য নির্দেশক’ হিসেবে বিবেচনা করা হয়। শীর্ষ শান্তির ১০ দেশ : তালিকায় বিশ্বের সবচেয়ে শান্তিপূর্ণ ১০টি দেশ হলো-১. আইসল্যান্ড, ২. ডেনমার্ক, ৩. অস্ট্রিয়া, ৪. নিউজিল্যান্ড, ৫. সুইজারল্যান্ড, ৬. ফিনল্যান্ড, ৭. কানাডা, ৮. জাপান, ৯. অস্ট্রেলিয়া ও ১০. চেক রিপাবলিক। এর মধ্যে শীর্ষ আটটি দেশ গত বছরও একই অবস্থানে ছিল। শীর্ষ অশান্তির ১০ দেশ : বিশ্বের সবচেয়ে অশান্তিপূর্ণ ১০টি দেশ হলো-১. সিরিয়া, ২. ইরাক, ৩. আফগানিস্তান, ৪. দক্ষিণ সুদান, ৫. মধ্য আফ্রিকা, ৬. সোমালিয়া, ৭. সুদান, ৮. কঙ্গো, ৯. পাকিস্তান ও ১০. উত্তর কোরিয়া। শক্তিধর ও উল্লেখযোগ্য রাষ্ট্রগুলোর অবস্থান : অর্থনীতি ও সামরিক শক্তিতে এগিয়ে থাকলেও বিশ্বের সবচেয়ে প্রভাবশালী দেশ যুক্তরাষ্ট্রের অবস্থান এবার ৯৪। গত বছর দেশটির অবস্থান ছিল ১০১। এ ছাড়া জার্মানির অবস্থান ১৬, নরওয়ে ১৭, সিঙ্গাপুর ২৪, কাতার ৩০ (মধ্যপ্রাচ্যে প্রথম), যুক্তরাজ্য ৩৯, ফ্রান্স ৪৫, সৌদি আরব ৯৫ ও চীনের অবস্থান ১২৪। বাংলাদেশ ও দক্ষিণ এশিয়া : সূচকে দক্ষিণ এশিয়ার সবচেয়ে শান্তিপূর্ণ দেশ ভুটান। দেশটি দক্ষিণ এশিয়ার অন্যান্য দেশের তুলনায় অনেক এগিয়ে। বিশ্বে এবার ১৮তম শান্তির দেশ ভুটান। এই অঞ্চলের দ্বিতীয় শান্তিপূর্ণ দেশ হলো নেপাল। দেশটির অবস্থান ৬২তম। দক্ষিণ এশিয়ার তৃতীয় শান্তির্পূণ দেশ হলো বাংলাদেশ। গত বছর বাংলাদেশের অবস্থান ছিল ৯৮। এবার ৮৪। এর আগের বছর (২০১৩) বাংলাদেশের অবস্থান ছিল ১০৫। গত এক বছরে ১৪ ধাপ এগিয়েছে বাংলাদেশ। এবারও বাংলাদেশের পরে শ্রীলঙ্কা, অবস্থান ১১৪। ভারতের অবস্থান ১৪৩। পাকিস্তানের অবস্থান ১৫৪ (গতবারও একই অবস্থানে) এবং আফগানিস্তানের অবস্থান ১৬১তম। সূত্র : ইইপি ওয়েবসাইট।
                            
                    সর্বশেষ এডিট : ১৮ ই জুন, ২০১৫  সকাল ৯:০৫                

