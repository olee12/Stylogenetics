ভুল স্পর্শে ভরা স্পর্শীয়ার গল্প !




 
                        -ভাইয়া জানিস আমাদের পাশের বাসায় কারা এসেছে ? 
একটা গুরুত্বপূর্ণ লেখা লিখছিলাম সামুতে । খানিকটা বিরক্ত হলাম এনীর কথার । বললাম 
-জ্বালাস না তো । দুর হ । 
এনীর চেহারায় বিন্দু মাত্র ভ্রুক্ষেপ দেখলাম না । 
-আহা ভাইয়া শোন না ? ঐ যে এয়ার টেলের এড করে না স্পর্শীয়া ! 
-কে ? স্পর্শীয়া কে ? 
-তুই স্পর্শীয়াকে চিনিস না ? 
এনী এমন অবিশ্বাসের চোখে আমার দিকে তাকালো মনে হল যেন আমি স্পর্শীয়াকে না চিনে বড় অপরাধ করে ফেলেছি । 
-তুই আসলেই একটা পায়জামা । সারা দিন আছিস কম্পিউটার আর গিটার নিয়ে । কাজের কাজ তো কিছুই না । 
কথা সত্য । আমি সারা দিন কম্পিউটার নিয়ে বসে থাকি । রাত হলে ছাদে গিয়ে গিটার বাজাই ইচ্ছা হলে । ইদানিং অবশ্য প্রায় প্রতিদিন রাতেই ছাদে উঠে গিটার বাজাই । পাশের বাড়ির সুপ্তি নামের একটা দেখি খুব বারান্দায় ঘোরাফেরা করছে । বিশেষ করে আমি যখন গিটার বাজাই তখন । 
 এনী ঘর থেকে চলে গেল । এনী যেতেই আমি ইন্টার্নেটে স্পর্শীয়া লিখে সার্চ দিলাম । একটু দেখা দরকার এনী কাকে নিয়ে এতো মাতামাতি করছে । 
কে এই ইস্টার । 
গুগলে সার্চ দিতে বেরিয়ে এল মেয়েটার ছবি । বাহ ! বেশ কিউট তো ! 
পিচ্চি পিচ্চি মনে হচ্ছে ! চেহারায় একটা মিষ্টি ভাব আছে ! 
এই মেয়ে আমাদের পাশের ফ্ল্যাটে এসেছে । ভাল তো ! 
কিন্তু এতো খুশি হওয়ার কিছু নাই । এই মেয়ে এমনিতেও সুন্দরী তার উপর  আবার মিডিয়া জগতের লোক । এর তো ভাবই হবে অন্য রকম । এর পেছনে ঘুরে কোন লাভ নাই । 
আমি বরং পাশের বাড়ির সুপ্তির দিকে মন নিবেস করি । ওখানে কিছু একটা হলেও হতে পারে । 
মডেল কন্যার আগমনে আমার জীবনের খুব একটা পরিবর্তন হল না । আগের মতই আমি আমার কাজ করতে লাগলাম । কিন্তু আমাদের এলাকায় একটা বেশ বড় সড় পরিবর্তন এল । আমাদের এলাকাটা আবাসিক তাই খুব একটা দোকান পার্ট এখানে নাই । কেবল গলির শুরুর মাথায় রমিজ মামার একটা বড় মুদি দোকান রয়েছে । 
আর আমাদের বাসাটা হল গলির একদম শেষ বাসা । এর পর থেকে আবার রাস্তা । আমাদের বাসার পিছন দিকে একটা ছোট খাটো দোকান । এই যা । আর বাদ বাকী গুলো সব রাস্তার ও পাশে । পাড়ার ছেলেদের আড্ডার স্থানও হল ঐ রমিজ মামার দোকানের সামনেই ছিল । 
কিন্তু মডেল কন্যার আগমনের ফলে রমিজ মামার দোকানের আড্ডা প্রতিস্থাপিত হয়ে আমাদের বাড়ির পিছনে চলে এল । 
 একদিন প্রায় সামনা সামনি স্পর্শীয়ার সাথে দেখা হয়ে গেল । দুপুরের দিকে একটা ক্লাস ছিল । আমি গেট দিয়ে বের হতেই স্পর্শীয়া কে দেখতে পেলাম । সাধারনত মিডিয়া জগতের লোক গুলো বাস্তবে অততা সুন্দর হয় না কিন্তু স্পর্শীয়া আসলেই দেখলাম দেখতে বেশ সুন্দর । বিশেষ করে ওর চোখ আর পাতলা ঠোট আসলেই পাগল করা । 
আমি নিজেকে নিয়ন্ত্রন করলাম । 
আকাশ মিয়া ? 
চাঁন্দের দেখো ভাল কথা ! তার দিকে হাত বাড়াইও না । এর চেয়ে যে তোমার লেভেলে আছে সেদিকে মন নিবেস কর ! 
 স্পর্শীয়া মনে হয় কোথাও গিয়েছিল । দেখলাম একটা সুদর্শন আর পাংকু মত ছেলে ওকে বাইকে করে বাড়ির সামনে নামিয়ে দিল । নিশ্চই বয়ফ্রেন্ড হবে । নাও হতে পারে !  আমি যেমন ওর দিকে তাকিয়ে ছিলাম পাড়ার ঐ ছেলেদের জটলাটাও দেখলাম একই দিকে তাকিয়ে আছে । 
কি দেখছে কে জানে ? 
আর আমিই বা কি দেখছি ? আমি এভাবে তাকিয়ে আছি কেন ? 
স্পর্শীয়া ধীরে সুস্থে নামল বাইক থেকে । পাংকু ছেলেটাকে বিদায় দিল । তারপর যখন বাড়ির দিকে আসল আমাকে দেখে একটু হাসল । আমি একটু বিভ্রান্ত হল । 
আন্তরিক আর মিষ্টি হাসি । কিন্তু সমস্যা হল আমাকে দেখে স্পর্শীয়া হাসবে কেন ? 
-আকাশ ভাইয়া ভাল আছেন ? 
এই সেরেছে ! আবার কুশলও জানতে চাচ্ছে ! পাড়ার ছেলে গুলো তখনও আমাদের দিকে তাকিয়ে আছে । আমি আসলে স্পর্শিয়ার এমন আচরনের জন্য প্রস্তুত ছিলাম না । কোন রকম বললাম 
-এই তো আছি । তুমি ভাল ? 
তুমি করেই বললাম । ইদানিং দেখি এনীর  সাথে স্পর্শীয়ার খুব ভাব হয়েছে । এনীতো সারা দিন ওদের বাসাতেই থাকে । এই সুবাদেই তুমি বললাম । স্পর্শীয়া বলল 
-ভাল আছি । কোথাও যাচ্ছেন ? 
-হুম । একটা ক্লাস আছে । 
-ও । আচ্ছা ! 
এই বলে স্পর্শীয়া আবার হাসি দিল । তারপর গেট দিয়ে ভিতরে চলে গেল । 
একটু ভাল লাগল । কিন্তু নিজেকে নিয়ন্ত্রন করে নিলাম আবার । 
আকাশ মিয়া ! তোমার নাম আকাশ হলেও তুমি থাকো মাটিতেই । আর তার নাম স্পর্শীয়া হলেও তাকে স্পর্শ করার অনুমুতি তুমি পাবা না । তার চেয়ে বরং তুমি সুপ্তির দিকে মনযোগ দাও । 
 এভাবেই দিন কাটতে লাগলো । আমি রাতে ছাদে যাই । গুন গুন করে গান গাই । আর গিটার বাজাই । সুপ্তিকে দেখি বারান্দায় হাটা করতে । আমি মোটামুটি নিশ্চিত যে ও আমার জন্যই আসে । ভালই লাগে । 
আমার বন্ধু সজিব বলে শোন প্রত্যেক মেয়ের সাথে প্রেম করার প্রধান শর্ত হচ্ছে মেয়েদের ইশারা বা ইঙ্গিত বুঝতে পারা । প্রত্যেক মেয়েই কিছু না কিছু ইঙ্গিত দেয় । তুই যদি ঠিক ঠাক মত ইঙ্গিতটা বুঝতে পারিস তাহলেই কেল্লা ফতে ! 
আমি সেই কেল্লা ফতের জন্যই অপেক্ষা করতে লাগলাম । একদিন সেই কাঙ্খিত ইশারা চলেও এল । এখন কেবল ঠিক মত কাজে লাগানো টা বাকি ! ঐ রাতে শরীর ভাল লাগছিল না । তাই গিটার না বাজিয়ে এমনি এমনি ছাদে হাটাহাটি করছিলাম । হাটাহাটি বলতে যে দিকটায় সুপ্তিদের বাসা সেদিকেই ছিলাম । 
হঠাৎ সুপ্তিকে বলতে শুনলাম কালকে । 
-কেএফসিতে । অবশ্যই আসবেন । বিকেল পাঁচ টায় । না আসলে কিন্তু খুব রাগ করবো । 
আমার প্রথমে মনে হল যেন সুপ্তি ফোনে কাউকে বলছে কিন্তু তারপরেই মনে হল নাহ ! 
এটাই সেই ইঙ্গিত । সুপ্তি খুব জোরে কথা বলছে । এমনিতেই রাত ফোনে কথা বললে এতো জোরে কথা বলার কোন প্রয়োজন ছিল না । তাহলে এতো জোরে কথা বলতেছে কেন ? 
নিশ্চই আমাকে শোনানের জন্য । 
অবশ্যই আমাকে বলছে কথাটা । তার মানে কালকে আমার সাথে সে দেখা করতে চায় ! 
ওয়াও !! 
বাহ ! মেয়েটার তো বেশ ভাল বুদ্ধি আছে !!
রাতের বেলা বেশ আনন্দ নিয়েই ঘুমাতে গেলাম । অবশেষে শুভ দিন আসলো তাহলে । 
 পরদিন ঠিক সময়ের একটু আগেই হাজির হয়ে গেলাম কেএফসিতে । ওয়েটারকে বলে বিশেষ একটা ব্যবস্তা করলাম । বললাম একজন আসবে । সেই আসলেই যেন সব কিছু পরিবেশন করা হয় । 
ওয়েটারের হাতে একটা একশ টাকার নোট গুজে দিতেই ওয়েটার ঘাড় বাকা করে সম্মতি জানিয়ে চলে গেল । 
আমি অপেক্ষা করতে লাগলাম সুপ্তির জন্য । ঘড়ির কাটার দিকে তাকিয়ে দেখি সেটা যেন আর নড়েই না । 
সাড়ে চারটা । 
চারটা পয়ত্রিশ । 
চারটা চল্লিস । 
...........।
অবশেষে সময় এল । সুপ্তি এল ঠিক পাঁচটা বাজার পাঁচ মিনিট আগে । কেএফসির দরজা দিয়ে ঢুকেই একটা হাসি দিল এদিকে তাকিয়ে । আমি হাসলাম । অনুভর করলাম আমার বুকের স্পন্দন বেড়ে গেছে । 
এই তো ।  আসছে ! 
অবশেষে আমার .... 
আমার মনের কথা মনেই রয়ে গেল । অবাক হয়ে লক্ষ্য করলাম সুপ্তি এগিয়ে ঠিক আমার সামনের টেবিলে বসে পড়ল । আমার দিকে ফিরেও তাকালো না ! 
ওখানে আগে থেকেই একজন বসে অপেক্ষা করছিল ! 
তাহলে ? 
কাল রাতে সুপ্তি আসলেই ফোনে কথা বলছিল ! 
আমিই একটু ভুল বুঝেছি ! ভুল না আমি একটু বেশি বুঝেছি । বেশি বোঝার ফল কোন দিন ভাল হয় না ! 
 -হাই ! 
চোখ তুলে তাকিয়ে দেখি সামনে স্পর্শীয়া । হাসি মুখে দাড়িয়ে আছে । 
-হ্যালো । 
-আপনি এখানে ? 
-এই তো ! এমনি । তুমি এখানে ? 
-আমিও এমনি এসেছি । ক্লাস শেষ হয়েছ তো । আপনার সাথে বসলে আপত্তি নাই তো ? 
-না না । আপত্তি কেন থাকবে ? বস । 
-আকাশ ভাইয়া । আপনাকে একটা কথা বলি ? 
-হ্যা । বল । 
-আপনি এখানে কার সাথে দেখা করতে এসেছেন ?
আমি কোন কথা না বলে চুপ করে রইলাম ! কি বলবো ? আর কি বলার আছে !
স্পর্শীয়া বলল 
-থাক বলতে হবে না ! আপনাকে আর একটা কথা বলি ! 
-বল ! 
-আপনি খুব সুন্দর গিটার বাজান । প্রতিদিন রাতে যখন ছাদে উঠে বাজান আমি মন দিয়ে শুনি । 
আমি একটু হাসার চেষ্টা করলাম । ঠিক তখনই ওয়েটার এসে হাজির । হাতে এক গাদা খাবার । 
ওমাইগড ! 
আমি ওয়েটার কে বলেছিলাম কেউ এসে আসবে আসলেই যেন অর্ডার নিয়ে আসে । সব কিছু আগে থেকেই বলা ছিল । 
স্পর্শীয়া এসে বসেছে । ওয়েটার মনে করেছে এই সেই মেয়ে । 
-ম্যাম । 
ওয়েটার বলল 
স্পর্শীয়া কৌতুহল নিয়ে ওয়েটারের দিকে  তাকাল । 
-এই কেকটা স্যার আপনার জন্য স্পেশালী অর্ডার দিয়েছে । প্রতিদিন কেবল এক পিচই বানাই আমরা । আজকে আপনার জন্য । এ সিম্বল অব লাভ ! স্যারের পক্ষ্য থেকে !  
আমার বুকের ভিতর ঘন্টা বেজে উঠল । 
আজকে গিয়েছি । 
আজকে আমি গেছি নিশ্চিত ! 
এই ওয়েটার বেটা এখন একটা ধোলাই দেওয়া দরকার । 
বেটা তুই  কার ছেলে কার কোলে দিল ? 
আমি স্পর্শীয়ার কাছ থেকে মোটামুটি একটা ঝাড়ি খাওয়ার জন্য প্রস্তুতি নিয়ে নিলাম । আচ্ছা ও কি টাইপের ঝাড়ি আমাকে দিতে পারে ? 
আপনার সাহসতো কম না ? হাসি মুখে দুটো কথা বলেছি বলে ... 
নাহ এটা ঠিক যাচ্ছে না । তাহলে ? 
নাহ । ভাবতে পারছি না ! 
আমি স্পর্শীয়ার দিকে তাকিয়ে আছি । ওখানে রাগ কিংবা বিরক্তি থাকার কথা কিন্তু অবাক হয়ে লক্ষ্য করলাম ওর মুখটা আশ্চার্য রকম শান্ত । মুখে কেমন একটা দুষ্টামীর হাসি ! 
-এতো কিছুর দরকার ছিল ? 
আমি কোন মতে বললাম
-ছিল না ? 
-উহু । 
-এনীকে বললেই হত । কালকে নিশ্চই এনীর কাছ থেকে শুনেছেন যে আমি আজ ক্লাস শেষে এখানে আসবো । তাই না ? 
আমি একটু হাসার চেষ্টা করলাম । কিন্তু খুব বেশি হাসি বের হল না । 
-আমি খুব খুশি হয়েছি । খুব । 
 আমি আর কিছু বলতেই পারলাম না । আসলে স্পর্শীয়ার হাসি মাখা মুখ দেখে আমি আর আর কিছু বলতে পারলাম না । 
কেবল ওর দিকে তাকিয়ে রইলাম ! 
আকাশের চাঁদ হাতের ভিতর চলেই এল শেষ পর্যন্ত ! 
   উৎসর্গঃ প্রিয় জেমস বন্ডকে    Click This Link

                    সর্বশেষ এডিট : ০৯ ই জুন, ২০১৩  রাত ৯:৫৮                

