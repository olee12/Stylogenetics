গল্পঃ একজন রক্তযোদ্ধা !




 
                        এক
 ঘড়িতে দুইটার কিছু বেশি বাজে ! লিটার মাথাটা একটু ভার ভার ঠেকছে । সেই সন্ধ্যা থেকে ল্যাপটপের সামনে বসেছে বশির স্যারের ক্লাস প্রেজেন্টেশন নিয়ে ! একেবারে শেষ করে তার পরেই উঠলো ! একটানা মনিটরের দিকে তাকিয়ে থাকার জন্য চোখটাও কেমন একটু জ্বালা পোড়া করছে ! এখন একটু রেষ্ট দরকার চোখের ! কেবল চোখের না পুরো শরীরেরই বিশ্রাম দরকার !  
একবার চোখে পানি দিয়ে আসবে কি না ভাবছে ! 
নাহ ! চিন্তাটা বাদ দিয়ে দিল ! এখন আর কিছু ভাল লাগছে না ! লাইটা অফ করে কোন মতে বিছানায় শরীরটা এলিয়ে দিতে পারলেই হল ! আজ আর শরীরে কিছু নিচ্ছে না ! 
ল্যাপটপটা বন্ধ করার আগে শেষ বারের মত ফেসবুকটা একবার চেক করে নিল ! এখন অবশ্য কেউই অনলাইনে নেই ! আর এখন থেকেও কোন লাভ নেই ! কাল সকালে ক্লাস । জলদি জলদি ঘুমানো দরকার । কোন মতে বন্ধ করে শুতে পারলে বাঁচে । যা হবে কালকে হবে ! 
লিটা লগ আউট করতে যাবে তখনই ম্যাসেজের বাক্সটা একটু লাল হয়ে উঠলো ! 
কেউ ম্যাসেজ পাঠিয়েছে ! 
 একটু বিরক্ত হল লিটা ! 
রাত দুইটা বেজে গেছে ! এখন আবার কে ম্যাসেজ পাঠিয়েছে । ইদানিং কিছু ছেলে ম্যাসেজ পাঠানো শুরু করেছে ! অদ্ভুদ টাইপরের কথা বার্তা লেখা ! 
তাদেরই এক জন কে না কে জানে ?
খানিটা বিরক্ত হয়েই ম্যাসেজ বাক্সটা ওপেন করলো ! 
 আবীর হাসান নামে কেউ একজন পাঠিয়েছে ! সে লিখেছে 
 আপু ! একটু আগে আমার বাবা মোটরসাইকেল এক্সসিডেন্ট করেছে । খুব ক্রিটিক্যাল ! ঢাকা মেডিক্যালে আছে ! 
আপু ! আমার বাবাকে বাঁচান আপু !
ডাক্তার বলেছে রক্ত লাগবে ! বি নেগেটিভ রক্ত লাগবে ! 
অনেক রক্ত লাগবে ! 
প্লিজ আপু ! আমার বাবাকে বাঁচান ! 
 লিটার প্রথম কয়েক সেকেন্ড তাকিয়েই রইলো মেসেজটার দিকে ! ছেলেটার আকুতি বড় পরিচিত মনে হল লিটার কাছে ! 
আমার বাবা কে বাঁচান ! 
 লিটার বুকের ভেতরে একটা কাঁপন অনুভব করলো ! মুহুর্তের ভেতর সব ক্লান্তি দুর হয়ে গেল মন থেকে ! মনের ভিতর কেবল একটা কথাই ঘুরপাক খেতে লাগলো বাবাকে বাঁচাতে হবে ! একজন বাবাকে বাঁচাতে হবে ! 
  দুই
 -লিটা কোথায় তুই ?
-ক্লাসে ! কেন ?
-একটু আসতে পারবি ?
লিটার মনের ভিতর কু ডেকে উঠলো । মায়ের কন্ঠটা এমন কেন শোনাচ্ছে ! কি হয়েছে ! বাবা কিছু হয়েছে ! 
লিটা বলল
-কি হয়েছে মা ? বাবার কিছু হয়েছে ?
কয়েকদিন থেকেই বাবার শরীর টা ভাল যাচ্ছে না ! কাল রাতে একটু যেন বেশিই খারাপ যাচ্ছে ! 
লিটার আবার বলল
-মা বল ? কি হয়েছে ? কথা বলছো না কেন ? কোথায় আসবো ? বাসায় ? 
ওপাশ থেকে কোন কথা শোনা গেল না কিছুক্ষন ! লিটার মনে ততক্ষনে তোলপাড় শুরু হয়ে গেছে ! ও নিশ্চিত ওর বাবার কিছু একটা হয়েছে । 
কি হয়েছে ? 
-মা ! কথা বলছো না কেন ?
আরো বেশ কিছুটা সময় পরে লিটার মা কথা বললেন
-তুই কি তোর কয়েকটা বন্ধুকে নিয়ে আসতে পারবি ! রক্ত লাগতো কিছু !
-কোথায় আসবো ? 
-বারডেমে আয় ! 
-মা তুমি কিছু চিন্তা কর না ! বাবার কিছু হবে না ! আমি কিছু হতে দেবো না ! মা তুমি কিছু চিন্তা কর না ! আমি আসছি ! 
 যদিও মা কে শান্তনা দেওয়ার জন্য কথা গুলো কথাটা বলল কিন্তু নিজেই যেন ঠিক মত ভরশা পেল না ! ওর বাবার ক্যান্সার ধরা পরেছে বেশ কিছুদিন আগেই ! জানে হয়তো ওদের চার বোনের আসলেই কিছু করার নেই । কিন্তু তবুও লিটা এটা মেনে নিতে পারে না ! 
  তিন
 -হ্যালো ! 
-হুম ! বল !
-কি ঘুমাচ্ছিস ?
-লিটা এখন কটা বাজে ?
-দুইটা ! রাত দুইটা !
-রাত দুইটার সময় তুই আমাকে ফোন করে বলতেছিস ঘুমাচ্ছিস ! ফাজলামি পাইছিস ?
অন্য সমসয় হয়ে জিমকে একটা ধমক লাগাতো কিন্তু এখন কিছু বলল না ! খনিকটা নরম সুরে বলল
-আচ্ছা ! তোকে একটু দরকার !
-এখন ?
কিছুক্ষন নিরবতা ! তারপর বলল
-আচ্ছা বল !
-তোকে একটু ঢাকা মেডিক্যালে যেতে হবে ! 
-কি বললি ?
-ঢাকা মেডিক্যাল ! ইমার্জেন্সি ওয়ার্ডে !
-তুই কি আমার সাথে সত্যিই ফাজলামী করছিস ? এই রাত দুইটার সময় তুই বলছিস ঢাকা মেডিক্যালে যেতে ?
-একজনের রক্ত দরকার ! খুব দরকার ! প্লিজ ! একটু দেখ না !! তোর তো বি নেগেটিভ ! একটু দেখ !
ওপাশ থেকে কিছুক্ষন নিরবতা ! 
-জিম ! শুনছিস ? 
-হুম ! ক'ব্যাগ লাগবে ?
-অনেক ! বাইক এক্সসিডেন্ট করেছে ! 
-আচ্ছা আমি যাচ্ছি ! নাম কি বললি ..
  চার
 -আঙ্কেল !
-আরে লিটা যে ! কি মনে করে !
লিটার মনটা একটু খারাপ হয়ে গেল ! গত কালকেই কথা হয়েছে ! এমন রমিজ আঙ্কেল বলছে কি মনে করে ! 
লিটা তবুও বলল
-গত কালকে কথা হয়েছিল আপনার সাথে ! 
রমিজ সাহেব একটু হাসলেন ! এমন একটা ভাব করলেন যেন কিছু একটা মনে করার চেষ্টা করতেছেন !   
-ও হ্যা ! মনে পড়েছে ! তোমার বাবার জন্য রক্ত দরকার !
-জি ! আঙ্কেল ! আপনার আর বাবার রক্তের গ্রুপ তো এক ! 
-হুম ! বুঝতেছি ! কিন্তু একটা সমস্যা হয়ে গেছে !
-কি সমস্যা আঙ্কেল ?
-আসলে সকাল থেকেই আমার শরীরটা ঠিক ভাল যাচ্ছে না ! এই শরীর খারাপের ভিতরের রক্ত দেওয়াটা ঠিক হবে কি না বুঝতেছি না ! 
লিটা কোন কথা না বলে কেবল রমিজ আঙ্কেলের দিকে তাকিয়ে রইলো কিছুক্ষন ! কি বলবে কিছু বুঝতে পারছে না ! 
রমিজ সাহেব বললেন 
-আচ্ছা ! আজকে শরীর টা ঠিক ভাল লাগছে না ! তুমি দুদিন পরে না হয় এসো ! তখন দেখা যাক কি করা যায় ! চা খেয়ে যেও কিন্তু ! 
এই বলে রমিজ সাহেব উঠে চলে গেলেন ! 
লিটা আরও কিছুক্ষন বসে রইলো ! মনের ভিতর খানিকটা আশা হয়তো এখনই রমিজ সাহেব আসবে আর বলবেন চল । শরীরের কথা পরে চিন্তা করলেও চলবে ! 
কিন্তু এমন টা হয় না ! লিটা কে ফিরে আসতে হয় ! আজকের দিনে এই নিয়ে তিন জনের কাছ থেকে ফিরে এল লিটা ! প্রথম প্রথম রক্ত যোগার করা গেছে । কিন্তু দিন যত এগুতে লাগো রক্ত পাওয়াটা একটু কষ্টের হয়ে উঠলো ! আর এখন সবাই প্রথমে বলে যে দিবে কিন্তু পরে মন বদলে ফেলে ! 
এমনটা কেন করে ? 
একটু রক্তই তো ! 
আর কিছু না ! টাকা পয়সা তো চাচ্ছে না ! 
 রমিজ আঙ্কেলের কাছে আবার আসতে হবে ! হয়তো উনি আবার মানা করে দিবেন কিন্তু আবার আসতে হবেই ! 
প্রতি সপ্তাহে লিটার বাবার জন্য তিন ব্যাগ রক্ত দরকার হয় ! যেভাবে হোক এই রক্ত তাকে জোগার করতেই হবে ! মানুষ তাকে ফিরিয়ে দিবে তবুও লিটার তাদের কাছেই ফিয়ে যেত হবে ! 
যে কোন ভাবেই তাকে বাবাকে বাঁচিয়ে রাখতে হবে ! 
 পাঁচ
 -হ্যালো লিটা ?
-শুভ ভাই ! আপনাকেই ফোন করতে যাচ্ছিলাম ! 
-খবর পেয়েছ ? 
-হুম ! 
-কত টুকু ম্যানেজ করতে পেরেছ ?
-তিন ব্যাগ ! এখনও চার ব্যাগ দরকার ! 
-আচ্ছা সমস্যা নাই ! হয়ে যাবে ! কোন চিন্তা করো না ! তুমি তোমার তিনজন কে পাঠিয়ে দাও মেডিক্যালে ! আমি দেখছি ! 
-জিম চলে গেছে ! এতোক্ষনে হয়তো ব্লাড নেওয়া শুরুও হয়ে গেছে !
-গুড ! আমি দেখছি ! 
 লিটা ফোন রেখে আবার ফেসবুকে ঢু মারলো ! তখনই একটা স্টাটাস দিয়েছিল ! সাত ব্যাগ বি নেগেটিভ রক্ত লাগবে এই তথ্য দিয়ে কে জানে কি করম রেসপনস এসেছে ! 
তিনটা ইনবক্স এসে হাজির ! তিন জনই ঢাকা মেডিক্যালের আসে পাশে আসে । সবার কাছে খবর চলে গেছে । ওরা সবাই রক্ত দিতে আগ্রহী !
লিটার মনটা খুশি হয়ে উঠলো ! 
রক্ত পাওয়া গেছে ! একজন বাবা মনে হয় বেঁচে উঠবেন ! ছেলেটার আকুতি মনে হয় বিফলে যাবে না ! 
  ছয়
 সারা দিন লিটা পুরো ঢাকা শহরে ঘুরে বেরিয়েছে ! কোন আনন্দ ভ্রমনের জন্য নয় ! আজকের জন্য কোথায় রক্ত পাওয়া যায় নি ! এমন কোন ব্লাড ব্যাংক নাই এমন কি এমন হাসপাতালও নাই যেখানে লিটা ঢু মারে নি ! 
সেই সকাল থেকে ওরা চার বোন বেরিয়েছে রক্তের খোজে ! কোথাও পাওয়া যায় নি রক্ত ! 
লিটা কিছু ভাবতে পারছে না ! ওর বাবার রক্তের সেল গুলো নির্দিষ্ট সময়ের পরেই ভেঙ্গে পড়বে ! তখন ও কি করবে ? লিটা আর কিছু ভাবতে পারছে না ! 
আজকের সূর্যটা কে যেন আর বেশি নিষ্ঠুর মনে হচ্ছে ! কেবল সূর্য না আশে পাশের যা কিছু দেখছে সব কিছু কেমন একটা প্রানহীন মনে হচ্ছে ! মনে হচ্ছে যেন আজকে সবাই ওর দিকে নিষ্ঠুরতার হাসি হাসছে ! 
লিটার একবার মনে হল হাতে একটা ছুরি নিয়ে রাস্তায় নেমে যায় ! যাক সামনে পায় তার হাতের রগ কেটে রক্ত নিয়ে নেয় জোর করে !
কি হয় একটু রক্ত দিলে ! 
নির্দিষ্ট সময় পরে রক্তের কনিকা গুলো তো এমনিতেই নষ্ট হয়ে যায় ! 
কি হয় একজন মানুষের প্রান বাঁচালে !
 লিটার চিৎকার করে কাঁদতে ইচ্ছা করে ! চিৎকার করে বলতে ইচ্ছা করে আমাকে এক ব্যাগ রক্ত দাও ! 
শুনছো ! আমাকে এক ব্যাগ রক্ত দাও !
 সাত
 -শুভ ভাই ! 
-হুম ! খবর ভাল !
-রোগী ?
-ওটিতে আছে ! আমরা আছি কাছাকাছি ! প্রয়োজনীয় রক্ত সরবারহ করা হয়েছে ! কোন চিন্তা কর না ! লাগলে আরো দেওয়া হবে ! 
-আচ্ছা ! আমাকে আপডেট দিয়েন ! 
-আচ্ছা ! তুমি শুয়ে পড় ! কাল না তোমার ক্লাস আছে ?
-হুম ! ব্যাপার না ! একটা দুইটা ক্লাস মিস হয়ে গেলে কোন কিছু হবে না !  
  আট
 -আপু !
বড় আপু লিটার দিকে একবার তাকিয়েই অন্যদিকে চোখ ফিরিয়ে নিল !   
বড় আপুর চোখটা কেমন ঘোলাটে দেখাচ্ছে ! কিছু বলার দরকার হল না ! 
লিটা কেবল শূন্য দৃষ্টি তাকিয়ে রইলো ! 
রক্ত জোগার হয় নি ! 
রক্ত পাওয়া যায় নি ! 
তার বাবাকে হয়তো বাঁচানো যাবে না !!
   নয়
 -হ্যালো !
-লিটা বলছো ?
লিটা মোবাইলের নাম্বারটা আবার দেখলো ! আবীবের নাম্বার ! সেদিনের পরে আর বেশ কয়েকবার আবীবের সাথে কথা হয়েছে ! ওর বাবার খোজ খবর নিয়েছে ! কিন্তু আজকে আবার কে ফোন করলো ! 
লিটা একটু ইতস্তর করে বলল
-জি ! বলছি !
-তুমি ভাল আছো মা ?
-জি আছি ! আপনি ?
-আমি .....। আমি অবীরের বাবা ! 
-ও ! আপনি ! আপনি কথা বলছেন ! 
-হুম ! তোমার কারনে ! তা না হলে তো ....
-ছিঃ ছিঃ কি বলছেন ! এমন কেন হবে !
-ঠিকই বলছি মা ! তুমি ....
 দশ
 লিটার কান্না আসছে না ! 
কেন আসছে না ও ঠিক বুঝতে পারছে না ! আসে পাশের সবার চোখে পানি অথচ সে কাঁদতে পারছে না ! এই তো খানিক দুরেই তার জগতের সব থেকে কাছের মানুষটা শুয়ে আছে চুপ করে ! 
কোন কথা বলছে না ! 
আর কোন দিন কথা বলবে না ! 
কখনও আর ধমক দিয়ে কথা বলবে না ! একটু দেরী করে বাসায় ফিরলে আর কোন দিন চোখ রাঙ্গাবে না !
আদর করে বুকে জড়িয়ে নিবে না ! 
বিকেল বেলা তার হাত ধরে বাড়ির সামনের পার্কটাতেও হাটা হবে না ! 
পাশে বসিয়ে শোনা হবে না মুক্তিযুদ্ধে গল্পগুলো ! 
আর কোন দিন হবে না !
লিটার কাঁদা উচিৎ ! কিন্তু লিটা কাঁদতে পারছে না !   
   শেষাংশ
 লিটার মনটা সিক্ত হয়ে উঠলো ! সাথে সাথে চোখটাও ! ওপাশে লোকটা কাঁদছে ! চোখে না দেখলেও তার কান্নার আওয়াজ পাওয়া যাচ্ছে ! 
কাঁদছে লিটাও ! তবে আজকে এই কান্না টা কষ্টের না ! 
আনন্দের ! 
আজকে ও জয়ী ! রক্ত জোগারের যুদ্ধে আজকে ও জয়ী হয়েছে ! 
আজকে সে জয়ী ! 
    আমাদের দেশে প্রতি বছর প্রায় ৬ লক্ষ ব্যাগ রক্ত দরকার হয় ! এর ভেতড় প্রায় ৩০ ভাগ জোগার হয় লিটা এবং লিটাদের মত মানুষদের প্রচেষ্টায় ! কোন কিছুর বিনিময়ে না ! কেবল মানুষের জন্য ! যাকে হয়তো চিনেও না, যাকে কোন দিন দেখে নি, এমন কি তার সাথে হয়তো এর পরে আর কোন দেখাও হবে না, তার জন্য ছুটে চলেছে রক্ত দেওয়ার জন্য ! 
এমন কিছু মানুষই থাকে ! এমন কিছু মানুষের জন্যই আসলে এখনও এই পৃথিবীটা টিকে আছে । যারা নিজেদের জন্য নয় মানুষের জন্য সারাটা জীবন কাজ করে যায় ! 
এমন একজন মানুষ ব্লগার টেস্টিং সল্ট ! গল্পটা তার জীবন থেকে খানিক মিল রেখে লেখা ! 
   আসুন আমরাও কিছুটা পথ এগিয়ে আসি ! একটু হাত বাড়িয়ে দেই !  
  

                    সর্বশেষ এডিট : ১৬ ই সেপ্টেম্বর, ২০১৩  সকাল ১১:০২                

