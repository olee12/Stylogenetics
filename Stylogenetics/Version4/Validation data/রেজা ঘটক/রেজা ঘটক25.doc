বইমেলার ডায়েরি (১১ ফেব্রুয়ারি ২০১৫)!!!





                        ১১ ফেব্রুয়ারি ২০১৫, বুধবার। অমর একুশে বইমেলার আজ ছিল এগারোতম দিন। গতকালের চেয়ে আজ মেলায় উপস্থিতি একটু বেশি। তবে প্রতি বছর বইমেলার ১১তম দিনে বইমেলায় যেমন গড় উপস্থিতি থাকে তার চেয়ে নিঃসন্দেহে অনেক কম। আজ বইমেলায় ঢুকেছি বাহার ভাইয়ের (নিত্য উপহারের বাহার রহমান) সাথে। বইমেলা শেষে কাকতলীয়ভাবে সেই বাহার ভাইয়ের সাথেই আবার শাহবাগ পর্যন্ত একসাথে ফেরা। মাঝখানের পুরো সময় কিন্তু বাহার ভাইয়ের সাথে আর দেখা হয়নি। আমরা যারা প্রায় দুই দশক আজিজ সুপার মার্কেটে আড্ডা দেই, বাহার ভাই সেই আড্ডার একজন প্রাগৈতিহাসিক সদস্য। যথারীতি সোহরাওয়ার্দী উদ্যানে ঢু মেরে বাংলা একাডেমির লিটল ম্যাগ প্রাঙ্গনে গিয়ে নন্দনের স্টল খুলে বসি। বসি বললে ভুল হবে। কারণ, আমার চেয়ারখানা আজও কোনো মহান নিজ দায়িত্বে নিয়ে গেছেন। বাংলা একাডেমি বসার জন্য বহেড়াতলায় কিছু বাঁশের বেঞ্চি বানিয়ে দিয়েছে। সেখানে বসেই আড্ডা জমে উঠল। আড্ডায় ছিলেন লেখক ঋষি এস্তেবান, কবি সাফি সমুদ্র, শিল্পী চারু পিন্টু, কবি কাজী টিটো, কবি সরসিজ আলীম, কবি কবির হুমায়ুন, কবি অনিন্দ্য, কথাসাহিত্যিক কামরুজ্জামান জাহাঙ্গীর, কবি শামীমুল হক শামীম প্রমুখ। এই লেখা যখন লিখছি ততক্ষণে দুইজন আড্ডারুর আজ জন্মদিন। লেখক ঋষি এস্তেবান ও কবি শামীমুল হক শামীম। লেখক ঋষি এস্তেবান ও কবি শামীমুল হক শামীমকে জন্মদিনের শুভেচ্ছা। এক ফাঁকে একাডেমির নতুন ভবনে মুর্শিদ ভাইয়ের (মুর্শিদ আনোয়ার) রুমে ঢু মারলাম। মুর্শিদ ভাই কফি খাওয়ালেন। আবার প্রাঙ্গনে এসে দেখা হল লেখক ফারহানা মান্নানের সঙ্গে। আজ শুদ্ধস্বর থেকে মেলায় এসেছে ফারহানা মান্নানের 'বয়ঃসন্ধিকাল ও শিক্ষা' বইটি। বয়ঃসন্ধিকালে কিশোর-কিশোরীদের দেহে এবং মনে যে পরিবর্তন আসে সেগুলো নিয়ে চমৎকার শিক্ষামূলক বই এটি। সঙ্গে রয়েছে বয়ঃসন্ধিকাল নিয়ে অভিজ্ঞজনদের মতামত। বইটি কিশোর-কিশোরী সহ বড়দের জন্য একটি অবশ্য পাঠ্য।লিটল ম্যাগ প্রাঙ্গনে পরিচয় হল অদিতি আপার সঙ্গে। অদিতি কবির। অদিতি আপা একজন ফ্রিল্যান্স অনুবাদক। গত পনের বছর তিনি নানান বিষয় অনুবাদ করছেন। মূলত তিনি বিদেশি সাহিত্য ইংরেজি থেকে বাংলায় অনুবাদ করেন।লিটল ম্যাগ আড্ডায় আজ এসেছিল পদ্ম। গতকাল পদ্ম'র ব্যান্ড দল চিৎকার-এর প্রথম অ্যালবাম প্রকাশ পেয়েছে। পদ্ম'র গলা ভাঙা। পদ্ম বলল, অ্যালবাম প্রকাশ উপলক্ষ্যে টেলিফোনে অনেক বেশি কথা বলায় গলার এই অবস্থা হয়েছে। এক ফাঁকে আড্ডা দিয়ে আসলাম বাংলাপ্রকাশে গিয়ে কবি দিলদার ভাইয়ের সঙ্গে। বইমেলায় দেখা হল হুদা ভাইয়ের সঙ্গে। সঙ্গে ছিলেন কবি মানিক মোহাম্মদ রাজ্জাক ভাই। জাতিস্বরের কবি মুহম্মদ নূরুল হুদা এবার ভাষা ও সাহিত্যে অবদানের জন্য একুশে পদক পেয়েছেন। মেলায় এসেছে রাজ্জাক ভাইয়ের 'ত্রয়ী'। মূলত তিন কবি মানিক মোহাম্মদ রাজ্জাক, কাজী লাবণ্য এবং বিনয় বর্মন-এর কবিতা নিয়ে প্রকাশ পেয়েছে 'ত্রয়ী'। বইটির প্রচ্ছদ করেছেন শিল্পী বিপ্লব বিপ্রদাস। প্রকাশ করেছে অক্ষর প্রকাশনী। বইমেলায় স্টল নং ২৮৪--২৮৬। ৬৪ পৃষ্ঠার বইটির মূল্য ধরা হয়েছে ১২০ টাকা। এছাড়া এবার মেলায় আসবে রাজ্জাক ভাইয়ের নদী বিষয়ক বই 'বাংলাদেশের নদনদী বর্তমান গতি প্রকৃতি'। বইটি প্রকাশ করবে কথা প্রকাশ। বইটির প্রচ্ছদ করেছেন শিল্পী সব্যসাচী হাজরা। আজ কবি আলফ্রেড খোকনের 'চল্লিশ বসন্তে' বইটির শেষ কপিটি বিক্রি হয়েছে। এছাড়া লালনের একটি পোস্টার বিক্রি হয়েছে। বেচাবিক্রি আজ এইটুকু। নন্দনের স্টলে খোকন আর আমার কোনো বই নেই। খোকনকে ফোন করে সেকথা জানালাম। খোকন বলল, কাল অফিসে আয়। কিছু বই হয়তো দিতে পারব। রাত আটটায় দোকান গুটিয়ে যথারীতি উদ্যানে ঢু মারলাম। মাধবদার সঙ্গে কথা বলে শুদ্ধস্বরের সামনে এসে পেলাম কবি ও কথাসাহিত্যিক মুজতবা আহমেদ মুরশেদ, বিজ্ঞান লেখক ডক্টর ফারসীম মান্নান মোহাম্মদী, লেখক ফারহানা মান্নান, কবি ও প্রকাশক আহমেদুর রশীদ টুটুল ও টুটুল ভাবীকে। আড্ডা জমতেই মেলার ছুটির ঘণ্টা বেজে গেল।  আগামী ২৬ ফেব্রুয়ারী ২০১৫, ICCR অডিটোরিয়াম, কলকাতায়, বাংলা ভাষায় গত পঁয়ত্রিশ বছর সাহিত্যকর্মে অবদানের জন্য কবি ও কথাসাহিত্যিক মুজতবা আহমেদ মুরশেদকে, ভারতের বাংলা ভাষা সংস্কৃতি এবং আবহমানের বাঙালিয়ানার প্রতিষ্ঠান বঙ্গাড্ডা এক সংবর্ধনা দেবে। মুরশেদ ভাইকে এজন্য অভিনন্দন জানালাম। মুরশেদ ভাই জানালেন, ওরা ভিসা দিলে চব্বিশ তারিখ আমি উড়াল দেব। মুরশেদ ভাই আর আমি হেঁটে হেঁটে টিএসসি এসে পেলাম আরেক আড্ডা। কাব্য কামরুল, বাহার ভাই আর শিল্পী নাজিব তারেক আড্ডা দিচ্ছিলেন পর্তুগাল থেকে আসা রানা ভাই ও গ্রিস থেকে আসা রিপন ভাইয়ের সঙ্গে। রানা ভাই (রানা তসলিম উদ্দিন) পর্তুগালের প্রথম বাংলাদেশী কাউন্সিলর। আর রিপন ভাই (মোহাম্মাদ রিপন ফকির) গ্রিসের রূপসী বাংলা সমাজ কল্যাণ এসোসিয়েশন এর নব নির্বাচিত সভাপতি। নাজিব ভাই আমাদের তার ছাদে এক চা চক্রের নিমন্ত্রণ দিলেন। নাজিব ভাই আর রিপন ভাই বিদায় নিলেন। আমরা শাহবাগ এসে চা খাব। পথে চারুকলার সামনে বাহার ভাই গরম গরম আলুর চপ খাওয়ালেন। আসার পথে জাদুঘরের সামনে দেখা হল দুই কমরেড রম্য লেখক আহসান কবির ও রম্য লেখক পলাশ মাহবুব, দুই মানিক জোড়ের সঙ্গে। পরে আমরা বাহার ভাইয়ের স্পেশাল গ্রিন টি খেয়ে আজকের মত আড্ডায় ইস্তফা দিয়ে বাসায় ফিরলাম।..........................১২ ফেব্রুয়ারি ২০১৫ঢাকা
                    
