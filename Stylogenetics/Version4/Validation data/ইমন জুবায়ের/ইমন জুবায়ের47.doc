কমিউনিটি রেডিও বলতে আমি যা বুঝি





                        আমাদের এই প্রিয় ছোট্ট দেশটায় ভাষার এত বৈচিত্র। ভাবলে অবাক লাগে। চাঁদপুরের মানুষ মুড়িকে বলে উড়ুম। পটুয়াখালিতে হুরুম। 
এ কারণেই, বাংলাদেশের এক জেলার মানুষের অন্য জেলার ভাষা বোঝার কথা না।
হবিগঞ্জের কৃষকদের নওগাঁ জেলার ভাষা বোঝার কথা না। আবার, ভোলার কৃষকদের সমস্যা (দ্বীপ হওয়ায়) এক রকম তো লক্ষীপুরের কৃষকদের (অভ্যন্তরভাগে নদ-নদীর স্বপ্লতার কারণে) আরেক রকম। 
বাংলাদেশের বিভিন্ন জেলার কৃষকদের বিটিভি কি বেতারের ভাষা বোঝার কথা না। অথচ তারা ৩৬ বছর ধরে শিক্ষিত মধ্যবিত্তর ভাষায় কৃষকদের নানারকম নির্দেশ দিয়েই চলেছেন।
কাজেই অবিলম্বে বাংলাদেশের বিভিন্ন জেলার কৃষকদের জন্য পৃথক ভাষাভিত্তিক কৃষিভিত্তিক বেতার স্টেশন স্থাপন করা হোক। ২৪ ঘন্টা। কেননা, বাংলাদেশে কৃষি বড় গুরুত্বপূর্ন। 
উপকূলীয় ভাষাভিত্তিক- খুলনা থেকে সেন্টমার্টিন- বেতার স্টেশনও স্থাপিত হোক। ঘূর্ণিঝড়ের প্রাককালে উপকূলের মানুষ মাতৃভাষায় আগাম সংবাদ পেয়ে নিরাপদ স্থানে চলে যাওয়ার প্রস্তুতি নিতে পারবে।  বাংলাদেশ টেলিভিষনের ভাষা উপকূলীয় প্রান্তিক জনগ্ষ্ঠেীর তো বোঝার কথা না। ঝড়ের আগে পাঠিকার বারবার সর্তকসংবাদ পাঠ বিস্ময়ের উদ্রেক করে বৈ কী!
আঞ্চলিক ভাষায় বেতার স্থানীয় মানুষদের দিনরাত চব্বিশ ঘন্টা প্রয়োজনীয় সব তথ্যের যোগান দেবে। 
তথ্যের সঙ্কট বড় সঙ্কট। 
একটা উদাহরণ দিই। গেল বার, অর্থাৎ ২০০৭ সালে  মানিকগঞ্জে মরিচের কেজি ১০০ টাকা অব্দি উঠেছিল। ২০০৮ এ কৃষকেরা দাম পেল না। ফলন বেশি- সবাই ধান না বুনে মরিচ করেছে। 
টিভিতে শাইখ সিরাজের মুখ দেখে এত খারাপ লাগল। 
সুতরাং, অবিলম্বে বাংলাদেশের বিভিন্ন জেলার কৃষকদের জন্য পৃথক ভাষাভিত্তিক কৃষিভিত্তিক বেতার স্টেশন স্থাপন করা হোক। নওগাঁ জেলার কৃষকদের জন্য নওগাঁ জেলার ভাষায়। বাগেরহাটের কৃষকদের জন্য অত্র জেলার ভাষায়। ২৪ ঘন্টা। কেননা, বাংলাদেশে কৃষি বড় গুরুত্বপূর্ন। 
কাজেই,কমিউনিটি রেডিও বলতে আমি যা বুঝি তা হল- কৃষকের জন্য তার নিজস্ব ভাষায় এফ এম বেতারের মতন ২৪ ঘন্টা কৃষি ভিত্তিক রেডিওর অতি জরুরি অবাধ তথ্যপ্রবাহ; অনিবার্যভাবে যা উন্নত বাংলাদেশের অন্যতম শর্ত।
 

                    সর্বশেষ এডিট : ২৬ শে সেপ্টেম্বর, ২০০৯  দুপুর ১২:২৬                

