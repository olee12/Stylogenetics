জামায়াত-শিবিরের 'ঘূর্ণিসন্ত্রাস'





                        একাত্তরের মানবতাবিরোধী অপরাধের অভিযোগে আটক নেতাদের মুক্তির দাবিতে গতকাল সোমবার আবারও রাজধানীসহ দেশের বিভিন্ন স্থানে 'ঘূর্ণিসন্ত্রাস' চালিয়েছে জামায়াতে ইসলামী ও ছাত্রশিবিরের নেতা-কর্মীরা। টর্নেডোর ঘূর্ণি বাতাস যেমন মুহূর্তেই একটি জনপদে হামলে পড়ে সব কিছু তছনছ করে দেয়, জামায়াত-শিবির ক্যাডাররা একই কায়দায় হঠাৎ উদয় হয়ে পুলিশ ও যানবাহনের ওপর সন্ত্রাসী হামলা চালিয়ে মুহূর্তেই হাওয়া হয়ে যায়। সকালে মন্ত্রিসভার বৈঠকে যোগ দিতে প্রধানমন্ত্রী শেখ হাসিনা সচিবালয়ে ঢুকতে না ঢুকতেই সচিবালয়ের আশপাশে এই সন্ত্রাসী হামলা শুরু করে জামায়াত-শিবির। তারা পূর্বপ্রস্তুতি নিয়েই এভাবে হামলার ছক সাজিয়েছিল বলে মনে করছেন অনেকে। এই 'ঘূর্ণিসন্ত্রাস' চালিয়ে তারা গতকাল মতিঝিল, পল্টন, গুলিস্তান ও সচিবালয় এলাকায় পাঁচটি গাড়িতে অগ্নিসংযোগ ও শতাধিক গাড়ি ভাঙচুর করে। তাদের এ সন্ত্রাসে ১২ পুলিশসহ অর্ধশতাধিক ব্যক্তি আহত হয়েছে রাজধানীতেই। ঘটনাস্থল থেকে অন্তত ৫৫ জনকে আটক করেছে পুলিশ। চট্টগ্রামের বাঁশখালীতে পুলিশের সঙ্গে জামায়াত-শিবিরকর্মীদের ব্যাপক সংঘর্ষ ও গোলাগুলি হয়েছে। ২০ জন গুলিবিদ্ধসহ আহত হয়েছে অন্তত ৫২ জন। গ্রেপ্তার করা হয়েছে উপজেলা জামায়াতের আমিরসহ ১১ জনকে। এর প্রতিবাদে আজ মঙ্গলবার বাঁশখালীতে সকাল-সন্ধ্যা হরতাল ডেকেছে জামায়াত। রাজশাহীতে হাতবোমার বিস্ফোরণ ঘটায় শিবির ক্যাডাররা। দিনাজপুরে লাঠি মিছিল শেষে পুলিশের এক উপপরিদর্শককে মারধরের ঘটনা ঘটে। কিশোরগঞ্জের করিমগঞ্জে উপজেলা জামায়াতের আমিরসহ ছয়জনকে গ্রেপ্তার করেছে পুলিশ।রাজধানী : সকাল ১০টার পরপরই পাঁচ শতাধিক জামায়াত-শিবিরকর্মী মতিঝিলের শাপলা চত্বর থেকে মিছিলসহ দৈনিক বাংলার দিকে যাওয়ার পথে বাধা দেয় পুলিশ। এ নিয়ে দুই পক্ষের মধ্যে ধাওয়া-পাল্টাধাওয়া ও সংঘর্ষ শুরু হয়। এ সময় শিবিরকর্মীরা যানবাহনে বেপরোয়া হামলা ও ভাঙচুর শুরু করে। বাধা দিলে কয়েকজন পুলিশ সদস্যকে বাঁশ দিয়ে বেধড়ক পেটায় তারা। ভাঙচুর করে শতাধিক গাড়ি। আগুন ধরিয়ে দেয় পাঁচটি গাড়িতে। এর মধ্যে পুলিশের একটি পিকআপ ভ্যানও রয়েছে। এ সময় বেশ কয়েকটি হাতবোমার বিস্ফোরণও ঘটায় শিবিরকর্মীরা। পরিস্থিতি নিয়ন্ত্রণে আনতে পুলিশ কয়েক রাউন্ড টিয়ার শেল ও রাবার বুলেট ছোড়ে।পুলিশ জানায়, শিবিরকর্মীদের অনেকের কাঁধেই ব্যাগ ছিল। পথচারী বেশে তারা মতিঝিলের কয়েকটি এলাকায় খণ্ড খণ্ডভাবে মিলিত হয়। এরপর 'যুদ্ধাপরাধীদের বিচার হবে না, করতে দেওয়া হবে না'- এমন স্লোগান দিয়ে বিভিন্ন গলি থেকে সিটি সেন্টারের পাশে জড়ো হয়। সেখান থেকে মিছিল নিয়ে দৈনিক বাংলার দিকে এগিয়ে রাস্তায় চলাচলরত যানবাহনে হামলা ও ভাঙচুর চালায়। এ সময় ওই এলাকায় পুলিশের উপস্থিতি ছিল কম। পরে কয়েক শ পুলিশ ঘটনাস্থল মতিঝিলে পৌঁছালে শিবিরকর্মীরা কয়েকটি ভাগে ভাগ হয়ে গুলিস্তান, পল্টন ও সচিবালয় এলাকা দিয়ে পালিয়ে যায়। পালানোর সময়ও তারা গুলিস্তান, পল্টন ও সচিবালয় এলাকায় গাড়ি ভাঙচুর করে। সকাল ১১টার দিকে পরিস্থিতি নিয়ন্ত্রণে নেয় পুলিশ। সকাল সোয়া ১০টা থেকে ১১টা পর্যন্ত এসব এলাকায় যান চলাচল বন্ধ থাকে।পুলিশের মতিঝিল বিভাগের উপকমিশনার (ডিসি) মো. আনোয়ার হোসেন জানান, হামলা ও সংঘর্ষে জড়িত থাকার অভিযোগে অন্তত ৫৫ জনকে আটক করেছে পুলিশ। এ ছাড়া অন্য হামলাকারীদের গ্রেপ্তারে পুলিশের অভিযান অব্যাহত রয়েছে। আহত পুলিশ সদস্যদের রাজারবাগ পুলিশ লাইন হাসপাতালে ভর্তি করা হয়েছে।এদিকে স্বরাষ্ট্রমন্ত্রী ড. মহীউদ্দীন খান আলমগীর বলেছেন, 'হামলার ঘটনায় জামায়াত-শিবিরকর্মীদের গ্রেপ্তার করা হয়েছে। গ্রেপ্তারকৃতদের আইনের আওতায় এনে বিচার করা হবে।'অসহায় পুলিশ : প্রত্যক্ষদর্শী বাবুল হোসেন জানান, সকাল সোয়া ১০টার দিকে ঢাকা চেম্বার অব কমার্স অ্যান্ড ইন্ডাস্ট্রিজ ভবনের সামনের রাস্তায় লাঠিসোঁটা নিয়ে পুলিশের ওপর হামলা চালায় শিবিরকর্মীরা। এ সময় পুলিশ টিয়ার শেল ছুড়লেও কোনো কাজ হয়নি। বরং ১০-১২ জন পুলিশ সদস্যকে মতিঝিল সিটি সেন্টারের দেয়ালের পাশে ব্যাপক মারধর করে জামায়াত-শিবিরকর্মীরা। এ সময় পুলিশ সদস্যরা হাত উঁচিয়ে তাঁদের আঘাত না করার জন্য অনুরোধ জানান। তবু চলে মারধর। পরে অতিরিক্ত পুলিশ এলে তারা ককটেলের বিস্ফোরণ ঘটিয়ে দৈনিক বাংলার দিকে চলে যায়।তিন সচিবের গাড়ি ভাঙচুর : সকালে সচিবালয়ে প্রবেশের আগেই তিন সচিবের গাড়ি ভাঙচুর করে শিবিরকর্মীরা। খাদ্যসচিবের গাড়িচালক দুলাল জানান, সচিবালয়ের মূল গেটের কাছে পৌঁছার আগেই গাড়িতে (ঢাকা মেট্রো-ঘ-১১-৪৩১৩) হামলা চালায় একদল লোক। পরিস্থিতি বেগতিক দেখে সচিব আগেই গাড়ি থেকে নেমে যান। সংস্কৃতিসচিবের গাড়িচালক মনির জানান, জামায়াত-শিবিরকর্মীরা হামলা চালিয়ে গাড়ি (ঢাকা মেট্রো-ঘ-১১-৪১০৭) ভাঙচুর করে। এ ছাড়া আরো এক সচিবের গাড়িতে হামলার খবর পাওয়া গেলেও তাঁর নাম-পরিচয় নিশ্চিত হওয়া যায়নি। এ সময় অর্থমন্ত্রীর গাড়িবহরের নিরাপত্তার দায়িত্বে থাকা এক পুলিশ কনস্টেবল আহত হন।আহতদের দেখতে হাসপাতালে আইজিপি : আহত পুলিশ সদস্যদের খোঁজ নিতে গতকাল বিকেলে কেন্দ্রীয় পুলিশ হাসপাতালে যান পুলিশের আইজি হাসান মাহমুদ খন্দকার। তাঁর সঙ্গে ছিলেন ডিএমপির কমিশনার বেনজীর আহমেদ। আইজিপি সাংবাদিকদের বলেন, 'পুলিশের পর্যাপ্ত প্রস্তুতির কারণে শিবিরকর্মীরা বেশি ক্ষতিসাধন করতে পারেনি।' এদিকে আইজিপির সামনেই ডিএমপি কমিশনার শিবিরকর্মীদের দেখামাত্র পুলিশকে গুলির নির্দেশ দিয়েছেন বলে জানা গেছে।বাঁশখালীতে সংঘর্ষ, আজ হরতাল : চট্টগ্রামের বাঁশখালীতে পুলিশের সঙ্গে জামায়াত-শিবিরের সংঘর্ষে ১২ পুলিশসহ অন্তত ৫২ জন আহত হয়েছে। গতকাল দুপুর সাড়ে ১২টার দিকে চাম্বল বাজারে এ সংঘর্ষের ঘটনা ঘটে। উপজেলা জামায়াতের আমির জহিরুল ইসলামসহ ১১ জনকে আটক করেছে পুলিশ। উপজেলা আমিরকে গ্রেপ্তারের প্রতিবাদে আজ মঙ্গলবার বাঁশখালীতে সকাল-সন্ধ্যা হরতাল ডাকা হয়েছে বলে জানিয়েছেন উপজেলা জামায়াতের সেক্রেটারি অধ্যক্ষ মাওলানা ইসমাইল। পুলিশের ওপর হামলার অভিযোগে এক থেকে দেড় হাজার জামায়াতকর্মীকে আসামি করে গত রাতে মামলা করেছে পুলিশ।পুলিশ ও প্রত্যক্ষদর্শীরা জানায়, নিজামী ও সাঈদীর মুক্তির দাবিতে টানানো একটি ব্যানার পুলিশ নামাতে গেলে জামায়াত-শিবিরকর্মীরা পুলিশের ওপর ইটপাটকেল নিক্ষেপ করে। পরে পুলিশ সংগঠিত হয়ে ধাওয়া দেয় এবং মারধর করে জামায়াত-শিবিরকর্মীদের। এরপর গ্রামবাসীর ভুল বুঝিয়ে তাদের নিয়ে জামায়াত-শিবিরকর্মীরা আবারও পুলিশের সঙ্গে সংঘর্ষে জড়ায়। পরিস্থিতি নিয়ন্ত্রণে আনতে ৪০০ রাউন্ড গুলি ছোড়ার কথা স্বীকার করেছে পুলিশ। গুলিবিদ্ধ ২০ জনকে স্থানীয় বিভিন্ন হাসপাতাল ও ক্লিনিকে চিকিৎসা দেওয়া হচ্ছে।রাজশাহীতে হাতবোমার বিস্ফোরণ, শিবির-পুলিশ সংঘর্ষে আহত ১০ : সকাল ১০টার দিকে রাজশাহী বিশ্ববিদ্যালয়ের বিনোদপুর গেট থেকে মিছিল বের হলে পুলিশ বাধা দেয়। এ নিয়ে পুলিশের সঙ্গে সংঘর্ষে তিন পুলিশসহ অন্তত ১০ জন আহত হয়। সন্ধ্যার দিকে আবারও ঝটিকা মিছিল বের করে শিবির। রাজশাহী মেডিক্যাল কলেজের সামনে থেকে শুরু হওয়া এ মিছিল থেকে বেশ কয়েকটি হাতবোমার বিস্ফোরণ ঘটানো হয়।দিনাজপুরে লাঠি মিছিল, পুলিশের গাড়ি ভাঙচুর : সকাল ১০টার দিকে শহরে লাঠি মিছিল বের করে জামায়াত-শিবির নেতা-কর্মীরা। বাধা দিলে তারা পুলিশকে তাড়া করে। আত্মরক্ষার্থে পাশের গলিতে আত্মগোপন করে পুলিশ। পরে কোতোয়ালি থানার উপপরিদর্শক মামুনকে লাঠিপেটা করে শিবির। পুলিশের দুটি পিকআপ ভ্যান ভাঙচুর করা হয়।লক্ষ্মীপুরে শিবিরের ঝটিকা মিছিল, পাঁচ কর্মীকে গণপিটুনি : রায়পুর সরকারি ডিগ্রি কলেজে শিবির নেতা-কর্মীরা মিছিল শুরু করলে ধাওয়া দেয় ছাত্রলীগ। এ সময় পাঁচ শিবিরকর্মীকে গণপিটুনি দেয় ছাত্রলীগের নেতা-কর্মীরা।করিমগঞ্জে জামায়াতের আমির-সেক্রেটারিসহ গ্রেপ্তার ৬ : জেলার করিমগঞ্জে উপজেলা জামায়াতে ইসলামীর আমির ও সেক্রেটারিসহ ছয় নেতা-কর্মীকে গ্রেপ্তার করেছে পুলিশ।চট্টগ্রামে হামলায় আহত দুই পুলিশ : চট্টগ্রাম মহানগরে ছাত্রশিবিরের ছোড়া ইটপাটকেলের আঘাতে দুজন পুলিশ সদস্য আহত হয়েছেন। কোতোয়ালি থানার পুরাতন রেলস্টেশন এলাকায় এ ঘটনা ঘটে। কালেরকণ্ঠ। 
                    
