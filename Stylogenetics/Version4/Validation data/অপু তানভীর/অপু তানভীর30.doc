নিশির সাথে পাশাপাশি কিছুক্ষন অথবা আমার স্বপ্নের সময় টুকুর সমাপ্তি



 ক্যাম্পাস থেকে মোহাম্মদ পুর আসতে আসতে প্রায় একটা বেজে গেল । যখন রমিজ মামার দোকানে পৌছালাম তখন আযান দিয়ে দিয়েছে ! বাসায় বুয়া আসছে না তিন চার দিন থেকে । তাই রমিজ মামার পাউরুটিই ভরসা ! বড় সাইজের একটা পাউরুটি কিনলাম সাথে এক ডজন কলা । এই দিয়ে কাল পর্যন্ত চালাতে হবে ! 
টাকা দিতে মানি ব্যাগ বের করে মামাকে টাকা দিয়েছি এমন সময় দেখি নায়িকা রিক্সা থেকে নামছে !!
নায়িকা মানে নিশি ! আমাদের পাশের ফ্ল্যাটে থাকে ! 
-ভাংতি নাই মামা ??
দেখলাম রিক্সায়ালা হলুদ দাঁতে হাসছে !!
তার মানে নাই ! খুব ইচ্ছা হল ভাড়াটা দিয়ে দেই ।  কিন্তু সে উপায় নাই ! একবার এই ভাবে ভাড়া দিতে গিয়ে খুব বিপদে পড়েছিলাম । আমি আর বিপদে পরতে চাই না ! দেখলাম নিশি দোকানের দিকেই এগিয়ে আসছে ! আমার দিকে তাকালো ! কয়েক মুহুর্ত ! 
আমি চাচ্ছিলাম রমিজ মামা আমাকে আরো একটু দেরি করে টাকা দিক ! কিন্তু মামা বুঝলো না । আমাকে বাকী টাকা ফেরৎ দিয়ে দিল । 
এখানে থেকে যদিও যেতে ইচ্ছা করছে না তবুও চলে যেতে হবে । খালি খালি দাড়িয়ে থাকাটা কেমন দেখায় ! 
আমি বাড়ির দিকে রওনা দিলাম । গেটের কাছে পৌছে দেখি দাওয়ান গেটের সামনে বসে আরাম করে পান চিবাচ্ছে !!
-কি ব্যাপার চাচা কি কর ?
-কিছু না !! 
দারোয়ানের সাথে কথা বলার সময়ই মাথা বুদ্ধিটা এল । আমি তাড়াতাড়ি পকেট থেকে  ২০ টাকার একটা নোট বের করে দারোয়ান কে দিয়ে বললাম
-জলদি এখান থেকে দুর হও !! 
আমার কথা দারোয়ান যেন ঠিক মত বুঝতে পারলো না । আমি বললাম
-১৫ মিনিটের জন্য যদি তুমি এখান থেকে বিদায় হতে পারো তাহলে এই ২০ টাকা পাবা !! যাবা !!
দারোয়ানের মুখে হাসি বিস্তৃত হল ! বলল
-পারুম না মানে ?
তারপর হাত বাড়িয়ে টাকাটা নিল । আমি বললাম
-১৫ মিনিটের ভিতর এদিকে আসবা কিন্তু বলে দিলাম ! মনে থাকবে তো ?
-হ হ !! খুব মনে থাকবো ! 
এই বলে দারোয়ান পিছন দিক দিয়ে হাটতে হাটতে চলে গেল । 
আমাদের বাড়ির গেট টা অটো লক হয় ! তার মনে আমি যদি গেট টা টেনে লাগিয়ে দেই তাহলে আপনা আপনি আটকে যাবে । ওপাশ থেকে কেউ খুলে যদি না দেয় অথবা চাবি না থাকে তাহলে গেট খোলা যাবে না ! আমি কি করলাম গেট টা টেনে আটকে দিলাম । যদিও আমার কাছে চাবি আছে তবুও এমন একটা ভাব করে অপেক্ষা করতে লাগলাম যে আমি দরজা খোলার অপেক্ষা করছি !
এখন একটা কেবল সমস্যা । সেটা হল এরই মাঝে কেউ যদি বাসা থেকে বের হয় তাহলে আবার গেট টা খুলে যাবে যেটা আমি চাই না !!
আমি নিশি জন্য অপেক্ষা করতে থাকি ! 
একটু তাকাতেই দেখলাম তাকে ! ঐ তো আসছে !!
আমি সব সময় লক্ষ্য করেছি নিশি কে আসতে দেখলেই আমি আমার বুকের ভিতর কেমন যেন একটা উত্তেজন অনুভব করি ! বুকের ভিতরটা কেমন একটা উতলা ভাল সৃষ্টি হয় !! কেন কে জানে ?
এই মেয়েটাকে আমি পছন্দ করি এটা তো নিশ্চিত ! 
আরো অনেক মেয়েকেউ তো পছন্দ ! কিন্তু তাদের সামনে গেলেতো আর এমন টা হয় না ! কেবল এই মেয়েটার সামনে কেন হয় ?
 নিশি একেবারে কাছে চলে এসেছে । আমি চুপ করে দাড়িয়ে আছি ! নিরিহ বালকের মত ! নিশি এসে দাড়ালো ঠিক আমার পাশে ! 
আহা !! 
-দারোয়ান নাই ??
আমি পুলকিত হলাম । এতো জলদি কথা বলবে আমি ঠিক বুঝতে পারি নাই ! আমি অনুভব করলাম আমার বুকের ভিতরটা আবার লাফাতে শুরু করেছে । এবং বেশ জোরেই লাফাচ্ছে !!
আমি বললাম
-দেখছি না তো ! 
নিশি কি যেন ভাবলো ! আমি ভেবেছিলাম আরো কিছু বলবে কিন্তু আর কিছু বলল না । আমার ইচ্ছা হল আরো কিছু জিজ্ঞেস করি ! 
যেমন আজকের দিনটা কেমন গেল ?
মন ভাল কি না ?
ভার্সিটির ক্লাস গুলো সব হয়েছেতো ?
দুপুরে কি খাওয়া হয়েছে ?
তরকারীতে লবন বেশি ছিল কি ?
আজকে একটু গরম পরেছে তাই না ?
কিন্তু আমার এসবের কিছুই জিজ্ঞেস করা হয় না ! 
নিশি কলিংবেল চাপে !  কিছুক্ষন পরেই নিচে লোক চলে আসে দরজা খোলার জন্য !! 
আমার স্বপ্নের সময় টুকুর সমাপ্তি হয় ! 


                    সর্বশেষ এডিট : ১৪ ই মার্চ, ২০১৩  দুপুর ২:৫৮                

