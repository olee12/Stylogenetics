নুশরাত, রাতুল এবং ম্যাজিক বিনের গল্প



  নুশরাতের কথা   ক্লাস রুম থেকে বেরুতেই রাতুলকে দেখতে পেলাম । হাত দুটো পিছন দিক দিয়ে কেমন বোকার মত দাড়িয়ে আছে ! 
এই ছাগল টা ছাগলই রয়ে গেল ! আজকাল কার ছেলে গুলা এমন হতে পারে আমার ধারনাই ছিল না ! একবার মনে হল পাশ দিয়ে চলে যাই । ওর দিকে না তাকিয়েই ! এইভাবে কয়দিন এড়িয়েই চললেই বেটা মজা বুঝবে ! কিন্তু পরক্ষনেই চিন্তাটা বাদ দিয়ে দিলাম ! 
হাজার হলেও ছেলেটা আমাকে পছন্দ করে ! তার উপর আমি নিজেও একট আধটু ছেলেটাকে পছন্দ করি ! 
আরেকটু কাছে যেতেই ব্যাপারটা ভাল করে দেখতে পেলাম ! রাতুল নিজের হাতের পেছনে কিছু একটা লুকিয়ে রেখেছে ! নিশ্চই আমাকে কিছু দেবে !
নাকি অন্য কিছু !
যাক এতোদিনে গাধাটার মাথায় কিছু একটা আসলো ! 
কি দেবে ?
কোন চিঠি ?
ভালবাসি লেখা কোন কিছু ?
এই যুগে চিঠি পত্র কেউ লেখে না তবে রাতুলের কাছ থেকে চিঠি পেতে খুব একটা খারাপ লাগবে না ! 
আমি একটু একটু এগিয়ে গেলাম রাতুলের দিকে !
-নুশরাত !
যাক নাম ধরে ডেকেছে ! কিন্তু এখন গাধাটার গলা কাঁপছে ! আরে ভাই আমি তো আর ভুত না পেত্নীও না ! আমাকে এতো ভয় পাওয়ার কি আছে ! স্বাভাবিক ভাবে আমাকে ডাকা যায় না ? আমার সাথে কথা বলা যায় না ?
আমাকে পছন্দ কর এটা কেন আমাকে অন্য মানুষের কাছ থেকে শুনতে হবে ? 
তুমি নিজের মুখে বলতে পারো না ?
পছন্দই তো কর ! অন্য কিছু তো না, নাকি ?
আমি ধীর পায়ে রাতুলের দিকে এগিয়ে গেলাম !   
-বল !
-ক্লাস তো শেষ তাই না ?
না ক্লাস শেষ কেন হবে ? ক্লাস এখন শুরু ! গাধা ! কেন এই লাইন বলা যেত না যে কেমন আছো নুশরাত ? কিংবা বাহ ! তোমাকে তো আজকে বেশ সুন্দর লাগছে !
ক্লাস তো শেষ তাই না ?
ফাজিল ! বদ পুলা ! 
আমি বললাম
-তাই তো মনে হচ্ছে !
রাতুলের দিকে তাকিয়ে দেখি ওর মুখে বিন্দু বিন্দু ঘাম জমতে শুরু করেছে । কি বলবে ঠিক বুঝতে পারছে না ! 
হায়রে আমার প্রেমিক ! আমার সামনে আসলেই তোমার এই অবস্থা হয়ে যায় তা আমাকে তুমি কিভাবে বলবে ভালবাসি ?
 এই তো সেদিন বিজয় দিবস উপলক্ষে আমাদের একটা পিকনিক ছিল ! আমাদের ক্লাসের সবাই মিলে আমরা গাজীপুর বেড়াতে গেলাম ! পিকনিকের পুরাটা সময় রাতুল আমার আসে পাশে ঘুর ঘুর করেছে ! ওর বন্ধুরা এবং আমার বন্ধুরা এমন একটা ব্যবস্থা করেছিল যাতে রাতুল সব সময় আমার আসে পাশে থাকতে পারে এমন কি বাসে যাওয়া এবং আসার সময়ও রাতুল আমার পাশেই বসে ছিল ! 
কিন্তু ফল টা কি হল ! 
গাধাটা কেবল বসে বসে ঘেমেছে ! 
ঠিক মত একটা কথাও বলতে পারে নি ! এমন মেজাজ খারাপ হয়েছিল ! দুই ব্যাচ সিনিয়ার এক বড় ভাই বেশ কয়েক মাস ধরেই আমার পিছনে ঘুরছে ! একবার মনে হল কালকে ক্যাম্পাসে গিয়েই ঐ সিনিয়র ভাইকে হ্যা বলে দিবো ! তখন মজা বুঝবে গাধাটা ! 
কিন্তু শেষ পর্যন্ত আর করি নি ! 
মনে মনে রাতুল কে এই ভ্যালেনটাইন পর্যন্ত সময় দিয়েছি ! এর ভিতর যদি ও নিজে মুখ ফুটে কিছু বলতে পারে তাহলে কিছু একটা হবে নইলে গাধাটাকে আর প্রশ্রয় দিবো না ! 
যে ছেলে নিজের পছন্দের মানুষটাকে ভালবাসি বলতে পারে না তার ভালবাসার কোন দরকার নাই ! 
আরে ভাই মুখে না বলতে পারিস লিখে তো দিতে পারিস ! আমার মোবাইল নাম্বার তোর কাছে আছে একটা মেসেজও কি দিতে পারিস না ?
আজিব !  
 রাতুল হঠাৎ পিছন থেকে একটা বাটি টাইপের কিছু আমার হাতে দিল !
আমি খানিকটা অবাক হয়ে বললাম
-কি এটা ?
-একটা গাছ ?
-গাছ ? 
-ঠিক গাছ না ! অঙ্কুর ! এখনও হয় নাই ! হবে ।
-এটা দিয়ে আমি কি করবো ?
-না মানে শুনলাম তুমি বাগান পছন্দ কর ! 
-তো ?
-না মানে এইটা তোমার শোবার ঘরে রেখে দিও । প্রতিদিন পানি দিবে ! তাহলে ৬/৭ দিনের ভিতর গাছ বেরুবে !
 আমি প্লাস্টিকের টব টা হাতে নিলাম ! দেখতে খারাপ না ! একটা ঢাকনা দেওয়া ! আমি ঢাকনাটা খুলে দেখেলাম সেখানে মাটি রয়েছে !
ভাবেছিলাম কি দেবে আর কি দিলো ! 
যাক ! কিছু তো দিল ! 
রাতুল আবার বলল
-পানি দিবা ? কেমন ? 
-আচ্ছা ! আর কিছু ?
-না আর কিছু না ! 
আমি এই কথাটা শোনার পরেই রাতুল এক প্রকার দৌড়েই চলে গেল ! 
আমি রাতুলের চলে যাওয়া পথের দিকে তাকিয়ে রইলাম ! 
এই ছেলেকে নিয়ে আমার কপালে দুঃখই আছে বুঝতে পারছি !
 বাসায় এসে রাতুলের দেওয়া টবটা শোবার খাটের পাশেই রাখলাম ! যাই দিন রাতুল দিয়েছো তো ! একটু যত্ন করে রাখি ! কে জানি কি গাছ অঙ্কুরিত হবে ! 
রাতুলের কথা মত প্রতিদিন পানি দিতে লাগলাম ! দুতিন দিনের ভিতরই মাটি ফুড়ে একটা গুল্ম জাতীয় কিছু একটা বের হয়ে আসলো !
যাক ভাল তো ! নিশ্চই কোন ফুল জাতীয় কিছু একটা বের হবে !
আমি প্রতিদিন পানি দিতে থাকি !
গুল্মটার মাথার দিকে বড় মত দুটি পত্র দেখা যাচ্ছে ! আস্তে আস্তে বড় হচ্ছে ! কিছু একটা কালো কিংবা খয়েরী টাইপের দাগ দেখা যাচ্ছে সেই পত্রের গায়ে ! 
আমি আর অত লক্ষ্য করলাম না ! 
 সপ্তাহ খানেক পরেই ভ্যালেনটাইন ! কিন্তু গাধাটা এর ভিতরেও কিছু বলল না ! এর ভিতরেই বেশ ব্যস্ত হয়ে গেলাম ! বড় মামার মেয়ের বিয়ে উপলক্ষ্যে সারা দিন দৌড়াদৌড়ি ! কোন দিকে তাকানোর সময় নাই ! বাড়ির কাজের মেয়েকে বলে গিয়েছিলাম যেন গাছটাতে অল্প অল্প পানি দেয় ! আমার হয়তো সময় হবে না ! 
 ১৩ তারিখ গভীর রাতে বাসায় আসলাম একেবারে বিয়ের সব কিছু শেষ  করে ! এসেই ঘুম ! অন্য কোন দিকে আর লক্ষ্য দেওয়ার সময় নেই ! ঘুম ভাঙ্গলো ১৪ তারিখ সকাল বেলা ! 
ঘুম ভাঙ্গতেই সবার প্রথমে চোখ গেল আমার শোবার খাটের পাশে রাখা রাতুলের দেওয়া টবটার উপর ! এতোদিনে গাছ টা বেশ বড় হয়ে গেছে ! গাছটার দিকে ভাল করে তাকাতেই মুহুর্তের ভিতরেই আমার মন টা আনন্দের ভরে উঠলো ! 
গাধাটা এতোদিন পর একটা কাজ করলো !
কিছুক্ষন মন টা একটা অপূর্ব আনন্দে ডুবে রইলো ! 
   রাতুলের কথা  -আরে এতো চিন্তা কেন করিস ? 
সুমনের দিকে তাকিয়ে দেখি শালা মনের সুখে বিড়ি টানছে ! মনে হল শালাকে পিছন দিকে একটা লাথি মারি ! শালা টেনশন করবো না ? কতদিন হয় অপেক্ষা করছি । আজকে ১৪ তারিখ ! আজকে যদি না হয় তাহলে ?
আমি বললাম
-আচ্ছা । বুদ্ধিটা কাজ করবে তো ?
-১০০% ! কোন ভুল নাই !
-তাহলে কাজ করছে না কেন ? সেই ৯ দিন আগে ওকে টব টা দিয়েছি এতো দিনে তো হয়ে যাওয়া কথা ! 
-তা অবশ্য ঠিক বলেছিস !
-তাহলে ?
-মনে হয় নুশরাত ঠিক মত পানি দেয় নি !
-কি বলিস ? একবার ফোন দিয়ে দেখবো নাকি ?
-দেখতে পারিস ! 
 আমি ফোনটা হাতে নিয়ে যেই না নুশরাতকে ফোন করতে যাবো ঠিক তখনই আমার ফোন টা বেজে উঠলো ! আমার বুকের ভতরটা ধস করে উঠলো ! কাজ কি হয়েছে ?
সত্যি কি হয়েছে ?
কে জানে ?
আমি ফোন রিসিভ করতেই ওপাশ থেকে নুশরাতের কন্ঠ শুনতে পেলাম ! 
-কোথায় তুমি ?
-এইতো !
এক ঘন্টার ভিতর ক্যাম্পাসে আসো ! দেরি যেন না হয় !
আর কোন কথা কথা না বলে নুশরাত ফোন রেখে দিল ! মানে কি ?
এমন কড়া কন্ঠে তো ওকে আগে কথা বলতে শুনি নি ! 
আমার কদিন আগের কথা মনে পড়ে গেল ! আমি নিজেও খানিকটা জানতাম যে নুশরাতও আমাকে একটু আধটু পছন্দ করে ! কিন্তু আমার কাছ থেকে প্রথম প্রোপোজ আশা করছে ! প্রস্তাব পাঠালে ভেবে দেখবে ! 
কিন্তু আমি নিজেই কিছু করতে পারছিলাম না ! কিভাবে করবো ? সব কিছু ঠিক থাকে কেবল নুশরাতের কাছে আসলেই আমার হাত পা কাঁপা শুরু হয়ে যায় ! আমি হাজার চেষ্টা করেই সেটা পারি নি ! আমি তোমাকে ভালবাসি এই লাইন টা বলতে পারি নি ! 
এই রকম একটা কথাও শোনতে পেয়েছিলাম যে নুশরাতকে কোন এক সিনিওর ভাই পছন্দ করে আ আমি যদি কিছু তাড়াতাড়ি না করতে পারি তাহলে .....
 আজকে ও আমাকে হঠাৎ এই ভাবে ডেকে পাঠালো কেন ? আর গলার ভয়েজ শুনে মনে তো ও বেশ রেগে আছে ! 
  যখন ক্যাম্পাসে পৌছালাম তখন প্রায় এগারোটা বাজে ! বুকের মাঝে কেমন ধুক ধুক করছে ! ঠিক বুঝতে পারছি না নুশরাত কি করবে ! কি বলবে ?
আমাদের কাঁঠাল তলায় দেখলাম নুশরাত বসে আছে ! লাল রংয়ের একটা সেলোয়ার কামিজ পরে আছে ! আমি ভয়ে ভয়ে ওর সামনে গেলাম ! আমার দিকে ওর চোখ পরতেই দেখি ও আমাকে বলল
-তুমি এগারো মিনিট লেট করেছ ? 
-সরি !
-হুম ! আজকে প্রথম দিন বলে কিছু বললাম না ! এর পর থেকে যদি আর একটা মিনিটও দেরি হয় তাহলে কিন্তু খবর আছে !
-আচ্ছা আর দেরী হবে না ! 
এই কথা বলেই মনে হল আরে নুশরাত কি বলতে চাইছে ! এরপর থেকে আর দেরি করলে মানে কি ?
তাহলে কি ?
নুশরাত বলল
-জানো, আজকে সকাল বেলা ঘুম থেকে উঠেই তোমার ঐ গাছটার দিকে চোখ গেছে ! ইস ! মন টা এমন খুশি হয়ে গেল ! এতো দিন অপেক্ষা করিয়ে যে মেজাজ টা খারাপ করিয়েছ আজকে তার জন্য তোমাকে ক্ষমা করে দিলাম ! এই দেখো আমি ছবি তুলে এনেছি ! এই !
এই বলে নুশরাত আমাকে ওর মোবাইলে তোলা ছবি দেখালো !
 ইশ কাজ করেছে !
 সত্যি সত্যি কাজ করেছে !
আই লাভ ইউ বলতে পেরেছি ! আমার গাছ বলতে পেরেছে ! ইয়াহু !!
নুশরাত বলল
-এই চমৎকার বুদ্ধিটা পেয়েছো কোথায় বলত ?
-আসলে তোমাকে চমকে দিবো বলেই এতো দিন অপেক্ষা করেছি ! 
-তাই ?
-হুম ! 
-এই গাছটার নাম কি শুনি ?
-এটা ম্যাজিক বিন ! তোমার জন্য ! 
-হুম । বুঝলাম ! কিন্তু প্রোপোজের পরীক্ষায় তুমি উত্রে গেছো এখন কিন্তু প্রেমিকের পরীক্ষা বাকী আছে ! এবার যদি আগের মত আচরন কর তাহলে কিন্তু খবর আছে ! বুঝছো ?
 আমি ভাবতেই পারছি না নুশরাত রাজি হয়ে গেছে ! ভাগ্য ভাল সেদিন জিনিসটা চোখ পড়েছিল ! আমি মনের আনন্দ নিয়ে সামনের দিনের পরীক্ষা দেওয়ার জন্য প্রস্তুতি নিতে থাকি !  
   ম্যাজিক বিন ম্যাজিক ট্রি ম্যাজিক ট্রি  

                    সর্বশেষ এডিট : ২০ শে জানুয়ারি, ২০১৪  রাত ৯:১৫                

