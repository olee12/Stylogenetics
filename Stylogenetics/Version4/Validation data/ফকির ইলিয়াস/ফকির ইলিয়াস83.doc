প্রথা ভাঙার ঐক্য, পরিবর্তনের অনুশীলন




 
                        প্রথা ভাঙার ঐক্য, পরিবর্তনের অনুশীলনফকির ইলিয়াস ----------------------------------------------------------------- কথা ছিল দুনেত্রী এক সঙ্গে বসবেন। একই মঞ্চে। শেখ হাসিনা ও বেগম খালেদা জিয়া। প্রস্তুতিও চলছিল সেভাবেই। দেশ-বিদেশ জুড়ে ছিল ব্যাপক আগ্রহ। দারিদ্র্য বিমোচন বিষয়ক সম্মেলনে দুই দলের প্রধান নেত্রীদ্বয় যাবেন- তা মানুষকে বেশ আশান্বিত করেছিল। না, শেষ পর্যন্ত বেগম খালেদা জিয়া ‘না’ করে দিলেন। জানিয়ে দিলেন তিনি যাবেন না। কেন যাবেন না, তার কারণও বলেছেন তিনি। সেখানে গেলে নাকি সরকারকে সহযোগিতা করা হবে। সরকারকে সমর্থন করা হবে। বেগম জিয়া আরো বলেছেন, দেশ ও জাতি নাকি অরক্ষিত। এমতাবস্থায় তিনি ‘দারিদ্র্য বিমোচন’ সম্মেলনে যেতে পারেন না।প্রধান বিরোধী দলের সম্মানিত নেত্রীর এই সিদ্ধান্ত এবং ঘোষণায় হতবাক গোটা জাতি। এটা কী করলেন তিনি? দারিদ্র্য বিমোচনের অঙ্গীকার করা আর সরকারকে সহযোগিতা করা কি এক হলো? এ সম্মেলনে প্রধান অতিথি হবেন শেখ হাসিনা আর বিশেষ অতিথি হবেন খালেদা জিয়া, তা নির্ধারিত ছিল। স্পিকার আব্দুল হামিদ বেশ আশার বাণীও শুনিয়েছিলেন। সব আশাই বিফলে গেলো।জনগণ দেখলেন, ‘আপোষহীন নেত্রী’ দারিদ্র্য বিমোচনের সম্মেলনে যোগ দিতেও তার গোঁ ভাঙতে নারাজ। বাংলাদেশের রাজনীতিতে গণকল্যাণের লক্ষ্যে যে ঐক্য প্রতিষ্ঠা সম্ভব নয়, এই ঘটনা তা আবারো প্রমাণ করেছে। মানুষ বুঝে গেছে, এই দেশে গণস্বার্থ নয়, দলীয় স্বার্থই প্রধান। মানুষ বুঝে গেছে, তারা একটি সামন্তবাদী মানসিকতার কাছে জিম্মি। এই জিম্মিদশা সহজে শেষ হওয়ার নয়। দারিদ্র্য বিমোচন সম্মেলন যথাসময়েই সুষ্ঠুভাবে সম্পন্ন হয়েছে। টিভিতে আমরা সে দৃশ্য দেখলাম। দেখলাম জাতির অর্থনীতিবিদরা বললেন ২০১৫ সালের মধ্যে বাংলাদেশ দারিদ্র্য কাটিয়ে উঠতে পারবে। আর পুরো দারিদ্র্যমুক্ত হতে পারবে ২০২১ সালের মধ্যে। বর্তমান প্রধানমন্ত্রী শেখ হাসিনা সুদৃঢ়ভাবে সে ঘোষণা দিয়েছেন। জাতি সে ঘোষণার বাস্তবায়ন দেখতে চায়। দেখতে চায়, এই প্রজন্ম দারিদ্র্যের বিরুদ্ধে দাঁড়িয়েছে সাহস ও শক্তি নিয়ে। বাংলাদেশকে বিশ্ব পরিমণ্ডলের আলোকে এগিয়ে নেয়ার জন্য সম্মিলিত উদ্যোগ দরকার। সেই কথাই ব্যক্ত হয়েছে যুক্তরাষ্ট্রে অনুষ্ঠিত একটি আন্তর্জাতিক সম্মেলনেও। ৯ ও ১০ অক্টোবর ২০০৯ বস্টনের বিশ্ববিখ্যাত হার্ভার্ড বিশ্ব বিদ্যালয়ের একটি মিলনায়তনে অনুষ্ঠিত হয় এই সম্মেলন। এই সম্মেলনে উপস্থিত ছিলেন যুক্তরাষ্ট্রের উপসহকারী পররাষ্ট্রমন্ত্রী মাইকেল ওয়েন। এসেছিলেন ঢাকার মার্কিন রাষ্ট্রদূত জেমস এফ মরিয়ার্টিও।এই সম্মেলনে বাংলাদেশে চলমান কিছু সংকট, এর উত্তরণের পথ এবং সম্ভাবনার ভবিষ্যৎ নিয়ে কয়েকটি গুরুত্বপূর্ণ সেমিনার হয়েছে। সেমিনারগুলোতে যে সব বিষয়ে গুরুত্বারোপ করা হয়েছে এর মধ্যে রয়েছে- ১. প্রশাসনকে দুর্নীতি ও শিক্ষাঙ্গনকে দুর্নীতিমুক্ত করতে হবে। ২. যোগ্যতার ভিত্তিতে শিক্ষক নিয়োগ করতে হবে। ৩. বাংলাদেশে বর্তমানে বিদ্যমান ৬টি শিক্ষানীতি সমন্বয় করে যুগোপযোগী শিক্ষানীতি চালু করতে হবে। ৪. মিডিয়া মালিকদের রাজনৈতিক বিশ্বাসকে তাদের মিডিয়ায় প্রতিফলিত না করে বার্তাকক্ষকে প্রভাবমুক্ত রাখতে হবে। ৫. রাজনৈতিক দলগুলোকে গণতন্ত্র চর্চায় ব্রতী হতে হবে। ৬. জলবায়ু পরিবর্তনে গৃহীত পদক্ষেপের সমর্থনে গোটা জনগোষ্ঠীকে ঐক্যবদ্ধ করতে হবে। ৭. পাবলিক প্রাইভেট পার্টনারশিপের নামে সমস্ত বিনিয়োগে ক্ষমতাসীনদের কর্তৃত্ব পরিহার করতে হবে এবং জাতীয় প্রবৃদ্ধির হার দ্বিগুণ করার কার্যকর উদ্যোগ নিতে হবে। ৮. একুশ শতকের চ্যালেঞ্জ মোকাবেলায় অবকাঠামো উন্নয়ন ঘটানো, আইনের শাসন প্রতিষ্ঠা এবং বিচার বিভাগকে যথাযথ স্বাধীনতা দিতে হবে। ৯. জনগণের সুশাসন প্রতিষ্ঠার লক্ষ্যে তথাকথিত কেয়ারটেকার প্রথা বাতিল করতে হবে। ১০. ক্ষমতার বিকেন্দ্রীকরণের লক্ষ্যে স্বচ্ছ প্রশাসনিক ব্যবস্থা নিশ্চিত করতে হবে। জেলা পরিষদে চেয়ারম্যান নিয়োগ দিতে হবে। ১১. সুষ্ঠু বিনিয়োগ প্রথা এবং আমলাতান্ত্রিক জটিলতা সরিয়ে নিতে হবে।ঢাকার মার্কিন রাষ্ট্রদূত বলেছেন, লব্ধ অভিজ্ঞতা আমি কাজে লাগানোর চেষ্টা করবো। তাছাড়া বিভিন্ন দল-মতের মানুষের মতামত জানতে পেরে আমি উপকৃত হয়েছি।এই সম্মেলনে বর্তমান ক্ষমতাসীন সরকারের বেশ কিছু প্রভাবশালী ব্যক্তিত্বও ছিলেন। ছিলেন জাতিসংঘে বাংলাদেশের স্থায়ী প্রতিনিধি ড. এ কে এ মোমেন। বর্তমান প্রধানমন্ত্রীর উপদেষ্টামণ্ডলীর সদস্য ড. মশিউর রহমান, ড. তৌফিক এলাহী চৌধুরী, ড. গওহর জামিল উপস্থিত থেকে তাদের সারগর্ভ বক্তব্য রেখেছেন।এসেছিলেন বিনিয়োগ বোর্ডের নির্বাহী চেয়ারম্যান ড. সৈয়দ সামাদ, সাবেক তত্ত্বাবধায়ক সরকারের উপদেষ্টা ড. হোসেন জিল্লুর রহমান এবং রাশেদা কে চৌধুরী।দুদিনব্যাপী এই সম্মেলনে মিডিয়া সংক্রান্ত একটি সেমিনারে বাংলাদেশের মিডিয়া চিত্রের একটি বর্ণনা তুলে ধরেছেন রাষ্ট্রদূত জেমস এফ মরিয়ার্টি। ঢাকায় সঞ্চিত অভিজ্ঞতার আলোকে তিনি বলেন, বাংলাদেশে মিডিয়ার প্রসার ঘটছে খুব দ্রুতই। এ জন্যই দেশের মানুষ আরো বেশি সৎ ও সাহসী সাংবাদিক দেখতে চায়। যাদের মাধ্যমে দুর্নীতি, অনাচার, অপকর্মের সকল তথ্য দ্রুত উদঘাটিত হতে পারে। রাষ্ট্রদূত মরিয়ার্টি বলেন, সকল অশুভ শক্তির বিরুদ্ধে মিডিয়া ‘ওয়াচ ডগ’-এর ভূমিকা পালন করছে বাংলাদেশে। তিনি বলেন সংবাদপত্র, টিভি চ্যানেলের পাশাপাশি ওয়েবভিত্তিক সংবাদ মাধ্যমগুলোও বাংলাদেশে বেশ জনপ্রিয় হয়ে উঠছে। জেমস এফ মরিয়ার্টি বলেন, ফেসবুক হচ্ছে বাংলাদেশে আরেকটি জনপ্রিয় মাধ্যম। ফেসবুকের মাধ্যমে খুব দ্রুত সর্বসাধারণের মতামত বিশ্বব্যাপী ছড়িয়ে পড়ছে। তিনি আরো বলেন, ব্লগও একটি জনপ্রিয় মিডিয়া। ব্লগের বিভিন্ন সাইটে লাখ লাখ বাংলাদেশী প্রতিদিন তাদের মতামত জানাচ্ছেন, লিখছেন।চলমান আরেকটি জরুরি বিষয়ে সেমিনার হয়েছে প্রাণবন্ত পরিবেশে। ‘প্রতিবেশীদের সঙ্গে সম্পর্ক’ বিষয়ে টিপাইমুখ ইস্যুতে গবেষণাধর্মী বক্তব্য রাখেন বিশিষ্ট পানি বিশেষজ্ঞ ড. সুফিয়ান খন্দকার। তিনি তার নিবন্ধে বলেন, ফারাক্কা বাঁধের মতো টিপাইমুখ বাঁধ বাংলাদেশের জন্য বিপজ্জনক বলে মনে করার কোনো কারণ নেই। তার মতে, টিপাইমুখ বাঁধের বর্তমান আদল ও পরিকল্পনা বহাল থাকলে তা বাংলাদেশের জন্যও সুবিধা সৃষ্টি করবে। তবে এই বাঁধের ভাটিতে যদি কোনো বাঁধ নির্মাণ করা হয় তবে তা হবে বাংলাদেশের জন্য ক্ষতিকারক।বাংলাদেশ এবং বাংলাদেশের বাইরের বিশেষজ্ঞদের মতামত থেকে যে বিষয়টি স্পষ্ট হয়েছে, তা হচ্ছে বাংলাদেশের উন্নয়ন চাইলে ঐক্যবদ্ধভাবে সবাইকে কাজ করতে হবে। যুগের সঙ্গে তাল মিলিয়ে এগিয়ে নিতে হবে এই প্রজন্মকে। আমরা একটা কথা জানি এবং মানি, যারা সমাজকে নিয়ে ভাবেন, যারা মানবতার দরদী তারা তাদের ভাবনাগুলো মানবের কল্যাণে বিশ্লেষণ করে তুলে ধরেন। কিন্তু সেগুলোর প্রয়োগ এবং বাস্তবায়নের দায়িত্ব সরকারের, রাজনীতিবিদদের। প্রতিটি দেশের সংসদ, লোকসভা, সিনেট, কংগ্রেস থাকে আইন প্রণয়নের জন্য, নীতিনির্ধারণের জন্য। সমকালের সঙ্গে সঙ্গতি রেখে রাষ্ট্রের আইন পরিবর্তনশীল। পরিবর্ধনশীল। মনে রাখতে হবে বিশ্ব বদলাচ্ছে। বদলাচ্ছে বিশ্ব পরিবেশ, বাড়ছে মানুষ। এগিয়ে যাচ্ছে প্রযুক্তি-কালের বিবর্তন।দরিদ্র্য মানুষের জীবনে একটি চরম অভিশাপ। আর তা থেকে মুক্তির জন্য চাই অধ্যবসায় এবং সম্মিলিত প্রচেষ্টা। বাংলাদেশ এমন একটি দেশ, যেখানে মানুষকে সঠিক গাইড লাইন দেয়া খুবই জরুরি। সে সঙ্গে প্রয়োজন, লুটপাটকারী চক্রকে ঠেকানো। দারিদ্র্য বিমোচনের নামে স্বদেশ কিংবা বিদেশের বরাদ্দকৃত অর্থগুলো যদি ভোগবাদীদের উদরে চলে যায় তবে দরিদ্র মানুষের ভাগ্য কোনোদিনই বদলাবে না। বরং মানুষের ভাগ্যের সঙ্গে প্রতারণা করে গড়ে উঠবে এ দেশে আরো কয়েক হাজার কোটিপতি। এ বিষয়টি গভীরভাবে খেয়াল রাখতে হবে।ক্ষুদা এবং দরিদ্রতা তাড়াবার প্রথম এবং প্রধান শক্তি হচ্ছে সৎ ও যোগ্য নেতৃত্ব। এ বিষয়ে সংকীর্ণ মানসিকতা পরিহার করা অত্যন্ত জরুরি। মনে রাখা দরকার, এই দেশ-এই মাটি সকলের মাটি এবং মানুষের জন্যই সকল রাজনীতি, সকল মত, সকল আদর্শ। বেগম খালেদা জিয়া দারিদ্র্য বিমোচন সম্মেলনে যাননি। এটা তার রাজনৈতিক দীনতা। তিনি যা বলার তা ঐ মঞ্চে গিয়েও বলতে পারতেন। দ্বিমত, বহুমত রাজনীতিতে থাকবেই। তারপরও বড় প্রয়োজন একটি ঐক্য। একটি জাতীয় মোর্চা। মানুষের সপক্ষে, মাতৃভূমির সপক্ষে। গোটা বিশ্বে এখন যে অনুশীলন পরিলক্ষিত হচ্ছে, তা হলো দায় নিয়ে রাজনীতির চর্চা। যুক্তরাষ্ট্র, যুক্তরাজ্য, ফ্রান্স, জার্মানি, রাশিয়া, চীনের মতো দেশও বিভিন্ন জনস্বার্থ বিষয়ে ঐক্যের প্লাটফরম গড়ে তোলার চেষ্টা চালাচ্ছে। ব্যক্তিগত রেষারেষি বাদ দিয়ে মানুষের পাশে দাঁড়াবার চেতনা শাণিত করতে হবে বাংলাদেশের রাজনীতিবিদদেরকে। না হয়, এই প্রজন্মই একদিন তাদেরকে কাঠগড়ায় দাঁড় করাবে।নিউইয়র্ক , ১৭ অক্টোবর ২০০৯-------------------------------------------------------------------দৈনিক ভোরের কাগজ । ঢাকা। ২১ অক্টোবর ২০০৯ বুধবার প্রকাশিতছবি- আনা ইসাবেল   

