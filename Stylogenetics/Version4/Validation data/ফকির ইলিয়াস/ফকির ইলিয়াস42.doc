তারুণ্যের প্রত্যাশাকে সম্মান দিতে হবে




 
                        তারুণ্যের প্রত্যাশাকে সম্মান দিতে হবেফকির ইলিয়াস -----------------------------------------------------------অবাক করে দেয়া বিজয়। মানুষ নীরবে দেখিয়ে দিলো, তারা দিন বদলের প্রত্যাশী। তরুণ প্রজন্মের ভোটার ছিল এবার প্রায় বত্রিশ শতাংশ। এরা সবাই এবারই ভোট দিয়েছে প্রথম। তাই তাদের একটা বিশেষ চাওয়া ছিল। এই চাওয়াটি কী? তা হচ্ছে সুখী-সমৃদ্ধশালী বাংলাদেশ। রাজাকারমুক্ত বাংলাদেশ। দুইশ তিরিশ আসন আওয়ামী লীগ এককভাবে পাবে তা তারা নিজেরাও ভাবেনি। কিন্তু পরিস্থিতি সে বাস্তবতা সৃষ্টি করেছে। মানুষ এভাবেই এগিয়ে যায়। কোনো কালো শক্তি মানুষের উত্থানকে থামাতে পারে না।আমার আজ খুব বেশি মনে পড়ছে মিসেস আইভি রহমানের কথা। আমার মনে পড়ছে শাহ এ এম এস কিবরিয়ার কথা। আহসান উল্লাহ মাস্টারের কথা। মনে পড়ছে, অগণিত মানুষেরা যারা প্রাণ বাজি রেখে আন্দোলন করেছে জঙ্গিবাদের বিরুদ্ধে, তাদের কথা। কী এক বন্য খোয়াড়ে পরিণত করা হয়েছিল দেশটাকে। মানুষের নিঃশ্বাস ফেলার পথটিও যেন ক্রমশ বন্ধ হয়ে আসছিল। তারপরও চারদলীয় জোটের শাসকরা বলেছিলেন, উন্নয়নের জোয়ারে ভেসে যাচ্ছে দেশ। দেশে কোনো জঙ্গি নেই। যে বিজয় মানুষ ছিনিয়ে এনেছে তা সমুন্নত রাখতে হবে। যারা পরাজিত তারা সবসময়ই সুচ দিয়ে কোড়াল দাবাবার চেষ্টা করবে। বিএনপি নেতা সা.কা. চৌধুরীর বক্তব্য শুনলাম টিভিতে, তার সেই দাম্ভিক উচ্চারণ। তাদের মাঝে কোনো যুদ্ধাপরাধী নেই। সাকার মুখে এখনো সেই ধর্মব্যবসার বাণী! যাদের ব্যক্তিগত জীবন-জঘন্যভাবে কলুষিত তারাই ধর্মীয় সবক দিতে চায় বাংলাদেশের মানুষকে। তাদের কথা শুনলে লজ্জায় মুখ ঢাকতে ইচ্ছে করে।ত্যাগী নেতা জিল্লুর রহমান রাষ্ট্রপতি হচ্ছেন। তিনি এই চেয়ারটি পাওয়ার যোগ্যতা ও দাবি দুটোই রাখেন। নিউইয়র্ক টাইমস লিখেছে, বাংলাদেশে ধর্মনিরপেক্ষ শান্তিকামী শক্তির জয় হয়েছে। এই শান্তির পতাকা সমুন্নত রাখতেই হবে। বিএনপি এখন চামড়া বাঁচাতে বলছে তারা বর্তমান সরকারকে সহযোগিতা করবে। অথচ নির্বাচনের পরই তড়িঘড়ি করে নবম জাতীয় সংসদ নির্বাচনের ফলাফল প্রত্যাখ্যান করেছেন বেগম খালেদা জিয়া। বিএনপির চেয়ারপারসন তিনি। এককভাবে তার দল এবারের নির্বাচনে মাত্র ২৯টি আসন পেয়েছে। এটা বিএনপির শোচনীয় পরাজয়। এই পরাজয় মেনে নেয়া ভীষণ কষ্টকর তো বটেই। সে কষ্টের বহিঃপ্রকাশ ঘটেছে খালেদা জিয়ার প্রতিক্রিয়ায়। ২৯ ডিসেম্বর সংসদ নির্বাচন কেমন হয়েছে, তা নিয়ে দেশী-বিদেশী পর্যবেক্ষকদের বেশ কিছু বক্তব্য আমরা ইতিমধ্যে বিভিন্ন মিডিয়ায় শুনেছি সামান্য ত্র“টি-বিচ্যুতি ছাড়া নির্বাচন অবাধ ও নিরপেক্ষ হয়েছে, এ বিষয়ে সকলেই একমত। শুধু এ পর্যন্ত দ্বিমত পোষণ করেছে বিএনপি। বেগম জিয়া বলেছেন তার দলের প্রবীণ নেতারা, যারা বারবার বিপুল ভোটে পাস করে আসছিলেন, এরা কোনো মতেই ফেল করতে পারেন না। খালেদা জিয়ার এই বক্তব্যটি কতোটা যুক্তিযুক্ত, তা নিয়ে প্রশ্ন আসতে পারে। একটি কথা আমরা জানি, সংসদীয় আসন কারো গোত্রীয় সম্পত্তি নয়। সেই এলাকার জনগণ যাকে ভালো মনে করবে, তাকেই ভোট দিয়ে পাস করাবে। তাছাড়া মানুষ সবসময়ই পরিবর্তনকামী। এবারের নবম জাতীয় সংসদ নির্বাচনে নতুন ভোটারদের সংখ্যা ছিল বত্রিশ শতাংশ। যারা প্রথমবারের মতো ভোট দিলো। এই যে তারুণ্যের ঝলক রয়েছে গোটা দেশজুড়ে, তা নতুন স্বপ্ন জাগাচ্ছে গোটা জাতির জীবনে। যারা প্রবীণ নেতা তাদের পাশ করে যেতেই হবে আজীবন, এমন কোনো কথা নেই। তাছাড়া বিএনপির নেতৃত্বাধীন চারদলীয় জোট সরকার ২০০১-২০০৬ সময়ে কী করেছিল তাও মূল্যয়ন করা দরকার ভোটের ফলাফলের পাশাপাশি। মহাজোট জিততে পারে, এমন একটা ধারণা ছিল সকল বিশ্লেষকের মনেই। কিন্তু এমনভাবে নিরঙ্কুশ সংখ্যাগরিষ্ঠতা শুধু আওয়ামী লীগই পাবে তা অনেকের কাছেই ছিল অকল্পনীয়। নব্বইয়ের পটপরিবর্তনের পর ভোটে জিতেছিল বিএনপি। এরপরের বার ১৯৯৬ সালে জিতে আওয়ামী লীগ। তারপর আবার ২০০১ সালে বিএনপি-জামাত জোট। সে অংকের হিসেবে এবার আওয়ামী লীগ মোর্চারই বিজয়ী হওয়ার কথা। কিন্তু ২০০৬ সালের শেষ দিকে এসে অত্যন্ত জঘন্যভাবে মরিয়া হয়ে ওঠে চারদলীয় জোট। তারা সংবিধানের দোহাই দিয়ে চালাতে থাকে নানা ধরনের স্বেচ্ছাচারিতা। এর আগে তাদের শাসনকালটি কেমন ছিল তাও ক্ষুদ্র আকারে পুনবিশ্লেষণের দাবি রাখে। বাংলাদেশে চরমভাবে জঙ্গিবাদ মাথাচাড়া দিয়ে উঠেছিল এই জোট সরকারের সময়ে। বাংলাদেশের মানুষ ধর্মপ্রাণ, কিন্তু তাই বলে তারা চরম মৌলবাদী জঙ্গিতন্ত্রকে প্রশ্রয় দেন না। সে কথা মানুষের কাজকর্ম, ইচ্ছা-আকাক্সক্ষায় বারবারই প্রতিফলিত হয়েছে।এদেশে যারা জঙ্গিতন্ত্রকে উস্কে দিচ্ছে এরা কারা? এই পরিচয়টি নতুন প্রজন্মের কাছে আজ আর লুকায়িত নয়। তারা জেনে গেছে। একাত্তরের পরাজিত রাজাকার-আল-বদর-দালাল শক্তি কিভাবে বলেছে ‘আমরা সবাই তালেবান বাংলা হবে আফগান’। ত্রিশ লাখ শহীদের রক্তে ভেজা বাংলাভূমিকে এই প্রজন্ম ‘আফগান’ হতে দেয়নি। দিতে চায়নি। ২৯ ডিসেম্বরের নির্বাচন তার প্রমাণ।ভেবে অবাক হতে হয় খালেদা জিয়া ও তার দল কিভাবে ফলাফল প্রত্যাখ্যান করে রাষ্ট্রের জনগণের রায়ের প্রতি অসম্মান দেখাচ্ছেন! হিসেব করলে দেখা যাবে বিএনপির প্রার্থীরা বিভিন্ন অঞ্চলে বেশ ভালো অংকের ভোটই পেয়েছে। কিন্তু গণতন্ত্র তো এটাই বলে, যে একটি ভোট বেশি পাবে সেই বিজয়ী হবে। তাহলে বিএনপি এই রায় প্রত্যাখ্যান করছে কেন? তাদের মনগড়া অভিযোগ কি মানবে রাষ্ট্রের মানুষ?নির্বাচনী প্রচারণার শেষ দিকে এসে পল্টন ময়দানে জাতির কাছে তাদের ভুলত্রুটি ক্ষমাসুন্দর দৃষ্টিতে দেখার আবেদন জানিয়েছিলেন খালেদা জিয়া। জাতি এবারের মতো তা মেনে নিতে পারেনি। যদি বলা হয়, মহাজোটের যারা জিতেছেন, সেসব সিনিয়র বেশ কিছু নেতার বিরুদ্ধেও তো এক-এগারোর পর দুর্নীতির অভিযোগ উঠেছিল। তাহলে এরা জিতলেন কিভাবে? এর সোজা উত্তর হচ্ছে, জাতি অপেক্ষাকৃত কম দুর্নীতিবাজদেরকে বেছে নিয়েছে। রাজাকার-আলবদর-আল-শামস-জঙ্গি-মৌলবাদী এবং তাদের ঘনিষ্ঠ দোসরদেরকে প্রত্যাখান করেছে। স্বৈরশাসক এরশাদের তিনটি আসনে বিজয় প্রমাণ করেছে জাতি তাকে সাময়িকভাবে ক্ষমা করে পুনরায় সুযোগ দিলেও একাত্তরের আল-বদর কমান্ডার নিজামী মুজাহিদ চক্রকে ক্ষমা করেনি। করবেও না।ফলাফল প্রত্যাখ্যান করা জনগণের রায়কে অবমাননা করার শামিল। রাষ্ট্রটি বিশেষ কোনো দলের-জোটের তালুক নয়। খালেদা জিয়া এই গণরায় মেনে নিয়ে মহাজোটকে স্বাগত জানাতে পারতেন। আধুনিক গণতান্ত্রিক বিশ্ব সে শিক্ষাই দেয়। তিনি তা করেননি। বরং বলেছেন, তারা কী কর্মসূচি দেবেন তা সময়ই বলবে। এটা খালেদা জিয়ার উন্নাসিক মানসিকতার বহিঃপ্রকাশ। দেশকে ভালোবাসলে সংযত হতে হবে। এই নির্বাচনই শেষ নির্বাচন নয়। বিএনপি, জামাতের বোঝা ঘাড় থেকে নামিয়ে মানুষের কাছে পৌঁছানোয় ব্রতী হলে আগামীতে আরো ভালো করতে পারবে। এই দেশে সহনশীল রাজনৈতিক সংস্কৃতির বিকাশ প্রয়োজন। সবিনয়ে বলি, খালেদা জিয়া এবং তার দলের আত্মবিশ্লেষণ করার এটাই শ্রেষ্ঠ সময়।=========================================দৈনিক ভোরের কাগজ।ঢাকা। ১০ জানুয়ারী ২০০৯ শনিবার প্রকাশিত    

