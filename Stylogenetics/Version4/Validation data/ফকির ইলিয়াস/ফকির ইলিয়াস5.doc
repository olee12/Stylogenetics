ইতিহাস যখন নিজ বলয়ে পুনরাবৃত্ত হয়




 
                        ইতিহাস যখন নিজ বলয়ে পুনরাবৃত্ত হয় ফকির ইলিয়াস--------------------------------------------------------------------বাংলাদেশে 'জাতীয় বীর'এর সংজ্ঞা কী, তা নতুন করে দেয়ার কোন প্রয়োজন আছে বলে মনে করি না। এই দেশ স্বাধীন হয়েছে রক্তস্নানের মাধ্যমে। মহাত্মা গান্ধী বিনা রক্তপাতে উপমহাদেশ স্বাধীন করার স্বপ্ন দেখলেও বাঙালি জাতির তেমন কোন সুযোগ ছিল না। আর ছিল না বলেই বায়ান্নর ভাষা আন্দোলন, ঊনসত্তরের গণঅভ্যুত্থান, সত্তরের নির্বাচন, একাত্তরের মহান মুক্তিযুদ্ধ বাঙালিকে ধাপে ধাপে একটি স্বাধীন রাষ্ট্র গঠনের পরিক্রমায় এগিয়ে নিয়ে গেছে। এই বাংলাদেশ কিভাবে স্বাধীন হয়েছে,- তার সঠিক ইতিহাস বিকৃতকারীদের পদচারণা বিজয়ের পর থেকেই। বিভিন্ন সময় এরা বিভিন্নভাবে মানুষকে বিভ্রান্ত করেছে। সাধারণত চতুর মিথ্যুকরা যেমনটি করে। একটি সদ্য স্বাধীন রাষ্ট্র পরিচালনার সঠিক নীতিমালা কি হবে তা নিয়ে পরীক্ষা-নিরীক্ষা বিভিন্ন রাষ্ট্রই করে থাকে। বিভিন্ন সভ্য দেশের সাংবিধানিক এমেন্ডম্যান্ট সে সত্যই প্রমাণ করছে। বাংলাদেশ স্বাধীন হয়েছিল চারটি মূলমন্ত্রকে আইকন করে। প্রথমত, এ চারটি মূলমন্ত্রই সে সময় একটি মহলের গাত্রদাহের কারণ ছিল।১৯৭২ থেকে ১৯৭৫-এর আগস্ট মাস, এই সাড়ে তিন বছর সময় বাংলাদেশের আর্থ-সামাজিক অবস্থা ছিল টালমাটাল। যুদ্ধবিধ্বস্ত কোন দেশে যেমনটি হয় বাংলাদেশও তার ব্যতিক্রম ছিল না। তার ওপর ছিল, সদ্য স্বাধীন দেশটির পাঁজর ভেঙে দেয়ার নানা অপচেষ্টা। তেমনি ক্রান্তিকাল পেরুনো সময়ে নেপথ্যে একটি চক্র মহান স্বাধীনতার স্থপতি জাতির জনক বঙ্গবন্ধু শেখ মুজিবকে রাষ্ট্রক্ষমতা থেকে উৎখাতের ষড়যন্ত্র পাকাতে থাকে। এসব খুনি, বাকশালের দোহাই দিলেও মূলত তারা বাকশাল গঠন কিংবা ঘোষণার পূর্ব থেকেই মুজিব সরকারকে উচ্ছেদের পরিকল্পনা করতে থাকে এবং তা বাস্তবে রূপ নেয় ১৫ আগস্টে। এ নৃশংস হত্যাকান্ডের খুনি সর্দার ফারুক এবং রশীদ ব্রিটিশ সাংবাদিক এন্থনি ম্যাসকারেনহারস'কে দেয়া সাক্ষাৎকারে কি বলেছিল, তার ফুটেজ দেখলেই অনেক কথা জানা যাবে। যারা দেখেননি, তারা দেখে নিতে পারেন। যে খুনিরা এমন দাম্ভোক্তি করেছিল তাদেরই বাংলাদেশের মাটিতে ফাঁসিতে ঝোলানো হয়েছে গেল ২৭ জানুয়ারি, বুধবার রাতে। প্রমাণিত হয়েছে, বাংলার মাটি কোন খুনিকে ক্ষমা করে না।আমরা অবাক হয়ে দেখেছি, একটি মহল এসব খুনির রায় কার্যকর হওয়ার পর এদের 'বীর' আখ্যা দেয়ার ধৃষ্টতা দেখিয়েছে। কী জঘন্য মানসিকতা এদের। প্রকাশ্যে খুনগুলো যারা করল তাদের পক্ষে সাফাই গাওয়ার কেমন অপচেষ্টা।এটা খুবই ধ্রুব সত্য, ১৫ আগস্ট হত্যাকান্ড সংঘটিত না হলে এ দেশে রাজাকারদের রাজনৈতিক পুনর্বাসন হতো না। ফলে একটি গোষ্ঠী বেনিফিশিয়ারি তো হয়েছেই। এরা কারা? কী তাদের পরিচয়? খুনি ফারুক সাক্ষাৎকারে বলেছিল, তার কথা হয়েছিল জিয়াউর রহমানের সঙ্গে। জিয়া না-কি বলেছিলেন, 'আমি সিনিয়র আফিসার। তোমরা জুনিয়ররা পারলে কিছু কর।'অর্থাৎ জিয়ার প্রচ্ছন্ন সমর্থন এবং জানা মতেই যে, এ হত্যাকান্ড সংঘটিত হয়েছিল তা এখন আর লুকানো নেই। পরবর্তীকালে জেলহত্যাকান্ড, ৭ নভেম্বরে মুক্তিযুদ্ধের পক্ষশক্তির সৈনিক হত্যাযজ্ঞ, প্রভৃতি কর্মের সিঁড়ি ডিঙিয়ে প্রধান সামরিক আইন প্রশাসকের মুখোশে আবির্ভূত হন জেনারেল জিয়া। তার পরের ক্রমিক ঘটনাবলী আর লিখতে চাচ্ছি না এ মুহূর্তে।জিয়াউর রহমান এবং তার সহচররা এমন কোন চেষ্টা বাকি রাখেননি, যেন আওয়ামী লীগ উঠে দাঁড়াতে না পারে।আর নিজে খুব বেশি ধর্মপরায়ণ না হয়েও ধর্মের উৎসকে রাজনৈতিকভাবে ব্যবহারে নতুন কৌশল নিয়েছিলেন জিয়া। তাৎক্ষণিক তার মতলব হাসিলও হয়েছিল। ডানপন্থি সেই পরাজিত গোষ্ঠী তাকে পেয়েছিল অবতার হিসেবে।দুই.ইতিহাস সাক্ষ্য দেয় বিএনপি ক্ষমতায় যতবার এসেছে ততবারই ভারতকে নেপথ্যে 'বিগব্রাদার' মেনে রাষ্ট্রক্ষমতা পরিচালনা করেছে। মুখে বড় বড় বুলি আওড়ালেও কূটনৈতিক দূরদর্শিতা দেখিয়ে ভারতের কাছ থেকে জনগণের জন্য সুযোগ-সুবিধার ১০ শতাংশও আদায় করতে পারেনি।আর যখনই বিরোধী দলে গিয়েছে তখনই অহেতুক ভারতবিরোধী বক্তব্য দিয়ে মাঠ গরম রাখতে সচেষ্ট থেকেছে। রাজাকার, আল-বদররা সেই পালে হাওয়া দিয়েছে সব সময়ই। পরাজিত রাজাকার শক্তির কথা বাদ দিলেও বিএনপির মুক্তমনা নেতা যারা, তাদেরও এমন হীন মানসিকতা কেন? এর কারণটি হচ্ছে, বিএনপির হাইকমান্ড এখনও পাকিস্তানি তমদ্দুনপন্থিদের তাদের প্রাণের চেয়েও পেয়ারা মনে করে। ফলে স্বাধীনভাবে মহান মুক্তিযুদ্ধের পক্ষে মত প্রকাশের স্বাধীনতা বিএনপিতে অনেক বীর মুক্তিযোদ্ধারও নেই। এ প্রসঙ্গে বলা যায়, সেক্টর কমান্ডার মীর শওকত আলীর কথা। তিনি প্রকাশ্যে সাক্ষাৎকারে বলেছেন, যেদিন আল-বদর নিজামীকে নিয়ে খালেদা জিয়া জোট করেছেন সেদিন থেকেই বিএনপিতে আর থাকার প্রয়োজন মনে করিনি।একই কথা বলেছেন, বীর মুক্তিযোদ্ধা কর্নেল (অব.) অলি আহমদ বীর বিক্রম। এমন অনেক মুক্তিযোদ্ধা নেতা ক্রমে সরে গিয়েছেন বিএনপি থেকে।বঙ্গবন্ধুর খুনিদের রায় কার্যকর হওয়ার পর বিএনপি কি কোন প্রতিক্রিয়া দিয়েছে? না দেয়নি। কেন দেয়নি? তার কারণ হচ্ছে, তারা এ পন্থা অবলম্বন করেই ক্ষমতায় এসেছিল। এ জঘন্যতম হত্যাকান্ডের প্রধান বেনিফিশিয়ারি হচ্ছে এ দলটি।সময় তো অনেক পাল্টেছে। বিএনপি এখনও এ হত্যার রাজনীতির বলয় থেকে বেরিয়ে আসতে পারছে না কেন? এর উত্তরটিও হচ্ছে, তাদের সামনে বিকল্প কোন পথে রাষ্ট্রক্ষমতা পাওয়ার সুযোগ নেই। তাই তারা শর্টকাট পথ চেয়েছে সব সময়, এখনও চাচ্ছে।খুবই পরিতাপের কথা, বিএনপির নতুন সম্ভাব্য কান্ডারি তারেক রহমানও ওই একই পথে হাঁটতে চেয়েছিলেন। তাদের মনোনীত রাষ্ট্রপতি ইয়াজউদ্দিন আহমদকে দিয়ে তিনি কি করাতে চেয়েছিলেন, কিভাবে চেয়েছিলেন তা কারই অজানা নয়। জে. (অব.) মইন উ আহমেদ সম্প্রতি মিডিয়ায় বলেছেন, আমি জেনে-শুনে কোন ভুল করিনি। আমারও মনে হয়, তিনি কোন ভুলই করেননি। কারণ 'হাওয়া ভবন'এর জগদ্দল পাথরকে সরাতে অন্য যে পথটি খোলা ছিল, তা ছিল দেশে ব্যাপক রক্তপাত। মঈন উ আহমেদ সেই রক্তপাত রোধে এগিয়ে এসেছিলেন। এজন্য জাতি তার কাছে চিরকৃতজ্ঞ থেকেই যাবে।ইতিহাস নিজ বলয়ে পুনরাবৃত্ত হয়। বঙ্গবন্ধুর হত্যাকারীদের ফাঁসির মাধ্যমে তা প্রমাণিত হয়েছে। আর তা সম্ভব হয়েছে রাষ্ট্রের মানুষের সঙ্গে বঙ্গবন্ধু মুজিবের রাজনৈতিক দর্শনের ব্যাপৃতির মাধ্যমে। এটা খুবই আশার কথা, এ প্রজন্ম পরিশুদ্ধতার পরখ করতে শিখছে, যা একটি জাতিকে এগিয়ে যেতে বলিষ্ঠ সাহস জোগায়। নিউইয়র্ক, ৩ ফেব্রুয়ারি, ২০১০।   ----------------------------------------------------------------------দৈনিক সংবাদ ।ঢাকা । ৫ ফেব্রুয়ারি ২০১০ শুক্রবার প্রকাশিত ছবি - রব হীথ

