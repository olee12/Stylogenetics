ভাষা-ধর্ম-সমাজের কল্যাণে রাষ্ট্রীয় আইন





                        ভাষা-ধর্ম-সমাজের কল্যাণে রাষ্ট্রীয় আইন 
ফকির ইলিয়াস
==========================
আইনের প্রতি শ্রদ্ধা জানানোর দায়িত্ব প্রত্যেকটি নাগরিকেরই। কেউ যদি নিজ ক্ষমতা খাটিয়ে আইনকে নিজ স্বার্থে পরিচালিত করতে চান, তবে তা আত্মঘাতীই হওয়ার কথা। যদি একটি রাষ্ট্রে আইনের শাসন সুপ্রতিষ্ঠিত থাকে, তবে ন্যায়ের জয় হবেই, তা নিশ্চিত করে বলা যায়। সম্প্রতি নিউইয়র্কের মেয়র মি. মাইকেল ব্লুমবার্গের কোম্পানি ‘ব্লু মবার্গ এলএলপি’-এর বিরুদ্ধে মামলা করেছেন কয়েকজন মহিলা। তাদের অভিযোগ, তাদের বৈষম্যমূলকভাবে কর্মস্থল থেকে ছাঁটাই করা হয়েছিল। একজন মহিলা তার অভিযোগে বলেছেন, তিনি যখন অন্তঃসত্ত্বা, ঠিক তেমনি সময়েই তাকে খুব অমানবিকভাবে কাজ থেকে বাদ দেয় ব্লুমবার্গের কোম্পানি। মামলাটি ইতিমধ্যে সাড়া জাগিয়েছে যুক্তরাষ্ট্রে। মানবাধিকার সংস্থাগুলো বলছে, স্বয়ং মেয়রের কোম্পানি যদি এমন আচরণ করে তবে যুক্তরাষ্ট্রে শ্রম অধিকার আইন কতটা বিপর্যস্ত তা সহজেই অনুমেয়।
আরেকটি মানহানির ‘ল স্যুট’ মামলা সাড়া ফেলেছে রায় ঘোষণার পর। নিউইয়র্কের খ্যাতিমান ম্যাডিসন স্কয়ার গার্ডেনের বিরুদ্ধে যৌন হয়রানির মামলা করে একজন মহিলা প্রায় সাড়ে ১১ মিলিয়ন ডলার ক্ষতিপূরণ পেয়েছেন। মাননীয় আদালত এ রায় ঘোষণায় বলেছেন, যুক্তরাষ্ট্রের আইনে নাগরিকের সম্মান সমুন্নত রাখতে এ ছাড়া কোনো বিকল্প ছিল না। যুক্তরাষ্ট্রে এ ধরনের ক্ষতিপূরণ মামলা প্রায় প্রতিদিন রুজু হয়। নির্দিষ্ট সময়ে তা শুনানির মাধ্যমে রায়ও ঘোষিত হয়। সবচেয়ে বড় কথা হচ্ছে, এসব মামলায় সরকার পক্ষও যদি বিবাদী হয় তবে ক্ষতিপূরণ সরকারকেই বহন করতে হয়।
গেল কয়েক বছর আগে নিউইয়র্কের ফোরটিন স্ট্রিটে, পাতাল রেলে একটি দুর্ঘটনা ঘটেছিল। ট্রেন এসে যে প্লাটফর্মে দাঁড়ায়, সেখানে ট্রেন এবং প্লাটফর্মের মাঝে বিস্তর ফাঁক তৈরি হয়েছিল। ফলে যাত্রীরা কিছুটা হুড়োহুড়ি করে ট্রেনে উঠতে গিয়ে ফাঁক দিয়ে তাদের পা ঢুকে যায়। এতে প্রায় ৫০ যাত্রী গুরুতরভাবে আহত হন। কারও কারও পা পরে কেটে ফেলতে হয় হাসপাতালে। এ ঘটনায় সব মিলিয়ে নিউইয়র্কের মিউনিসিপাল ট্রানজিট অথরিটিকে (এমটিএ) প্রায় বিলিয়ন ডলার ক্ষতিপূরণ দিতে হয়।
তবে কি রাষ্ট্রীয় ভুলের জন্য একজন নাগরিক মাশুল দেবে? এ বিতর্ক বিশ্বের দেশে দেশে। কিন্তু সভ্য রাষ্ট্রগুলোতে রাষ্ট্রপক্ষ ভুল করলে তা স্বীকার করে নেয়া হয় এবং ক্ষতিগ্রস্ত ব্যক্তিকে তার ক্ষতিপূরণ দেয়া হয়। দুই বছর আগে তেমনি একটি রায় হয়েছে নর্থ ক্যারোলিনা অঙ্গরাজ্যে। একটি মামলায় বেকহ্যাম মুর নামের এক কৃষ্ণাঙ্গ আমেরিকানের ৩০ বছরের সাজা হয়। সবকিছু মিলিয়ে ২৫ বছর জেল খেটে তিনি বের হন। কিন্তু তার দাবি ছিল, তিনি নির্দোষ থেকেই জেল খেটেছেন। মামলাটি পুনঃতদন্তে চলে যায়। পরে বিভিন্ন অত্যাধুনিক টেস্টের মাধ্যমে তিনি প্রমাণ করতে সক্ষম হন, তিনি নির্দোষ ছিলেন। রাষ্ট্রপক্ষ তার ক্ষতিপূরণ দিতে বাধ্য হয়।
বাংলাদেশের বিভিন্ন দৈনিক ও সাপ্তাহিকে আমরা দেখি আট-নয় বছরের শিশুকে মামলার আসামি করা হয়েছে। তাকে কোলে করে নিয়ে তার মা-বাবা আদালতে হাজিরা দিচ্ছেন। আবার কাউকে মিথ্যা মামলায় জড়িয়ে জেল খাটানোর ঘটনাও প্রত্যক্ষ করি। এসব ঘটনার অবসানে রাষ্ট্রীয় আইনের পুনর্বিন্যাসের কোনো বিকল্প নেই। একই সঙ্গে দক্ষিণ-পূর্ব এশিয়ার বিভিন্ন দেশে ক্ষতিপূরণ আইনগুলোর প্রয়োজনীয় প্রয়োগ অতীব জরুরি বিষয়।
একটি কথা আমরা জানি এবং মানি, রাষ্ট্রের আইন হচ্ছে মানুষের কল্যাণের জন্য। রাষ্ট্রীয় আইন একটি দেশে বিভিন্ন ধর্ম, বর্ণ, ভাষা, সমাজ ও সংস্কৃতির স্বার্থ রক্ষা করে। একটি বৃহৎ জনগোষ্ঠী যখন তাদের মৌলিক চেতনা নিয়ে একটি দেশে প্রতিষ্ঠিত হয় তখন সে দেশের প্রয়োজনেই আইনের পরিবর্তন, পরিবর্ধন, প্রণয়ন দরকার হয়ে পড়ে। অতি সম্প্রতি মার্কিন যুক্তরাষ্ট্রের কংগ্রেসে একটি বিল পাস হয়েছে। এ বিলে হিজরি বছরের মাস ‘রমজান’কে পবিত্রতম মাস হিসেবে স্বীকৃতি দেয়া হয়েছে। এ মাসটি হচ্ছে বিশ্ব মুসলিমের পবিত্র সিয়াম সাধনার মাস। 
সবচেয়ে আনন্দের কথা হচ্ছে ‘এইচআর ৬৩৫’ নামক এ বিলটি কংগ্রেসে ৩৭৬-০ ভোটে পাস হয়েছে। অর্থাৎ এর বিপক্ষে মার্কিনি কোনো কংগ্রেসম্যান ভোট দেননি। গেল ২ অক্টোবর ’০৭-এ বিলটি যখন পাস হয় তখন পবিত্র রমজান মাস চলছিল। 
এ যে ধর্মের স্বীকৃতি, একটি রাষ্ট্রের আইন তা সুপ্রতিষ্ঠিত করার মাধ্যমে মহানুভবতাই প্রকাশ করেছে। বিলটি উত্থাপন করেছিলেন কংগ্রেস ওম্যান টেক্সাসের ইডি বার্নিস জনসন। এ বিলটিকে প্রথম সমর্থন করেন যুক্তরাষ্ট্র কংগ্রেসের ইতিহাসে সর্বপ্রথম মুসলিম কংগ্রেসম্যান মি. কেইথ এলিসন। এরপর তা সমর্থন করেন নিউইয়র্কের কংগ্রেসম্যান মি. গ্রেগরি মিক্স। যুক্তরাষ্ট্রের মিশিগান অঙ্গরাজ্যে একটি সড়কের নামকরণ করা হয়েছে ‘বাংলাদেশ এভিনিউ’। প্রাক্তন কনান্ট এভিনিউ এখন থেকে 'বাংলাদেশ এভিনিউ 'নামে পরিচিত হবে। মিশিগানের ডেট্রোয়েট সিটি এবং হ্যামট্রামিক সিটি কাউন্সিলে এ বিষয়ে একটি বিল পাস হয়েছে। অক্টোবর মাসের শেষে দিকেই এই এভিনিউর বর্ণাঢ্য উদ্বোধন করা হয়।
যুক্তরাষ্ট্রে এর আগে শিকাগো নগরীতে ‘শেখ মুজিব ওয়ে’, ‘এফ আর খান ওয়ে’ নামে দুটি সড়ক এবং নিউইয়র্কে নিহত সাংবাদিক মিজানুর রহমানের নামে ‘মিজানুর রহমান ওয়ে’, নাইন-ইলেভেনের শহীদ শাকিলা ও নুরুল হকের নামে ‘শাকিলা-নুরুল হক স্ট্রিট’ করা হয়েছে।
একটি রাষ্ট্রে যখন ধর্ম, বর্ণ, ভাষা, সমাজ এবং কৃষ্টির ব্যাপক প্রসার ঘটে তখন সামাজিক অর্থনৈতিক প্রয়োজনেই সেসব ধর্মীয়, গোত্রীয় মানুষের দাবি রাষ্ট্রের নজরে আসে। যুক্তরাষ্ট্রের বিভিন্ন প্রতিষ্ঠানের বিজ্ঞাপনের ভাষা ‘আমরা বাংলায় কথা বলি’। সরকারি স্কুলগুলোতে বাংলাভাষাকে সেকেন্ড ল্যাংগুয়েজ করার দাবি আলোচিত হচ্ছে। এ যে আইনি বিবর্তনের প্রক্রিয়া সবই কিন্তু মানুষের কল্যাণের জন্য। যা শিক্ষণীয়, দেশে দেশে।   
-----------------------------------------------------
(দৈনিক ডেসটিনি / ঢাকা/ ১১নভেম্বর ২০০৭ ,রোববার প্রকাশিত)
                

                    সর্বশেষ এডিট : ১১ ই নভেম্বর, ২০০৭  সকাল ৯:৪৯                

