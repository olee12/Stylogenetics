None




 
সাহিত্যের কাগজ শব্দপাঠ
 শু ভা র্থী ই স লা ম  নদীর গতি পরিমাপ করা সম্ভব, জলের ধারা সম্পর্কেও ধারণা পাওয়া যায়, কিন্তু স্তব্ধ চাঁপাগাছটি যে গন্ধ বিলিয়ে যাচ্ছে তন্দ্রাচ্ছন্ন সকাল-সন্ধ্যা থেকে রাত পর্যন্ত, সে কথা ক’জন মনে রাখেন। ক’জন মনে রাখেন যে বৃক্ষটি শুধু সুবাসই দেয় না, অক্সিজেন বিলাচ্ছে সারাক্ষণ আমাদের বাঁচিয়ে রাখার জন্য। কবিও ঠিক ভাষার ভেতরে এমন সচল কারুকাজ করে চলেন গোপনে, যেন স্বতন্ত্র ভাষা অন্বেষণ এবং বিচিত্র ভাষা খোঁজার মধ্যেই তার কৃতিত্ব। কিন্তু অনুভূতির মৌলিক ভাষা এক ও অভিন্ন। একজন সৃজনশীল শিল্পীর অনুভূতি ও উপলব্ধির সবচেয়ে সৎ ও অকৃত্রিম প্রতিফলন ঘটে কবিতায়। 
সাহিত্যের ছোটকাগজ ‘শব্দপাঠ’ পথ হেঁটেছে অনেক দূর। সাহিত্যের ছোট কাগজগুলো যেমন পঙ্কিলতার ভেতর দিয়ে পথ হেঁটে এগিয়ে চলে, শব্দপাঠও তদ্রুপ এগিয়ে চলে বের করেছে এর ত্রয়োদশ সংখ্যা। এ সংখ্যায় মোহাম্মদ নূরুল হক তার ‘রূপসী বাংলা ও বালিকা আশ্রম : নিসর্গের অহংকার ও প্রাণের ঐশ্বর্য’ নামক বিশ্লেষণধর্মী লেখায় দেখিয়েছেন- রূপসী বাংলার কবি জীবনানন্দ দাশ স্বদেশ ছেড়ে কোথাও যেতে অনীহ। স্বদেশের রূপবৈচিত্র্য কিংবা প্রাণের ঐশ্বর্য বিশ্ববাসীকে জানাতে চান কিনা সে বিষয়েও নিস্পৃহ। অন্যদিকে বালিকা আশ্রমের কবি আরোপিত তত্ত্ব ও সত্যে বিশ্বাসী নন। নিজ দেশের ইতিহাস, ঐতিহ্য, প্রত্নতত্ত্ব ও রূপবৈচিত্র্যের সংবাদ বিশ্ববাসীকে জানাতে দৃঢ়প্রতিজ্ঞ। রূপসী বাংলার কবি স্বদেশেই বিশ্বভ্রমণের সুখ খুঁজে পেতে চান। বালিকা আশ্রমের কবি বিশ্ব পরিব্রাজকমনস্ক। প্রথম জন যেখানে বাংলার মুখ দেখার পর পৃথিবীর মুখ দেখার আকাক্সক্ষা পোষণ করেন না, সেখানে দ্বিতীয় জন পৃথিবী ভ্রমণ করে আপন মৃত্তিকার ঘরভর্তি মোহরের সংবাদ বিশ্ববাসীকে জানাতে চান। শব্দপাঠের ত্রয়োদশ সংখ্যায় কিছুটা বৈচিত্র্য আনার চেষ্টা করা হয়েছে। গল্প, প্রবন্ধ ও কবিতায় প্রবীণের পাশাপাশি অবস্থান করেছেন নবীনরা। এই সহাবস্থান অকশ্যই প্রশংসার দাবি রাখে। নবীনদের সঙ্গে নিয়ে পথ চললে নিঃশেষ হওয়ার কোন আমংকা থাকবে না। কারণ শূন্য পূরণ করবে তো নতুনরাই। 
এ সংখ্যায় গল্প লিখেছেন সৈয়দ মোহিবুল আমীন, নাজিব ওয়াদুদ, সুমন সুপান্থ, স্বপ্ন কুমার, নৈর্ঝর নৈঃশব্দ্য, সাগুফতা শারমীন তানিয়া ও রেজওয়ান মারুফ। কবিতা প্রসঙ্গে বলতে গেলে এ সংখ্যায় নবীন প্রতিশ্রুতিশীল ও কবিতার প্রতি আন্তরিক কবির কবিতা গুরুত্ব সহকারে তার স্থান করে নিয়েছে। এ সংখ্যায় সংযোজিত হয়েছে প্রবীণ ও নবীন কবিদের কবিতা ভাবনা, যা খুবই ঐশ্বর্যমণ্ডিত এবং ভালো লাগার। এতে ষাট দশক থেকে শূন্য দশকের কবিরা তাদের নিজস্ব ভাবনা ব্যক্ত করেছেন। কবিতা নিয়ে কবিদের ভাবনা পাঠকের সঙ্গে যোগসূত্র স্থাপন করে। সাধারণত কবিতার পরিচয়ে কবিকে শনাক্ত করা হয়। শব্দপাঠে সংযোজিত কবিতাগুলো পড়ে পাঠকরা কবিতায় বৈচিত্র্যতারও স্বাদ পাবেন। 
নিয়মিত সংযোজনের বাইরে শব্দপাঠের ত্রয়োদশ সংখ্যা সূচিতে আবদ্ধ হয়েছে মূল্যায়ন, চলচ্চিত্র বিষয়ক লেখা ও অনুবাদ কবিতা। এ সংখ্যায় কবিতা লিখেছেন হাবীবুল্লাহ সিরাজী, ফকির ইলিয়াস, তমিজ উদদীন লোদী, নাহার মনিকা, মোস্তাক আহমাদ দীন, ফারহানা ইলিয়াস তুলি, সরসিজ আলীম, তাহের ম. শায়েখ, সৌমিত্র দেব, আঞ্জুমান রোজী, ইয়াসির আরাফাত অরণ্য, অরূপ জিকো, আশরাফ মাহমুদ, ফয়সল অভি, আবুল হাসনাৎ মিল্টন ও তমাল ফেরদৌস। বাংলা চলচ্চিত্রের পশ্চাৎভিমুখতা নিয়ে লিখেছেন আশরাফ শিশির এবং পাবলো নেরুদার কবিতা অনুবাদ করেছেন আকাশ অম্বর। প্রবন্ধ রচনায় সূচিবদ্ধ হয়েছেন ড. হোসনে আরা জলী, হাসান আল আবদুল্লাহ, মোহাম্মদ নূরুল হক, মোঃ আবদুল খালিক, আহমদ সিরাজ ও মাহফুজুর রহমান। কবিতা ভাবনা নিয়ে সুচিন্তিত ভাবনার প্রকাশ ঘটিয়েছেন মাসুদ খান, সাইফুল্লাহ মাহমুদ দুলাল, শিহাব শাহরিয়ার, শামীম রেজা, সৈয়দ আফসার ও শিমুল সালাহ্ উদ্দিন।
সাধ্যের সীমা থাকে, কেউ চাইলেই তা অতিক্রম করতে পারে না। শব্দপাঠও তার সাধ্যসীমার ভেতরে থেকে সৃজনশীলতাকে প্রাধান্য দিয়ে এগিয়ে চলুক এবং ছোট পরিসরে হলেও যতটুকু সম্ভব পাঠকের হাতে একটি নিয়মিত সাহিত্য কাগজ তুলে দিক এই প্রত্যাশা। 
শব্দপাঠ ।। সম্পাদক : আবু মকসুদ ।। প্রকাশক : কাজল রশীদ ।। প্রচ্ছদ : নির্ঝর নৈঃশব্দ্য ।। পৃষ্ঠা : ২২১ ।। মূল্য : ৫০ টাকা
 দৈনিক যুগান্তর / ১৩ আগস্ট ২০১০  সাহিত্য সাময়িকী 
                

                    সর্বশেষ এডিট : ১৩ ই আগস্ট, ২০১০  রাত ২:১০                

