অভ্যন্তরীণ কোন্দলে ছাত্রদলে বিদ্রোহের আগুন





                        অভ্যন্তরীণ কোন্দলে ছাত্রদলে এখন জ্বলছে বিদ্রোহের আগুন। অছাত্র, বিবাহিত, ব্যবসায়ী, ভূমিদস্যু ও বিতর্কিতদের দিয়ে নগর ছাত্রদলের কমিটি গঠনের প্রতিবাদে পদবঞ্চিত ছাত্রদল নেতা-কর্মীরা ক্ষুব্ধ হয়ে উঠেছে। ঢাকা ও চট্টগ্রামে ব্যাপক সহিংসতা হয়েছে। গত ২৪ জুলাই ঢাকায় পদবঞ্চিত নেতা চয়নকে বেধড়ক পিটিয়ে আহত করেছে বর্তমান কমিটির সদস্যরা। এদিকে পদবঞ্চিতরা বিক্ষোভ মিছিল করার সময় নয়াপল্টনে ধাওয়া-পাল্টা ধাওয়া ও ককটেল বিস্ফোরণের ঘটনা ঘটেছে। চট্টগ্রামেও অনুরূপ ঘটনা ঘটেছে। চট্টগ্রাম মহানগর বিএনপি কার্যালয়ে আগুন দিয়েছে বিক্ষুব্ধ ছাত্রদল নেতাকর্মীরা। একই দিন ২৪ জুলাই দুপুর আড়াইটার দিকে ৫০-৬০ জনের একটি গ্রুপ মিছিল নিয়ে এসে এ ঘটনা ঘটায়। পুলিশ ঘটনাস্থল থেকে ৭ জনকে আটক করেছে। পরে ফায়ার সার্ভিস এসে আগুন নিয়ন্ত্রণে আনে।চট্টগ্রাম কোতোয়ালী থানার অফিসার ইনচার্জ (ওসি) একেএম মহিউদ্দিন সেলিম জানান, ছাত্রদলের নতুন কমিটি বাতিলের দাবিতে একটি মিছিল দলীয় কার্যালয়ের সামনে গিয়ে পর পর দুটি ককটেল বিস্ফোরণ ঘটায়। এরপর নাসিমন ভবনের নিচতলার দলীয় কার্যালয়ে ঢুকে ব্যাপক ভাঙচুর চালায়। এসময় তারা দলের প্রতিষ্ঠাতা জিয়াউর রহমান, চেয়ারপারসন খালেদা জিয়া ও তারেক রহমানের ছবিতে আগুন দেয়। বিক্ষুব্ধ কর্মীরা ভবনের সামনে টানানো বিএনপি নেতাদের ছবি সম্বলিত পোস্টার-ব্যানার ছিঁড়ে সেগুলোতে আগুন জ্বালিয়ে বিক্ষোভ করে। অগ্নিকা-ের ঘটনায় নাসিমন ভবনে বসবাসকারীদের মধ্যে আতঙ্ক ছড়িয়ে পড়ে।এরপর কার্যালয়ের ভেতর এবং বাইরে চেয়ার টেবিল ও জিনিসপত্রে আগুন ধরিয়ে দেয়। তখন নাসিমন ভবন এলাকায় থাকা পুলিশ থানায় খবর দিয়ে ঘটনাস্থলের দিকে এগিয়ে যায়। থানা থেকে অতিরিক্তি পুলিশ গিয়ে ধাওয়া দিলে তারা পালিয়ে যায়। এ সময় পুলিশ ৭ জনকে আটক করে। এদের প্রত্যেকেই ছাত্রদলের বিক্ষুব্ধ নেতাকর্মী।ওসি জানান, আমরা ফায়ার সার্ভিসে খবর দিলে তাদের দুটি গাড়ি এসে এক ঘণ্টারও বেশি সময় চেষ্টা চালিয়ে আগুন নিয়ন্ত্রণে আনে।প্রত্যক্ষদর্শীরা জানায়, দুপুর আড়াইটার দিকে আকস্মিকভাবে আসা মিছিলটি বিএনপি কার্যালয়ে গিয়ে শেষ হয়। তারা বিএনপির চট্টগ্রাম মহানগর শাখার সাধারণ সম্পাদক ডা. শাহাদাত হোসেনের বিরুদ্ধে এবং নবগঠিত কমিটি বাতিলের স্লোগান দেয়। ককটেল বিস্ফোরণ ঘটিয়ে দলীয় কার্যালয়ে আগুন দিয়ে পুলিশের ধাওয়া খেয়ে তারা পালিয়ে যায়। এসময় তারা দলের ব্যানার ছিঁড়ে আগুন দেয় এবং দলের কার্যালয়ের ভেতর আগুন দিয়ে বাইরে তালা লাগিয়ে দেয়। আগুন নেভানোর জন্য ফায়ার সার্ভিসকর্মীরা তালা ভেঙে ভেতরে ঢোকেন।চট্টগ্রাম মহানগর বিএনপির সাধারণ স¤পাদক ডা. শাহাদাত হোসেন সোয়া তিনটার সময় ঘটনাস্থলে গিয়ে হামলা এবং অগ্নিসংযোগের জন্য দুষ্কৃতকারীদের দায়ী করে তিনি বলেন, আটক হওয়া ৭ জনকে রিমান্ডে নিলে কাদের ষড়যন্ত্রে এ হামলা হয়েছে তা বেরিয়ে আসবে। ছাত্রদলের কমিটি বাতিলের দাবিতে এ হামলা হয়নি বলে দাবি করে ডা. শাহাদাত বলেন, কমিটিতে স্থান পাওয়াদের সবাই যোগ্য ও মেধাবী। চলমান আন্দোলন সংগ্রামে তাদের ভূমিকা আছে। পুলিশের তদন্তে এ ঘটনা ছাত্রদলের পদ বঞ্চিতদের কেউ ঘটিয়েছে প্রমাণ পেলে তাদের বিরুদ্ধে কঠোর ব্যবস্থা নেয়া হবে বলে জানান ডা. শাহাদাত। তবে তিনি এ হামলার জন্য কাট্টলি এলাকার ছাত্রদল নেতা মঞ্জুরুল আলম মঞ্জু এবং নগর বিএনপির সভাপতি আমির খসরু মাহমুদ চৌধুরীর ব্যক্তিগত সহকারি সেলিমকে দায়ী করেন।ছাত্রদলের নতুন কমিটির প্রায় সবাই বিবাহিত, অছাত্র, ব্যবসায়ী ও নানা অভিযোগে অভিযুক্ত- এ প্রশ্ন করা হলে ডা. শাহাদাত জানান, বিয়ে কোনো বিষয় না। ২২ বছর বয়সেও করা যায়। বিবাহিত থাকলে অসুবিধা কী? অন্যান্য অভিযোগের বিষয়ে কোনো জবাব দেননি এই বিএনপি নেতা। আগুনে শুধু দলীয় কার্যালয়ের চেয়ার, টেবিল পোড়েনি, দুষ্কৃতকারীরা পুড়িয়ে দিয়েছে আমাদের ওয়ার্ড পর্যায়ের বিভিন্ন ধরনের ডাটাবেজ। এসময় অগ্নিদগ্ধ কার্যালয় পরিদর্শন শেষে ছাত্রদল, যুবদল কর্মীরা ডা. শাহাদাতের নেতৃত্বে মিছিল বের করতে চাইলে পুলিশ বাঁধা দেয়।প্রসঙ্গত, গত ২১ জুলাই গাজী সিরাজ উল্লাহকে সভাপতি ও বেলায়েত হোসেন বুলুকে সাধারণ সম্পাদক করে ১১ সদস্যের চট্টগ্রাম মহানগর ছাত্রদলের কমিটি গঠন করা হয়। অভিযোগ উঠেছে কমিটির সকলে অছাত্র, বিবাহিত, ব্যবসায়ী, ভূমিদস্যু ও নানাভাবে বিতর্কিত। এদের দিয়ে কমিটি গঠনের প্রতিবাদে গত ২২ জুলাই সকালেও বিক্ষোভ করে পদবঞ্চিত ছাত্রদলের বিক্ষুব্ধ নেতাকর্মীরা। ছাত্রদলের দুই গ্রুপের মাঝে একই কারণে ঢাকাতেও হামলা, ভাঙচুর-সংঘর্ষ হয়েছে। 
                    
