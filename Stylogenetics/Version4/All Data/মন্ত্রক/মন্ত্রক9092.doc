এবার স্কুল বাসে আগুন! এরা জাতির কীট___





                        পুরান ঢাকার রোকনপুরে গতকাল বুধবার সন্ধ্যায় একটি সরকারি প্রাথমিক বিদ্যালয়ে আগুন দিয়েছে দুর্বৃত্তরা। মিরপুরে যাত্রীবাহী বাসেও দেওয়া হয়েছে আগুন। এ ছাড়া চট্টগ্রামের পটিয়ায় অটোরিকশায় পেট্রলবোমা হামলায় চালকসহ পাঁচজন দগ্ধ হয়েছেন।ফেনীতে গত মঙ্গলবার রাতে যাত্রীবাহী বাসে পেট্রলবোমা হামলা চালিয়ে নয়জনকে দগ্ধ করার পর ওই রাতেই জেলা সদরের একটি ডিপোতে তিনটি বাস পুড়িয়ে দিয়েছে দুর্বৃত্তরা। এক দিন পর গতকাল রাতে পিকআপ ভ্যানে পেট্রলবোমায় পুড়ে মারা গেছে প্রায় পাঁচ হাজার মুরগির বাচ্চা। খুলনায় একুশে বইমেলায় আবারও চালানো হয়েছে ককটেল হামলা। ময়মনসিংহে পেট্রলবোমায় দগ্ধ হয়েছেন একজন ট্রাকচালক। ঘটনার পর ছাত্রদলের এক নেতাকে চোখ বেঁধে গুলি করার অভিযোগ উঠেছে পুলিশের বিরুদ্ধে। এ ছাড়া জেলা ভূমি কার্যালয়েও আগুন দিয়েছে দুর্বৃত্তরা।লাগাতার অবরোধের মধ্যে নতুন করে ডাকা ৪৮ ঘণ্টা হরতালের প্রথম দিন গতকাল ফেনীতে তিনটি বাস, দুটি অটোরিকশাসহ নয়টি গাড়িতে অগ্নিসংযোগ করেছে দুর্বৃত্তরা। গত দুই দিনে ঢাকা, বরগুনা ও ভোলা থেকে উদ্ধার করা হয়েছে ৩১টি পেট্রলবোমা।বিএনপির নেতৃত্বাধীন ২০-দলীয় জোটের অবরোধ কর্মসূচির ৩৭তম দিন গতকাল রাত সাড়ে নয়টা পর্যন্ত গত ২৪ ঘণ্টায় সাতটি জেলার কমপক্ষে ১১টি স্থানে সহিংসতার খবর পাওয়া গেছে। এ সময় আগুন দেওয়া হয়েছে ১২টি যানবাহনে। ভাঙচুর করা হয় আরও ১২টি।গত বছরের ৫ জানুয়ারি ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে লাগাতার অবরোধ কর্মসূচি চলছে। তবে এর দুই দিন আগেই শুরু হয়েছে সহিংসতা। ক্রসফায়ারে নিহত ১৯ জনসহ সহিংসতায় এখন পর্যন্ত নিহত হয়েছেন ৮৭ জন; আহত সহস্রাধিক। আগুন দেওয়া হয়েছে ৫২৪টি যানবাহনে এবং ভাঙচুর করা হয়েছে আরও ৫৪৯টি।নাশকতার আশঙ্কা, সহিংসতায় জড়িত সন্দেহ, মামলা ও অন্যান্য ঘটনায় গতকাল গ্রেপ্তার বা আটক করা হয় ১৭১ জনকে।রাজধানীতে যাত্রীবাহী বাসে আগুন: গত রাত আটটার দিকে মিরপুর ১০ নম্বরসংলগ্ন পপুলার ডায়াগনস্টিক সেন্টারের সামনে শিকড় পরিবহনের একটি যাত্রীবাহী বাসে আগুন দিয়েছে দুর্বৃত্তরা। আগুন ছড়িয়ে পড়ার আগেই যাত্রীরা বাস থেকে নেমে আসতে সক্ষম হন।এদিকে পুরান ঢাকার বংশালের নর্থ সাউথ রোড ও গুলশান এলাকায় অভিযান চালিয়ে ১৫টি পেট্রলবোমা, চারটি ককটেলসহ ছয়জনকে গ্রেপ্তার করেছে পুলিশ ও র্যাব। গত মঙ্গলবার রাতে নর্থ সাউথ রোডের ময়লার গলি থেকে পাঁচটি পেট্রলবোমা, চারটি ককটেলসহ গ্রেপ্তার হন চারজন। এর আগে বিকেলে গুলশান ১ নম্বরে গ্লোরিয়া জিনস ক্যাফের সামনে থেকে ১০টি পেট্রলবোমাসহ দুই যুবককে গ্রেপ্তার করে র্যাব।পুরান ঢাকায় বিদ্যালয়ে আগুন: পুরান ঢাকার রোকনপুরে গতকাল সন্ধ্যায় রোকনপুর সরকারি প্রাথমিক বিদ্যালয়ে আগুন দিয়েছে দুর্বৃত্তরা। সূত্রাপুর থানার এএসআই নজরুল ইসলাম বলেন, সন্ধ্যা পৌনে ছয়টার দিকে রোকনপুরে পাঁচ ভাই ঘাট লেনে বিদ্যালয়টিতে কে বা কারা আগুন দেয়। ফায়ার সার্ভিসের কর্মীরা ঘটনাস্থলে পৌঁছার আগেই স্থানীয় ব্যক্তিরা আগুন নিভিয়ে ফেলেন। আগুনে বিদ্যালয়ের দরজা ও কয়েকটি চেয়ার-টেবিল পুড়ে গেছে। এদিকে গতকাল রাতে শাহবাগে ঢাকা বিশ্ববিদ্যালয়ের চারুকলা অনুষদের উল্টো দিকে ককটেলের বিস্ফোরণে নারীসহ তিনজন আহত হয়েছেন। আহত আইনজীবী জোসনা আক্তার, কলেজছাত্র তোহার ও তাঁর বন্ধু তৃষা রায়কে ঢাকা মেডিকেল কলেজ হাসপাতালে ভর্তি করা হয়েছে। তাঁরা বইমেলা থেকে ফিরছিলেন।দগ্ধ আরও পাঁচ: চট্টগ্রামের পশ্চিম পটিয়ার বড় উঠান ইউনিয়নের শাহমীরপুর এলাকায় গত রাত নয়টার দিকে দুর্বৃত্তদের ছোড়া পেট্রলবোমায় দগ্ধ হয়েছেন যাত্রী সাজ্জাদ, ইদ্রিছ, রহিম ও চালক আমজাদ। অন্যজনের পরিচয় তাৎক্ষণিকভাবে পাওয়া যায়নি। তাঁদের মধ্যে তিনজনকে চট্টগ্রাম মেডিকেল কলেজ হাসপাতালে ভর্তি করা হয়েছে।বাস ডিপোতে আগুন: ফেনীর মহিপাল এলাকায় ঢাকা-চট্টগ্রাম মহাসড়কের পাশে স্টার লাইন পরিবহন কোম্পানির এক ডিপোতে আগুন দিয়েছে দুর্বৃত্তরা। এতে তিনটি বাস পুড়ে গেছে। ডিপোতে ৩০টির মতো বাস ছিল। আগুন লাগানোর বিষয়টি টের পেয়ে ডিপোতে অবস্থানকারী বাসচালক ও সহকারীরা অন্য বাসগুলো দ্রুত সরিয়ে নেন। খবর পেয়ে ফায়ার সার্ভিস ও পুলিশ এসে আগুন নেভায়।ভূমি কার্যালয়ে আগুন: ময়মনসিংহের মহারাজা সড়কের পাশে সদর উপজেলা ভূমি কার্যালয়ে পেট্রল ঢেলে আগুন দিয়েছে দুর্বৃত্তরা। এতে গুরুত্বপূর্ণ অনেক নথি পুড়ে গেছে। পুলিশ ও ভূমি কার্যালয় সূত্রে জানা গেছে, মঙ্গলবার রাত সাড়ে নয়টার দিকে কার্যালয়টিতে আগুন লাগানো হয়।বইমেলায় ককটেল হামলা: খুলনায় চলা একুশে বইমেলায় চার দিন পর আবারও ককটেল হামলা চালানো হয়েছে। এতে পুলিশের নায়েক দিলীপ কুমার দাস (৪৮) এবং কনস্টেবল শিমুল (৩২) আহত হন। শিমুলের আঘাত গুরুতর। তাঁদের খুলনা মেডিকেল কলেজ হাসপাতালে ভর্তি করা হয়েছে। গত রাত সাড়ে আটটার দিকে খুলনা বিভাগীয় গণগ্রন্থাগারের ফটকে এই ককটেলের বিস্ফোরণ ঘটানো হয়। বইমেলায় গত শনিবারও আরেকটি ককটেল বিস্ফোরণের ঘটনায় আহত হয়েছিলেন একজন। ছাত্রদলের নেতাকে চোখ বেঁধে গুলি: ময়মনসিংহের গৌরীপুর উপজেলার ভবানীপুর রেলক্রসিং এলাকায় মঙ্গলবার রাতে বালুভর্তি একটি ট্রাকে পেট্রলবোমা হামলায় চালক আবদুল আজিজ (৪০) দগ্ধ হন। ঘটনার পর পুলিশ অভিযান চালিয়ে ছাত্রদলের তিন নেতা-কর্মীকে আটক করে। আটকের পর বোকাইনগর ইউনিয়ন ছাত্রদলের যুগ্ম সম্পাদক সোহাগ আহাম্মদের চোখ কাপড়ে বেঁধে পুলিশ তাঁকে গুলি করে বলে অভিযোগ করেছেন সোহাগ ও তাঁর পরিবার। ময়মনসিংহ মেডিকেল কলেজ হাসপাতালে চিকিৎসাধীন রয়েছেন সোহাগ। তাঁর বাঁ পায়ে অস্ত্রোপচার করে পাঁচটি গুলি বের করা হয়েছে।পুলিশ দাবি করেছে, ট্রাকে পেট্রলবোমা হামলার পর আসামি ধরতে অভিযান চালানোর সময় দুর্বৃত্তরা পুলিশকে লক্ষ্য করে ককটেল ছুড়লে পুলিশ গুলি করে। এ সময় সোহাগ গুলিবিদ্ধ হন। মাহমুদনগর গ্রামে এই অভিযান চালানো হয়।পুড়ে গেল পাঁচ হাজার মুরগির বাচ্চা: ফেনী সদর উপজেলার কাজীরবাগ এলাকায় গতকাল সন্ধ্যা সাতটার দিকে মুরগির বাচ্চাবাহী একটি পিকআপ ভ্যানে পেট্রলবোমা ছোড়ে দুর্বৃত্তরা। এতে প্রায় পাঁচ হাজার মুরগির বাচ্চা পুড়ে গেছে।মিন্টুর বাড়িতে ককটেল: ফেনীর দাগনভূঞার আলাইয়ারপুর গ্রামে বিএনপির নেতা আবদুল আউয়াল মিন্টুর গ্রামের বাড়িতে গতকাল রাতে ককটেল হামলা চালানো হয়েছে। এতে হতাহতের কোনো খবর জানা যায়নি।ঢাকার বাইরের আরও চিত্র: নোয়াখালীতে ফেনী-নোয়াখালী মহাসড়কের সেনবাগের ছমির মুন্সির হাট দরগাবাড়ী এলাকায় গতকাল বিকেলে আটটি অটোরিকশা ও চারটি পিকআপ ভ্যান ভাঙচুর করেছে অবরোধ ও হরতাল-সমর্থকেরা। এ সময় তারা চার-পাঁচটি ককটেলেরও বিস্ফোরণ ঘটায়। পরে পুলিশ গিয়ে ধাওয়া ও ফাঁকা গুলি ছুড়লে পালিয়ে যায় তারা।ফেনী শহরের দাউদপুর পুলের দক্ষিণে গতকাল সকালে দুটি অটোরিকশা পেট্রল ঢেলে পুড়িয়ে দিয়েছে দুর্বৃত্তরা। গত রাত আটটার দিকে দাগনভূঞা পৌরসভা এলাকায় আরও একটি পিকআপ ভ্যানে আগুন দেওয়া হয়। বরগুনা-পুরাকাটা আঞ্চলিক মহাসড়কের পাশে চরকগাছিয়া গ্রামের একটি গোয়ালঘরের কাছে গতকাল সকালে পরিত্যক্ত অবস্থায় ১১টি পেট্রলবোমা পাওয়া গেছে।ভোলা শহরের ওয়েস্টার্নপাড়া এলাকা থেকে মঙ্গলবার মধ্যরাতে পাঁচটি পেট্রলবোমা উদ্ধার করেছে পুলিশ। মৌলভীবাজারের কুলাউড়ায় পিকেটিংকালে হরতাল-সমর্থকদের একটি মোটরসাইকেলে আগুন দিয়েছে ক্ষুব্ধ জনতা। বরিশালের আগৈলঝাড়ায় গত রোববার রাতে ফলবোঝাই পিকআপ ভ্যানে অগ্নিসংযোগের ঘটনায় মামলা করেছে পুলিশ। মামলায় বিএনপি-জামায়াতের ৩০ জনকে আসামি করা হয়েছে।নারায়ণগঞ্জের ফতুল্লায় পেট্রলবোমাসহ দুই যুবক রফিকুল ইসলাম ও গাজীকে আটক করেছে পুলিশ। তাদের বাড়ি শহরের উত্তর মাসদাইর এলাকায়। তারা ছাত্রদলের রাজনীতির সঙ্গে জড়িত বলে দাবি পুলিশের।

