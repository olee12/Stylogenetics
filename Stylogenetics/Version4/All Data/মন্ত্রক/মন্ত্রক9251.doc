জিহাদের নামে জামায়াত উসকে দিচ্ছে গ্রামবাসীকে





                        ‘আপনারা যেটাকে বলেন নাশকতা-সহিংসতা, আমরা বলি সেটাকে জিহাদ। এই আওয়ামী সরকারের বিরুদ্ধে আমরা জিহাদ করে যাচ্ছি। এই যুদ্ধে মারা গেলেই শহীদ। এই শহীদরা সরাসরি বেহেশতে চলে যায়।’ হরতাল-অবরোধের নামে রাস্তা কাটা, ব্রিজের পাটাতন উপড়ে ফেলাসহ বিভিন্ন ধরনের নাশকতা প্রসঙ্গে জানতে চাইলে নীলফামারীর জলঢাকা উপজেলার খুটামারা ইউনিয়নের টেঙ্গনমারী গ্রামের জামায়াত সমর্থক ৫৫ বছর বয়সী সেলিম উল্লাহ এসব কথা বলেন।‘এলাকায় রাস্তা কাটলে এবং ব্রিজ নষ্ট করলে তো আপনাদেরই সমস্যা হয়’ প্রসঙ্গ তুললে জবাবে তিনি বলেন, ‘কষ্ট তো আমাদেরই হয়, তবে ইসলামের জন্য কষ্ট মেনে নিতে হয়।’ সদর উপজেলার টুপামারী ইউনিয়নের জামায়াত সমর্থক হারিস মিয়া বলেন, ‘ঘরে ঘরে জিহাদ শুরু হয়েছে, ইসলাম রক্ষার জন্য মাঠে নেমেছি।’ ইসলামের ক্ষতি কারা করছে জানতে চাইলে তিনি বলেন, আপনাদের চোখ কি অন্ধ নাকি? দেখেন নাই শহীদ কাদের মোল্লাকে নাস্তিক সরকার ফাঁসি দিল, মাওলানা সাঈদীর বিরুদ্ধে ফাঁসির রায় হলো?’সেলিম উল্লাহ আর হারিস মিয়ার মতো জলঢাকা উপজেলার জামায়াত-শিবিরের সমর্থকরা এমনটাই বিশ্বাস করেন। তাঁরা মনে করেন, হরতাল-অবরোধে অংশ নিয়ে গাড়িতে আগুন দেওয়া, রাস্তায় ব্যারিকেড দিয়ে যানবাহন চলাচলে বাধা সৃষ্টি করাসহ নানা ধরনের নাশকতাই হচ্ছে জিহাদ।জামায়াতের নির্দেশে এই জিহাদে অংশ নেওয়া তাঁদের দায়িত্ব। নাশকতা কিংবা সহিংসতার মতো কোনো কর্মসূচিতে বাড়ি থেকে বের হওয়ার সময় তাঁরা ‘জিহাদে অংশ নিতে যাচ্ছি’ বলে বের হচ্ছেন। বাঁচলে গাজী, মরলে শহীদ হবেন- এই প্রেরণায় উজ্জীবিত হয়ে নাশকতামূলক কর্মকাণ্ডে শরিক হচ্ছে জামায়াত-শিবিরের লোকজন। শুধু তা-ই নয়, খোঁজ নিয়ে জানা গেছে, ইতিমধ্যে নীলফামারীর জলঢাকা, ডিমলা ও ডোমার উপজেলায় নাশকতায় অংশ নিতে গিয়ে যৌথ বাহিনীর গুলিতে জামায়াত-শিবিরের যেসব ক্যাডার বা সমর্থক নিহত হয়েছে, তাদের শহীদ হিসেবে ঘোষণা দিয়ে গোসল না করিয়েই দাফন করা হয়েছে।জলঢাকা উপজেলার মীরগঞ্জ ইউনিয়নের বাসিন্দা রেজাউল ইসলাম বলেন, ‘রাজনৈতিক ফায়দা লুটতে জামায়াত-শিবিরের কর্মীরা গ্রামের ধর্মপ্রাণ সাধারণ মানুষকে বিভিন্ন অপরাধমূলক কর্মকাণ্ডে অংশ নিতে উসকে দিচ্ছে। ইসলাম রক্ষার কথা বলে এলাকার রাস্তা, গাছপালা কেটে ফেলছে, ব্রিজের পাটাতন উপড়ে নিচ্ছে। হিন্দু পরিবারগুলোর ওপর হামলা করছে।’একই গ্রামের রমজান আলী বলেন, ‘জামায়াত-শিবির যেসব জ্বালাও-পোড়াও করছে, এগুলো নাকি খারাপ কাজ না। এরা নাকি ইসলামের জন্য জিহাদ করছে। এসব করতে গিয়ে কেউ মারা গেলে নাকি শহীদ হয়ে যায়।’ নীলফামারীর টুপামারী ইউনিয়নের মো. এন্তাজুল রাহিম বলেন, ‘এক মুসলমান আরেক মুসলমানকে পুড়িয়ে মারছে, একটি পরিবারের দুই ভাই ভিন্ন ভিন্ন দল করছে। তাহলে কার বিরুদ্ধে ওরা জিহাদ করছে?’ তিনি ক্ষুব্ধ কণ্ঠে বলেন, ‘জামায়াত-শিবির যুদ্ধাপরাধীদের বাঁচাতেই স্বাধীনতার পক্ষের শক্তির বিরুদ্ধে জিহাদের নামে তাণ্ডব চালাচ্ছে।’ টেঙ্গনমারী বাজারের ব্যবসায়ী আলাউদ্দিন আহাম্মেদ বলেন, ‘এ পর্যন্ত আমাদের উপজেলায় দুজন জামায়াতকর্মী পুলিশের গুলিতে মারা গেছে। তাদের গোসল না দিয়েই দাফন করা হয়েছে।’টুপামারী ইউনিয়নের রামগঞ্জ বাজার-সংলগ্ন বাড়ি আওয়ামী সমর্থক নিজামুল হকের। গত ১৪ ডিসেম্বর রামগঞ্জ বাজারেই জামায়াত-শিবিরের ক্যাডাররা তাঁর দুই ছেলে ফরহাদ হক ও মুরাদ হককে জবাই করে। একই দিন আওয়ামী লীগের আরো তিনজন নেতা-কর্মীকে হত্যা করে জামায়াত-শিবিরের লোকজন। দুই ছেলে হারিয়ে নিজামুল হক এখন শোকে পাথর। গত মঙ্গলবার কালের কণ্ঠকে তিনি বলেন, ‘জামায়াত-শিবিরের ক্যাডার বাহিনী জিহাদ করেই নাকি আমার দুই ছেলেকে হত্যা করেছে। আমরা আওয়ামী লীগ করি বলে নাকি আমরা ইসলামের শত্রু।’ তিনি কাঁদতে কাঁদতে বলেন, ‘টুপামারী ফাজিল মাদ্রাসাটির অন্যতম প্রতিষ্ঠাতা আমার বাবা। এই মাদ্রাসার অধ্যক্ষ জামায়াত নেতা মতিউর রহমান। এই মতিউর রহমানের লোকজনই আমার দুই ছেলেকে হত্যা করেছে। আমাদের প্রতিষ্ঠিত মাদ্রাসার শিক্ষকরাই এখন আমাদের বিরুদ্ধে জিহাদ করছে।’খালিশা চাপানী ইউনিয়নের জামায়াত সমর্থক সিরাজ হোসেন, ফিরোজ মিয়া ও মো. ইকবাল প্রায় একসুরে বলেন, প্রতি ঘরে ঘরে সরকারের বিরুদ্ধে জিহাদের ডাক দেওয়া হয়েছে। নাস্তিক আওয়ামী লীগ সরকারকে হটাতে হবে। কে জিহাদের ডাক দিয়েছে জানতে চাইলে তাঁরা বলেন, ‘কে ডাক দিয়েছে সেটা না জেনে কিসের জন্য দিয়েছে সেটা বুঝুন। মতিঝিলে বিদ্যুতের সুইস বন্ধ করে দিয়ে শত শত আলেম-ওলামা মেরে শেষ করে ফেলেছে। এই সরকারের বিরুদ্ধে এখন জিহাদ ছাড়া উপায় নেই।’ হিন্দু সম্প্রদায়ের ওপর হামলা প্রসঙ্গে ফিরোজ মিয়া বলেন, ‘ওরা নৌকা ছাড়া ভোট দেয় না, নৌকায় ভোট দেওয়া মানে ইসলামের বিরুদ্ধে ভোট দেওয়া। ওদের এই দেশে থাকার অধিকার নাই। হিন্দুরা হিন্দুদের দেশে চলে গেলেই নিরাপদে থাকতে পারবে।’নীলফামারী-৩ (জলঢাকা-কিশোরগঞ্জ আংশিক) আসনে আওয়ামী লীগ থেকে নবনির্বাচিত সংসদ সদস্য গোলাম মোস্তফা কালের কণ্ঠকে বলেন, ‘বিগত দিনে জামায়াত-শিবির ধর্মপ্রাণ মানুষকে জিহাদের নামে তাণ্ডবে অংশ নিতে উসকে দিয়েছে, সহিংসতা চালিয়েছে। ওদের নাশকতা আর বরদাশত করা হবে না।’নীলফামারী-১ (ডোমার-ডিমলা) আসনে আওয়ামী লীগের নবনির্বাচিত এমপি আফতাব উদ্দিন সরকার বলেন, ‘এই আসনে আওয়ামী লীগের এমপি না থাকায় বিগত দিনে জামায়াত-শিবির নানা ধরনের সহিংসতা চালিয়ে আসছে। ওরা সাধারণ মানুষের বিরুদ্ধে জিহাদ ঘোষণা করে তাণ্ডব চালিয়েছে। কিন্তু আর কোনোভাবেই ওদের ছাড় দেওয়া হবে না।’- See more at: Click This Link

