প্রধানমন্ত্রীর সাউথ সাউথ পুরস্কার, দারিদ্র বিমোচনে সাফল্যের স্বীকৃতি





                        প্রধানমন্ত্রী শেখ হাসিনা দারিদ্র্য বিমোচনে বাংলাদেশের অসামান্য অবদান এবং দারিদ্র্য হ্রাসে তাঁর সরকারের গুরুত্বপূর্ণ সফলতার স্বীকৃতি হিসেবে দ্য ইন্টারন্যাশনাল অর্গানাইজেশন ফর সাউথ-সাউথ কো-অপারেশন (আইওএসএসসি) অ্যাওয়ার্ড গ্রহণ করেছেন। গত সোমবার সন্ধ্যায় নিউইয়র্কে আইওএসএসসির সদর দপ্তরে আয়োজিত এক অনুষ্ঠানে প্রধানমন্ত্রীর হাতে এই অ্যাওয়ার্ড তুলে দেওয়া হয়।জাতিসংঘ উন্নয়ন তহবিলের সহযোগিতায় পরিচালিত দক্ষিণের দেশগুলোর উন্নয়ন সংগঠন আইওএসএসসি মানবাধিকার, সামাজিক, সাংস্কৃতিক ও অর্থনৈতিক তৎপরতায় বিশেষ অবদানের জন্য প্রতিবছর এই পদক দিয়ে থাকে। এবার আটজনকে এই পদক দেওয়া হয়। রাষ্ট্রীয় পর্যায়ে দারিদ্র্য দূরীকরণে অবদান রাখায় শেখ হাসিনাকে এই পদক দেওয়া হয়েছে।পুরস্কারটি বাংলাদেশের জনগণকে উৎসর্গ করে প্রধানমন্ত্রী বলেন, ‘এটি আমাদের দেশের জনগণ ও বর্তমান সরকারের গুরুত্বপূর্ণ অর্জনের স্বীকৃতি।’বৈশ্বিক অংশীদারির ওপর গুরুত্বারোপ: প্রধানমন্ত্রী ২০১৫ সাল-পরবর্তী উন্নয়ন এজেন্ডার সার্বিক সাফল্য ও টেকসই উন্নয়নের জন্য একটি নতুন, বাস্তবধর্মী ও দায়িত্বশীল বৈশ্বিক অংশীদারির ওপর গুরুত্বারোপ করেছেন। তিনি বলেন, জলবায়ু পরিবর্তনজনিত চ্যালেঞ্জ মোকাবিলায় অর্থায়ন, ওডিএ প্রতিশ্রুতি পূরণ, বাণিজ্যিক সুবিধা এবং সাউথ-সাউথ ও ত্রিমুখী সহযোগিতার জন্যও এটি গুরুত্বপূর্ণ। তিনি গতকাল জাতিসংঘ সদর দপ্তরে ‘অসমাপ্ত এজেন্ডা: এমডিজির অগ্রগতি ত্বরান্বিতকরণ’ শীর্ষক এক উচ্চ পর্যায়ের আলোচনার ভাষণে এসব কথা বলেন। অনুষ্ঠানে জাতিসংঘের মহাসচিব বান কি মুন, ইউএনডিপির প্রশাসক হেলেন কার্ক ও বিশ্বব্যাংকের প্রেসিডেন্ট জিম ইয়ং কিমও বক্তৃতা করেন।কমনওয়েলথ মহাসচিবের সাক্ষাৎ: গত সোমবার কমনওয়েলথের মহাসচিব কমলেশ শর্মা নিউইয়র্কের হোটেল হায়াতে প্রধানমন্ত্রীর সঙ্গে সাক্ষাৎ করেন। এ সময় বৈঠকে প্রধানমন্ত্রী বলেন, আগামী নির্বাচন বাংলাদেশের গণতান্ত্রিক প্রক্রিয়া ও সাংবিধানিক শাসনকে টেকসই করবে।জাতিসংঘ সাধারণ পরিষদের ৬৮তম অধিবেশনে যোগ দিতে বর্তমানে নিউইয়র্কে অবস্থান করছেন প্রধানমন্ত্রী। তিনি গতকাল জাতিসংঘ সাধারণ পরিষদের উদ্বোধনী অনুষ্ঠানে যোগ দেন এবং জাতিসংঘ সদর দপ্তরের নর্থ লনে রাষ্ট্র ও সরকারপ্রধানদের সম্মানে জাতিসংঘ মহাসচিবের দেওয়া সংবর্ধনায় অংশ নেন।পিটার কিংয়ের সাক্ষাৎ: বিরোধী দলের তত্ত্বাবধায়ক সরকারের দাবি গুরুত্বহীন বলে মন্তব্য করেছেন মার্কিন রিপাবলিকান কংগ্রেসম্যান ও কংগ্রেসে হোমল্যান্ড সিকিউরিটিবিষয়ক কমিটির চেয়ারম্যান পিটার কিং। সোমবার প্রধানমন্ত্রীর সঙ্গে হোটেল হায়াতে একান্ত বৈঠকে তিনি এ মন্তব্য করেন। বৈঠকে তিনি আরও বলেন, বাংলাদেশে ‘ইসলামিস্ট’-এর সংখ্যা পাকিস্তানের মতো নয়। বিরোধী পক্ষ রাজনৈতিক প্রয়োজনে এসব ‘ইসলামি জঙ্গিকে’ মাঝেমধ্যে ব্যবহার করে থাকে।বৈঠকের বিস্তারিত বিষয় এবং নিউইয়র্কে প্রধানমন্ত্রীর ব্যস্ততা নিয়ে প্রথম আলোর সঙ্গে কথা বলেন জাতিসংঘে নিযুক্ত বাংলাদেশের স্থায়ী প্রতিনিধি এম এ মোমেন। মোমেন জানান, বৈঠকে প্রধানমন্ত্রী শেখ হাসিনা বিএনপি শাসনামলে জঙ্গিবাদের দৌরাত্ম্যের কথা তুলে ধরেন। শেখ হাসিনা মার্কিন কংগ্রেসম্যানকে আশ্বস্ত করেন, আওয়ামী লীগ সরকার জঙ্গিবাদ নির্মূলের সর্বাত্মক উদ্যোগ অব্যাহত রাখবে।কিং দৃঢ় আস্থা ব্যক্ত করে বলেন, ‘বাংলাদেশের জেনারেল সিস্টেম অব প্রিফারেন্সেস (জিএসপি) সুবিধা স্থগিতজনিত সমস্যার সমাধান হয়ে যাবে।’বিএনপির সংবাদ সম্মেলন: নিউইয়র্কের জ্যাকসন হাইটসে সোমবার সন্ধ্যায় যুক্তরাষ্ট্র বিএনপি এক সংবাদ সম্মেলন করেছে। সংবাদ সম্মেলনে বলা হয়, প্রধানমন্ত্রী শেখ হাসিনার এবারের জাতিসংঘ সফরই হবে তাঁর শেষ সফর। বিএনপিকে বাদ দিয়ে নির্বাচন করার পাঁয়তারা মোকাবিলা করা হবে। সংবাদ সম্মেলনে আবদুল লতিফ সম্রাট, জিল্লুর রহমান, মুজিবুর রহমান, গিয়াস আহমেদ, আখতার আহমেদ বাদল প্রমুখ বক্তব্য দেন। সংবাদ সম্মেলনে জানানো হয়, জাতিসংঘে প্রধানমন্ত্রীর ভাষণের সময় তাঁরা ব্যাপক বিক্ষোভ করবেন।
                    
