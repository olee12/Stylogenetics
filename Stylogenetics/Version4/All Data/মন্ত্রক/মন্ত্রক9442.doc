বিএনপি জামাতের মাথা, পাকিস্তানের ব্যাথা





                        পাকিস্তানের প্রধানমন্ত্রী নওয়াজ শরিফ বলেছেন, একাত্তরে মানবতাবিরোধী অপরাধের দায়ে বাংলাদেশে জামায়াতে ইসলামীর নেতাদের বিরুদ্ধে দেওয়া দণ্ডাদেশ খতিয়ে দেখবে তাঁর দেশ। তিনি বলেছেন, বাংলাদেশে আন্তর্জাতিক অপরাধ ট্রাইব্যুনালের রায়ে দেওয়া জামায়াত নেতাদের ফাঁসিসহ অন্যান্য দণ্ডাদেশ বিভিন্ন প্রেক্ষাপটে খতিয়ে দেখা হবে। গতকাল শুক্রবার পাকিস্তানের ‘দ্য নিউজ’ পত্রিকার এক প্রতিবেদনে এ কথা বলা হয়েছে।গত বৃহস্পতিবার ইসলামাবাদে প্রধানমন্ত্রী ভবনে পাকিস্তানের জামায়াতে ইসলামীর ডেপুটি আমির খুরশিদ আহমাদের নেতৃত্বে একটি প্রতিনিধিদল নওয়াজ শরিফের সঙ্গে সাক্ষাৎ করে বিষয়টি উত্থাপন করলে তিনি এসব কথা বলেন। প্রতিনিধিদলকে নওয়াজ শরিফ বলেন, পররাষ্ট্র মন্ত্রণালয়ের সঙ্গে আলোচনা করে এ বিষয়ে পরবর্তী পদক্ষেপ নেওয়া হবে। বৈঠকে কেন্দ্রীয় মন্ত্রী খাজা সাদ রফিকও উপস্থিত ছিলেন।পত্রিকাটির প্রতিবেদনে বলা হয়, বৈঠকে জামায়াত নেতারা প্রধানমন্ত্রী নওয়াজের হাতে পাকিস্তান, ভারত ও বাংলাদেশের করা ১৯৭৪ সালের একটি চুক্তির নথি হস্তান্তর করেন। সেখানে ‘তিন দেশ ১৯৭১ সালের যুদ্ধের কদর্য দিক ভুলে যেতে ও ক্ষমা করে দিতে রাজি’ বলে উল্লেখ রয়েছে। তিন দেশের পররাষ্ট্রমন্ত্রীদের স্বাক্ষরিত ওই চুক্তি অনুসারে যুদ্ধের কোনো ঘটনায় কোনো আইনি বা শাস্তির ব্যবস্থা নেওয়া যাবে না বলে প্রতিবেদনে উল্লেখ করা হয়।
                    
