বার্গম্যানের পক্ষ নেওয়ায় ২৩ জনের বিরুদ্ধে রুল





                        বাংলাদেশে বসবাসরত ব্রিটিশ সাংবাদিক ডেভিড বার্গম্যানকে আদালত অবমাননার দায়ে সাজা দেয়ায় উদ্বেগ জানিয়ে বিবৃতি প্রদানকারী ২৩ বিশিষ্ট ব্যক্তির বিরুদ্ধে আদালত অবমাননার রুল জারি করেছে যুদ্ধাপরাধ ট্রাইব্যুনাল। তাদের বিরুদ্ধে কেন আদালত অবমাননার দায়ে ব্যবস্থা নেয়া হবে না, সে বিষয়ে আগামী ২৩ এপ্রিলের মধ্যে ব্যাখ্যা দিতে বলা হয়েছে। একই সঙ্গে ২৩ জনের মধ্যে যারা দেশে অবস্থান করছেন তাদের ২৩ এপ্রিল কোর্টে হাজির হতে বলা হয়েছে। বুধবার বিচারপতি ওবায়দুল হাসানের নেতৃত্বাধীন ট্রাইব্যুনাল-২ এই রুল জারি করেন।২৩ বিশিষ্ট ব্যক্তি হলেন—মাসুদ খান, জিয়াউর রহমান, আফসান চৌধুরী, হানা শামস আহমেদ, আনু মোহাম্মদ, জাফরুল্লাহ চৌধুরী, শিরিন হক, আলী আহম্মেদ জিয়া উদ্দিন, আনুশে আনাদিল, মুক্তাশ্রী  চাকমা সাথী, লুবনা মারিয়াম, ফরিদা আক্তার, সিআর আবরার, বীণা ডি কস্টা, রেহনুমা আহমেদ, শহিদুল আলম, তিব্রা আলী, দেলোয়ার হোসেন,  জরিনা নাহার কবির, শবনাম নাদিয়া, মাহমুদ রহমান, নাসরিন সিরাজ এ্যানি ও লিসা গাজী।উলেলখ্য, গত বছরের ২ ডিসেম্বর আদালত অবমাননার দায়ে ইংরেজি দৈনিক ‘দ্য নিউএজ’-এর বিশেষ প্রতিনিধি ডেভিড বার্গম্যানকে আদালত চলাকালে কারাদণ্ড এবং ৫ হাজার টাকা জরিমানা করে ট্রাইব্যুনাল। এ সাজার বিষয়ে উদ্বেগ প্রকাশ করে বিবৃতি প্রদান করেন ৫০ জন বিশিষ্ট নাগরিক। গত ২০ ডিসেম্বর একটি জাতীয় দৈনিকে ‘বার্গম্যানের সাজায় ৫০ নাগরিকের উদ্বেগ’ শীর্ষক প্রতিবেদন ছাপা হয়। পরে মানবাধিকারকর্মী খুশী কবির বিবৃতি থেকে তার নাম প্রত্যাহার করেন। পরে গত ১৪ জানুয়ারি আদালত বাকি ৪৯ জন বিবৃতিদাতার কাছে বক্তব্যের ব্যাখ্যা চান।এরই মধ্যে বিবৃতিদাতাদের ২৬ জন নিঃশর্ত ক্ষমার প্রেক্ষিতে অব্যাহতি পান। তবে বাকি ২৩ জন তাদের ব্যাখ্যায় ট্রাইব্যুনালকে সন্তুষ্ট করতে না পারায় এই রুল জারি করা হয়েছে। দৈনিক ইত্তেফাক
                    
