তামাশার হরতাল!





                        রাজনৈতিক দল জনগণের স্বার্থ ও অধিকার আদায়ে যেকোনো কর্মসূচি নিতে পারে। কিন্তু সেই কর্মসূচি পালন করতে গিয়ে তারা জনগণকে জিম্মি করতে কিংবা তাদের ওপর জবরদস্তিমূলক কিছু চাপিেয় দিতে পারে না।লাগাতার অবরোধের পাশাপাশি বিএনপির নেতৃত্বাধীন জোট এমন সময়ে দেশবাসীর ওপর দফায় দফায় হরতাল চাপিয়ে দিয়েছে, যখন প্রায় ১১ লাখ এইচএসসি পরীক্ষার্থী পরীক্ষা দেওয়ার অপেক্ষায় আছে। এইচএসসি পরীক্ষা শুরুর দিন আজ হরতাল না দিলেও তারা বিক্ষোভের কর্মসূচি দিয়েছে। তাদের এসব কর্মসূচি বিপুলসংখ্যক এইচএসসি পরীক্ষার্থীকে গভীর অনিশ্চয়তার মধ্যে ঠেলে দেবে, সন্দেহ নেই। হরতালের কারণে ফেব্রুয়ারিতে শুরু হওয়া এসএসসি পরীক্ষা শেষ করা সম্ভব হয়নি। এইচএসসি পরীক্ষা নিয়েও কি একই অঘটনের পুনরাবৃত্তি হবে?হরতালে তেমন সাড়া নেই, জীবনযাত্রা প্রায় স্বাভাবিকশিক্ষামন্ত্রী ইতিমধ্যে জানিয়ে দিয়েছেন, বিরোধী দলের কর্মসূচি সত্ত্বেও নির্ধারিত সময়সূচি অনুযায়ী এইচএসসি পরীক্ষা অনুষ্ঠিত হবে। আমরাও মনে করি, নির্ধারিত সময়সূচি অনুযায়ী পরীক্ষা হওয়া উচিত। হরতালের কারণে ঢাকা মহানগরের শিক্ষাপ্রতিষ্ঠানগুলোও সাপ্তাহিক কর্মদিবসে বন্ধ রেখে কেবল ছুটির দুই দিন খোলা রাখা হচ্ছে। হরতাল-অবরোধের কারণে শিক্ষা খাতে যে বিশাল ক্ষতি হয়েছে, সেটি বাড়তে দেওয়া যায় না। অন্তত এইচএসসি পরীক্ষার্থীদের কথা ভেবে বিএনপি জোটের উচিত হবে আন্দোলনের বিকল্প উপায় খোঁজা।প্রথম আলোর প্রতিনিধিদের পাঠানো প্রতিবেদন অনুযায়ী, দেশের কোথাও হরতাল হচ্ছে না। অকার্যকর হয়ে পড়েছে প্রায় তিন মাস ধরে চলা অবরোধ কর্মসূচি। যদিও এসবের কারণে সর্বস্তরের মানুষের মধ্যে আতঙ্ক বিরাজ করছে। বিএনপি জোট একদিকে সিটি নির্বাচনে সবার জন্য সমান সুযোগের দাবি করছে, অন্যদিকে হরতাল-অবরোধ ডেকে নিজেরাই সেই সুযোগের পথ রুদ্ধ করে দিচ্ছে। যে হরতালে জনগণের ন্যূনতম সমর্থন নেই, যে হরতালের সঙ্গে দলীয় নেতা-কর্মীরাও সম্পৃক্ত হচ্ছেন না, অজ্ঞাত স্থান থেকে সেই হরতাল ডেকে জনগণের মধ্যে আতঙ্ক ছড়ানো কেন?আমরা অবিলম্বে বিএনপি জোটের এই তামাশার হরতাল প্রত্যাহারের দাবি জানাচ্ছি। প্রথম আলোর সম্পাদকীয়
                    
