যুদ্ধাপরাধীকে ‘ধর্মগুরু’ বানাচ্ছে বিশ্ব মিডিয়া





                        স্বাধীনতাবিরোধী জামায়াতের যুদ্ধাপরাধী নেতা কামারুজ্জামানকে ‘ইসলামী নেতা’ বলছে সুপরিচিত অনেক আন্তর্জাতিক সংবাদমাধ্যম। সোমবার (৬ এপ্রিল) সুপ্রিম কোর্টের আপিল বিভাগে এই যুদ্ধাপরাধীর ফাঁসির দণ্ড পুনর্বিবেচনার (রিভিউ) আবেদন খারিজ হয়ে যাওয়ার পর তাকে ‘মুসলিম যাজক’ হিসেবে তুলে ধরা হচ্ছে এসব সংবাদমাধ্যমে।সুপ্রিম কোর্টের আপিল বিভাগে কামারুজ্জামানের রিভিউ আবেদন খারিজ হওয়ার পরপরই খবরটি গুরুত্বের সঙ্গে প্রচার করে যুক্তরাজ্যের প্রভাবশালী সংবাদমাধ্যম দ্য গার্ডিয়ান, ডেইলি মেইল, ফরাসি সংবাদমাধ্যম এএফপি, যুক্তরাষ্ট্রের ইয়াহু নিউজ,  সিঙ্গাপুরের স্ট্রেইট টাইমস, ভারতের জি নিউজ, পাকিস্তানের ট্রিবিউন, কাতারের আল জাজিরাসহ বিশ্ব সংবাদমাধ্যমগুলো। কিন্তু জামায়াতের ঢালা অঢেল টাকাতে বশ মেনে বিতর্কিত অনেক সংবাদমাধ্যম এ খবর প্রকাশের ক্ষেত্রে কামারুজ্জামানকে ধর্মের লেবাসে মুড়ে বাংলাদেশের বিচার ব্যবস্থাকে প্রশ্নবিদ্ধ করার ষড়যন্ত্রের প্রকাশ ঘটায়। এসব বিতর্কিত সংবাদমাধ্যম যুদ্ধাপরাধী কামারুজ্জামানের পরিচয় প্রকাশের চেয়ে তাকে ‘ইসলামী নেতা’ বলে পরিচিত করতে বেশি চতুরতা দেখিয়েছে।ফরাসি সংবাদমাধ্যম এএফপি ব্রেকিং নিউজ হিসেবে খবরটি প্রকাশের মাধ্যমে জানায়, যুদ্ধাপরাধের দায়ে মৃত্যুদণ্ডপ্রাপ্ত একজন ইসলামী নেতার রায় রিভিউ (পুনর্বিবেচনা) আবেদন খারিজ করে দিয়েছেন বাংলাদেশের সর্বোচ্চ আদালত।জি নিউজ, ট্রিবিউন, স্ট্রেইট টাইমস, ইয়াহু নিউজসহ প্রায় বেশ কিছু সংবাদমাধ্যম এএফপির বরাত দিয়ে ঠিক এ ধরনের চাতুর্য দেখিয়ে খবরটি প্রচার করে।এ খবর প্রচারে যুক্তরাজ্যের প্রভাবশালী সংবাদমাধ্যম দ্য গার্ডিয়ানের শিরোনাম একেবারে চমকে দেওয়ার মতো। ‘মৃত্যুদণ্ডের বিরুদ্ধে চূড়ান্ত আপিলে হেরে গেলেন বাংলাদেশের ইসলামী নেতা’ শিরোনামে দ্য গার্ডিয়ান বলেছে, ১৯৭১ সালের স্বাধীনতা যুদ্ধের সময় নৃশংসতা চালানোয় ফাঁসির দণ্ডপ্রাপ্ত এক ইসলামী নেতার রায়ের বিরুদ্ধে চূড়ান্ত আবেদন খারিজ করে দিয়েছেন বাংলাদেশের সর্বোচ্চ আদালত।অবশ্য, জামায়াতের আন্তর্জাতিক মুখপত্র হিসেবে পরিচিতি আল জাজিরা এ সংবাদ প্রচারে গা-বাঁচানোর কৌশল নিয়েছে। সংবাদমাধ্যমটি এ খবরের শিরোনাম লিখেছে, ‘ফাঁসির বিরুদ্ধে আপিলে হেরে গেলেন বাংলাদেশের জামায়াত নেতা’।এর আগে, মানবতাবিরোধী অপরাধের মামলার প্রথম রায়ে আবুল কালাম আজাদ ওরফে বাচ্চু রাজাকারের ফাঁসির আদেশ হওয়ার সময়েও এসব বিশ্ব সংবাদমাধ্যম তাকে ‘মুসলিম যাজক’ আখ্যা দিয়ে সংবাদ প্রচার করেছিলো।এমনকি মুক্তিযুদ্ধে বাংলাদেশের পক্ষ নেওয়া একাধিক মিডিয়াকেও দেখা যায় বাচ্চু রাজাকারের পক্ষে সাফাই গাইতে।সেই ধারাবাহিকতায়ই এবার কামারুজ্জামানকে ‘মুসলিম ধর্মগুরু’ প্রমাণে তৎপর এসব বিশ্ব মিডিয়া।আর এর পেছনে যে অর্থের প্রভাবই কাজ করছে তা নিশ্চিত করেছে গোয়েন্দা সূত্রগুলোও। সূত্র: বাংলানিউজ২৪.কম
                    
