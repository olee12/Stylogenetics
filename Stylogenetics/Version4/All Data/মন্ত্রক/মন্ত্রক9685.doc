১২ দল চলে জামায়াতের টাকায়





                        যুদ্ধাপরাধে অভিযুক্ত জামায়াতের টাকায় চলছে বেশ কিছু ইসলামী দল। সমমনা ইসলামী ১২ দলেও আছে এই আশীর্বাদ। এই ১২ দলের কয়েকটি তো সরাসরি ওই দলটির টাকায় চলে। এর মধ্যে কয়েকটি দলের নেতারা সরাসরি জামায়াতি প্রতিষ্ঠানে চাকরি করেন। যেমন ওলামা মাশায়েখ পরিষদের যুগ্ম মহাসচিব মাওলানা খলিলুর রহমান মাদানী। বাকি সংগঠন- গুলোকেও নেপথ্যে থেকে নিয়ন্ত্রণ করছে মানবতার বিরুদ্ধে অপরাধে অভিযুক্ত দলটি। এর মধ্যে কিছু নামসর্বস্ব দল আছে, যার কয়েকটি সরাসরি জামায়াত নিয়ন্ত্রিত। যেমন ওলামা মাশায়েখ পরিষদ, বাংলাদেশ খেলাফত আন্দোলন, খেলাফত মজলিস। আবার জামায়াতের নিয়ন্ত্রণ না মানতে পেরে ১২ দল থেকে বেরিয়ে গেছে কয়েকটি দল। ইসলামী ঐক্য আন্দোলন, বাংলাদেশ খেলাফত মজলিসসহ কয়েকটি দল ১২ দলের কর্মসূচি থেকে তাদের সমর্থন গুটিয়ে নিয়েছে।আজকের হরতালে যেসব দল আছে তার মধ্যে জামায়াতের সঙ্গে মাখামাখী অবস্থা ইসলামী ঐক্যজোট ও খেলাফত মজলিসের। এই দুটি দল আবার সমমনা ১২ দলের বাইরে বিএনপি নেতৃত্বাধীন ১৮ দলীয় জোটেরও শরীক। যে জোটে রয়েছে জামায়াতে ইসলামীও।কয়েকটি সূত্র জানিয়েছে, জামায়াত-শিবির অন্যান্য ইসলামী দলগুলোর ওপর প্রভাব খাটিয়ে নিজেদের নেতাদের মুক্তির লড়াইয়ে তাদের সমর্থন আদায়ের চেষ্টায় নামলে কয়েকটি ইসলামী দলের মধ্যে বিরূপ প্রতিক্রিয়া সৃষ্টি হয়। এই অবস্থায় তারা ১২ দলে না থাকার সিদ্ধান্ত নেয়। এ বিষয়ে ইসলামী ঐক্য আন্দোলনের চেয়ারম্যান ড. ইসা শাহেদী কালের কণ্ঠকে বলেন, '১২ দলে জামায়াতের সম্পৃক্ততার কথা আগে জানলে জোটেই যেতাম না। আমরা জামায়াত নেতাদের মুক্তির দাবি জানাতে ১২ দল গঠন করিনি। ২০১১ সালে সরকার যখন সংবিধান থেকে বিসমিল্লাহ মহান আল্লাহ তায়ালার প্রতি অবিচল আস্থা ও বিশ্বাস উঠিয়ে দেয় এবং ধর্মহীন শিক্ষানীতি ও নারী নীতি প্রণয়ন করে, তখন তার প্রতিবাদ করতে গিয়ে ১২ দল গঠন করা হয়েছিল।' তিনি বলেন, অনেক দিন হয় ১২ দলের কার্যক্রম নেই। তবে কয়েকটি দল এখনো একজোট হয়ে অন্য জোটের নামে কর্মসূচি পালন করছে।২০১১ সালের এপ্রিল মাসে যখন ইসলামী ও সমমনা ১২ দল গঠন করা হয় তখন, ওই জোটের সদস্যসচিব করা হয় বাংলাদেশ খেলাফত মজলিসের নায়েবে আমির মাওলানা আবদুর রব ইউসুফিকে। তিনি প্রথম থেকেই নেতৃত্বে ছিলেন। সংবিধান সংশোধনের প্রতিবাদে এক দিন হরতালও পালন করে জোটটি। এর কিছু দিন পর জামায়াত নিয়ন্ত্রিত তামিরুল মিল্লাত মাদ্রাসার মুহাদ্দিস মাওলানা খলিলুর রহমান মাদানীর নেতৃত্বাধীন ওলামা মাশায়েখ পরিষদ জোটের নেতৃত্বে চলে আসায় ক্ষুব্ধ হয় বাংলাদেশ খেলাফত মজলিস। ওই সময় থেকেই দলটি ১২ দলের কর্মসূচিতে যাওয়া বন্ধ করে দেয়। পরে নতুন করে জোটের সদস্য করা হয় শাহ আহমাদুল্লাহ আশরাফের নেতৃত্বাধীন বাংলাদেশ খেলাফত আন্দোলনের মহাসচিব মাওলানা জাফরুল্লাহ খানকে। যিনি বর্তমানে কারাগারে।আজকের হরতালে নেতৃত্ব দিচ্ছে সেই ১২ দলের অন্যতম বাংলাদেশ খেলাফত আন্দোলনের আমিরে শরিয়ত মাওলানা শাহ আহমাদুল্লাহ আশরাফ। গতকাল বিকেলে কামরাঙ্গীরচর জামিয়া নুরানীয়া ইসলামিয়া মাদ্রাসায় আয়োজিত সংবাদ সম্মেলনে তিনি আজকের হরতাল সফল করার আহ্বান জানিয়ে বলেন, ইসলামের ওপর আঘাত এলে তার প্রতিবাদ করা মুসলমানদের ইমানি দায়ীত্ব।কয়েকটি দলের নেতৃত্বে একই নেতা : একসময় ১২ দলের অন্যতম নেতা আবদুল লতিফ নেজামী বর্তমানে ইসলামী ঐক্যজোটের চেয়ারম্যান এবং একই সঙ্গে নেজামী ইসলামী পার্টির মহাসচিব। মুফতি ফয়জুল্লাহ বর্তমানে ইসলামী ঐক্যজোটের মহাসচিব আবার একই সঙ্গে তিনি ইসলামী আইন বাস্তবায়ন কমিটির নেতাও। একইভাবে অ্যাডভোকেট আবদুর রকিব ইসলামী ঐক্যজোটের ভাইস চেয়ারম্যান আবার নেজামে ইসলাম পার্টিরও চেয়ারম্যান।নাম সর্বস্ব সংগঠন : সমমনা ১২ দলে থাকা দলগুলোর সিংহভাগই প্যাড সর্বস্ব। তাদের কেন্দ্রীয় কমিটির দু-একজন নেতা ছাড়া অন্যদের নামও অনেকে জানে না। নেজামে ইসলাম পার্টির অফিস রাজধানীর পুরানা পল্টনের নোয়াখালী টাওয়ারে। একই স্থানে ইসলামী ঐক্যজোট চেয়ারম্যানের কার্যালয়ও। রাজধানীর লালবাগে রয়েছে ইসলামী আইন বাস্তবায়ন কমিটির অফিস। একই অফিসে ইসলামী ঐক্যজোটের কার্যক্রমও চালানো হয়। এভাবে খেলাফতে ইসলামী, ওলামা কমিটি ও গণসেবা আন্দোলনেরও কার্যক্রম চলছে গুটিকয়েক নেতার নেতৃত্বে। এসব সংগঠনের কার্যক্রম অফিস সর্বস্ব। কালেরকণ্ঠ । 
                    
