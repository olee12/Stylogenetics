গুজব ছড়ানোর নেপথ্যে ফরহাদ মজহারের কথিত স্ত্রী





                        ‘অপারেশন শাপলা’য় হতাহতের সংখ্যা নিয়ে অধিকার নামের একটি এনজিও’র মাধ্যমে বিতর্ক ছড়ানোর নেপথ্যে কাজ করেছেন ফরহাদ মজহারের কথিত স্ত্রী ফরিদা আক্তার। অপারেশন শাপলার হতাহতের সংখ্যা নিয়ে শুধুমাত্র ‘অধিকার’ নামের এই বেসরকারী সংস্থাটিই প্রেসনোট দিয়েছে। তথ্যানুসন্ধানে দেখা যায়, ফরিদা আক্তার অধিকারের ট্রেজারার।ফরহাদ মজহারের নাগরিক অধিকার রক্ষা জাতীয় কমিটির মতো এই এনজিওটিও নানান সময়ে সরকারী নীতির সমালোচনা করে আসছে। এর আগে দেলোয়ার হোসেন সাঈদীর ফাঁসির রায় পরবর্তী সহিংসতাকে গণহত্যা বলে আখ্যা দিয়েছিল ‘অধিকার’।পর্যবেক্ষণে দেখা যায়, অধিকারের কার্যক্রমের সাথে ফরহাদ মজহারের রাজনৈতিক মতাদর্শ হুবহু মিলে যায়। সম্প্রতি এই বেসরকারী সংস্থাটিকে, আঞ্চলিক রাজনীতিতে ভারত বিরোধী অবস্থান নেওয়াসহ রোহিঙ্গাদের বাংলাদেশে প্রবেশে অনুমোদন দেওয়ার জন্য সরব থাকতে দেখা গেছে। অনুসন্ধানে আরো দেখা যায়, এই এনজিওটি শুরুর দিকে নিরপেক্ষভাবে কাজ করলেও ক্রমান্বয়ে তা রাজনৈতিকভাবে পক্ষপাতমূলক হয়ে উঠেছে। বর্তমানে এনজিওটির ওপর ফরহাদ মজহারের অনুসারী বুদ্ধিজীবিদের প্রভাব বেশি।দেশের মানবাধিকার প্রতিষ্ঠানগুলোর মধ্যে ‘অধিকার’ তাদের প্রেস রিলিজে ‘ট্রাকে করে লাশ গুম করা হয়েছে’ বলে তথ্য প্রকাশ করেছে। অনুসন্ধানে দেখা যায়, রাজনীতি ও ব্যবসায়িক ক্ষেত্রে ফরহাদ মজহার ও তার স্ত্রী ফরিদা আক্তার পরস্পরকে সহায়তা করে থাকেন।গুজব প্রতিহত করতে শক্তিশালী ভূমিকা নেয়নি সরকারও। গেল সপ্তাহের সোমবার সংবাদ সম্মেলনে ঢাকা মেট্রোপলিটন পুলিশের কমিশনার বেনজির আহমেদ হতাহতের তালিকা করার আহবান জানিয়েছেন। কিন্তু কে, কিভাবে তালিকা তৈরী করবে তা নিয়ে সুনির্দিষ্ট নির্দেশনা দেননি বেনজির আহমেদ।অপারেশন শাপলার’ দীর্ঘ সময় পর সরকারের পক্ষ থেকে প্রেস নোট দেওয়া হয়। এই সুযোগে সুশীল সমাজের প্রতিনিধি থেকে শুরু করে রাজনৈতিক ব্যক্তিরা বিভিন্ন তথ্য প্রচার করার সুযোগ পেয়েছেন। ফলে, বেড়ে গেছে গুজব। সোস্যাল নেটওয়ার্কিং সাইট ও ব্লগগুলো পর্যবেক্ষণ করে দেখা যায়, হতাহতের সংখ্যা নিয়ে সাধারণ মানুষের মধ্যে উৎকন্ঠা বেড়ে যাচ্ছে। অনলাইন এক্টিভিস্টের নানান প্রচার-প্রচারণায় পুলিশসহ অন্যান্য আইন-শৃংখলা রক্ষাকারী বাহিনীর ভাবমূর্তি নষ্ট হওয়ার সম্ভাবনা দেখা দিয়েছে।অপারেশন শাপলায় আইন-শৃংখলা রক্ষাকারী বাহিনীর কর্মকৌশল নিয়েও বিতর্ক তৈরী হয়েছে। মানবাধিকার সংস্থা অধিকারের পক্ষ থেকে বলা হয়, হেফাজত কর্মীদের ওপর নির্বিচারে গুলি করা হয়েছিল। কিন্তু ডিএমপি কমিশনার বেনজির আহমেদ অপারেশন সম্পর্কে বলেন, ‘হেফাজতে ইসলামের উচ্ছেদ অভিযানে কোনো প্রাণঘাতি বিস্ফোরক ব্যাবহার করা হয়নি। ফলে এখানে শত শত মানুষ মারা যাওয়ার কোনো প্রশ্নই আসে না। যারা বলেছে তারা মিথ্যাচার করেছে।’ তিনি আরো বলেন, “আমরা এই ওয়াটার ক্যানাল, সাউন্ট গ্রেনেড, স্মোক গ্রেনেড–সব নন-লেথাল অস্ত্র। ওয়ার্ল্ড ক্লাস লজিটিক্স ব্যবহার করেছি। আমাদের লক্ষ্য ছিল জিরো ক্যাজুয়াল্টি।”পর্যবেক্ষনে দেখা যায়, অধিকারের পাশাপাশি গুজব ছড়াতে আন্তর্জাতিক গনমাধ্যমগুলোর ব্লগ সাইটগুলোতেও হতাহতের সংখ্যা নিয়ে ব্লগপোস্ট দিচ্ছে হেফাজতের পক্ষ সমর্থনকারী অনলাইন এক্টিভিস্টরা। অনুসন্ধানে দেখা যায়, বাঁশের কেল্লা ছাড়া অন্য পেজগুলোর মধ্যে অন্যতম হলো- মিডিয়া ওয়াচ বাংলাদেশ, তরুণ প্রজন্ম, ভিশন ২০২১, সম্মিলিত ইসলামী মঞ্চ, ফরায়েজি আন্দোলন, বখতিয়ারের ঘোড়া, দি ওলামা অব বাংলাদেশ, আমরা মুসলিম তবে রাজাকার নয় ও আমি মানুষ আওয়ামী লীগ নয় ইত্যাদি।
                    
