আমাদের স্বাধীনতা-





                        প্রতিটা মৃত্যুই অর্থহীন জেনেও এরা যুদ্ধসাজে স্বজ্জিত হয়, মৃত্যু নিশ্চিত জেনেও এরা যুদ্ধে ঝাপিয়ে পড়ে।ইতিহাস অপেক্ষা করে থাকে একজন মহানায়কের, যার আঙ্গুলের ইশারায় সমুদ্র স্তব্ধ হয়ে যায়। তিনি আঙ্গুল উঁচিয়ে বললেন এবারের সংগ্রাম মুক্তির সংগ্রাম, এবারের সংগ্রাম স্বাধীনতার সংগ্রাম।প্রতিটা মৃত্যুই অর্থহীন, এরপরও মানুশ যুদ্ধে যায়। প্রেমিকা প্রেমাস্পদের হাতে তুলে দেয় তূণ, অহিংস প্রেমিক সহিংসার মন্ত্র জপে। যা কিছু ভালোবাসি আমরা, যা কিছু গৌরবোজ্জ্বল, আমরা যতটুকু দেখি দুচোখের সীমানায়, এইসব নিতান্ত সাধারণ দৃশ্যের ভেতরেও, এইসব প্রাত্যহিকতার ভেতরেও অন্য একধরণের উজ্জলতা বিদ্যমান।আমরা যা কিছু ভালোবাসি এর সবটুকুই আমাদের রক্ষা করতে হয়। যা ভালোবেসেছি সেটাকে নিরাপদ রাখতে আমাদের যুদ্ধে যেতেই হয়। যদিও অহেতুক রক্তপাত আমাদের কাম্য নয় , এরপরও আমাদের নিয়তিনির্ধারিত পথেই আমরা যুদ্ধে যাই। ভালোবাসার এইসব দিনকে আরও বেশী নিরাপদ করতে যারা যুদ্ধে গিয়েছিলো তাদের সবাই ফিরে আসে নি। সবাই ফিরে আসে না লড়াইয়ের ময়দান থেকে।আমরাও রক্তপাত ভালোবাসি না, এরপরও আমরাই বিজয়তিলক আঁকি ললাটে তোমাদের। হয়তো আগামী কাল তোমাদের সাথে চিরবিচ্ছেদের কাল শুরু হবে, হয়তো তোমাদের সাথে আর কখনই দেখা হবে না আমাদের, তবু বলি যুদ্ধে যাও জীবন ভালোবেসে।সব মৃত্যুর কারণ থাকে না- কেউ কেউ অকারণে ভালোবেসে মরে। পোড়া দেশকে ভালোবেসে যুদ্ধে যায় । মা শেষ গ্রাস তুলে দিয়ে সন্তানের মুখে আশীর্বাদ করেন উজ্জ্বল চোখে, বাবা বিজয়ী হয়ে ফিরে আসিস ঘরে। দেশের জন্য তোকে উৎসর্গ করলাম আজ।ইতিহাস অপেক্ষা করে থাকে। সমুদ্রের গর্জন স্থিমিত হলে একজনের কণ্ঠে ধ্বনিত হয় আমাদের বিজয়ের সংবাদ।আমরা স্বাধীন হয়ে ফিরে আসি যে যার ঘরে। তবে সবাই ফিরে আসে না। তাদের জন্য প্রিয় জন অপেক্ষায় থাকে। অপেক্ষায় থাকবে - মাঝে মাঝে অপেক্ষাও যাবজ্জীবন কারাদন্ডের মতো মর্মান্তিক পথ চেয়ে থাকা। সেইসব মা-বোন-প্রেমিকাদের জন্যই উৎসর্গ করি আমাদের স্বাধীনতা।

