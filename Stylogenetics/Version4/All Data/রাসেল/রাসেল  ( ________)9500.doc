সংযুক্ত থাকুন- কিন্তু কোথায় সংযোগ দিবো_





                        এয়ারপোর্ট থেকে ঢাকায় আসবার পথে রাস্তার বাম পাশে সারি সারি গ্রামীণ ফোনের সাইন বোর্ড ঝুলছে। যদিও নিয়মানুযায়ী  রাজপথে পর পর দুইটা বড় সাইন বোর্ডের মাঝখানে নির্দিষ্ট দুরত্ব বজায় রাখা উচিত এবং সেটা মোটেও ৬০ গজের কম না। তবে গ্রামীণ ফোন বাংলাদেশের প্রথম দিকের সবচেয়ে বড় লাভজনক ব্যবসাপ্রতিষ্ঠান, সুতরাং তারা নিজেদের মতো নিয়ম মেনেই বিজ্ঞাপনী প্রচারণা চালাতে পারে।বিজ্ঞাপন অবশ্য গ্রামীণ ফোনের নতুন শ্লোগানের- কাছে থাকুন। এবং কাছে থাকবার বক্তব্য হিসেবে যেসব উদাহরণ এসেছে তা যথেষ্ট বিতর্কিত। এবং জেন্ডার সেনসেটিভ বললেও অত্যুক্তি হয় না। নারীর ক্ষমতায়নের যুগে যখন বিজ্ঞাপনে নারীকে শুধুমাত্র গৃহ পরিচর্যার কার্যে নিয়োজিত শ্রমিক হিসেবে দেখানো হয়, যে সারাদিন তার স্বামীর অপেক্ষায় থাকে, তখন বিষয়টা একটু বেশী মাত্রায় আক্রমনাত্মক। তবে বিজ্ঞাপনের ব্যানার দেখে প্রথমে এই কথাটা মনে আসে নি, বরং এটার হাস্যকর দিকটাই প্রথমে চোখে পড়লো।একটা বিজ্ঞাপনের শ্লোগান, "মিস ইউ" - ইয়োর  ওয়াইফএসএমএসের বিজ্ঞাপন, সর্বদা এসএমএস করে সংযুক্ত থাকবার বিষয়টা খুব একটা খারাপ না , কিন্তু যখন বিজ্ঞাপনটা হয়, " কিস মি গুডনাইট" - ইয়োর ওয়াইফ।তখন আমি সেই নাম না জানা ব্যক্তিকে খুঁজতে থাকি। কার বৌ ঘুমানোর আগে আমার চুম্বন প্রত্যাশী, কার বৌ আমাকে মিস করছে। সেই হিসেব মেলাতে পারি না। অবশ্য ঢাকা শহরে ইদানিং এইসব গৃহকর্মে ক্লান্ত ত্যক্ত-বিরক্ত এবং স্বামীর ব্যস্ততায় একাকীত্বে ভোগা নারীরা এলাকার তাবত যুবকের ভেতরে ব্যপক প্রণয়বাঞ্ছা জাগিয়ে তুলেছে, অমুক ভাবী উদার হয়ে উঠলে এলাকার যুবকেরা আনন্দিতঊ হতেই পারে।কিন্তু সেইসব যুবকদের সাথে পাল্লা দিয়ে যখন কারো বৌ ঘুমানোর আগে আমার চুম্বনপ্রত্যাশী হয়, তখন আমারও ইচ্ছা করে সংযুক্ত থাকতে, ইচ্ছা করে একটা গ্রামীণ ফোনের সীম কিনে সেই এসএমএসের প্রতীক্ষায় থাকি।কার কিংবা কত জনের বৌ যে আমার অপেক্ষায় কষ্টে রাত্রিযাপন করছে, সেই সংবাদ না রেখে এত দিন যে অন্যায় করেছি সেটা শুধরাতে হবে আগে। তার পর শান্ত হয়ে বিবেচনা করতে বসবো, এই সেক্সিস্ট বিজ্ঞাপন কোন উজবুকের কল্পনা থেকে নির্গত হলো। 
                    
