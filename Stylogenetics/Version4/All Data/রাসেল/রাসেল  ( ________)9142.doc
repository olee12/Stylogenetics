এক চিলতে মাঠে ঘাসের লড়াই





                        হাকিম চত্ত্বরে গেলেই বুঝি ক্যাম্পাসে শিবিরের উৎপাত বেড়েছে, একদা সবুজ ঘাসে ছেয়ে থাকা মাঠে এখন এক চিলতে ঘাসের উঠান নেই। তবু ক্যাম্পাসের উচ্ছলতার কমতি নেই, মানুষের ভীড় বরং আরও বেড়েছে, আমরা যখন নিয়মিত আড্ডা দিতাম, যখন মাঠের সব ঘাস খেয়ে চলে যায় নি ছাগলেরা, তখন সন্ধ্যার পরে শুধুমাত্র অতিরিক্ত মেধাবী হয়ে উঠতে চাওয়া ছেলে মেয়েরাই লাইব্রেরীর সামনে সে চা খেতো, কিংবা ভেতরে পড়তো, মধুর ক্যান্টিনের সামনে চেয়ার পেতে দেশ উদ্ধারকর্মীরাও থাকতো, তবে এর মাঝে ডাস কিংবা কলা ভবনের সামনের সিঁড়িতে বসে থাকা প্রেমিক-প্রেমিকাদের বাদ দিলে ক্যাম্পাসে দলীয় যুথবদ্ধ আড্ডা তেমন চোখে পড়তো না।একেবারেই বিরল দৃশ্য হয়তো ছিলো না, ছোটো ছোটো কয়েকটা দল ছিলো, যাদের কাজ ছিলো গান গাওয়া, তারা দল বেধে গান গাইতো। শিবলীর মুখেই গানটা শুনেছিলাম, কার গান, কে সুর করেছে জানি না, কখনও এটার সদুত্তর পাওয়া যায় নি, কিংবা আমিও সীমিত খোঁজে এ গানের সন্ধান পাই নি।কে আমাকে খেয়ে দেয়ে ফেলে রেখেছে, আমি আর আমার নাই রে এ এ এ আমি আর আমার নাই রেপলিথিনের ব্যাগের মতো উব্দা হইয়া উড়ি, বাদামের খোসার মতো পার্কে পার্কে ঘুরি। কে আমাকে খেয়ে দেয়ে ফেলে রেখেছে আমি আর আমার নাই রে.............মাঝের কিছু অংশ মনে নেই-আধাঁরেও কালো বেড়াল খুঁজি আধার ঘরেশুকনো ডাঙা মাটির মতো চৈত বাতাসে উড়িএখন স্মৃতি প্রতারণা করলেও এক কালে গানটা সম্পূর্ণই ঠোঁটস্থ ছিলো। সেই চত্ত্বরে মাঝে মাঝেই ফিরে যাই, পুরোনো স্থানের সাথে নিজের যোগাযোগ ধরে রাখা, স্মৃতি ধরে রাখা। হাকিম চত্ত্বর বদলেছে, অনেকটাই বদলেছে, মাঝে ছাত্রদলের নেতারা যখন ভলিবল কোর্ট কাটলো, সে সময়ের পরে তত্ত্বাবধায়ক কাল এবং সে কালের অবসানে, এখন লাইব্রেরী পাশে ৩টা দোকান। ক্যাম্পাসের ভালো দিক হলো, এখানের পানি মোটামুটি বিশুদ্ধ জ্ঞান করা যায়, এবং এখানে খাওয়ারের মান ভালো হলেও দাম তুলনামূলক ভাবে কম। সুতরাং প্রায় অপ্রতাশিত হলেও সত্য, এক গ্লাস চমৎকার ম্যাংগো জুস মাত্র ২৫টাকা, সেটা মুখে দিলে বুঝা যায় ভেতরে আম আছে।ছেলেকে নিয়ে ঘুরছিলাম, তার নানান রকম নতুন নতুন খেলা উদ্ধবিত হয়, সেসব খেলার একটা দরজা দরজা খেলা। সে ছুটে এসে হাঁটুতে টিং টং টিং টং কলিং বেল বাজায়, তারপর আমাকে দরজা খুলতে হয়, এরপর সে আবার টিংটং টিংটং কলিং বেল বাজায় আমাকে দরজা বন্ধ করতে হয়।এই খেলা নিয়েই ব্যস্ত ছেলের ভবিষ্যত নিয়ে ভাবছিলাম। ওর স্কুলে যাওয়ার সময় হয়ে যাচ্ছে, নিদেনপক্ষে প্রথম শ্রেনী না হলেও নার্সারি ফার্সারি কিংবা এমন কোনো এক জায়গায় যেখানে অন্তত সমবয়সীদের সাথে মিশতে পারবে। আমার কাছে স্কুলের গুরুত্ব এটুকুই, এখানে মানুষ নিয়মানুবর্তীতা শিখে, অর্থ্যাৎ কিছু প্রচলিত নীতি, সামাজিক নীতি বলা যায়, নির্দিষ্ট সময়ে কোনো এক স্থানে বসে স্যারের কথা শুনতে হবে কিংবা খেলতে হবে, এইসব আদেশ নির্দেশনা মানতে শেখাটাও শিক্ষার একটা অংশ, ঠিক তেমন ভাবেই এখানেই মানুষ অন্য সব সমবয়সীদের সাথে মিশতে পারে, তাদের মতো করেই বেড়ে উঠতে পারে।অ আ এ বি সি ডি এক দুই তিন চার, এসব না শিখলেও চলে, ও সব শিখবার জন্য স্কুলে যাওয়ার প্রয়োজনও নেই। এরপরও ওকে স্কুলে দিতে চাই শুধু এই নিয়মানুবর্তীতা শেখাতে।চাই একটু স্বাভাবিক বোধবুদ্ধিসম্পন্ন মানুষ হয়ে উঠুক ও, সুশীল নয়, স্বাভাবিক মানুষ, যারা লুকিয়ে কিছু করে না, বরং যা কিছু সঠিক মনে করে, সেটা সবার সামনেই বলতে পারে।ইদানিং তারাই প্রসিদ্ধ হয়ে উঠেছে, যারা ছাগলের গায়ে হলুদ কালো ডোরা কেটে নিয়মিত বাঘের হুংকার শুনছে, যাদের গর্ভবতীর গর্ভপাত হয়ে যাচ্ছে সেসব হুঙ্কারে। এইসব হুঙ্কার শুনলেও হাসি লাগে, ছাগলে হালুম করতে বললে কি সে হালুম করে? সেই ব্যাঁ ব্যাঁ করবে, সেটা করতে থাক। উত্তরাধুনিক ঘৃনা ছড়িয়ে যাক, হাকিম চত্ত্বরে শিবিরের পাশাপাশি  শিং নেড়ে লড়াই করছে কতিপয় সুশীল, তাদের ঘসের অধিকার চাই।তাদের সবটুকু ঘাস দিয়ে দিলাম। এইটুকু জমিন আমার থাক।
                    
