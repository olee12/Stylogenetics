বিজ্ঞাপন





                        বিজ্ঞাপন প্রচারের জন্য বহুজাতিক সংস্থাগুলো নিয়মিতই ব্যপক অর্থ বরাদ্দ করে মিডিয়ায়। এইসব বিজ্ঞাপনের সৈজন্যে প্রাপ্ত আয়ই আসলে স্যাটেলাইট চ্যানেলের ব্যবসা, নিত্য নতুন আজগুবি খেয়ালের পসরা সাজানো এজন্যই, এজন্যই প্রাইম টাইম আর ফ্যামিলি টাইম, আরটিপি রেটিং, চ্যানেলে চ্যানেলে সংঘাত আর পরিচালকের কৌশলের কাছে জিম্মি হয়ে থাকা দর্শক, সবই ঘটে সেই বিজ্ঞাপনের অর্থের লোভে। সুতরাং দর্শক দিনের কোন সময়টাতে কোন চ্যানেলে রিমোট চেপে যাচ্ছে এটা জানবার জন্য ব্যপক জরিপও চলে।বাংলাদেশে অনেক আগে বিজ্ঞাপনের রেট চড়া ছিলো বিটিভির আটটার সংবাদের আগে আগে, সে সময়টাতে বাসার সবাই আগ্রহ নিয়ে আটটার সংবাদ দেখতো। অবশ্য অন্য কোনো উপায় ছিলো না, বিকৃত হলেও দেশের খবর জানাবার মতো ব্যবস্থা ছিলো না তখন। এখন চ্যানেলে চ্যানেলে প্রতি ঘন্টার সংবাদ পরিবেশিত হয়।এসবের সাথে ক্যাবল অপারেটরের কল্যানে ভিনদেশী চ্যানেলও দেখবার সুযোগ আছে। জিটিভি, স্টারপ্লাস, সনি,জুম, আলফা বেটা, গামা সব নিয়ে আকাশ সরগরম। এইসব টিভি চ্যানেলের কোনোটা কোনোটা পে চ্যানেল, অর্থ্যাৎ বাংলাদেশে সম্প্রচারিত হইবার জন্য তারা পরিবেশকের কাছে অর্থ দাবি করে, এদের সাবক্রিপশন ফি ১০ হাজার টাকা থেকে লাখ টাকার উপরে।ক্যাবল নেটওয়ার্ক সম্প্রচার পারিতোষিক দিতে অনাগ্রহী কিংবা তারা এত পয়সা খরচ করতে রাজি নয়, কিন্তু এইসব চ্যানেলগুলোর অনুষ্ঠানের সাথে সাথে এইসব চ্যানেলের বিজ্ঞাপণও প্রচারিত হয় বাংলাদেশে।মেন্টস, ক্লোরোমিন্ট, নকিয়া, ভারতীয় নির্মাতাদের অনেক বিজ্ঞাপণই আমরা দেখি নিয়মিত। স্টার স্পোর্টস এখন সম্পূর্ণ ভারতীয়, এমন ভাবেই ১১৫ কোটি মানুষের দেশের ব্যপক ব্যবসায়িক সম্ভবনার কথা বিবেচনা করেই ভারতীয় চ্যানেলে নিজেদের বিজ্ঞাপন দিতে মরিয়া ব্যবসায়িক প্রতিষ্ঠানগুলো। কোনো এক দিন দেখলাম জিটিভিতে ,সময় মনে নেই, দৈনিক জনকণ্ঠের বিজ্ঞাপন। দেখে প্রথমে অবাক হলেও বাস্তবতা উপলব্ধি করে লজ্জিত হলাম। বাংলাদেশের একটি দৈনিক দেশের দর্শকের কাছে নিজের বিজ্ঞাপন প্রচারের জন্য বেছে নিয়েছে ভারতীয় একটি স্যাটেলাইট চ্যানেল। দর্শক সংখ্যা বিবেচনা করলে বাংলাদেশের যেকোনো স্যাটেলাইন চ্যানেলের তুলনায় জিটিভি ভালো বিজ্ঞাপনের মাধ্যম??বাংলাদেশের দৈনিক পত্রিকায় কোলকাতার শাড়ীর দোকানের বিজ্ঞাপন দেখেও অবাক লাগে না, বাংলাদেশের অনেকেই শপিং এ এখন কোলকাতা থেকে সিঙ্গাপুর এবং ব্যাংককে যান। মালোয়শিয়া আর হংকংয়ে কেনাকাটা করতে যায় মানুষ। সুতরাং সেইসব দেশের বিজ্ঞাপন বাংলাদেশের পত্রিকায় ছাপা হওয়াটা দোষণীয় নয়।আজকে ইত্তেফাকে দেখলাম একটা আজ্জব বিজ্ঞাপন, শেষের পাতায় প্রকাশিত হয়েছে, নাসিরাবাদের জনৈক স্বামী নিজের বৌকে ফিরিয়া আসবার আহ্বান জানিয়েছেন। তুমি বিগত .......... তারিখে বাপের বাসা যাওয়ার পর থেকে ফিরে আসছো না। কৌশলে ১ লক্ষ ৮৭ হাজার ৫০০ টাকা নিয়া গিয়াছো, তোমার খোঁজে পত্রিকায় বিজ্ঞাপন দেওয়া হয়েছে, তুমি আসো নাই............................বিজ্ঞাপনের মাথামুন্ডু কিছু না বুঝলেও একটা বিষয় বুঝতে পারলাম, এটা একটা মামলার পূর্বপ্রস্তুতি, সেটা দাম্পত্যসম্পর্ক পূনরুদ্ধার কিংবা বিবাহবিচ্ছেদ যেকোনো মামলাই হতে পারে। তবে অর্থের অঙ্কটা নিয়েই আলোচনার সূত্রপাত। ঠিক এমন ভাঙা একটা অঙ্ক কেনো দিলো? এটা কি সোনার গহনার ভরি হিসেব করে দেওয়া অঙ্ক না কি অন্য কোনো জটিল হিসাবের ফলশ্রুতিতে প্রাপ্ত অঙ্ক?মুসলিম আইন বলে, দেনমোহর ব্যতিত স্বামীর অন্য সব উপহার স্ত্রীকে ফেরত দিতে হবে যদি স্ত্রী নিজে তালাকপ্রাপ্তা হতে চায়, সুতরাং এমনও হতে পারে, বিবাহবিচ্ছেদের মামলার সময়ে এই নথি প্রয়োজন সেই অথৈ সাগরে পড়া মানুষটির।ঘটনা যাই হোক, বিজ্ঞাপনের মোহ বড়ই চমৎকার,বাংলাদেশ সরকার একটা আইন প্রণয়ন করতে চাইছিলো, বেশ কয়েক দিন আগেই , সেটার খসরা পড়ে উল্লসিত হয়েছিলাম আমি, বাংলাদেশে সম্প্রচারিত কোনো বিদেশী স্যাটেলাইটের সম্প্রচার বাংলাদেশ সরকার বন্ধ করতে পারে যদি সেই স্যাটেলাইট চ্যানেলে প্রচারিত বিজ্ঞাপনের আয়ের একটা অংশ সেই স্যাটেলাইট চ্যানেল বাংলাদেশ সরকারকে প্রদান না করে-বাংলাদেশে প্রচারিত হয় এমন স্যাটেলাইন চ্যানেলের সংখ্যা কম নয়, যদি বাংলাদেশ সরকার এই আইন প্রণয়ন করে তবে আমি অতিশয় আনন্দিত হবো। এমন কি আনন্দিত হবে প্রায় সকল জিটিভির দর্শক। তারা ফালতু নাটক দেখেও দেশের জিডিপিতে গুরুত্বপূর্ণ অবদান রাখতে পারবেন এই প্রক্রিয়ায়।এরজন্য একজনকে তেমন কষ্ট করতে হবে না, প্রায় অপাচ্য, কুরুচিপূর্ণ নাটক এবং সুকৌশলে নির্মিত বিজ্ঞাপন দেখবার বদৌলতে তারা বাংলাদেশের সরকারের আয় উপার্জনে ভুমিকা রাখছেন এই আনন্দে তারা সারাদিন হিন্দি চ্যানেল দেখলেও কোনো আপত্তি উত্থাপিত হবে না। দেশের সংস্কৃতি উচ্ছন্নে গেলো এমন শোরগোলও উঠবে না, এটা বরং নিয়মিত অর্থনৈতিক কর্মকান্ড বিবেচিত হবে। ঘন্টাপ্রতি দর্শক বাংলাদেশ সরকারকে কতটুকু বৈদেশিক আয় এনে দিচ্ছে এই হিসাবটাই কষা হবে শুধু, সোয়াত প্রদেশের ট্যুরিস্টদের নিরাপত্তা প্রদান করা এবং সেখানের অর্থনৈতিক কর্মকান্ডকে নিশ্চিত করতে পাকিস্তান সরকার সেখানে সমঝোতা করেছে, সেখানে শরিয়া আইন চালু করবার সিদ্ধান্তকে সেই প্রদেশের অলিখিত শাসকের স্বাধীকার চিহ্নিত করা হয়েছে সমঝোতা প্রস্তাবে।অর্থনীতি বড় নীতি, সুতরনাগ বাংলাদেশ সরকার এই আইন প্রণয়ন করে আমাদের পৃথুলা কুৎসাপ্রিয় নারীদের দেশের অর্থনীতিতে অবদান রাখবার সক্রিয় সহযোগিতা প্রদান করলে আমি আনন্দিত হবো।
                    
