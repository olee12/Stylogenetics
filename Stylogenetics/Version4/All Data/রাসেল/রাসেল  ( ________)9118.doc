ইদানিং টিভি দেখি





                        বাংলাদেশের টিভিচ্যানেলগুলোর কোনো অনুষ্ঠান দেখে উচ্ছ্বসিত হওয়ার ঘটনা ঘটে না আমার। অনেক আগে দেখেছিলাম রঙয়ের মানুষ, নাটক দেখে আপ্লুত হয়েছিলাম। আজ চ্যালেন আইয়ের ক্ষুদে গানবাজ দেখে পুনরায় আপ্লুত হলাম।নেহায়তে অঘটনেই এই অনুষ্ঠান দেখবার সৌভাগ্য হলো, অন্যদিন যাবতীয় প্রশ্নের উত্তর খোঁজা একতা কাপুরের মনোপলিতে আমার টিভির সামনে বসবার সুযোগ হয় না, তবে মাহে রমজানের এই সময়টাতে বাসার সবাই আল্লা খোদা জপ করতে ব্যস্ত, তাই সামান্য সময়ের জন্য হলেও টিভির উপরে খানিক দখল জমেছে, সেই সময়টাতে টিভি থাকে ছেলের দখলে, তবে ছোটো বাবুদের গান শুনে সেও আজ কার্টুন নেটওয়ার্কের বায়না ধরে নি।গতকাল দেখেছিলাম দিগন্ত টিভির অনুষ্ঠান, ব্রিটেনের বিখ্যাত পাচক রমি মিয়া রুহ আফজার কিছু একটা বানিয়েছিলো, সেটা খেয়ে ব্রিটেনে প্রবাসী এক বাঙালী কন্যার মুখের অভিব্যক্তি দেখে মনে হলো ক্যামেরার সামনে মানুষকে অনেক মিথ্যা বলতে হয়। তবে উপস্থাপিকা ছিলো প্রাক্তন নায়িকা অঞ্জনা। তাকে দেখে মনে হলো, এই রুহ আফজা দিয়ে বানানো বিভিন্ন ব্যঞ্জনের অনুষ্ঠান উপস্থাপনা না করে তার উচিত হলিউডের স্ক্যারি মুভিজের জন্য অডিশনের লাইন দেওয়া, তাকে মেক আপ ছাড়া এমনিতেই স্ক্যারি মুভিজে নিয়ে নেওয়ার শত ভাগ সম্ভবনা। এমনিতে আমার সবেধন নীলমনি স্ত্রীর প্রশ্ন আমি ছেলেকে কেনো গানের স্কুলে ভর্তি করছি না। বাংলাদেশের মানুষেরা ছেলেকে সর্বগুণে গুণান্বিত করবার বাসনায় সাঁতারের স্কুল, গানের স্কুল, নাচের স্কুল ডিবেটিং ক্লাব, নানাবিধ এক্সট্রা এবং ইন্ট্রা কারিকুলার আক্টিভিটিতে জড়িয়ে রাখে, শৈশবের আনন্দ উপভোগ করবার আগেই তারা একেক জন প্রতিযোগী হয়ে যায়। সবাই সমবয়সীদের সাথে লড়তে ব্যতিব্যস্ত হয়ে যায়।আমি চাই না এমন প্রতিযোগীতামূলক মানসিকতা নিয়ে আমার ছেলে বড় হোক, সে শৈশবের আনন্দ উপভোগ করতে করতে বেড়ে উঠবে, ভুল করতে শিখবে, ভুল থেকে শিক্ষা নিয়ে শুদ্ধ হয়ে উঠবে, নিজের এবং সামাজিক সচেতনতার পোশাকটা এখনই ওকে পড়িয়ে শুদ্ধ এবং উপযুক্ত মানুষ করে তুলবার কাজে আমার অনীহা প্রবল।তবে ক্ষুদে গানবাজদের দেখে ভালো লাগলো, মনে হলো প্রতিযোগিতামূলক ভাবে না হোক নিজের আনন্দেই ও গান শিখলে ভালো হতো। যদিও বাংলাদেশে বাচ্চাদের জন্য তেমন গান হয় না, বরং বড়দের অনুকরণ করে বাচ্চারা প্রেমের গান গায়। আমার ছেলেও মাঝে মাঝে উদ্ভট গান গায়, সেই গানের বোধগম্য একটা শব্দ থাকে ভালোবাসি। ভালোবাসি, ভালোবাসা শব্দসমেত ছেলের গান শুনে তার ভালোবাসার আঁকুতি উপলব্ধি করি মনে মনে।তবে যেহেতু ছোটো বাচ্চা কিংবা কিশোর উপযোগী গান নেই তেমন, প্রতিযোগিতায় অনাবশ্যক ভাবেই এমন সব অনুভবের গান আসবে যার উপলব্ধি ঐ বয়েসে সম্ভব না।সিলেটের এক ছোট্টো মেয়ে, বয়েস কত হবে, খুব বেশী হলে ৪, এখনও ঠিক ভাবে কথা বলতে পারে না, সে গাইলো রাধারমনের গান, চমৎকার গাইলো, এই বয়েসেই সে ওস্তাদ রেখে গান শিখে।ঢাকার এক ছেলে গাইলো চন্দ্র সূর্য যত বড়ো আমার দুঃখ তার সমান,মনের দুঃখ মনে রইলো, বুঝলি না রে সোনার চাঁন। আমি গায়কীতে মুগ্ধ, যদিও এই গভীর প্রেমের দুঃখটা সে অনুভব করতে ব্যর্থ।বয়েসটাই অন্য রকম। ৪ থেকে ১২ বছর বয়সী ছেলেমেয়রা গাইছে, তাদের গলায় এখনও সুর বসে নি, সুর বসা এবং একটা নিজস্ব গায়কী তৈরি হওয়ার সম্ভবনা এই বয়েসে নেই, তবে তারা উপভোগ করছে গান। এবং এই উপভোগটাই আসল।এই অনুষ্ঠানের সবচেয়ে বিব্রতকর বিষয় ছিলো উপস্থাপিকা নাফিজার মেক আপ। যদিও পারসোনার অঙ্গ সজ্জ্বার প্রশংশাই শুনেছি, তবে আজ দেখে বুঝলাম সব জুতার এক মাপ মানের মেক আপ সঠিক না, এই ঘাটতিটুকু বাদ দিলে অনুষ্ঠান ১০ এ ১০ পাবে।-------
                    
