বাংলাদেশের মাটিতে যুদ্ধাপরাধীদের বিচার হবেই





                        যুদ্ধাপরাধীদের বিচার বাংলার মাটিতে হবেই, আওয়ামী লীগ যুদ্ধাপরাধীদের বিচারে কোনো গাফলতি করবে না, এবং সংসদে এই সংক্রান্ত সম্মতিসূচক অনুমোদন আসবার পর থেকে বাংলাদেশে বিভিন্ন অঞ্চলে রাজাকারদের বিরুদ্ধে মামলা হচ্ছে নিয়মিত ফৌজদারী আইনেই, অপরাধ হত্যা কিংবা হত্যাকার্যে সহযোগিতা। পুলিশ সাধারণ হত্যা মামলার মতোই তদন্ত করবে, প্রথমিক তদন্ত প্রতিবেদন জমা দেওয়া হবে, সাধারণ অপরাধ হিসেবে চিহ্নিত হবে, অনেকগুলো আইনী ধাপ অতিক্রম করে সাধারণ খুনের মামলা হবে এটা, কিন্তু এখনও প্রকৃত অর্থে যুদ্ধাপরাধীদের বিচারের আঁওতায় নিয়ে আসা সম্ভব হয় নি।তবে এই যে জোয়ার উঠেছে, ভাবতেই ভালো লাগে আমরা এই জোয়ারের একটা ঢেউ, আমরাই এই গণজোয়ার সৃষ্টি করি নি, তবে সামান্য একটু আলোড়ন আমরা তুলতে পেরেছি। মানুষের ভেতরে এই দাবি জীবন্ত ছিলো, যেসব মৃত্যু শুধুমাত্র রাজনীতির নীতিবোধ দিয়ে সমাধা করা সম্ভব নয়, নিজের একটা স্বাধীন ভূখন্ড ও নিজের সমানাধিকার চাওয়ার জন্য কাউকে যখন খুন হতে হয় সেসব অকালমৃত্যুর বিচারের দাবিটা সবার প্রাণেই জীবন্ত ছিলো। হয়তো শীতের ঋতুর শেষে বসন্তের কুঁড়ির মতো অনুকূল পরিবেশে এই বিচারের দাবির পুনরায় অঙ্কুরোদগম হলো।আমি নিজে এর তেমন কৃতিত্ব দাবি করবো না, আমার অবদান এখানে নেই, যারা অবদান রেখেছে, অন্তর্জালে এবং বাস্তবের ভুমিতে, তাদের সবাই, অমি রহমান পিয়াল, আবু সাঈদ জিয়াউদ্দিন, মানজুরুল হক,রাশেদ,হাসিব,   এ টিম এবং এর বাইরের সবাই যাদের নিজস্ব মতপার্থক্য ছিলো, অবস্থান ও আদর্শগত পার্থক্য ছিলো, তবু একটা সাধারণ ঐক্যের ভিত্তিতে কেউই কখনও এক ইঞ্চি জমি ছাড় দেয় নি এই একটা দাবিতে। অরন্য এবং তার পেছনে থাকা মানুষেরা, যারা শধু অন্তর্জালিক সচেতনতারর বাইরে এসে একেবারে মাঠে ময়দানে নিজেরাই বিচারের দাবিতে ছুটছে, মাহমুদুল হাসান রুবেল আর তার বন্ধুরা, যারা নিজেদের অবসর সময়ের সবটুকু বিসর্জন দিয়েছে।  সবাইকে শুভেচ্ছা।আমরা এই স্রোতের একটা সামান্য ঢেউ, তবু ভাবতে ভালো লাগে আমি এই স্রোতের কোথাও না কোথাও ছিলাম।বাংলাদেশে যুদ্ধাপরাধীদের বিচার হবেই হবে।
                    
