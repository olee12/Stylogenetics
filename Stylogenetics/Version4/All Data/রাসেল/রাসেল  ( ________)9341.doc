প্রেম





                        কোনো এক সোনাঝরা বিকেলে এক জোড়া মানব-মানবী সন্তর্পনে পরস্পরের কাছাকাছি আসে,
 পরিচিত সব মানুষের কাছ থেকে আড়াল করে রাখে নিজেদের এই দোলাচল।
 এই গোপনীয়তাটুকুই প্রেমের উল্লাস, 
 তার পর ৫০০ কোটি বছরের পুরোনো পৃথিবীতে নিয়মমতোই সন্ধ্যা আসে, নিয়মমতোই ঋতু বদলায়, ক্যালেন্ডারের পাতার দাগ থাকে দেয়ালে, আর তারিখগুলো  বদলে যায়।
 এই গোপন উল্লাস আর উচ্ছাসের শিহরণ টিকে থাকে আরও কিছু দিন।
 দাম্পত্য আর বিরহ কাল শেষে স্মৃতিচারণের সন্ধ্যা আসে এক দিন, অন্তরঙ্গ সংলাপ কিংবা একাঙ্কিকা পর্বে উন্মোচিত হয় প্রেমের বসত।
  একটা কার্ডিগানের নীল বোতাম,
একটা চিঠির প্যাড
একটা রুমাল,
ভেঙে যাওয়া একটা চুড়ি, খসে পড়া টিপ , 
কিংবা লিপস্টিক মুছে ফেলা টিস্যু
 ফেলে যাওয়া সেফটিপিনের মাথায় এক বিন্দু রক্ত লেগে আছে, মৃদু কাতর উফ শব্দটাও কানে বাজে এখনও
    আমি তোমাকে কখনও ভুলবো না-
 আমি জানি তুমি আমাকে ভুলে যাবে একদিন- 
  আমি তো কবেই ভুলে গেছি তোমাকে- কোনো স্মৃতি কিংবা বিদ্বেষ রাখি নি পুষে-
 আজ  গোপন তোরঙ্গ ভেঙে দেখা গেলো  সেইসব স্মৃতিচিহ্ন এখনও জমা হয়ে আছে।
  স্মৃতিচিহ্নে নিজেকে সমর্পন, টুকরো স্পর্শ্বে জীবন গেঁথে রাখা,  এখানেই প্রেমের নিবাস। 
-------------------------------------------------------------------------------
 মাঝে মাঝে মনে হয় আদতে কখনই সম্ভব না অনুভবের সরল প্রকাশ। যাকে ভুলে থাকতে চাওয়া প্রাণপনে, যার কাছ থেকে নিজেকে সরিয়ে নেওয়া আলগোছে, ভেবেছিলাম কোনো দাগ নেই, বুঝলাম ভুলে থাকা আদতে সম্ভব নয়, সম্ভব নয় নিজের কাছ থেকে দুরে থাকা কোনোদিন, নিজের স্মৃতির নির্মাণ স্মৃতিচারণে নিয়ত উজ্জ্বল। তাই এলোমেলো হলেও, এই সামান্য কিছু তোমাকেই- 


                    সর্বশেষ এডিট : ২৯ শে ডিসেম্বর, ২০০৮  রাত ১:৩২                

