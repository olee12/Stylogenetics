বীর উত্তম লে_ কর্নেল এ_টি_এম_ হায়দারের ৭৩তম জন্মবার্ষিকীতে শুভেচ্ছা



 মুক্তিযুদ্ধের কিংবদন্তি বীরসেনানী লে. কর্নেল আবু তাহের মোহাম্মদ হায়দার। যিনি লে. কর্নেল এ.টি.এম. হায়দার নামেই সমধিক পরিচিত। বাংলাদেশের স্বাধীনতা সংগ্রামে যিনি প্রথমে দুই নং সেক্টরের সহ-অধিনায়ক ও পরে অধিনায়কের দায়িত্ব পালন করেন। বাংলাদেশের স্বাধীনতা যুদ্ধে একজন গেরিলা কমান্ডার হিসাবে মুক্তিযুদ্ধে অভূতপূর্ব অবদান রাখার জন্য তিনি 'বীর উত্তম' খেতাবে ভূষিত হন। এ,টি, এম হায়দার ১৯৪২ সালের ১২ জানুয়ারি, কলকাতার ভবানীপুরে জন্মগ্রহণ করেন। তাঁদের গ্রামের বাড়ি কিশোরগঞ্জ জেলার করিমগঞ্জ উপজেলার জয়কা ইউনিয়নের কান্দাইল গ্রামে। বাবা আলহাজ মোহাম্মদ ইসরাইল বৃটিশ ও পাকিস্তান পুলিশ বিভাগের ইন্সপেক্টর হিসাবে চাকুরি করতেন। মা আলহাজ হাকিমুন নেসা একজন গৃহিনী। ইসরাইল সাহেবের পরিবার ছিল উচ্চ শিক্ষিত এবং গ্রামের মধ্যে প্রভাবশালী। শিক্ষা-সংস্কৃতি চর্চায় এই পরিবার ছিল অনেক উদার। ইসরাইল ও হাকিমুন নেসার সংসারে দুই ছেলে ও তিন মেয়ের মধ্যে হায়দার ছিলেন দ্বিতীয়। তার পারিবারিক ডাক নাম মুকতু। তার বোন ডা. সিতারা বেগম, বীর প্রতীক। ব্যক্তিগত জীবনে এ.টি.এম.হায়দার ছিলেন অবিবাহিত। আজ এই বীর মুক্তিযোদ্ধার ৭৩তম জন্মবার্ষিকী।  জন্মদিনে তাঁকে স্মরণ করছি গভীর শ্রদ্ধা ও ভালোবাসায়।
                            
                    সর্বশেষ এডিট : ১২ ই জানুয়ারি, ২০১৫  সন্ধ্যা  ৬:৫৫                

