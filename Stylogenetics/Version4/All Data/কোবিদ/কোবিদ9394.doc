স্বাধীন বাংলা বেতার কেন্দ্রের অন্যতম প্রতিষ্ঠাতা ও মুক্তিযুদ্ধের সংগঠক বেলাল মোহাম্মদ আর নেই



মহান মুক্তিযুদ্ধের অন্যতম সংগঠক ও স্বাধীন বাংলা বেতার কেন্দ্রের অন্যতম প্রতিষ্ঠাতা কবি বেলাল মোহাম্মদ আর নেই। মঙ্গলবার ভোররাতে রাজধানীর অ্যাপোলো হাসপাতালে চিকিত্সাধীন অবস্থায় তিনি শেষ নিঃশ্বাস ত্যাগ করেন (ইন্না লিল্লাহি ওয়া ইন্ন ইলাইহি রাজিউন)।বেলাল মোহাম্মদ ১৯৩৬ সালের ২০ ফেব্রুয়ারি বাংলাদেশের চট্টগ্রাম জেলার সন্দ্বীপ উপজেলার মুছাপুর গ্রামে জন্ম নেন। তার মায়ের নাম মাহমুদা খানম এবং বাবার নাম মৌলভী মোহাম্মদ ইয়াকুব। ছাত্রাবস্থায় তিনি বাংলাদেশ ছাত্র ইউনিয়নের প্রথম চট্টগ্রাম কমিটির সদস্য ছিলেন। ১৯৬৪ সালে তিনি দৈনিক আজাদীতে উপ-সম্পাদক হিসেবে কর্মজীবন শুরু করেন। এবং ওই বছরই রেডিও পাকিস্তান চট্টগ্রাম, কেন্দ্রে স্ত্রিপ্ট রাইটার হিসেবে যোগ দেন। ১৯৭১ সালে মুক্তিযুদ্ধের সময় বেলাল মোহাম্মদ চট্টগ্রাম বেতার কেন্দ্রে কর্মরত ছিলেন। ২৬ মার্চ বেলাল মোহাম্মদ ও তার সঙ্গীরা মিলে কালুরঘাটের বেতার স্টেশনে স্বাধীন বাংলা বেতার কেন্দ্র প্রতিষ্ঠা করেন, যেখান থেকে বাংলাদেশের স্বাধীনতার ঘোষণা প্রচার করা হয়। তিনি স্বাধীনতা বিষয়ক বেশ কিছু কবিতা লিখেছেন। দীর্ঘদিন বাংলাদেশ বেতারে কাজ করার পর তিনি অবসর জীবনযাপন করছিলেন। মুক্তিযুদ্ধে অসামান্য অবদানের জন্য ২০১০ সালে তাকে স্বাধীনতা পুরস্কার দেয়া হয়।গতকাল সোমবার গুরুতর অসুস্থ হয়ে পড়লে তাকে রাজধানীর অ্যাপোলো হাসপাতালে ভর্তি করা হয়।উন্নত চিকিৎসার জন্য গতকালই বেলাল মোহাম্মদের কলকাতায় যাওয়ার কথা ছিল। কিন্তু হঠাৎ গুরুতর অসুস্থ হয়ে পড়লে তাকে বিকেলে অ্যাপোলো হাসপাতালে নিয়ে যাওয়া হয়। তিনি সেখানে নিবিড় পরিচর্যায় ছিলেন। মৃত্যুদিনে তার রুহের মাগফেরাত কামনা করছি
                    
