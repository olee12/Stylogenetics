প্রহসনের রায় বাংলার মানুষ মানবে না। রুখে দাঁড়াও বাংলাদেশ।। রেজা ঘটক




 
                        গোলাম আযম ৭ নভেম্বর, ১৯২২ সালে ঢাকার লক্ষ্মীবাজারের শাহ সাহেব বাড়িতে তার মাতুলালয়ে জন্মগ্রহন করেন। তার পিতার নাম গোলাম কবির ও মায়ের নাম সৈয়দা আশরাফুন্নিসা। ১৫ জুলাই ২০১৩ সালে গোলাম আযমের বয়স হল ৯০ বছর ৮ মাস ৮ দিন। ১৯৭১ সালে বাংলাদেশের স্বাধীনতা যুদ্ধের সময় গোলাম আযম পাকিস্তানের পক্ষে এদেশে রাজাকার, আলবদর, আলশামস গঠনে নের্তৃত্ব দেন। শান্তি কমিটি গঠন করে দেশের বুদ্ধিজীবী হত্যার নীলনকশা করেন। ১১ জানুয়ারি, ২০১২ সালে আন্তর্জাতিক অপরাধ ট্রাইবুনাল কর্তৃক গোলাম আযম ১৯৭১ সালে মানবতা ও শান্তির বিরুদ্ধে অপরাধ, গণহত্যা ও যুদ্ধাপরাধের মামলায় গ্রেফতার হন। অনেক তামাশার পর আজ ১৫ জুলাই ২০১৩ গোলাম আযমের বিচারের রায় ঘোষণা করা হয়। 
গোলাম আযমের বিরুদ্ধে ৫ ধরনের ৬১টি অভিযোগ আনা হয়। যার সবগুলোই প্রমাণিত হয়েছে বলে রায়ে উল্লেখ করা হয়। ৬১টি অভিযোগের মধ্যে- মানবতাবিরোধী অপরাধ সংঘটনের ষড়যন্ত্রের অভিযোগ মোট ৬টি। মানবতাবিরোধী অপরাধের পরিকল্পনার অভিযোগ ৩টি।  মানবতাবিরোধী অপরাধ সংঘটনের উস্কানি দেওয়ার অভিযোগ ২৮টি। মানবতাবিরোধী অপরাধের সাথে সম্পৃক্ততার অভিযোগ ২৩টি এবং হত্যা ও নির্যাতনের অভিযোগ রয়েছে একটি।
 প্রথম ও দ্বিতীয় অভিযোগে ১০ বছর করে ২০ বছর, তৃতীয় অভিযোগে ২০ বছর, চতুর্থ অভিযোগে ২০ বছর, পঞ্চম অভিযোগে ৩০ বছর কারাদণ্ড দেন আন্তর্জাতিক অপরাধ ট্রাইব্যুনাল। আদেশে ট্রাইব্যুনাল বলেন, “তিনি (গোলাম আযম) যে অপরাধ করেছেন, তা মৃত্যুদণ্ডতুল্য। কিন্তু তাঁর বয়স বিবেচনা করে ট্রাইব্যুনাল তাঁকে ৯০ বছরের কারাদণ্ড দিয়েছেন।
 মাননীয় আন্তর্জাতিক অপরাধ ট্রাইবুনালের বিচারক আপনার কি নিজের কোনো বিচারবোধ আছে? আপনার বিবেক তো আওয়ামী লীগের অঙুলি নির্দেশের অপেক্ষায় যবুথবু। আওয়ামী লীগের সঙ্গে আতাত করে অনেকে বিচারক হয়েছেন। আপনি কোন দলের বিচারক? গোটা বাংলাদেশের বিবেকে লাথি মারার দুঃসাহস আপনাকে কে দিল মাননীয় বিচারক? গোলাম আযমের যুদ্ধাপরাধী হিসেবে যে বিচার হচ্ছে তা ১৯৭১ সালে তিনি যেসব কুকর্ম করছেন তার বিচার হচ্ছে। বিচার হচ্ছে অপরাধের। বিচারে বয়স কেন অযুহাত হিসেবে আসবে? আপনাদের কোন আইনে বিচারের মাপকাঠীতে বয়স একটা বিবেচ্য বিষয় আছে? সেই আইনে আমরা থু থু মারি। সেই আইন আমরা নতুন প্রজন্ম মানলাম না। একজন বিচারক হিসেবে আপনি জাতির সঙ্গে বেঈমানী করেছেন। এজন্য আপনার জাতির কাছে ক্ষমা চাওয়া উচিত। কারণ, আপনি একটি প্রহসনের রায় দিয়েছেন। যা গোটা জাতি মন থেকে মেনে নিতে পারেনি। যুদ্ধাপরাধী প্রধান ব্যক্তির যদি রায় হয় কারাদণ্ডের, তাহলে লিলিপুটদের কেন আপনি/আপনারা ফাঁসি দিলেন? সোজা কথায় এটা ন্যায়বিচার প্রতিষ্ঠা করেনি। আপনি বিচার করবেন একটি প্রতীকের। সেই যুদ্ধাপরাধীর প্রধান প্রতীক হল গোলাম আযম। আপনারা কান কথায় কান দিয়ে একটি সাজানো নাটকের রায় দিলেন। এই তামাশার রায় বাংলাদেশকে অপমান করেছে। এই রায় বাংলাদেশের জাতীয় পতাকাকে অপমান করেছে। এই প্রহসনের রায় বাংলাদেশের ৩০ লক্ষ শহীদদের রক্তের সঙ্গে বেঈমানী করেছে। কালো অঙুলির গোপন নির্দেশিত এই রায় দেশের বিচার ব্যবস্থার প্রতি মানুষের আস্থাকে ধূলায় মিশিয়ে দিয়েছে। এই কুখ্যাত রায় বাংলাদেশের প্রতিটি জীবিত মুক্তিযোদ্ধাদের দারুণভাবে আহত করেছে। এই রায় সাধারণ মানুষের কাঙ্খিত রায়ের সঙ্গে বিশ্বাসঘাতকতা করেছে। তাই এই রায় আমরা নতুন প্রজন্মের ছেলেমেয়েরা মানলাম না। 
বিগত ৪২ বছরে যে দেশের বিচার ব্যবস্থাকে আমাদের ক্ষমতাসীন রাজনৈতিক দলগুলো তীলে তীলে ধ্বংস করেছে, এই রায়ের মাধ্যমে সেই সত্য আবারো প্রতিষ্ঠিত হল। 
দলীয় এজেন্ডা বাস্তবায়নের জন্য এই ট্রাইবুনালের প্রতি এখন সাধারণ মানুষ আর আস্থা রাখবে কিভাবে? মাননীয় বিচারপতি, আপনার নিজেকে একজন মানুষ হিসেবে কি মনে হয়? এই রায় কি সঠিক হয়েছে? এই রায়টি শুধু একজন ব্যক্তি গোলাম আযমের বিরুদ্ধে নয়। এই রায় ১৯৭১ সালে এই ব্যক্তির নের্তৃত্বে যে অপরাধ সংগঠিত হয়েছে, সেই অপরাধের বিরুদ্ধেই যাওয়ার কথা ছিল। এই রায়টি একটি সম্মিলত সংগঠনের বিরুদ্ধে রায়। সেই রায়টি এমন খেলো করে দিয়ে দেশের গোটা বিচারবিভাগকে আবারো প্রশ্নের সামনে দাঁড় করিয়ে দেওয়া হল। মানে বাংলাদেশের বিচারবিভাগ মোটেও স্বাধীন ও নিরপেক্ষ নয়। এটি সরকার দলীয় এজেন্ডা বাস্তবায়নের একটি হাতিয়ার মাত্র। ব্যক্তি গোলাম আযমের বয়স এখন ৯১। যে কোনো দিন তিনি এমনিতেই মরে যাবেন। কিন্তু তাকে ৯০ বছরের কারাদণ্ড দিয়ে গোটা জাতির সঙ্গে প্রহসনের একটি তামাশা করা হল। জাতি হিসেবে আমরা সভ্য না হয়ে অসভ্যই রয়ে গেলাম। যে দিন জাতি হিসেবে বাংলাদেশের কলংক মোচনের কথা ছিল, সেদিন বাংলাদেশের ললাটে লেখা হল আরেকটি কালিমা। এই রায় একটি ঐতিহাসিক কালো রায়। এই রায় বাংলার মানুষ মানবে না। 
বাংলাদেশের স্বাধীনতার পর দেশে ৯৩ হাজার পাকিস্তানী যুদ্ধবন্দী এখনো বাংলাদেশের আলো বাতাস, খাবার নষ্ট করছে। রাজনৈতিক দুর্বৃত্তায়নের সুযোগে নিষিদ্ধ জামায়াতে ইসলাম ও তাদের দোসররা এদেশে রাজনীতি করছে। আর এই রায়ের মাধ্যমে সেই দোষরদের আরো ক্ষমতায়ন করা হল। তাই এই রায় বাংলাদেশের স্বাধীনতার সঙ্গে বেমানান। এই রায় বাংলাদেশের স্বাধীনতাকে বৃদ্ধাঙুলি দেখিয়েছে। আমরা নতুন প্রজন্ম এই রায় মানি না।
গোলাম আযম একটি অশুভ শক্তির প্রতীক। ব্যক্তি গোলাম আযম এখানে বিবেচ্য নয়। সেই অশুভ শক্তির কাছে দেশের স্বাধীন বিচার ব্যবস্থা আজ এই রায়ের মাধ্যমে মাথানত করলো। তাই এই দিনটি আগামীতে কালো দিবস হিসেবে পরিচিত পাবে। মাননীয় বিচারপতি এই রায়ের মাধ্যমে আপনি আপনার শপথ ভঙ্গ করেছেন। অবশিষ্ট বিচারগুলোর প্রতি সাধারণ মানুষের আর কোনো কৌতুহল থাকবে না। কারণ, আগামী নির্বাচনকে সামনে রেখে এই প্রহসনের রায়গুলো সময় ক্ষেপণ করে ঝুলিয়ে রাখা হবে। বাংলাদেশ আজ থেকে আবার পেছনের দিকে হাঁটা শুরু করলো। মাননীয় বিচারপতি আপনার মাথায় কি ৯১, ৯৩, ৯০ এই সংখ্যাগুলো খেলা করছিল? গোলাম আযমের বয়স ৯১, পাকিস্তানী যুদ্ধবন্দী ৯৩ হাজার। আর এই রায়ে গোলাম আযমের কারাদণ্ড ৯০ বছর!! হায় বিচারের বাণী নিভৃতে কাঁদে। আর বাঙালি ঠায় সেই দায় মাথা পেতে নেয়। বড় কষ্ট পেলাম আজকের এই রায় দেখে। মাননীয় বিচারপতি আপনি দীর্ঘায়ু লাভ করুন। আমীন।       
                            
                    সর্বশেষ এডিট : ১৫ ই জুলাই, ২০১৩  সন্ধ্যা  ৭:১৫                

