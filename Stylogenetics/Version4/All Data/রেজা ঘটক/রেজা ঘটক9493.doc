 সাংবাদিকতার নমুনা !!!





                        চ্যানেল ২৪ এর চট্টগ্রাম প্রতিনিধি জনাব এমদাদুল হক নিউজ আওয়ারে লাইভ বলছিলেন এরকম, ''এখানে কিছু কাঁচা ঘরবাড়ি আর কিছু গাছপালা উপড়ে ফেলা হয়েছে...।'' স্টুডিও থেকে জনাব ফালাহ জানতে চেয়েছিলেন, মহাসেন সাহেব কোন পথে গেলেন? তিনি আর কতোক্ষণ থাকবেন? ইত্যাদি ইত্যাদি...''
আমাদের প্রাইভেট চ্যানেলের সংখ্যা এখন অনেক। রিপোর্টারের সংখ্যাও অসংখ্য। কিন্তু ন্যূনতম সাংবাদিকতার নিয়ম কানুন না জেনেই এরা এক একজন মহা মহা সাংঘাতিক। কি কথা বলতে কোন শব্দ প্রয়োগ করতে হয়, সেই ন্যূনতম জ্ঞানটুকু না থাকলে তাদের এই পেশায় না জড়ানোই ভালো। মামা খালু দিয়ে চাকরি পাওয়া সহজ কিন্তু চাকরির দায়িত্বটুকু পালন করা মোটেও সহজ নয়। 
কয়েকদিন সাভারের রানা প্লাজার খবর লাইভ দেখেও এই একই বিষয়টি লক্ষ্য করেছি। 
আমাদের মুন্নি সাহা মস্তবড় সাংবাদিক। পৃথিবীর হেনো কোনো বিষয় নাই যে উনি সেই বিষয়ে সাংবাদিকতা করতে পিছপা হন। এটিএন নিউজ আওয়ার এক্সট্রা অনুষ্ঠানে যদি কেউ মুন্নী সাহা'র অনুষ্ঠান শোনেন, আপনি কি বলতে পারবেন, আপনি ঠিক তার কোন প্রশ্নটি মনে রাখতে পেরেছেন? আমি তো মুন্নী সাহা'র এ্যা এ্যা এ্যা উ উ উ ছাড়া কোনো সুনির্দিষ্ট বাক্য আজ পর্যন্ত উদ্ধার করতে পারিনি। 
পাশাপাশি আপনি যদি টিভিতে কোন বিষয়ে পাবলিক রিয়াকশন দেখেন, সেখানে দেখবেন- অনেক সাধারণ মানুষ আমাদের এসব বিখ্যাত সাংবাদিকদের চেয়েও অনেক গুছিয়ে আসল কথাটি খুব সংক্ষেপে বলতে পারছেন। তাহলে কি ধরে নেব বিখ্যাত টিখ্যাত কিছু না। ভুল করে সাংবাদিকতা পেশায় কিছু অপেশাদার অদক্ষ এবং অকর্মন্য মানুষ ঢুকে পড়েছে। বাইরে তাদের আগডুম বাগডুম শুনলে আপনার মনে হতে পারে মহা মহা বিশাল সাইজের সাংঘাতিক কোনো। এরা ঠিক সাংবাদিক নয়, সাংবাদিকতা পেশাটাকে এরা একদিকে নষ্ট করছে। আরেকদিকে এই পেশার সুনাম এবং ঐতিহ্য ধ্বংস করছে। 
আমরা কবে সেই সুদিন পাব যেদিন, টিভি'র সামনে বসলে অন্তঃত এ্যা এ্যা এ্যা উ উ উ শুনতে হবে না। গাছ পালা কাঁচা ঘরবাড়ি উপড়ে ফেলতে হবে না। প্রাণঘাতি ঘূর্ণিঝড়কে সাহেব বা তিনি বলতে হবে না।  


                    সর্বশেষ এডিট : ১৬ ই মে, ২০১৩  বিকাল ৫:২৫                

