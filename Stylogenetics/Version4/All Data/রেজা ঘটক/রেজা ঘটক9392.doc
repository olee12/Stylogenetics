বুকের রক্তে লেখা নাম, বাংলাদেশ




 
                        বুকের রক্তে লেখা নাম, বাংলাদেশ
মায়ের ভাষায় কথা বলার দাবি নিয়ে সেদিন মিছিলে ছিল আমার ভাই 
রফিক উদ্দিন আহমেদ, আবুল বরকত, আবদুল জব্বার, আবদুস সালাম
একুশে ফেব্রুয়ারি ঊনিশশত বাহান্ন সাল
১৪৪ ধারা জারী করেছিল নরপিচাশ নুরুল আমিন
মিছিলে পুলিশের গুলি...
বুকের তাজা রক্ত ঢেলে দিয়ে লুটিয়ে পড়ল রফিক, জব্বার, বরকত, সালাম
রাষ্ট্রভাষা বাংলা চাই, এক দফা এক দাবি...
তৈরি হল শহীদ মিনার, রফিক, জব্বার, বরকত, সালাম, লাল সালাম, লাল সালাম।
পরদিন বাইশে ফেব্রুয়ারি, লাগাতার ১৪৪ ধারা, লাগাতার পুলিশের গুলি...
নওয়াবপুরে মিছিলে গুলি, মাটিতে লুটিয়ে পড়ল শফিউর রহমান আর নয় বছরের ওহিউল্লাহ
শফিউর, ওহিউল্লাহ লাল সালাম, লাল সালাম।
বুকের রক্তে লেখা নাম, বাংলাদেশ, বাংলাদেশ...
 মায়ের ভাষায় কথা বলাতে বুকের রক্তে তোমরা গেয়ে গেলে গান
তোমাদের এই ঋণ কোনদিন শোধ হবে না...
যত দিন বাংলাদেশ থাকবে, যত দিন বাংলা ভাষা থাকবে
তত দিন আমার ভাইয়ের মুখে, আমার বোনের কণ্ঠে উচ্চারিত হবে
রফিক শফিক ওহিউল্লাহ, লাল সালাম, লাল সালাম
জব্বার বরকত আবদুস সালাম, লাল সালাম, লাল সালাম...
 হাসি মুখে তোমরা বলি দিলে প্রাণ
তোমাদের এ ঋণ কোন দিন শোধ হবে না...
 যখন বাংলায় কথা বলি, যখন বাংলা ভাষায় লিখি
যখন বাংলায় গাই গান, তোমরা সবাই হৃদয়ে চেতনায় ধমনিতে বেঁচে থাকো
তোমরা হেসে ওঠো ফসলের মাঠে, ছোট্ট শিশুর তুলতুলে গালে
তোমরা জেগে আছো মিছিলে মিছিলে আবহমানকাল ধরে
মিছিলের প্রতিটি পায়ের নাম ওহিউল্লাহ অথবা শফিউর
মিছিলের প্রতিটি মুষ্টিবদ্ধ হাতের নাম রফিক জব্বার বরকত সালাম
রক্ত দিয়ে কেনা ভাষা, রক্ত দিয়ে কেনা মানচিত্র
বুকের ভেতর তোমার একটি নাম, বাংলাদেশ...
 রাত পোহালে প্রভাত ফেরি, একুশে ফেব্রুয়ারি
আমি কী ভুলিতে পারি!
আমার ভাইয়ের রক্তে রাঙানো একুশে ফেব্রুয়ারি
কখনো কী ভুলিতে পারি!!
বুকের রক্তে লেখা নাম, বাংলাদেশ
তোমায় হাজার সালাম, হাজার সালাম...  
    

                    সর্বশেষ এডিট : ২০ শে ফেব্রুয়ারি, ২০১৩  রাত ১০:০১                

