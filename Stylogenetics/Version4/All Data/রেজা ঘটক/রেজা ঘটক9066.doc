কবি মহাদেব সাহা গুরুতর অসুস্থ_ অর্থের অভাবে চিকিৎসা ব্যহত। রাষ্ট্রীয় উদ্যোগে উন্নত চিকিৎসার প্রয়োজন।




 
                        বেশ কয়েক দিন ধরে কবি মহাদেব সাহা গুরুতর অসুস্থ। রাজধানী ঢাকা'র অ্যাপোলো হাসপাতালে চিকিৎসা নিচ্ছিলেন। কিন্তু অর্থের অভাবে সেই চিকিৎসা ঠিকমত নিতে পারছেন না। কবি মহাদেব সাহা বাংলা ভাষার একজন জনপ্রিয় কবি। তাঁর প্রেমের কবিতার দেশে ও বিদেশে অসংখ্য অনুরাগী ও গুনগ্রাহী রয়েছে। দেশে অসংখ্য প্রতিষ্ঠান, ফাউন্ডেশান, এনজিও, জিও, দৈনিক, টেলিভিশন, রেডিও, উদ্যোক্তা, আরএমজি, প্রাইভেট বিমান, প্রাইভেট হেলিকপ্টার, ক্লিনিক, হাসপাতাল রয়েছে। অনেকের হাজার হাজার কোটি টাকা আছে। অনেকের লাখ লাখ পরিবহণ আছে। অনেকের শত শত গার্মেন্টস আছে। কিন্তু একজন মহাদেব সাহা'র বাংলা কবিতা ছাড়া আর কিছু পাঠক ছাড়া তেমন কিছুই নেই। 
 কবি মহাদেব সাহা দৈনিক ইত্তেফাক পত্রিকায় সহকারী সম্পাদক হিসেবে কাজ করতেন। ওই পত্রিকারও অঢেল সম্পত্তি আছে বটে। কিন্তু কবি'র চিকিৎসা খরচে তারা কতোটা যত্নবান আমার জানা নেই। কবি মহাদেব সাহা'র বেশ কয়েকজন প্রকাশক আছেন। সেসব প্রকাশকরা কবি'র বই প্রকাশ করেছেন। তারা কবিকে কতোটা সহায়তা করছেন, তাও আমার জানা নেই। বাংলা একাডেমি'র একটা নিজস্ব ফান্ড আছে। সেই ফান্ড থেকে বাংলা একাডেমি পুরস্কার-প্রাপ্ত কোনো কবি-সাহিত্যিককে চিকিৎসা খরচ দেবার কথাও আমি কোনো দিন শুনিনি। কবি মহাদেব সাহা একজন বাংলা একাডেমি পুরস্কারপ্রাপ্ত কবি। 
 কবি মহাদেব সাহা পেয়েছেন একুশে পদক। পেয়েছেন জেবুন্নেসা মাহবুবুউলস্নাহ পুরস্কার। পেয়েছেন খালেকদাদ স্মৃতি পুরস্কার। পেয়েছেন আলাউল সাহিত্য পুরস্কার। পেয়েছেন সা'দাত আলী আকন্দ পুরস্কার। পেয়েছেন গুনীজন সম্মাননা পদক। এছাড়া ভারতের কলকাতা থেকে কবি মহাদেব সাহা পেয়েছেন বঙ্গবন্ধু পুরস্কার। এসব পদক ও পুরস্কার যিনি পেয়েছেন তিনি কবি মহাদেব সাহা। পুরস্কার ও পদক প্রাপ্তি ঘটেছে কেবলমাত্র বাংলা কবিতা লেখার কারণে। বাসাভাড়া আর রুটি-রোজগারের জন্য কবি মহাদেব সাহা দৈনিক ইত্তেফাকে একটা চাকরি করতেন। এর বাইরে তার শুধু লেখালেখি'র জগত। 
 বাংলাদেশে রাষ্ট্রীয় পদকপ্রাপ্ত গুনীমানুষের চিকিৎসা খরচ রাষ্ট্রের বহন করা উচিত বলে আমি ব্যক্তিগতভাবে মনে করি। বাংলাদেশে অনেক অনেক চোর, বাটপার, খুনি, ধর্ষক, কালোবাজারীরা রাষ্ট্রীয় খরচ লোপাট করেন। সেই সব হাজার হাজার কোটি টাকার হিসাব দেশের সাধারণ মানুষ জানেই না। অনেক লম্পট রাষ্ট্রের রাষ্ট্রীয় ব্যাংক থেকে হাজার হাজার কোটি টাকা আত্মসাৎ করেন। রাষ্ট্র সেই টাকা আদায় করতেও অনেক সময় ব্যর্থ। এমনকি স্বয়ং প্রধানমন্ত্রী'র রাষ্ট্রীয় সফরেও অসংখ্য দলবাজ আর অখ্যাত-কুখ্যাতদের সঙ্গে নিয়ে রাষ্ট্রীয় টাকার অপব্যয় করা হয়। আর একজন কবি মহাদেব সাহা স্রেফ টাকার অভাবে চিকিৎসা নিতে পারেন না, এটাই বাংলাদেশের বাস্তবতা। 
 ১৯৪৪ সালের ৫ আগস্ট কবি মহাদেব সাহা বগুড়ায় জন্মগ্রহন করেন। বগুড়ার ধুনট হাইস্কুল থেকে তিনি প্রবেশিকা পাস করেন। বগুড়ার সরকারী আজিজুল হক কলেজ থেকে তিনি উচ্চ মাধ্যমিক পাস করেন। একই কলেজ থেকে তিনি বাংলা সাহিত্যে বিএ (সম্মান) পাস করেন। রাজশাহী বিশ্বিবদ্যালয় থেকে তিনি বাংলা সাহিত্যে এমএ পাস করেন। কবি মহাদেব সাহা'র বয়স এখন ৬৯ বছর। বার্ধক্যসহ নানা জটিল দুরারোগ্য ব্যাধীতে তিনি আক্রান্ত এখন। বাংলাদেশের একজন জনপ্রিয় কবি এভাবে টাকার অভাবে চিকিৎসা না নিয়ে ধুকে ধুকে মারা যাবেন, এটা দেশের জন্য সত্যি সত্যিই কলংকের। কবি ও লেখক সমাজের জন্য তো এটা সবচেয়ে কষ্টের। রাষ্ট্রের এতো অনিয়মের মধ্যেও একজন কবি মহাদেব সাহা চিকিৎসার অভাবে এভাবে কষ্ট করতে করতে মারা যাবেন, এটা ভাবতে পারছি না। 
 শুনেছি, জাতীয় কবিতা পরিষদের পক্ষ থেকে কবি মহাদেব সাহা'র উন্নত চিকিৎসার জন্য বিদেশে আবেদন করা হয়েছে। কিন্তু সেই আবেদন এতো ঠিমেতালে এগোচ্ছে যে, ততোদিন কবি'র দেহে প্রাণ থাকলে বটে! আমরা চাই বাংলাভাষার একজন জনপ্রিয় ও বহুপ্রজ বর্ষীয়ান কবি মহাদেব সাহা'র উন্নত চিকিৎসা'র সকল দায়-দায়িত্ব রাষ্ট্র গ্রহন করুক। ব্যক্তি উদ্যোগে অনেকে হয়তো কবিকে সহায়তা করতে পারবেন, কিন্তু সেই টাকায় যথাযথ স্থানে যথার্থ চিকিৎসার সন্ধান পেতে পেতে কবি আরো অনেক দুর্ভোগ পোহাবেন। মাননীয় প্রধানমন্ত্রী আজ দেশে ফিরবেন। বাংলা সাহিত্যের একজন বর্ষিয়ান কবি'র যথাযথ চিকিৎসার ব্যাপারে তিনি খোঁজখবর নিবেন এবং উন্নত চিকিৎসার জন্য কবি মহাদেব সাহাকে বিদেশে সুচিকিৎসার জন্য সকল প্রয়োজনীয় ব্যবস্থার উদ্যোগ গ্রহন করবেন বলেই আমি বিশ্বাস করতে চাই। 
 আমরা কবি মহাদেব সাহা'র যথাযথ উন্নত চিকিৎসার জন্য সবার মানবিক দৃষ্টিকোন নিয়ে এগিয়ে আসা দেখতে চাই। কবি মহাদেব সাহা উন্নত চিকিৎসা নিয়ে সুস্থ হয়ে আবারো কলম হাতে কবিতার সঙ্গে বসবাস করুক, এটাই আমাদের চাওয়া। সবাই কবি মহাদেব সাহা'র জন্য আশির্বাদ করবেন।  
                            
                    সর্বশেষ এডিট : ৩০ শে সেপ্টেম্বর, ২০১৩  সকাল ৯:২৭                

