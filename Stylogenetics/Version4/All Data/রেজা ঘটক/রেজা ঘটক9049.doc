এবার নরেন্দ্র মোদি'র বয়স নিয়ে নতুন বিতর্ক!!!





                        ভারতের প্রধানমন্ত্রী নরেন্দ্র মোদির জন্মদিন আসলে কবে? গুজরাট বিশ্ববিদ্যালয়ের একটি নথি সংবাদমাধ্যমে ফাঁস হওয়ার পর তা নিয়ে নতুন করে বিতর্ক সৃষ্টি হয়েছে। ফাঁস হওয়া নথিতে তাঁর জন্মদিন ১৯৪৯ সালের ২৯শে আগস্ট বলে দেখানো হলেও সরকারিভাবে তাঁর জন্মদিন পরের বছরের সেপ্টেম্বরে। কিন্তু নরেন্দ্র মোদির নিজের হোমপেজে তাঁর জন্মদিন ১৭ সেপ্টেম্বর, ১৯৫০। প্রতি বছরের ১৭ সেপ্টেম্বর ভারতের সব টেলিভিশন চ্যানেলে প্রধানমন্ত্রীর জন্মদিন উপলক্ষে নানা অনুষ্ঠানও করা হয়ে থাকে। আর এ সবেরই ভিত্তি হল নরেন্দ্র মোদির সরকারি ওয়েবসাইটে তাঁর ঘোষিত জন্মদিন – ১৯৫০র ১৭ সেপ্টেম্বর।কিন্তু টাইমস অব ইন্ডিয়া দাবি করেছে, তাদের কাছে গুজরাট ইউনিভার্সিটির এমন একটি নথি হাতে এসেছে যেখানে দেখা যাচ্ছে নরেন্দ্র মোদি ১৯৮৩ সালে রাষ্ট্রবিজ্ঞানে এমএ ডিগ্রি পেয়েছেন ৬২ শতাংশেরও বেশি নম্বর পেয়ে। কিন্তু সেখানে তাঁর জন্মদিন হিসেবে উল্লেখ করা হয়েছে ১৯৪৯ সালের ২৯শে আগস্ট।কংগ্রেস নেতা ও দলের জাতীয় মুখপাত্র শক্তি সিং গোহিল বিবিসিকে বলেছেন, "নিজস্ব ওয়েবসাইট থেকে শুরু করে সর্বত্র মোদি ১৭ সেপ্টেম্বরকে নিজের জন্মদিন বলে দাবি করে এসেছেন। কিন্তু আমি স্টুডেন্ট রেজিস্টার ও তাঁর স্কুল ছাড়ার সময়কার যে সার্টিফিকেট পেয়েছি, তাতে বলা হচ্ছে তাঁর জন্মদিন ১৯৪৯ সালের ২৯শে আগস্ট। কেন এটা হবে? এ তো দিন, মাস, সাল, বয়স কিছুই মিলছে না!"এর পেছনে কোনও কারসাজি থাকতে পারে বলে অনেকে এখন সন্দেহ করছেন। কারণ গত সাত বছর ধরে নরেন্দ্র মোদির শিক্ষাগত যোগ্যতা নিয়ে গুজরাট সরকার বা বিশ্ববিদ্যালয়ে বহু প্রশ্ন জমা পড়লেও তার কোনও জবাব মেলেনি। ওদিকে ভারতের তথ্য কমিশনারের নির্দেশের পর গুজরাট ইউনিভার্সিটি জানিয়েছে তিনি প্রথম শ্রেণীতে এমএ পাস করেছিলেন। অথচ বছর দশ-বারো আগে মোদি নিজেই ‘রুবারু’ নামে এক টিভি অনুষ্ঠানে দেওয়া সাক্ষাৎকারে বলেছিলে, হাইস্কুলের পর তিনি আর পড়েননি।   

                    সর্বশেষ এডিট : ০২ রা মে, ২০১৬  রাত ১১:৫১                

