আপনি কী বিনা খরচে চন্দ্রে যেতে চান_ রেজা ঘটক




 
আপনি কী বিনা খরচে চন্দ্রে যেতে চান? রেজা ঘটকহঠাৎ কোন এক দৈব দুর্ঘটনায় পৃথিবীর সাতজন মানুষ একেবারে জীবনমরণ সমস্যার মুখোমুখি হল। জীবন বাঁচাতে তারা দৈব অশুভ শক্তির সাথে প্রাণপণ লড়াই করছেন। কিন্তু কিছুতেই তারা ওই দৈব অশুভ শক্তির সাথে লড়াইয়ে পেরে উঠছেন না। ঠিক সেই সময় ঘটনাস্থলে হাজির হলেন করুণাময়ী পরহিতৈষী সেবাব্রতী শর্তাবাহী দুর্গাময়ী নির্ভিক এক আকাশ দেবী। দৈব অশুভ শক্তির বিরুদ্ধে সেচ্ছায় বর্জ্রকঠিন দুর্দান্ত লড়াই করে তিনি ওই সাতজন মানুষের জীবন বাঁচালেন। বিপদ থেকে সদ্য উদ্ধার পাওয়া ওই সাতজন হতবিহ্বল মানুষকে এরপর এক কঠিন প্রস্তাব করলেন আকাশ দেবী। তিনি বললেন, এখন তোমাদের কাছে আমি সামান্য একটা জিনিস চাই, আর নিজেদের ভূতভবিষ্যৎ দুর্গতির আসু স্থায়ী নিরাপত্তা নিশ্চিত করার স্বার্থে ইচ্ছে করলে তোমরা তা দিতেই পারো। তবু দূরভবিষ্যতের নির্বোধ খচ্চরের মতো অদূরদর্শী অকর্মন্য কালোত্তীর্ণ তোমরা যদি তা দিতে না চাও, তাহলে এখন থেকে ঠিক ১০৫ বছর পরে আবারো তোমরা একই ধরনের জীবনমরণ সমস্যার মুখোমুখি হবে। আর তখন তোমাদের বাঁচানোর জন্য কেউ এগিয়ে আসবে না। প্রিয় পাঠক, বলতে হবে আকাশ দেবী ওই সাতজন মানুষের জীবন বাঁচিয়ে তাদের কাছে তখন কি অমন দূর্লভ বস্তু দাবী করেছিলেন? আর কেনইবা ওই সাতজন মানুষ জীবন বাঁচানোর পরেও অমন একজন পরোপকারী আকাশ দেবীর নিরহঙ্কার প্রলোভনে রাজী হয়নি? প্রিয় পাঠক, প্রশ্নের জবাবগুলো আপনারা শুধু মনে মনে ঠিক করতে পারলেই ঈশ্বরের একান্ত সচিব মিস্টার চিত্তগুপ্ত বাবুর মাধ্যমে আয়োজকদের দপ্তরে পৌঁছে যাবে। সঠিক জবাব দানকারীদের মধ্যে লটারি করে শ্রেষ্ঠ একজনের জন্য রয়েছে অত্যন্ত লোভনীয় একটা পুরস্কার। আগামী ২০১১ সালের ২১ শে জুলাই মার্কিন মহাকাশ কেন্দ্র নাসা চন্দ্রপৃষ্ঠে যে নভোযান পাঠাতে যাচ্ছে, পুরস্কার বিজয়ী বিনা খরচেই সেই নভোযানের একজন সৌভাগ্যবান নভোচারী হতে পারবেন। আপনাদের শুধু বলতে হবে আকাশদেবী আসলে ওই সাতজন মানুষের কাছে তখন কি চেয়েছিলেন? আর তারা-ইবা কেন তা দিতে রাজী হয়নি?   

