বাংলা একাডেমি সাহিত্য পুরস্কার ২০১৪ পেলেন ৭ জন





                        আজ ২৯ জানুয়ারি’২০১৫, বৃহস্পতিবার, বিকাল সোয়া চারটায় বাংলা একাডেমি সাহিত্য পুরস্কার ২০১৪ ঘোষণা করা হয়েছে। বাংলা একাডেমির ড. মুহম্মদ শহীদুল্লাহ্ ভবনের চতুর্থ তলার সভাকক্ষে এক সংবাদ সম্মেলনে বাংলা একাডেমির মহাপরিচালক শামসুজ্জামান খান ২০১৪ সালের বাংলা একাডেমি সাহিত্য পুরস্কার ঘোষণা করেন।পুরস্কারপ্রাপ্ত লেখকরা হলেন- কবিতায় শিহাব সরকার, কথাসাহিত্যে জাকির তালুকদার, প্রবন্ধে শান্তনু কায়সার, গবেষণায় ভূঁইয়া ইকবাল, মুক্তিযুদ্ধভিত্তিক সাহিত্যে আবু মোহাম্মদ দেলোয়ার হোসেন, ভ্রমণ সাহিত্যে মঈনুস সুলতান ও শিশুসাহিত্যে খালেক বিন জয়নুদ্দীন।মোট দশটি ক্যাটাগরিতে বাংলা একাডেমি সাহিত্য পুরস্কার দেওয়ার রেওয়াজ থাকলেও ২০১৪ সালের জন্য সাতটি ক্যাটাগরিতে পুরস্কার দেওয়া হয়েছে। তিনটি ক্যাটাগরিতে কোনো পুরস্কার দেওয়া হয়নি। অনুবাদ, নাটক এবং বিজ্ঞান-প্রযুক্তি ও পরিবেশ বিভাগে কাউকে পুরস্কার দেওয়া হয়নি। আগামী পহেলা ফেব্রুয়ারি  অমর একুশে গ্রন্থমেলা ও আন্তর্জাতিক সাহিত্য সম্মেলন ২০১৫-এর উদ্বোধন অনুষ্ঠানে প্রধানমন্ত্রী শেখ হাসিনা পুরস্কারপ্রাপ্ত লেখকদের হাতে পুরস্কার তুলে দেবেন। পাঁচ সদস্যের একটি জুরি বোর্ড বাংলা একাডেমি সাহিত্য পুরস্কার ২০১৪-এর মনোনয়ন প্রদান করেন। জুরিবোর্ডের সদস্যরা ছিলেন- রফিকুল ইসলাম, আবুল হাসনাত, সৈয়দ মনজুরুল ইসলাম, আসাদ চৌধুরী ও হায়াৎ মামুদ। পুরস্কারপ্রাপ্ত লেখকদের জন্য অভিনন্দন ও শুভেচ্ছা। 

