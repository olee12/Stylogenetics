ভোট আর সন্দেহ, দুয়ের মধ্যে কে বড়___





                        প্রিয় পাঠক,
 রাত পোহালে ভোট। কার হাতে কতো টাকার নোট? আমরা জানি না। আমরা জানি না, পিছনের দরজার চাবির কার কাছে কয়টা ডুপলিকেট! আমরা জানি না, বড় ভাইয়ের আর্শিবাদ এবার কার দিকে। আমরা এও জানি না, আমরা যাকে ভোট দিচ্ছি, সে আদৌ জিতবে কিনা! তবু আমরা ভোট কেন্দ্রে যাবো, নাগরিক অধিকার প্রয়োগ করবো। আর বছর বছর দেখবো, যাদের বসাচ্ছি পার্লামেন্টে, ওনারা গাদা-গাদা রেকর্ড করছেন, পত্রিকার নিউজ হচ্ছেন, কিছু জীবন নাটকের মঞ্চায়ন হবে, আবার বছর ঘুরে নির্বাচন। আর আমরা পাবলিক সাফারার। আর কতো? 
 ২৯ ডিসেম্বর ২০০৮ , সোমবার ৯ম জাতীয় সংসদ নির্বাচনের দিনে বাংলাদেশের বয়স ৩৭ বছর ১৩ দিন। এতোগুলো বছরে আমরা পারিনি কিভাবে আমরা বাংলাদেশকে পরিচালনা করবো। কিভাবে আমাদের সরকার পরিচালিত হবে। কিভাবে আমরা কর প্রদান করবো, কে কতোটুকু কিভাবে করবো। আমাদের বিদেশ নীতি কি হবে? আমাদের আমদানি-রপ্তানি নীতি কি হবে? আমাদের শিক্ষা পদ্ধতি কি হবে? আমাদের ট্রাফিক আইন কি হবে, কিভাবে বাস্তবায়ন হবে? আমাদের পুলিশের কাজ কিকি? আমাদের বিএসটিআই কি করবে? কিম্বা আমরা কোন সরকার পদ্ধতিতে পরিচালিত হবো?
 অথচ, আমাদের আইন আছে, আদালত আছে, কিন্তু বিচার নেই। আমাদের রাষ্ট্রযন্ত্রের কোন অঙ্গের কোন সুনির্দিষ্ট নিয়ম-নীতি নেই। আছে সন্ত্রাস, আছে দুর্নীতি, আছে কালো টাকা, আছে কালো ধোয়া, আছে ঘুষ, আছে পুস, আছে দখল, আছে বেদখল। আছে বিদেশি ব্যাংকে টাকা। আছে নোবেল পুরস্কার, আছে ইউনিকল। আছে সিমেন্স, আছে চোরাচালান, আছে ক্ষুধা, আছে অভাব, আছে বন্যা, আছে সাইক্লোন। আছে বিদেশি সাহায্য, আছে ত্রাণলুট, আছে হরতাল, আছে প্রোটোকল, আছে ভিআইপি, আছে যানজট। আর আছে পাবলিকের নিত্য সাফারার।
 বাংলাদেশ বলতে এখন একটি ব্যর্থ রাষ্ট্র কাঠামোর চিত্র। বাংলাদেশ বলতে একটি দুর্নীতিতে চ্যাম্পিয়ন রাষ্ট্র। বাংলাদেশ বলতে একটি বন্যা, মঙ্গা, সাইক্লোন, নদীভাঙ্গন, দরিদ্র অপুষ্টি-ক্ষুধা জর্জরিত রাষ্ট্র। বাংলাদেশ বলতে একটি তলাবিহিন ঝুড়ি। বাংলাদেশ বলতে একটি ১৭ কোটি মানুষের দেশ। বাংলাদেশ বলতে ৮ কোটি ১০ লক্ষ ৫৮ হাজার ৬৯৮জন ভোটার। বাংলদেশ বলতে ৩৪ কোটি হাত। 
 শাসন আর শোষণ, লুট আর নির্যাতন, ভোট আর কারচুপি, হত্যা আর ক্রোস-ফায়ার। মাঝে-মধ্যে যৌথবাহিনি হায়ার। বাংলাদেশ বলতে এখনো একটি দুঃসপ্নের ভিতর দিয়ে হাঁটা। একটি অনিশ্চয়তার নাম এখনো বাংলাদেশ। 
 অথচ, আমরা বাংলাদেশ হিসাবে যা চেয়েছিলাম, আজকের বাংলাদেশ কিন্তু মোটেও সেটি নয়। আজকের বাংলাদেশ আমাদের পরিচিত নয়। আজকের বাংলাদেশকে আমরা চিনতে পারি না। অথচ, আমরা স্বপ্নে যে বাংলাদেশ লালন করি, বুকের ভিতর যে বাংলাদেশ কথা বলে, লাল-সবুজের পতাকায় যে শপথ, ভালোবাসা, গাঢ় প্রাণের টান, তার সাথে আজকের বাংলাদেশের কোনো মিল নেই। আমরা খেই হারিয়ে ফেলি। আমাদের দম বন্ধ হয়ে যায়। আমাদের জন্য মৃত্যু অপেক্ষা করে। আমরা মরে যাই। আমরা খুব সহজে আবার মৃত্যুর কথাও ভুলে যাই। এক অদ্ভুত উটের পিঠে চলছে আমাদের যাত্রা, আর আমরা কেবল পথহীন, গতিহীন, অচেনা এক দুর্গম পথে হাঁটছি। প্রিয় বাংলাদেশ।  কি কি চাও তুমি? কি কি পাও!
 ২০০৯ সাল তুমি কি দিয়ে শুরু করবে? প্রিয় বাংলাদেশ, তুমি কি চাও, আমি আরো দুঃস্বপ্ন দেখার ভয়ে না ঘুমিয়ে থাকি? তুমি কি চাও নিরাপত্তা-হীনতার ভয়ে আমি অনিশ্চয়তার ভিতর থাকি? তুমি কি চাও নির্যাতনের ভয়ে আমি তোমাকে ছেড়ে পালাই? তুমি কি চাও না খেয়ে না পেয়ে এই শীতের মধ্যেও আমি ফুটপথে শুয়ে থাকি? প্রিয় বাংলাদেশ, তুমি বল, আমি ভোটের পরে কি কি পাবো? প্রিয় বাংলাদেশ, তুমি বল, ভোটের পরে আমি নতুন বছরটা কিভাবে কাটাবো? কাকে নিয়ে, কি কি নিয়ে কাটাবো? 
 প্রিয় বাংলাদেশ, তোমার চেয়ে আমি বয়সে ১ বছর ৭ মাস ২৫ দিনের বড়। তোমার সব উত্থান-পতন আমার চোখে দেখা। আমার চোখ তোমাকে আর কতো অসহায় দেখবে? আর কতো? আর কতো ক্ষত-বিক্ষত হবে তুমি? আর কতো পরীক্ষা তোমার বাকি? আর কতো তোমায় নিয়ে এমন করে থাকি? আর কতো? আর কতো শ্বাসত রাত্রির বুকে এমনি সূর্যোদয়? বড় ভয়, বড় ভয়।।
 

                    সর্বশেষ এডিট : ২৯ শে ডিসেম্বর, ২০০৮  রাত ১:৪৪                

