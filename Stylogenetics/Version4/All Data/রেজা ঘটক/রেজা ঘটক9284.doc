বই পড়ায় পুলিশের আগ্রহ এবং আমার উদ্দ্যোগ





                        গত ২৮শে ফেব্রিয়ারি ছিল অমর একুশে বইমেলার শেষ দিন। ওই দিন বিকাল ৩:০০টায় বাংলা একাডেমীতে যাবার পর প্রথমে যাই দোতলায়  মোরশেদ ভাইয়ের (আনোয়ার মোরশেদ) রুমে। গিয়ে দেখি মোরশেদ ভাইয়ের সামনে দুজন লোক বসে আছেন। একজন বাংলাদেশ পুলিশের স্বনামধন্য অফিসার, যিনি আগের দিন আমাকে প্রথমে এ্যারেস্ট এবং পরে ছেড়ে দিয়েছিলেন। উনি ওইদিন ড্রেসআপ ছিলেন। ওনার পাশে আরেকজন সিভিল ড্রেসে। দেখা হওয়া মাত্র জানতে চাইলেন কবি ভাই ক্যামুন আছেন। আমি বললাম ভালো। আপনি কেমন আছেন? উনি জবাব দিলেন- ভালো আছি। এরপর আমি মোরশেদ ভাইকে উদ্দেশ্য করে বললাম- গতকাল ওনারা আমাকে এ্যারেস্ট করেছিলেন আবার ২৬ মিনিট পর ছেড়ে দিয়েছিলেন। ওই বিষয়ে আজ আমি জামান ভাইকে লিখিতভাবে রিপোর্ট করতে চাই। আমার জানার বিষয় অমর একুশে বই মেলায় পুলিশ ঢুকবে নাকি লেখক-প্রকাশক-রা ঢুকবে? বই মেলায় আসলে কারা ঢুকবে? আর বই মেলা কাদের জন্য আয়োজন করা ইত্যাদি। পুলিশ অফিসার আমার কথায় কি কিঞ্চিত কিংকর্তব্যবিমুঢ়! তিনি হেসে আমার কাছে আবার জানতে চাইলেন- রাতে কেমন ঘুম হয়েছে? জবাবে বললাম- খুবই ভালো। পুলিশে ধরলে মনে হয় ভালো ঘুম হয়! গতকালকের ঘটনার জন্য এরপর উনি দুঃখ প্রকাশ করলেন এবং পাশে বসা সিভিল ড্রেসের লোকটার সাথে আমার পরিচয় করিয়ে দিলেন। উনি একজন ওসি। খুব ভালো। আমি হাত বাড়িয়ে তার সাথে হ্যান্ডসেক করলাম। আর বললাম- গতরাতে আপনাদের উপর ২৬ পাতা লিখে ফেলেছি। আগামী বই মেলায় আপনারা ওটা বই আকারে পাবেন। ওনারা খুব শব্দ করে হাসলেন। আর গতকালকের সিভিল ড্রেসের পুলিশ অফিসার বললেন- আমি আপনার ওই বইটার অবশ্যই একটা কপি কিনবো। আমাদের আড্ডা প্রায় জমে উঠেছে। মোরশেদ ভাই জানতে চাইলেন কী খাবা? বললাম- কফি আর সিখারেট। আর ওনারা মোরশেদ ভাইয়ের টেবিলে লাঞ্চ সারলেন। কথায় কথায় আমি বললাম- গোটা বই মেলায় আপনাদের যে কজন বাংলা একাডেমীতে ডিউটি করেছেন- রোজ সবাই যদি একটা করে বই পড়ার অভ্যাস করতেন, খুবই ভালো হতো। বাট, আপনারা লেখক, কবি, সাহিত্যিক, প্রকাশকদের ঠেঙ্গিয়ে বেড়ালেন। আপনারা বই পড়ার অভ্যাস করলে বই মেলাটা আরো জমতো। নয়া পরিচিত হওয়া ওসি সাহেব বললেন- আমরা তো বই পড়তে চাই। কিন্তু আমাদের কে বই দেবে?বললাম- বই পড়ায় সত্যিই যদি আপনাদের আগ্রহ থাকে তাহলে আজই আপনাদের হাতে বই তুলে দেওয়া হবে। মোরশেদ ভাই যোগ করলেন এটা কিন্তু খুব ভালো আইডিয়া রেজা। ঠিক ওই সময়ে সেখানে প্রবেশ করলেন গণি ভাই। বাংলাদেশের একজন স্বনামধন্য প্রকাশক ওসমান গণি। গণি ভাইকে বললাম- চলেন গণি ভাই, পুলিশের জন্য কিছু বই সংগ্রহ করি। ওনাদেরকেও সঙ্গে থাকার অনুরোধ করলাম। গণি ভাই ভীষণ ব্যস্ত মানুষ হলেও আমার আর মোরশেদ ভাইয়ের রিকোয়েস্ট ফেলতে পারলেন না। তারপর আমরা বই মেলা থেকে ওনাদের সঙ্গে নিয়ে পুলিশের জন্য বই সংগ্রহ অভিযান শুরু করলাম। আমি বেশ পুলকিত যে এই একই পুলিশ গতকাল আমার সঙ্গে কী আচরণই না করেছিল। আর পরদিন তাদের হাতে বই ধরিয়ে দিতে পারলাম। ঘণ্টা দুই ওই কাজে সময় দেবার পর দেখলাম গণি ভাই বেশ এনজয় করছেন। আমি গণি ভাইকে বললাম আমার খুব জরুরী একটা কাজে পল্টন যেতে হবে। আপনি ওনাদের জন্য বই সংগ্রহ করতে থাকুন। পুনরায় সন্ধ্যায় মেলায় ফিরে জানতে পারি- প্রায় ২৫০ বই সংগৃহীত হয়েছে। পুলিশ অফিসার আমাকে ওনার বাড়ি নেত্রকোনায় যাবার নিমন্ত্রন দিলেন। জবাবে বললাম- তাইতো বলি- আপনি কেনো বই পড়ায় এতো আগ্রহী! আমার অনেক বন্ধু আছে নেত্রকোনায়। দুজনকে আপনি চিনবেন। ওনারা সিনিয়র- কবি নির্মলেন্দু গুন আর হুমায়ুন আহমেদ। আমার খুব কাছের বন্ধু কবি মাহবুব কবীর, মাহমুদ সীমান্ত, কমল, আর গ্রেটার ময়মনসিংহ বললে- প্রচুর। মুজিব মেহদী, অতনু তিয়াস, সিদ্ধার্ত টিপুকেও ময়মনসিংহ ধরা যায়। আর সোমেশ্বরী নদী, ব্রহ্মপুত্র নদ, গাড়ো পাহাড় ওরাও আমার খুব ভালো বন্ধু। শুনে পুলিশ অফিসার হো হো করে হেসে ওঠেন। আগামী বই মেলায় পুলিশকে আরো বই দিতে হবে। আমি লিখছি, বন্ধুদেরকেও লিখতে বলবো। পুলিশকে বই পড়ায় আগ্রহী করতে পারলে আমাদের-ই লাভ হবে বেশি। ..........................................  চলবে।।   
                    
