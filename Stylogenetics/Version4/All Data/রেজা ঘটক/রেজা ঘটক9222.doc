!! বিপ্লবী কবি বেলাল মোহাম্মদ এখন শুধুই স্মৃতি !! 





                        ২০১২ সালের ৯ মার্চ। সোমবার। বাংলা একাডেমী'র মাহবুব ভাই (গল্পকার মাহবুব আজাদ)-এর নের্তৃত্বে বকুল আপা, আমার বউ মায়া আর আমি উত্তরা গেলাম। উদ্দেশ্য, সারাদিন মাহবুব ভাইয়ের এক বন্ধু'র বাসায় (এই মুহূর্তে নামটি মনে পড়ছে না বলে দুঃখিত) সারাদিন আমরা কবি বেলাল মোহাম্মদের সঙ্গে আড্ডা দেবো। একেবারে ঘরোয়া আড্ডা। তো, আমরা উত্তরা সেই ঠিকানায় পৌঁছাতে প্রায় দুপুর বারোটা বাজলো। গিয়ে দেখি, মাহবুব ভাইয়ের সেই বন্ধু'র বাসায় ভরপুর আড্ডা চলছে। আমাদের মতো আরো অনেকে সেই আড্ডায় আগেই সামিল হয়েছেন। কবি বেলাল মোহাম্মদের সঙ্গে ওটাই ছিল আমার প্রথম ও একমাত্র আড্ডা। আর সেই আড্ডার অন্যতম আয়োজক হিসেবে মাহবুব ভাই ও তার বন্ধুর প্রতিও আমি কৃতজ্ঞ। ২০১২ সালের ফেব্রুয়ারি'র অমর একুশে বইমেলায় আমার প্রথম উপন্যাস 'মা' প্রকাশিত হয়েছিল। বাসায় তখন পর্যন্ত একমাত্র কপি অবশিষ্ট ছিল। 'মা' উপন্যাসের সেই কপিটি আমি কবি বেলাল মোহাম্মদের জন্য সঙ্গে নিলাম। মাহবুব ভাই আর বকুল আপা'র জন্য বইয়ের কপি নেই নি বলে উত্তরা যাবার সারা পথ মাহবুব ভাই নানান খোটা দিলেন। কবি বেলাল মোহাম্মদকে আমার 'মা' উপন্যাসটি হাতে হাতে তুলে দেবার পেছনে একটি কারণ আছে। আমার 'মা' উপন্যাসে 'মুক্তিযুদ্ধের উপর' একটি অধ্যায় আছে। সেই অধ্যায়ে কবি বেলাল মোহাম্মদের স্বাধীণ বাংলা বেতার কেন্দ্রের অনেক কথাবার্তাও আছে। বিভিন্ন বই-পুস্তক, ইন্টারনেট, মুক্তিযুদ্ধের দলিলপত্র এবং কবি বেলাল মোহাম্মদের সঙ্গে ই-মেইল যোগাযোগের মাধ্যমে প্রাপ্ত তথ্যের একটি চিত্র সেখানে আছে। সেই তথ্যগুলো নিয়ে বেলাল ভাইয়ের সঙ্গে আরো কথা বলে বিষয়টি আরো সঠিক ও সুস্পষ্ট করার প্রয়াস আমার মনে মনে ছিল। সেদিনের সেই আড্ডায় যা আমার কাছে আরো পরিষ্কার হয়েছিল। কবি বেলাল মোহাম্মদের কাছ থেকে সেদিনের আড্ডায় বাংলাদেশের ইতিহাসের একেবারের সূচনা লগ্নের যে বিষয়গুলো আমরা শুনেছিলাম তা মোটামুটি এরকম- বঙ্গবন্ধু শেখ মুজিবুর রহমান ধানমন্ডির বাসা থেকে ২৫ শে মার্চ ১৯৭১ সালে পাকিস্তান সেনাদের হাতে গ্রেফতার হওয়ার আগে ইপিআর-এর ওয়ারলেসের মাধ্যমে বাংলাদেশের স্বাধীনতা ঘোষণা করেন। ঘড়ি'র কাঁটার হিসেবে তখন ২৬ মার্চ ১৯৭১। বঙ্গবন্ধু'র স্বাধীনতার ঘোষণার সেই ওয়ারলেস বার্তাটি ছিল এরকম- ''Today Bangladesh is a sovereign and independent country. On Thursday night, West Pakistani armed forces suddenly attacked the police barracks at Razarbagh and the EPR headquarters at Pilkhana in Dhaka. Many innocent and unarmed have been killed in Dhaka city and other places of Bangladesh. Violent clashes between E.P.R. and Police on the one hand and the armed forces of Pakistan on the other, are going on. The Bengalis are fighting the enemy with great courage for an independent Bangladesh. May Allah aid us in our fight for freedom. Joy Bangla.''বঙ্গবন্ধু'র স্বাধীনতার ঘোষণাটি টেলিগ্রাম বার্তার মাধ্যমে চট্টগ্রাম কয়েকজন ছাত্রের কাছে পৌঁছায়। ছাত্ররা ওই বার্তাটি অনুবাদের জন্য নিয়ে যান ডক্টর মানজুলা আনোয়ার সাহেবের কাছে। ডক্টর আনোয়ার তার বার্তাটি অনুবাদ করেন। ছাত্ররা সেটি চট্টগ্রামের আগ্রাবাদের রেডিও স্টেশানে নিয়ে যায় প্রচার করার জন্য। কিন্তু পাক উচ্চ অথরিটির পারমিশানের অভাবে সেটি তখন প্রচার করা সম্ভব হয়নি। তখন ছাত্ররা সেই অনুবাদ বার্তা চট্টগ্রামের প্রধান প্রধান সড়কে মাইকিং করেন। কবি বেলাল মোহাম্মদ তখন চট্টগ্রাম বেতারের স্ক্রিপ্ট রাইটার। ঢাকার গণ্ডগোলের খবর শোনার পর সকালে আর তিনি আগ্রাবাদের অফিসে যান নি। তিনি তখন ছিলেন এনায়েতগঞ্জে ডা. শফির বাড়িতে। সেখান থেকে গেলেন জহুরা মার্কেটে আওয়ামী লীগের অফিসে। সেখানে কিছু তরুণরা মিলে একটি গাড়ির ব্যবস্থা করলেন। ক্যাপ্টেন রফিকুল ইসলামের সঙ্গে দেখা করলেন। কালুরঘাটে বিকল্প একটি রেডিও স্টেশান চালু করবেন বলে জানালেন। সেটি পাহারা দেবার জন্য ক্যাপ্টেন রফিকুল ইসলামের কাছে সহযোগিতা চাইলেন। ক্যাপ্টেন রফিক বললেন, 'আপনারা রেডিও স্টেশান চালু করেন। আমি পাহারার ব্যবস্থা করছি।' কালুরঘাটে রেডিও স্টেশান চালু'র কাজ তখন এগিয়ে চলছে। আবুল কাশেম সন্দীপ তখন চট্টগ্রামের একটা কলেজে পড়াতেন। মাঝেমাঝে ফ্যামিলি মেম্বারের মতো থাকতেন কবি বেলাল মোহাম্মদের সঙ্গে। তিনি চট্টগ্রাম বেতারের কেউ নন। আবুল কাশেম সন্দীপ, বেতারের জুনিয়র অফিসার আবদুল্লাহ আল ফারুক, সুলতান আলাউন, মাহমুদ হোসেন, কবি আবদুস ছালাম, রাজনৈতিক ব্যক্তিত্ব আওয়ামী লীগের এম.এ. হান্নান, বেতারের ইঞ্জিনয়ার বিভাগের কর্মী আমিনুর রহমান এবং বেলাল মোহাম্মদ এঁরা সবাই মিলে সন্ধ্যা ৭টা ৪০ মিনিটের দিকে রেডিও অন করতে সক্ষম হলেন। তখন বঙ্গবন্ধু'র তারবার্তাটির অনুবাদ কপি প্রচার করতে লাগলেন। রাত সাড়ে নয়টা পর্যন্ত কিছুক্ষণ পরপর বঙ্গবন্ধু'র সেই তারবার্তার অনুবাদ কপি প্রচার করেন। ওই সময় বাবর ও সোয়াত জাহাজ থেকে অস্ত্র খালাসের কাজে মেজর জিয়া হেড কোয়ার্টারের বাইরে অবস্থান করছিলেন। ২৬ শে মার্চ রাতে পরিস্থিতি অবজার্ভ করার জন্য মেজর জিয়া তখন পটিয়ায় অবস্থান করছিলেন। কবি বেলাল মোহাম্মদকে তাঁর এক বন্ধু টেলিফোনে জানালেন যে ক্যাপ্টেন রফিকের চেয়েও উচ্চ পদের একজন বাঙালি আর্মি অফিসার পটিয়ায় অবস্থান করছেন। ২৭ শে মার্চ সকালে কবি বেলাল মোহাম্মদ পটিয়ায় গিয়ে তাঁর পরিচিত মানিক দারোগার মাধ্যমে মেজর জিয়াকে কালুরঘাট অস্থায়ী বেতার কেন্দ্রের খবর জানালেন। মেজর জিয়া তখন রেডিও স্টেশান পাহারা দেবার জন্য সৈন্যদের আগে পাঠিয়ে দিলেন। আর একটা জিপে মেজর জিয়া নিজেও রওনা দিলেন। পেছন পেছন কবি বেলাল মোহাম্মদের গাড়িও কালুরঘাট পৌঁছালো।২৭ শে মার্চ সন্ধ্যা ৭টা ৪৫ মিনিটে মেজর জিয়া কালুরঘাট অস্থায়ী বেতার কেন্দ্র থেকে বঙ্গবন্ধুর নামে আরেকটি ঘোষণা দেন- “আই মেজর জিয়া অন বিহাফ অব আওয়ার গ্রেট ন্যাশনাল লিডার বঙ্গবন্ধু শেখ মজিবুর রহমান ডু হেয়ার বাই ডিক্লেয়ার ইন্ডিপেনডেন্স অব বাংলাদেশ।”  তার আগে কয়েকবার এনাউন্স করা হয় যে, মেজর জিয়াউর রহমান একটি জরুরী ঘোষণা দেবেন। মেজর জিয়া তখন বলেছিলেন, জিয়াউর রহমান না বলে শুধু মেজর জিয়া বলার জন্য। আবদুল্লাহ আল ফারুকের কণ্ঠস্বর ভালো। তাই মেজর জিয়ার ঘোষণাটি পরে তিনি আবার পাঠ করতে লাগলেন।পরিদন ২৮ শে মার্চ মেজর জিয়া আরেকটি ভাষণ লিখে আনেন। সেখানে তিনি নিজেকে রিপাবলিকের টেমপোরারি হেড উল্লেখ করেছিলেন। মেজর জিয়া'র ২৮ শে মার্চ ১৯৭১ সালের সেই ঘোষণাটি ছিল এরকম- ''This is Shadhin Bangla Betar Kendro. I, Major Ziaur Rahman, at the direction of Bangobondhu Sheikh Mujibur Rahman, hereby declare that the independent People's Republic of Bangladesh has been established. At his direction, I have taken command as the temporary Head of the Republic. In the name of Sheikh Mujibur Rahman, I call upon all Bengalis to rise against the attack by the West Pakistani Army. We shall fight to the last to free our Motherland. By the grace of Allah, victory is ours. Joy Bangla.''সারা দিনের সেই আড্ডায় যে জিনিসটি আমার কাছে পরিস্কার হয়েছিল, সেটি হল, কবি বেলাল মোহাম্মদ দাবী করেছিলেন যে, বঙ্গবন্ধু ১৯৭১ সালে ৭ মার্চ আসলে স্বাধীনতা যুদ্ধের জন্য সবাইকে প্রস্তুত হবার আহবান জানিয়েছিলেন। তখন থেকেই আসলে তৎকালীন গোটা পূর্ব-পাকিস্তানে বঙ্গবন্ধু একক নেতা এবং 'জয় বাংলা' মুক্তির স্লোগান হিসেবে সবার কাছেই প্রতিষ্ঠিত হয়েছিল। ২৫ শে মার্চ রাতে পাকসেনাদের পরিচালিত অপারেশান সার্চ-লাইটের মাধ্যমে আনুষ্ঠানিক যুদ্ধ শুরু হয়েছিল। যদি বঙ্গবন্ধু গ্রেফতারের আগে ইপিআর-এর ওয়ালেসের মাধ্যমে স্বাধীনতা ঘোষণা দিতে নাও পারতেন, তবুও পাকিস্তানের বিরুদ্ধে যুদ্ধ হতো। আর তা বঙ্গবন্ধুকে একক নেতা মেনেই হতো। মেজর জিয়াকে দিয়ে আমরা যে ঘোষণাটি দেবার জন্য অনুরোধ করেছিলাম, সেটা বরং সেই সময়ে মানুষের মনে সাহস জুগিয়েছিল যে, আমাদের দলেও কিছু প্রশিক্ষিত বাঙালি আর্মি আছে। কবি বেলাল মোহাম্মদ বলেছিলেন যে, আমরা সবাই আসলে স্বাধীনতার ঘোষণাটির বিভিন্ন পর্যায়ে বিভিন্ন রকম প্রচারপত্রের মতো পাঠ করেছিলাম যাতে মুক্তিযোদ্ধারা সবাই উদ্ধুদ্ধ হতে সাহস পায়। আর সেই বেতার ঘোষণা পাঠকদের বা বেতার ঘোষকদের হিসেব ধরলে বলতে হয় যে, মেজর জিয়া'র সিরিয়াল হবে ৯। কারণ, এর আগে আমরা অন্তঃত ৮ জন সেই ঘোষণা পাঠ করেছিলাম। মেজর জিয়া তার জীবদ্দশায় কখনো নিজেকে বাংলাদেশের স্বাধীনতার ঘোষক দাবি করেন নি। ১৯৭৫ সালের ১৫ আগস্টের পট পরিবর্তনের পরেও তিনি সেই দাবী কখনো করেননি। কিন্তু আরো পরে এসে মেজর জিয়ার দল বিএনপি জিয়াকে স্বাধীনতার ঘোষক বানাতে চাইছে। যা সত্যি সত্যিই দুঃখজনক। আর তিনি কালুরঘাট এসেছিলেন ২৭ তারিখ। আর ২৭ ও ২৮ তারিখ দুইটি ভিন্ন ঘোষণা পাঠ করেছিলেন। উত্তরা থেকে আড্ডা শেষে ফেরার পথে আমার বারবার মনে পড়েছিল আবুল কাশেম সন্দীপ সাহেবের কথা। ১৯৯৩ বা '৯৪ সালের দিকে ধানমন্ডি'র গণ উন্নয়ন গ্রন্থাগারে একটি আলোচনা অনুষ্ঠানে মুক্তিযুদ্ধের দুই বীরসেনানী এয়ার ভাইস মার্শাল (অবসর) একে খোন্দকার (বর্তমান পরিকল্পনা মন্ত্রী) ও স্বাধীন বাংলা বেতার কেন্দ্রের আবুল কাশেম সন্দীপ সাহেবকে একসঙ্গে পেয়েছিলাম। অনুষ্ঠানে শ্রোতাদের অনেক প্রশ্নের সরাসরি জবাব দিচ্ছিলেন তাঁরা। আমি তখন আবুল কাশেম সন্দীপ সাহেবকে কালুরঘাট স্বাধীন বেতার কেন্দ্র স্থাপন ও স্বাধীনতার ঘোষণা পাঠ সংক্রান্ত বেশ কয়েকটি প্রশ্ন করেছিলাম। আমার প্রশ্ন ছিল, স্বাধীন বাংলা বেতার কেন্দ্রের প্রথম কণ্ঠস্বরটি কার ছিল? জবাবে আবুল কাশেম সন্দীপ সাহেব বলেছিলেন, আমরা তো চেষ্টা করে কোনোভাবেই রেডিও চালু করতে পারছিলাম না। আমাদের সঙ্গে দুই জন রেডিও'র ইঞ্জিনিয়ারিং বিভাগের কর্মী ছিল। তারা কেউ আসলে তেমন ইঞ্জিনিয়ার না। আমাদের যেসব যন্ত্রপাতি লাগবে তারা আগ্রাবাদ থেকে তা খুলে এনেছিলেন। কিন্তু তা মেরামত করে রেডিও অন করা যাচ্ছিলো না। তখন আমাদের যে ঠ্যালা গাড়ির চালক ছিল, ও বললো, আমি লাগাতে পারবো। আমরা অবাক হয়ে জিজ্ঞেস করেছিলাম, তুই কেমনে পারবি? ঠ্যালা চালক বলেছিল, আপনারা যন্ত্রগুলো খোলার সময়ে আমি খেয়াল করেছি। তো ওকে একবার সুযোগ দেওয়া হল। ছেলেটি কিন্তু ঠিকঠাক যন্ত্রগুলো লাগাতে পেরেছিল। আমরা 'হ্যালো হ্যালো' বলে বারবার পরীক্ষা করছিলাম। কিন্তু কিছুই হয় না। পরে ওই ঠ্যালা চালককে বলেছিলাম, তুই চেষ্টা কর। তো ওর চেষ্টায় কাজ হলো। একটা কুকুর ওই সময় পাশ থেকে ডেকে উঠেছিল। আমরা কুকুরের কণ্ঠস্বরটি রেডিওতে শুনতে পেয়ে দৌড়ে সবাই আবার যন্ত্রের কাছে এসেছিলাম। সেই হিসেবে সেই কুকুরটি আসলে প্রথম কণ্ঠস্বর স্বাধীন বাংলা বেতারের বলে সন্দীপ সাহেব হেসে উঠেছিলেন। আর মেজর জিয়া'র ব্যাপারে আবুল কাশেম সন্দীপ সাহেবের বক্তব্যের সঙ্গে কবি বেলাল মোহাম্মদের বক্তব্য পুরোপুরি মিলে যায়। মেজর জিয়া ২৭ ও ২৮ তারিখ দুটি আলাদা ঘোষণা দিয়েছিলেন। আবুল কাশেম সন্দীপ দাবী করেছিলেন যে, ২৮ তারিখে যখন মেজর জিয়া ঘোষণাটি একটু অদল বদল করেছিলেন, তখন আমি তাঁকে বাধা দিয়েছিলাম, তখন তিনি আমাকে বলেছিলেন, 'ডোন্ট টক'। তখন তো বুঝি নি, এই লোক একদিন বাংলাদেশের রাষ্ট্রপতি হয়ে যাবেন। কিন্তু তাঁর সঙ্গে তর্ক করার মুহূর্তের সেই 'ডোন্ট টক' শব্দ দুটি আমার এখনো মনে আছে। 

