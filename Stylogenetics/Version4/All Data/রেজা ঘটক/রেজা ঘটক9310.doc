বইমেলার ডায়েরি (৭ ফেব্রুয়ারি ২০১৫)!!!





                        ৭ ফেব্রুয়ারি ২০১৫, শনিবার। বইয়ের কভার নিয়ে সারাদিন এক অস্বস্থিতে ভুগলাম। কিন্তু কোনো সুরাহা হল না। বইমেলার উদ্যানে ঢুকে প্রথম গেলাম পাঠসূত্রের স্টলে। পাঠসূত্রের নির্বাহী প্রকাশক তনুজাদি জানালেন, আলফ্রেড খোকন-এর 'মধু বৃক্ষ প্রতারণা বিষ' নতুন করে ছাপা হচ্ছে। ছাপা হলেই নন্দন স্টলের জন্য কপি পাওয়া যাবে। ফোন করে খোকনকে তা জানালাম। বাংলা একাডেমি প্রাঙ্গনে এসে লিটল ম্যাগ চত্বরে নন্দনের বুক স্টল সাজিয়ে দাঁড়ালাম। শিল্পী চারু পিন্টু বলল, চলেন দাদা চা খেয়ে আসি। আবার বাইরের রাস্তায় আসলাম পিন্টু সহ। বইমেলা আজ ফাঁকা। গতকাল শুক্রবারের তুলনায় শনিবারের বইমেলায় বইপ্রেমীদের ভিড় না থাকলেও টেলিটক সিমপ্রেমীদের কিন্তু ভীষণ লম্বা লাইন।একা একা কিছুক্ষণ বইমেলায় বিক্ষিপ্তভাবে ঘুরলাম। সরকারি ভাবে কপিরাইটের বিষয়ে লেখকদের অবগত করার জন্য একাডেমি প্রাঙ্গনে একটি স্টল আছে। সেখানে গিয়ে খোঁজ নিয়ে জানলাম, মঞ্জু ভাই এখন আর কপিরাইট অফিসে নেই। অন্য কোথাও বদলি হয়েছেন। যে কারণে এবার কপিরাইট স্টলে কোনো ক্যারিশমাও নজরে এল না। মঞ্জু ভাইকে মিস করলাম। মঞ্জু ভাই মেলায় থাকলে আড্ডা দেওয়া যেত। দেখা হল লেখক সম্পাদক নীলসাধুর সঙ্গে। আড্ডা হল কবি কবির হুমায়ুন, কবি সাফি সমুদ্র, লেখক ঋষি এস্তেবান, কবি মামুন খান, কবি ও ডাক্তার মোশতাক আহমেদ, কবি তানিম কবির, প্রকাশক আফজাল আলী খান, লিটল ম্যাগ হুচ-এর লিসা সহ অনেকের সঙ্গে। কোনো বেচাবাট্টা নাই। কি আর করব। দোকান গুটিয়ে উদ্যানের মেলায় একটা ঢু মেরে সোজা বাসায় চলে আসি। কারণ, রাতেই প্রুভ দেখার কাজ শেষ করতে হবে। এই লেখাটি একদিন পরে লেখার কারণ, হল বইয়ের প্রুভ দেখা সংক্রান্ত জটিলতা।শুক্রবারের বইমেলার ধুলো খেয়ে আমার দশা এখনো কেরোসিন। এখনো নাক দিয়ে সমানে পানি ঝড়ছে। পানি থ্যারাপিতে কোনো কাজ হচ্ছে না। কি করি বুঝতাছি না। বন্ধুরা ভালো থাকুন। নিরাপদে থাকুন। ..............................৮ ফেব্রুয়ারি ২০১৫ঢাকা 

