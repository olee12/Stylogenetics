তথ্য নিয়ে তস্করবৃত্তি ও মানুষের সামাজিক অবক্ষয়




 
                        তথ্য নিয়ে তস্করবৃত্তি ও মানুষের সামাজিক অবক্ষয়ফকির ইলিয়াস -----------------------------------------------------------কোনো ধরনের তথ্য চুরি করা একটি জঘন্য অপরাধ বলে বিবেচিত। কোনো লেখক যখন একটি লেখা লেখেন, তা হল তার মেধা ও মননের পরিশুদ্ধ প্রকাশ। সে আইডিয়া যদি কেউ চুরি করে, তাহলে শুধু লেখকই ক্ষতিগ্রস্ত হন না, ব্যাপকভাবে ক্ষতিগ্রস্ত হয় সমাজও।সম্প্রতি বাংলাদেশে এমনি একটি ঘটনা ঘটেছে। যা খুবই বেদনাদায়ক। ঘটনার প্রতিবাদে বইমেলায় মানববন্ধন হয়েছে। দেশের প্রতিভাবান কবি মুজিব মেহদী ও রোকেয়া কবীর সম্পাদিত ‘মুক্তিযুদ্ধ ও নারী’ গ্রন্থটি হুবহু নকল করে আরেকটি গ্রন্থ প্রকাশ করেছেন জনৈক মেহদী হাসান পলাশ।এ বিষয়ে ফেসবুকে একটি প্রতিবাদ গ্রুপ তৈরি করা হয়েছে। ‘বাংলা একাডেমী থেকে মুক্তিযুদ্ধের বই চুরির প্রতিবাদ জানাই’ শীর্ষক এই প্রতিবাদ ভাষ্যটির অংশ বিশেষ এখানে তুলে দেয়া জরুরি মনে করি।‘আওয়ামী লীগ শাসনামলের (১৯৯৬-২০০১) শেষদিকে বাংলা একাডেমীর অধীনে ৭১ খন্ডে মুক্তিযুদ্ধের ইতিহাস প্রণয়নের জন্য একটি প্রকল্প গ্রহণ করা হয়। এই ৭১ খন্ডে  ছিল ৬৪ জেলার জন্য ৬৪টি এবং অন্যান্য বিশেষ বিষয়ে আরো ৭টি (যেমন মুক্তিযুদ্ধে কিশোর-কিশোরীদের ভূমিকা, মুক্তিযুদ্ধ ও মুজিবনকার সরকার, মুক্তিযুদ্ধ ও নারী, মুক্তিযুদ্ধ ও বহির্বিশ্ব ইত্যাদি) আলাদা আলাদা গ্রন্থের পরিকল্পনা। তখন বাংলা একাডেমীর মহাপরিচালক ছিলেন ড. সৈয়দ আনোয়ার হোসেন। অধিকাংশ পান্ডুলিপি প্রণয়ন ও পরীক্ষা-নিরীক্ষার কাজ যখন প্রায় শেষ, তখনই গঠিত হয় চারদলীয় জোট সরকার। যথারীতি প্রকল্পটির ভবিষ্যৎ আঁধারে পতিত হয়। সৈয়দ আনোয়ার হোসেনও একাডেমীচ্যুত হন। কিছুদিনের মধ্যে জমাকৃত সব পান্ডুলিপি স্থানান্তরিত হয় নবগঠিত মুক্তিযুদ্ধবিষয়ক মন্ত্রণালয়ে।এই প্রকল্পের আওতায় মুজিব মেহদী ও রোকেয়া কবীর যথাসময়ে ‘মুক্তিযুদ্ধ ও নারী’ বিষয়ক পান্ডুলিপিটি জমা দিয়েছিলেন। তারা আশা করেছিলেন গ্রন্থটি ছাপাও হবে। যেহেতু তারা এবারও বাংলা একাডেমী থেকে বরাদ্দকৃত অর্থ গ্রহণ করেছিলেন, সুতরাং ছাপা না হওয়ার সম্ভাবনা দেখা দেয়ার পর ২০০৪ সালে মুক্তিযুদ্ধ মন্ত্রণালয়ে তারা একটি চিঠি লেখেন। ওই চিঠিতে লেখকদ্বয় বলেন, তারা গ্রহণকৃত অর্থ ফেরত দিয়ে জমাকৃত পান্ডুলিপি ও অন্যান্য দলিলপত্র ফেরত পেতে চান। কিন্তু মুক্তিযুদ্ধবিষয়ক মন্ত্রণালয় তাদের আহ্বানে এক বছরেরও বেশি সময়ে কোনো সাড়া দেয়নি। ফোনে যোগাযোগ করেও কোনো সদুত্তর তারা পাননি। শেষে লেখকদ্বয় পান্ডুলিপিটির শোক ভুলে গিয়ে প্রাপ্ত নতুন তথ্যাদির সংযোজনসহ ‘মুক্তিযুদ্ধ ও নারী’ নামে ২০০৬ সালে একটি বই বের করেন আইইডি-এ ব্যানারে। ২১৬ পৃষ্ঠার বইটি ব্যাপকভাবে বিতরণও করা হয়।’২০০৯-এর ফেব্রুয়ারির বইমেলায় বই কিনতে গিয়ে মুজিব মেহদীর নজরে পড়ে একটি বই ‘মুক্তিযুদ্ধে নারী’। ভেতরে লেখক হিসেবে জনৈক মেহদী হাসান পলাশের নাম থাকলেও প্রচ্ছদে রয়েছে দুজন অধ্যাপকের নাম। সম্পাদনায় এমাজ উদ্দিন আহমদ ও জসিম উদ্দিন আহমদ।প্রথমজন ঢাকা বিশ্ববিদ্যালয়ের সাবেক ভিসি। দ্বিতীয়জন জাহাঙ্গীরনগর বিশ্ববিদ্যালয়ের সাবেক ভিসি। ২০০৮ সালে ‘মুক্তিযুদ্ধে নারী’ নারী বইটি প্রকাশ করেছে এশিয়া পাবলিকেশন্স।প্রশ্ন হচ্ছে ২০০৬ সালে প্রকাশিত বইটির টেক্সট, ধারণা, তথ্য হুবহু নকল করে একজন লেখক বইটি কিভাবে বের করলেন? কেন করলেন? দুজন প্রাক্তন ভিসি সম্পাদনার দায়িত্বই বা নিলেন কি করে?এ নিয়ে বিভিন্ন জাতীয় দৈনিক, ব্লগ, আলোচনা গ্রুপে আলোচনা চলছে। লেখকদ্বয় মুজিব মেহদী ও রোকেয়া কবির আইনি সহায়তা নেয়ার প্রত্যয় ব্যক্ত করেছেন। তারা সংবাদ সম্মেলন করার ঘোষণা দিয়েছেন। এই হীনম্মন্যতা কোনোভাবে মেনে নেয়া যায় না। বাংলা একাডেমী হোক আর মুক্তিযুদ্ধবিষয়ক মন্ত্রণালয় থেকেই হোক এমন তথ্যের তস্করবৃত্তি জাতীয় স্বার্থ, সামাজিক স্বার্থের পরিপন্থী। কারণ যিনি গবেষক, লেখক, সংগ্রাহক, সম্পাদক কেবল তিনিই জানেন কতটা ত্যাগ স্বীকার করে উপাত্ত সংগ্রহ করতে হয়।মেহদী হাসান পলাশ কর্তৃক কপিকৃত বইটিতে বেশ কিছু ঐতিহাসিক সত্যকেও কাটছাঁট করা হয়েছে। ‘২৬ মার্চ’ কে ‘২৭ মার্চ’, ‘বঙ্গবন্ধু’ কে ‘শেখ মুজিব’ করা হয়েছে। এতেই স্পষ্ট যে এমাজউদ্দীন আহমদ, জসিম উদ্দিন আহমদ ও মেহদী হাসান পলাশরা যোগসাজশে মহান মুক্তিযুদ্ধের সঠিক ইতিহাসকে স্বজ্ঞানে-সুস্থ মস্তিষ্কে বদলে দেয়ার প্রয়াসী হয়েছেন। তাদের তথাকথিত ‘জাতীয়তাবাদী বাংলাদেশী’ চেতনার নরসংস্করণ ঘটাতে চেয়েছেন। যা গোটা জাতির জন্যই বেদনা ও লজ্জাজনক।কোনো গ্রন্থাগার কিংবা সংগ্রহশালা থেকে কোনো পান্ডুলিপি কপি করা, ফটোকপি করা, চুরি করা মারাত্মক অপরাধ বলেই বিশ্বস্বীকৃত। এই পা-লিপিটি একাডেমী অথবা মন্ত্রণালয় থেকে চুরি করা হয়েছিল কি না- নাকি গ্রন্থটি ২০০৬-এ প্রকাশিত হওয়ার পর (ফেসবুকের ভাষ্য অনুযায়ী ২০০৬ সালে আইইডির ব্যানারে বইটি বেরিয়েছিল) বইটির টেক্সট কপি করে ২০০৮ সালে ‘মুক্তিযুদ্ধ ও নারী‘ বইটি করা হয়েছে তাও পরখ করে দেখার দাবি রাখে।যেভাবেই হোক, নকল করার অভিযোগ কোনোমতেই মেনে নেয়া যায় না। এ বিষয়ে তথ্যবিষয়ক মন্ত্রী এবং মুক্তিযুদ্ধবিষয়ক মন্ত্রণালয়ের প্রতিমন্ত্রীর দৃৃষ্টি আকর্ষণ করতে চাই। কারণ এমাজউদ্দীন, জসিম উদ্দিন ও পলাশ এবং এশিয়া পাবলিকেশন্স তথ্য বিকৃত করে সত্যকে ঢেকে দেয়ার অপচেষ্টা করে যে অপরাধ করেছেন সেজন্যও তাদের জবাবদিহিতার কাঠগড়ায় দাঁড় করানো উচিত বলে মনে করি। আমরা জানি, গোটা বিশ্বে এখন বইছে তথ্য প্রবাহের জোয়ার। তার অর্থ এই নয় যে, মানুষ তার সামাজিক মূল্যবোধের অবক্ষয় ঘটাবে। মানুষ কারো প্রণীত মতবাদ, তথ্য চুরি করবে।গেল কিছুদিন আগে একটি টিভি প্রোগ্রাম দেখছিলাম। সেই প্রোগ্রামে একজন খ্যাতিমান সংগীতশিল্পী অতিথি হিসেবে উপস্থিত ছিলেন। ছিল লাইভ প্রশ্ন উত্তর পর্ব। এই পর্বে একজন প্রশ্নকর্তা, ওই শিল্পীকে চরম অশ্লীল ভাষায় একটি প্রশ্ন করলেন। যা ছিল তীব্রভাবে আপত্তিকর এবং বিকৃত রুচিসম্পন।আমরা জানি বিশ্বের বিভিন্ন দেশে এখন ‘কলার আইডি’ ব্যবহার করা হচ্ছে। মোবাইল থেকে মোবাইলে ফোন করলে নম্বরটি সহজে ধরা যায়। ল্যান্ড ফোনেও এই কলার আইডি প্রথা এবং প্রযুক্তিটি চালু করা জরুরি। ইভটিজিংয়ের মতো সামাজিক বখাটেপনা ঠেকাতে, সামাজিক হুমকি-ধামকি রোধে ফোনে কলার আইডি প্রথাটি চালু করাটা এখন সময়ের দাবি।মানুষ প্রগতির দিকে এগুচ্ছে। তার অর্থ এই নয় যে, মানুষের সামাজিক অবস্থান ক্রমশ ফ্যাকাশে হয়ে পড়বে। বাংলাদেশের তথ্য মন্ত্রণালয়, প্রযুক্তি ও মন্ত্রণালয়কে বিষয়গুলো গভীরভাবে ভেবে দেখার বিনীত অনুরোধ করি।যে ডিজিটাল বাংলাদেশের স্বপ্ন বর্তমান সরকার রাষ্ট্রের জনগণকে দেখাচ্ছেন, এ জন্য লক্ষ্যবিন্দু স্থির করতে হবে। যে লক্ষ্যবিন্দুতে স্বীকৃতি পাবেন একজন প্রকৃত লেখক, একজন প্রকৃত শিল্পী। উপকৃত হবে একজন আলোকিত প্রজন্ম। নীতিনির্ধারণের মাধ্যমে অভীষ্ট লক্ষ্যবিন্দুতে পৌঁছা এ সময়ে খুব কঠিন কিছু নয়। নিউইয়র্ক , ৯ ফেব্রুয়ারি ২০০৯-------------------------------------------------------------দৈনিক ডেসটিনি । ঢাকা । ১২ ফেব্রুয়ারি ২০০৯ বৃহস্পতিবার প্রকাশিত ।                 

