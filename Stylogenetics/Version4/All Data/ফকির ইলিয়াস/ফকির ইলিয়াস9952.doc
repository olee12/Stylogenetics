মানুষের উত্থানপর্বে রাজনৈতিক নেতৃত্ব




 
                        মানুষের উত্থান পর্বে রাজনৈতিক নেতৃত্ব 
ফকির ইলিয়াস
=========================================
প্রত্যাশা আর প্রত্যয় নিয়ে শেষ হলো এবারের সার্ক শীর্ষ সম্মেলন। কলম্বোতে সার্ক দেশভুক্ত রাষ্ট্রপ্রধানরা সমবেত হয়েছিলেন পরস্পরের স্বার্থসংশ্লিষ্ট বিষয় নিয়ে। এবারের সার্ক সম্মেলন এমন এক সময় অনুষ্ঠিত হলো যখন গোটা বিশ্বে চলছে চরম অস্খিরতা। ভারত-বাংলাদেশ সীমান্তে দুই দেশের রক্ষীবাহিনীর গোলাগুলি, পাকিস্তান-ভারতে সহিংস বোমা হামলা, দক্ষিণ-পূর্ব এশিয়ায় সন্ত্রাসের তীব্র দাপট, চীনে অনুষ্ঠিত অলিম্পিককে সামনে রেখে জঙ্গিবাদীদের হুমকি, মধ্যপ্রাচ্যের বিভিন্ন দেশসহ মালয়েশিয়া থেকে বাংলাদেশী শ্রমিক খেদাও ও দ্রব্যমূল্যের চরম ঊর্ধ্বগতি প্রভৃতি ব্যাপক সমস্যাবলি। 
সার্ক তার এই দীর্ঘ পথচলা জীবনে ওই অঞ্চলের জনগোষ্ঠীর কতটা মৌলিক কাজে এসেছে তা নিয়ে প্রশ্ন তোলা যেতেই পারে। কারণ যোগাত্মক কর্মকাণ্ডের পসরা যদি বলিষ্ঠ হতো তবে এসব দেশের চিত্র এখন অন্য রকমই হওয়ার কথা। পারস্পরিক সৌহার্দ্য, সহযোগিতা অর্থনীতির ভিতকেই বেশি মজবুত করে। কিন্তু সার্ক অঞ্চলে আমরা তা দেখছি না। কথামালার রাজনীতির মধ্য দিয়ে এই দেশগুলোতে যে সমস্যার প্রকটতা ক্রমেই তীব্র হচ্ছে তাহলো­ দারিদ্র্যের তীব্রতা, শিক্ষা, চিকিৎসা, নিরাপত্তার অভাবে প্রজন্মের অমানিশা যাপন। তার ওপর রয়েছে পারস্পারিক বিশ্বাসের অভাব।
বিশেষ করে পাকিস্তানে জঙ্গিবাদের চরম উথান এবং আফগান সীমান্তে এদের মহড়া এই অঞ্চলে জিইয়ে রেখেছে এক ধরনের তীব্র শঙ্কা। বুশ প্রশাসনের মদদপুষ্ট হামিদ কারজাই মুখে যতই শান্তির কথা বলুক না কেন, ভেতরে তারা লেফাফা দুরস্ত ছাড়া আর কিছুই নয়। তা ক্রমেই স্পষ্ট হয়ে উঠেছে। 
বাংলাদেশের বর্তমান তদারকি সরকারপ্রধান ড. ফখরুদ্দীন আহমদ খাদ্য সঙ্কট এবং নিরাপত্তার ওপর গুরুত্বারোপ করেছেন। তার এই বক্তব্য আমরা শুনছি একদিকে, আর অন্যদিকে টাটা ফিরিয়ে নিচ্ছে তার বিনিয়োগ বাংলাদেশ থেকে। এই যে এক ধরনের আত্মঘাতী বক্তব্য ও সিদ্ধান্ত তাই মূলত সার্ক দেশভুক্ত মানুষদের সমস্যাসঙ্কুল করে রাখছে বছরের পর বছর। তার ওপর রাজনৈতিক টানাপড়েন তো রয়েছেই। সম্প্রতি বিএনপির কারাবন্দি নেতা সাকা. চৌধুরীর একটি বক্তব্য শুনে আমার খুব হাসি পেয়েছে। তিনি মামলার হাজিরা দিতে গিয়ে বলেছেন, আমরা শুধু রাজনৈতিক ফায়দা হাসিলের জন্যই ভারত বিরোধিতা করি। ‘ভারত বাংলাদেশ দখল করে নেবে’ তা স্রেফ বুলি মাত্র। সাংবাদিকদের সাকা. আরও বলেছেন, আসলে আমাদের এসব মতলবী বাণী যে ভুয়া তা ভারত সরকারও ভাল করে জানে। 
সাকা. চৌধুরী অকপটে একটি সত্য কথা স্বীকার করে নিয়েছেন। বিএনপি-জামায়াত যে শুধু হীনস্বার্থ হাসিলের জন্য ভারত বিরোধিতা করে তা সবাই জানে এবং বুঝে। তারপরও গ্রামে-গ্রামাঞ্চলে এক ধরনের ত্রাস সৃষ্টি করার প্রয়াস চালানো হয় ভারত বিরোধিতার নামে। 
বাংলাদেশে প্রতিদিনই পাল্টাচ্ছে রাজনৈতিক দৃশ্যপট। গ্যাটকো মামলার অন্যতম আসামি সাইফুর রহমান দেশে ফিরে এসেছেন। তার আগাম জামিনও হয়ে গেছে ছয় মাসের। তিনি হাসপাতালে চিকিৎসা নিচ্ছেন। বেড়ে গেছে ঢাকার মেয়র সাদেক হোসেন খোকার জামিনের মেয়াদও। মান্নান ভূঁইয়া, শামসুল ইসলামরা এখন মুক্ত। জামায়াতের নিজামীর জামিনের মেয়াদ কখন বেড়ে কত দীর্ঘ হবে তা অনুমান করা কঠিন। 
এর মাঝে নতুন সংযোজন হিসেবে ‘ট্রুথ কমিশন’ দায়িত্ব নিয়েছে। এই কমিশনের লক্ষ্য ও উদ্দেশ্য নিরীক্ষণ করে আমার যা মনে হয়েছে তার সারাংশ হচ্ছে­ মূলত কিছু ব্যক্তিকে আগামী পাঁচ বছর নির্বাচনে অংশ নেয়া থেকে বিরত রাখাই এই কমিশনের প্রধান কাজ। কারণ একটি দেশে কারা দুর্নীতিবাজ, কারা জনগণের অর্থ লুটপাট করল তা জনগণ দেখবে কিংবা জানতে পারবে না তা মেনে নেয়া কঠিন। কারণ ট্রুথ কমিশনের নিয়মাবলি মেনে যারা ‘মাফ’ চাইবে তারাই তো রেয়াত পাওয়ার কথা। তাহলে তো সব দুর্নীতিবাজই এই সুবিধা নেবে ক্রমেই। ‘দুনীতি দমন কমিশন’ এদের বিরুদ্ধে নতুন কোন ব্যবস্খা নিতে পারবে না। 
দেশের সামগ্রিক পরিস্খিতি নিয়ে কিছু চমৎকার কথা বলেছেন সাবেক ছাত্রনেতা, মুক্তিযুদ্ধের অন্যতম সংগঠক নরে আলম সিদ্দিকী। নিউইয়র্কে এক সমাবেশে তিনি বলেছেন, হয়তো আমরা দেখব এক সময় সেরা দুর্নীতিবাজ বলে কথিত তারেক রহমানও জামিনে বেরিয়ে আসবে। যদি তাই হয় তবে ওয়ান-ইলেভেনের কী প্রয়োজন ছিল? এই প্রশ্নটি এখন গোটা দেশবাসীর। কেন জানি মনে হচ্ছে যত দিন যাচ্ছে ততই ক্রমেই ফ্যাকাশে হয়ে পড়ছে ওয়ান-ইলেভেনের চেতনা। এক শ্রেণীর নব্য দুর্বৃত্ত দখল করছে পুরনো সেই চেয়ারগুলো। অন্যদিকে জনগণের হতাশা শুধুই বাড়ছে। কোন জনমতকে তোয়াক্কা না করার গ্লানি বারবারই কুঁকড়ে দিচ্ছে এই প্রজন্মকে। অথচ এই স্বাধীন বাংলাদেশে গণমানুষের শাসনই প্রতিষ্ঠা পাওয়ার কথা ছিল। 
দুই.  এই লেখাটি যখন লিখছি তখনই টিভির পর্দায় ভেসে আসছে বাংলাদেশের চার সিটি করপোরেশনের নির্বাচনের ফলাফল। সিলেটে কারাবন্দি বদরউদ্দিন আহমদ কামরান, খুলনায় তালুকদার আবদুল খালেক, বরিশালে শওকত হোসেন হিরণ এবং রাজশাহীতে খায়রুজ্জামান লিটন বেসরকারিভাবে বিজয়ী হয়েছেন। 
কামরান বর্তমান মেয়র হিসেবে কারাবন্দি আছেন। তার বিরুদ্ধে নানা অভিযোগ রয়েছে বর্তমান সরকার পক্ষের। তারপরও তিনি বিপুল ভোটে পাস করেছেন। বাকি তিন মেয়র বর্তমান সরকারের ঘোষিত ‘ফ্রি এন্ড ফেয়ার’ ইলেকশনে জিতেছেন অনেক চড়াই উতরাই পেরিয়ে। ওয়ান-ইলেভেনের পর এই নির্বাচন ব্যাপক গুরুত্ববহন করছে দেশ-বিদেশে। 
এই নির্বাচনের মাধ্যমে বাংলাদেশে আবারও সম্পন্ন হয়েছে জনগণের আরেকটি উত্থান পর্ব। জনগণ যে চাপানো কোন রায় মেনে নেয় না তা প্রমাণিত হয়েছে এই ভোটের মাধ্যমে। জনগণ বুঝিয়ে দিয়েছে তারা কাকে নেতা হিসেবে চায় এবং কেন চায়। প্রধান নির্বাচন কমিশনার বলেছেন, তারা রাষ্ট্রের জনগণের মতামতকে সম্মান করেন, ভবিষ্যতেও করবেন। জনগণও চান একটি বলয় থেকে বেরিয়ে আসুক এদেশের রাজনীতি। কারণ এক ধরনের সামন্তবাদী রাজনৈতিক শক্তি নিয়ন্ত্রণ করে বাংলাদেশের তৃণমূল পর্যায়ের নেতৃত্বের আসন। 
সার্ক দেশগুলোর প্রায় প্রতিটিতেই আমরা লক্ষ্য করি নেপথ্যে এক ধরনের স্বৈরাচারী মানসিকতা। এক ধরনের আধিপত্যবাদ। কম বেশি প্রায় প্রতিটি দেশেই মানবাধিকার ক্ষুন্ন হচ্ছে। আক্রান্ত হচ্ছে এই অঞ্চলের জনশক্তি। শুধু মুখে বললেই চলবে না, মানুষের শক্তি ও সাহসকে শাসককুলকে সম্মান জানাতে শিখতে হবে। কুয়েত-সৌদি আরবের যেসব রাজা-বাদশারা সেসব দেশে বিশ্ব শ্রম অধিকার আইন মানছে না তাদের তা মানতে বাধ্য করাতে হবে। মধ্যপ্রাচ্যের প্রভু ইউরোপ আমেরিকার মাধ্যমে লবিং করে আরবদের 'প্রভু' মানসিকতা ভেঙে খানখান করে দিতে হবে। কথা বলতে হবে সাহস নিয়ে। কুয়েতে বাংলাদেশী শ্রমিকরা যে নির্মমভাবে নির্যাতন হয়েছেন তা চরম মানবতা লংঘনের শামিল। 
নিউইয়র্ক, ৫ আগস্ট ২০০৮
 ---------------------------------------------------------------------------------
দৈনিক সংবাদ । ৮ আগষ্ট ২০০৮ শুক্রবার প্রকাশিত
         

                    সর্বশেষ এডিট : ০৮ ই আগস্ট, ২০০৮  সকাল ৭:৫৬                

