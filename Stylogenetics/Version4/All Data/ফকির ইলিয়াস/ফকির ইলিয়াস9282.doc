কাব্যচিন্তন _ রথো রাফি - এর একটি কবিতা




 
                        কিছু কিছু কবিতা আমাকে চমকে দেয়। ভাবি। ভাবাই নিজস্ব পাঁজরকে।
আমি বড়ই ক্ষুদ্র মানুষ। সাধ অনেক। সাধ্য নেই। তাই গালে হাত দিয়ে
তাকানো ছাড়া কোনো গত্যন্তর থাকে না আমার।
কবিতার কাছে নিঃস্ব হতে আলাদা আনন্দ আছে আমার। গোণে দেখি হাতের রেখাগুলো। আহা সময়! আহা ভাগ্যবিপণন ! আমি যদি পূর্ণসময় 
কবি হতে পারতাম ! 
আমার আজকের কবি রথো রাফি। তার কবিতা পড়েছি বিভিন্ন লিটল ম্যাগে। তরুণ এই কবির একটি কবিতা পড়া হোক .....
Click This Link  মনপাহাড় 
------------
দিনভর পৃথিবী অন্ধকার করে বৃষ্টি ঝরে বেদনা-
পাহাড়ে, আর সেখানে তোমার পরীর মুখ ফুটে
থাকে, পাহাড় গর্বের পাহাড় বেদনার, বয় দিন
 দিনভর রুমালে এসে মেঘ ডাকাডাকি করে আর
তোমাকে সেই মৌন-উঁচু মনপাহাড়ে তুলে নিয়ে
যায়, কারো ফেলে যাওয়া রুমালে তার হাতের
স্পর্শ ও গন্ধ পিছু পিছু আসে, আর মনপাহাড়ে
সারাবেলা বসে বসে ঘষে তুলতে চাও পেরিয়ে
আসা কতস্মৃতিরেখায় তৈরি আঁকাবাঁকা মনোপথ
ও মনোমত, দেখো রুমাল ক্রমে ক্ষয়ে ক্ষয়ে সুতা
খুলে পড়ে, তবু স্পর্শ গন্ধ, এত জলেও শেষ হচ্ছে
না স্মৃতিবিরোধ, ভেবে কেমন অবাক হয়ে আছো
আর বিষণ্ন হয়ে আছো এবেলা, আর ধৌতবিদ্যা
পড়ে থাকে একপাশে, অধিবিদ্যা দেখো মনপাহাড়
থেকে চুঁইয়ে চুঁইয়ে হৃদয়ে পড়ে ক্ষরণের অভিকর্ষ
মেনে, চেয়েছিলে কোনদিন কদম গাছের সিক্ত
এক জীবন, বহুদিন বিরামহীন বাদলের অন্ধকারে
হাজার সূর্যে তুমিও প্রস্ফুটিত হবে, বৃষ্টি থামে না তো
০৪.০১.২০০৯
 --------------------------------------------------------------------
মনপাহাড় কথাটা শুনলেই আমরা একটা চূড়ায় আরোহন করি, সে চূড়া
মহত্বের । সে চূড়া ভালোবাসার। 
হাঁ, পাহাড় গর্বের । যে পাহাড় ধারণ করে সর্ববেদনার পাপড়ি । 
সেই ফেলে যাওয়া রুমালই বাঁচিয়ে রাখে আমাদের প্রেমপার্বণ । 
মনোপথ, মনোমত পেরিয়ে কবি সেই মুখ খুঁজেন , ক্ষয়িষ্ণু সুতোয়। 
 এই কবিতাটিতে বৃষ্টি একটি মুখ্য ভূমিকার অবতার হয়েছে।  
 .............মনপাহাড়
থেকে চুঁইয়ে চুঁইয়ে হৃদয়ে পড়ে ক্ষরণের অভিকর্ষ
মেনে, চেয়েছিলে কোনদিন কদম গাছের সিক্ত
এক জীবন, বহুদিন বিরামহীন বাদলের অন্ধকারে
হাজার সূর্যে তুমিও প্রস্ফুটিত হবে, বৃষ্টি থামে না তো  এই প্রেমের কবিতাটি বিকিরণ ছড়িয়েছে অন্যআভায়। যা  যেকোনো 
প্রেমিক মনকেই কাছে টানবে খুব ঘনিষ্টতার সাথে ।
 ধন্যবাদ কবি রথো রাফি ।  
 ছবি- ট্রুডি ম্যানার্ড

                    সর্বশেষ এডিট : ০৯ ই ফেব্রুয়ারি, ২০১০  সকাল ৮:৪২                

