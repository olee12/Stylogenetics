আমি লিখে রাখছি




 
                        আমার চারপাশে পড়ে আছে কয়েকটি ধর্ষিত কাকের লাশ
ধর্ষণকারী বলে যেসব মানুষগুলোকে চিহ্নিত করেছিলাম
তারা পেয়ে গেছে দিব্যি খালাশ ! অবশ্য তাতে আমার দু:খ
নেই কোনো। নেই কোনো আবদারও, রাষ্ট্র সমীপে। বরং এই
দ্বীপে ক্রমশ: নিভে আসছে আলোর মশাল , কেউ কেউ মোম
বাতি জ্বালিয়ে দেখে নিচ্ছে নিজেদের মুখ ; সে ভয় তাড়া করছে
আমাকে নিরীহ নিদানে।
 কাটাকুটি সেরে আমি লিখে রাখছি কয়েকটি নাম।যারা খন্ডিত
বৃক্ষের শরীরে খুঁজে পায়নি কোনো ধর্ষণের চিহ্ন ! যারা নদীর
যৌবনকে ছিনিয়ে নিতে নিতে লুন্ঠন করেছে দুতীরের মাটি !
যারা আমার সহোদরার সবুজ শাড়ী ছিঁড়ে উড়িয়েছে উল্লাসের
নিশান ! আমি লিখে রাখছি তাদের নাম ।আমি লিখে রাখছি
সেই পাষন্ড সময়ের ইতিকথা । নিজেই আদমবোমা হয়ে
বিস্ফোরিত হবার আগে প্রশিক্ষিত সৈনিক যেমন গোপন মাইন 
বুকে চেপে রাখে ।
                            
                    সর্বশেষ এডিট : ১৬ ই ফেব্রুয়ারি, ২০০৯  সন্ধ্যা  ৬:৩৯                

