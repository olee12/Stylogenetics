জলজ্যোতি ঘুমের প্রণয়




 
                        জলজ্যোতি ঘুমের প্রণয় 
ফকির ইলিয়াস
-------------------------
ভিন্ন গোলকে থাকি , রাখি চোখ ক্ষেতের ঋতুতে
গেঁথে থাকে যে জনম তার মাঝে একাকী বলয়
উঁকি দেয় বালিয়াড়ি , জলজ্যোতি ঘুমের প্রণয়
প্রাণের পালকে ঠাঁই নিয়ে মিশি ভুল মুছে দিতে।
 খন্ড পুড়িয়ে জল আলো হাতে কালের বিশদ
খুঁজি আর ভস্মদেশে রুয়ে যাই গোলাপের চারা
বুকের উষ্ণতা পেলে মাঘে জাগে দখিন সাহারা
নারীবনে ঢালুচাঁদ খেলে খেলা মিশিয়ে দরদ।
 অবিচল পথ এসে টানে রেখা দেখার নীলাভে
তাপের মুকুলগুলো তারও আগে খুঁজে নিজ ভ্রূণ
বিলিয়ে গিয়েছে ছায়া পদে পদে ঘ্রাণের আগুন
দশম দৃষ্টান্ত হয়ে এ নগরে রঙের প্রভাবে ।
 শূন্য সুদূর এসে এ গোলক ছুঁয়ে গেলে পরে
ঋতুও ঋজুতা পায় বিহারের বনজ বিবরে।
 

                    সর্বশেষ এডিট : ২৩ শে আগস্ট, ২০০৮  সকাল ৮:৩৩                

