' আমি যদি হুকুম দেবার না ও পারি '




 
                        আমাদের চারপাশে তখন অবিনাশী উত্থানের গান
সূর্যদেব আর মানুষের পদযুগল মিশে গেছে আলোর
উজ্জ্বল মহাসড়কে। কোনো বেদী নেই , ফুল নেই 
শুধু একটি বজ্রকন্ঠের প্রতীক্ষায় এলো হাওয়া উড়িয়ে
যাচ্ছে নারীর তাঁতশাড়ি আর পুরুষের গামছার ঢেউ।
 একটি মানচিত্রের জন্ম হবে বলে , লাখো প্রাণ এসেছে
এই মিলনসমুদ্রে। পরস্পর তাকিয়ে দেখছে একে অপরের
মুখ। কী বলবেন তিনি ? কখন আসবেন সেই মহান পুরুষ !
 মাত্র সতেরো কিংবা আঠারো মিনিটেই তিনি বলে গেলেন
আমাদের রক্তকথা। বললেন, '' যার যা কিছু আছে ..........''
বললেন - '' রক্ত যখন দিয়েছি, আরো রক্ত দেবো .......''
.......বললেন '' আমি যদি হুকুম দেবার না ও পারি ........''
 একটি উদ্বাস্তু শালিক খুব দ্রুত উড়ে গেলো টেকনাফ থেকে
তেতুলিয়া পর্যন্ত । একটি সংবাদ রটে গেলো - বাঙালী মহান
স্বাধীনতার জন্য আবারো দেবে শেষ রক্তবিন্দু ।


                    সর্বশেষ এডিট : ০৭ ই মার্চ, ২০১০  রাত ৮:৪৯                

