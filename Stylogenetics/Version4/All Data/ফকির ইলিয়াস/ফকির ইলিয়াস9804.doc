বিজয়ের চেতনায় ঘাতক দালালদের বিচারের দাবি




 
                        বিজয়ের চেতনায় ঘাতক দালালদের বিচারের দাবি
ফকির ইলিয়াস
-------------------------------------
বাংলাদেশের রাজাকাররা তাদের ক্ষমতা পরীক্ষা অতীতে করেছে। এখনো করে যাচ্ছে। তা নতুন কিছু নয়। মহান স্বাধীনতা যুদ্ধের ইতিহাস পাল্টে দেওয়ার দীর্ঘমেয়াদি পরিকল্পনা আছে তাদের। সে লক্ষ্যে তারা কাজ করছে। মুক্তিযুদ্ধের সংগঠক রাজনীতিকদেরকে তারা কাজে লাগিয়েছে নিজেদের প্রয়োজনে। আবার ছুড়ে দিয়েছে। ব্যবহার করে ছুড়ে দেওয়াই মওদুদীপন্থীদের হীন কর্ম। যারা ব্যবহৃত হয়েছেন তারা অনেকেই আজ অন্তরীণ। অথচ সেরা রাজাকার, আল-বদর কমান্ডাররা থেকে গেছে ধরাছোঁয়ার বাইরে। এটাই আজ বাংলাদেশে মহান বিজয় দিবসের প্রকৃত বাস্তবতা।
এদের টুঁটি চেপে অনেক আগেই ধরা যেতো। কিন্তু রাজনীতিকরা তা ধরেননি। বাংলাদেশে যুদ্ধাপরাধীর সংখ্যা বিভিন্ন পরিসংখ্যান অনুযায়ী ১১ হাজারের মতো। অথচ জনসংখ্যা দেশে ১৪ কোটির উপরে। এদের তো রা করার কোনো উপায় থাকার কথা ছিল না। কিন্তু তারপরও দেশের মহান বিজয়ের তিন দশক পার হওয়ার আগেই তারা মন্ত্রিত্ব পেয়েছে। যারা সরাসরি একাত্তরে যুদ্ধাপরাধের সঙ্গে জড়িত ছিল। 
ভাগ বাটোয়ারা করে ক্ষমতায় যাওয়ার এবং টিকে থাকার জন্যও প্রতিযোগিতার ফল এমনটিই হয়। ভাবতে অবাক লাগে বিভিন্ন ওয়েবসাইটে, ডিসকাশন গ্রুপে রাজাকারপন্থী কিছু কিছু উত্তরসূরি প্রশ্ন তোলে, ‘একাত্তরে আদৌ ৩০ লাখ বাঙালি শহীদ হয়েছিলেন কি না।’
ধৃষ্টতা আর কাকে বলে? তারা বলে, জাতির জনক বঙ্গবন্ধু শেখ মুজিবুর রহমান আমাদের স্বাধীনতা চাননি, পশ্চিমাদের সঙ্গে সমঝোতা করে ক্ষমতায় যেতে চেয়েছিলেন। এমন নানা উদ্ভট তথ্যও হাজির করে মাঝে মাঝে। এসবের উদ্দেশ্য কী? উদ্দেশ্য হচ্ছে জাতিকে বিভ্রান্ত করে নিজেদের রাজাকারী মতবাদ প্রতিষ্ঠা করা। প্রজন্মের ব্রেনওয়াশ করা। এরা কোনো ইতিহাস, কোনো ডকুমেন্টারি মানতে চায় না। বিদেশের বিভিন্ন আর্কাইভে রাখা তথ্য, তত্ত্বগুলো বিশ্বাস করতে চায় না। না বুঝতে চাইলে তাদেরকে বুঝাবে কে?
কিন্তু কথা হচ্ছে আজকে যারা সত্যের অন্বেষণের রাজনীতি উপহার দিতে লেভেল প্লেইং ফিল্ডে কাজ করছেন, তাদের অভিপ্রায় কী এ ব্যাপারে? খুনিদের বিচার না করে কি সে লেভেল বাংলাদেশে তৈরি হবে?
বর্তমান আইন উপদেষ্টা বলেছেন, আগামীতে কারা ক্ষমতায় আসবে তাও দেখতে হবে বর্তমান তত্ত্বাবধায়ক সরকারকে। খুবই ভালো কথা। আমরা ধরে নিচ্ছি, একটি সম্মিলিত (কোয়ালিশন) সরকার ক্ষমতায় আসবে। আমরা ধরে নিতে পারি সরকার, বর্তমান সরকারের সব কাজের বৈধতাও দেবে। কিন্তু মানুষের মৌলিক যে চাওয়া সে চাওয়াটি পূরণে বর্তমান ক্ষমতাসীনদের এতো ভয় কিংবা অনীহা কেন? যা বিএনপি কিংবা আওয়ামী লীগ পারেনি, তা করার জন্যই তো ওয়ান-ইলেভেনের জন্ম হয়েছে। তাই নয় কি? যদি তাই হয়, তবে সুবিচারের মাধ্যমে, যুদ্ধাপরাধীদের বিচার করতে বাধা কোথায়?
রাষ্ট্রদ্রোহ মামলা শুধু রাষ্ট্রই করতে পারে এ তত্ত্ব বাঙালি জাতিকে নানাভাবে শিখানো হয়েছে। আগরতলা ষড়যন্ত্র মামলার কথা বাঙালি ভুলে যায়নি। কিন্তু জাতির স্বাধিকারের প্রশ্নটি যখন জোরালো হয়ে যায় তখন তা দমিয়ে রাখা কঠিন হয়ে পড়ে।
সরকারই যদি রাষ্ট্রদ্রোহ মামলার বাদী হওয়ার ক্ষমতা রাখে তবে বাদী হয়ে মামলা তারা করছে না কেন? সঙ্গত এই প্রশ্নটি আবারো করতে হয় সরকার পক্ষকে। আমরা দেখছি ইউরোপ-আমেরিকায় এখনো নাৎসিবাদের গন্ধ পাওয়া গেলে সেখানে কামান দাগাবার চেষ্টা করে সরকার পক্ষ। এটি হচ্ছে রাষ্ট্রের মৌলিকত্ব রক্ষার প্রশ্ন। এ প্রশ্নে আপোষ করলে রাষ্ট্র বিপন্ন হতে পারে। আমরা তা হতে দিতে পারি না। আর পারি না বলেই বিষয়টি জিইয়ে রেখে শুধুই রাষ্ট্রের ক্ষতি করা হবে। শহীদ মতিউর, শহীদ হামিদুরের দেহাবশেষ দেশে আনা হয়েছে। বীরশ্রেষ্ঠ হামিদুর রহমানের প্রতি ভারত সরকার সর্বোচ্চ সম্মান দেখিয়েছে। কিন্তু বীরশ্রেষ্ঠ মতিউর রহমানের দেহাবশেষের প্রতি পাকিস্তান সরকার কোনো সম্মান দেখায়নি।
কারা একাত্তরে গণহত্যা, বুদ্ধিজীবী হত্যার জন্য পাকিদের শলাপরামর্শ দিয়েছিল, তা কিছুই লুকানো নয়। এসব বিষয়ে সে সময়ের দলিলপত্র দেশে-বিদেশে এখনো সংরক্ষিত আছে। কথা হচ্ছে, নানা রাজনৈতিক ছলচাতুরী সুবিধাভোগের ফন্দিফিকিরের নামে রাজনীতিকরা বেহুশ থাকায় ঘাতক দালালদের বিচার করা যায়নি। কিন্তু তার অর্থ এই নয় যে এদের বিচার কোনো দিনই করা যাবে না। কিংবা কেউ করতে পারবে না।
আজ বাংলাদেশে প্রধান দুই দলের শীর্ষ পর্যায়সহ সব পর্যায়ে যে খড়গ নেমে এসেছে তা সম্ভব হয়েছে ওয়ান-ইলেভেনের পর। এমনটি হতে পারে তা কি কোনোদিন কল্পনা করা যেতো? না, তেমন ভাবার কোনো অবকাশ ছিল না। অথচ ঘাতক-দালাল যুদ্ধাপরাধীদের বিচারের দাবি তুলতেই আজ সরকারি পক্ষ থেকে বিভিন্ন প্রশ্ন, শঙ্কার কথা তোলা হচ্ছে। এর নেপথ্য কারণ কী? তবে কি বিচারের ব্যাপারে সরকার, সকল অপরাধীদেরকে সমান চোখে দেখছে না? না হলে ২৫/২৬ বছরের দুর্নীতির খতিয়ান তল্লাশি করা গেলে, ৩৬ বছর পূর্বের গণহত্যার নথিপত্রের দিকে ফিরে তাকাতে অসুবিধা কোথায়?
মাননীয় প্রধান উপদেষ্টা বলেছেন, বিচার চেয়ে কেউ উদ্যোগী হলে রাষ্ট্র পক্ষ তাকে সহযোগিতা করবে। এটা মাননীয় প্রধান উপদেষ্টা ভালো করেই জানেন, যারা একটি রাষ্ট্রের বিরুদ্ধে দাঁড়ায় তারাই রাষ্ট্রদ্রোহী। যারা যুদ্ধ চলাকালে সুস্থ মস্তিষ্কে গণহত্যা করে কিংবা মদদ জোগায়, তারাই যুদ্ধাপরাধী। এসব যুদ্ধাপরাধীদের অবস্থান একাত্তরে স্বাধীন সার্বভৌম বাংলাদেশের বিপক্ষে ছিল তীব্রভাবে। তাই এই ‘বাংলাদেশ’ নামক রাষ্ট্রটিকেই বিচার চেয়ে বাদী হতে হবে। বিশ্বের অন্যান্য দেশে যুগে যুগে যেমনটি বিচার চাওয়া হয়েছে। এবং রাষ্ট্র সেসব বিচারের ব্যবস্থাও করেছে। একটি কথা আমাদেরকে মনে রাখতে হবে সত্যের পক্ষে মানুষ যেকোনো সময়, যেকোনো দেশে দাঁড়াতে পারে। এ প্রসঙ্গে একটি সাম্প্রতিক ঘটনা উল্লেখ করতে চাই। সম্প্রতি পাকিস্তানে সামরিক শাসক পারভেজ মুশাররফ গণতন্ত্র, মানবতা এবং গণমানুষের বিরুদ্ধে যে দাপট দেখাচ্ছেন তা বিতর্কিত হচ্ছে দেশে-বিদেশে। মুশাররফ নিজ দেশের আইনজীবী, বিচারকদের ওপর চরম নির্যাতন চালিয়েছেন। এর প্রতিবাদে যুক্তরাষ্ট্রের আইনজীবীরা প্রতিবাদ করে রাজপথে নেমে এসেছেন। নিউইয়র্ক বার এসোসিয়েশনের প্রায় পাঁচ শতাধিক আইনজীবী নিউইয়র্ক সিটি হলের সামনে সমবেত হয়ে প্রতিবাদ করেছেন। কালো ব্যাজ ধারণ করে সামরিক জান্তার পতন দাবি করেছেন। এই ঘটনা প্রমাণ করে, নির্যাতিতদের পক্ষে সৎ সাহস নিয়ে মানুষেরা দাঁড়ান বিশ্বের যে কোনো প্রান্ত থেকেই। তা কোনোভাবেই রোখা যায় না।
সম্প্রতি নিউইয়র্কে বিভিন্ন সমাবেশে যুদ্ধাপরাধীদের বিচার দাবি করেছেন অভিবাসী বাঙালি সমাজ। তারা জাতিসংঘ, বিভিন্ন মানবাধিকার সংস্থা, আন্তর্জাতিক মিডিয়াসহ বিভিন্ন সূত্র থেকে তথ্য প্রমাণ নিয়ে বাংলাদেশের একাত্তরের ঘাতক-দালালদের বিরুদ্ধে আন্তর্জাতিক আদালতে মামলা করার পথে অগ্রসর হচ্ছেন।
বর্তমান সরকার বারবার বলছে, তারা সুস্থ রাজনীতির ‘লেভেল প্লেইং ফিল্ড’ তৈরি করছেন। এই ফিল্ডটি কাদের জন্য তৈরি হচ্ছে? রাজাকার, আল-বদরদের জন্য? তারাই এ দেশে রাজনীতির ভবিষ্যৎ নিয়ামক হবে?
একটি কথা খুব গুরুত্বের সঙ্গে বলতে চাই। আর তা হচ্ছে, এ দেশে যদি কোনোভাবে রাজাকারদেরকে পক্ষপাত করা হয়, তবে কারো রাজনৈতিক ভবিষ্যৎই শুভ হবে না। কারণ রাজাকাররা এমন এক অশুভ শক্তি, যারা সময় সুযোগ পেলেই ছোবল দেয়। অতীতে দিয়েছে। ভবিষ্যতেও দেবে। দেশের আপামর জনগণ জানেন এরা কতো জঘন্য মানসিকতা সম্পন্ন। তাই এদের বিচার আজ রাষ্ট্রীয় দাবি। বর্তমান সরকার এদের বিচার না করলে কালের আবর্তে এই দেশ আবারো ওয়ান-ইলেভেন পূর্ববর্তী পর্যায়ে ফিরে যেতে পারে। রাষ্ট্রের বুকে সৃষ্ট ক্ষত আরো বিশাল আকার ধারণ করতে পারে। জাতিকে এদের রাহুগ্রাস থেকে বাঁচাতে বর্তমান সরকার বিহিত উদ্যোগ নেবেন বলেই জাতির প্রত্যাশা।
==================================
দৈনিক ভোরের কাগজ । ঢাকা। ১৫ ডিসেম্বর২০০৭, শনিবার।
                   

                    সর্বশেষ এডিট : ১৫ ই ডিসেম্বর, ২০০৭  ভোর ৬:৪৩                

