যুক্তরাষ্ট্রে মসজিদের নেতৃত্ব নিয়ে দ্বন্ধ




 
                        যুক্তরাষ্ট্রে মসজিদের নেতৃত্ব নিয়ে দ্বন্ধ
ফকির ইলিয়াস 
--------------------------------------------------------------------------------
যারা একসময় প্রবাসে দেশের রাজনীতি করতেন , এরা অনেকেই এখন মসজিদমুখি। সব সাধনা শেষ ! এখন মুখে দাড়ি। মাথায় গোলটুপি। কিন্তু
খাসলত বদলায়নি। মসজিদ কমিটিতে ঢুকার জন্য তাদের অপার চেষ্টা দেখলে হাসি পায়। মসজিদ কমিটির প্রেসিডেন্ট - সেক্রেটারি হবার জন্য এদের কেউ কেউ মরিয়া হয়ে মাঠে নামেন। মুসল্লিদের ভোট কেনেন।পাশ করতে না পারলে এরপরই শুরু করেন কোন্দল।কমিটি, পাল্টা কমিটি।
মামলা- পাল্টা মামলা। যুক্তরাষ্ট্রে এ বছরও ২ দিনে ঈদুল ফিতর উদযাপিত হয়েছে। কেউ কেউ ঈদ করছেন মঙ্গলবার। আবার কেউ কেউ ঈদ করেছেন বুধবার। মুসল্লিদের বিভক্তিতে নতুন মাত্রা যোগ হয়েছে এ বছর। একই মসজিদের মুসল্লিরা বিভক্ত হয়ে ২ দিনে ঈদ উদযাপন করেছেন। এর জন্য তারা দায়ী করেছেন মসজিদ কমিটি ও ইমামদের সামন্তবাদী মানসিকতাকে।
নিউইয়র্কে চাঁদ দেখা কমিটি বা হিলাল কমিটির ব্যানারে জ্যামাইকা মুসলিম সেন্টারের নেতৃত্বে এ বিষয়ে বৈঠক হয় রমজান মাসেই। সেই সভায় সিদ্ধান্ত হয় সবাই ঐক্যবদ্ধভাবে ঈদ করবেন গ্লোবাল বিশ্বে চাঁদ দেখার সঙ্গে সঙ্গতি রেখে। সোমবার ২৯ রোজা পূর্ণ হওয়ায় বিকেলে জানা যায়, সৌদি আরবে চাঁদ দেখা সাপেক্ষে সৌদি আরবসহ মুসলিম উম্মাহর বিভিন্ন দেশই ঈদ পালন করবে মঙ্গলবার। ইংল্যান্ডসহ ইউরোপের বিভিন্ন মসজিদও মঙ্গলবার ঈদ উদযাপনের ঘোষণা দেয়। নিউইয়র্কে এ নিয়ে সোমবার রাত প্রায় ১১টা পর্যন্ত চলে নানাভাবে ম্যারাথন টেলিকনফারেন্স। শেষ পর্যন্ত জ্যামাইকা মুসলিম সেন্টারসহ নিউইয়র্কের প্রধান প্রধান মসজিদগুলো সিদ্ধান্ত নেয় মঙ্গলবার ঈদ করার। সে মোতাবেক তাদের ফোনের অ্যান্সারিং মেশিনে ঈদের জামাতের সময়সূচিও ঘোষণা করা হয়।
এর পরই দেখা দেয় একটি পক্ষের মতবিরোধ। যারা জ্যামাইকা মুসলিম সেন্টারকে ‘আইকন’ ঘোষণা করে ঈদ উদযাপনের পূর্ব ঘোষণা দিয়েছিলেন, তাদের একাংশ মত পাল্টাতে শুরু করেন। আর এতেই বেঁকে বসেন সাধারণ মুসল্লিদের বৃহদাংশ। সাধারণ মুসল্লিরা বিভিন্ন মসজিদের কর্মকর্তাদের মঙ্গলবার জামাত অনুষ্ঠানের অনুরোধ করেন। এতে কমিটির বিভিন্ন কর্মকর্তা অপারগতা প্রকাশ করলে সাধারণ মুসল্লিরা নিজেদের আয়োজনেই একই মসজিদে নামাজ আদায়ের ঘোষণা দেন। 
এস্টোরিয়ার বায়তুল মোকাররম মসজিদ এবং শাহজালাল মসজিদ ইতিপূর্বে সব সময়ই জ্যামাইকা মুসলিম সেন্টারের সঙ্গে একই দিনে ঈদ করে আসছিল। এবারই দেখা দেয় বিপত্তি। 
ডিটমার্স ব্লুবার্ডের বায়তুল মোকাররম মসজিদের কোষাধ্যক্ষ বিশিষ্ট ব্যবসায়ী আবদুল জলিল জানান, আমাদের সিদ্ধান্ত ছিল জ্যামাইকা মুসলিম সেন্টারের সঙ্গেই ঈদ করবো। কিন্তু সোমবার রাতে কমিটির একটি মহল হঠাৎ এ সিদ্ধান্ত পাল্টানোর ঘোষণা দেন। আমরা তা মেনে নিতে পারিনি। তাই মঙ্গলবারই আমরা অন্য একজন বিশিষ্ট আলেমের ইমামতিতে ঈদের নামাজ আদায় করেছি। বায়তুল মোকাররম মসজিদে আরেকপক্ষ নামাজ পড়েছেন বুধবার।
একই অবস্থা ঘটেছে এস্টোরিয়ার শাহজালাল মসজিদের মুসল্লিদের বেলায়ও। সিটির বিল্ডিংস কর্তৃপক্ষ ওই মসজিদটি বন্ধ করে দেয় গত ২৬ সেপ্টেম্বর ২০০৮। মসজিদটির বিরুদ্ধে বিল্ডিংস রুলস ভায়োলেশনের অভিযোগ ছিল। শাহজালাল মসজিদের মুসল্লিদের একাংশ মঙ্গলবার ঈদের নামাজ পড়েন এস্টোরিয়া ম্যানর ভাড়া নিয়ে। পরদিন এ মসজিদের অন্যপক্ষ একই স্থানে ভাড়া নিয়ে নামাজ পড়েন।
ওজোন পার্কের বায়তুল আমান মসজিদের মুসল্লিদের বৃহদাংশ স্থানীয় পার্কে অনুমতি নিয়ে নামাজ পড়েন মঙ্গলবার। সেখানে মাঠ থেকে ৬০ হাজার ডলার সংগ্রহের প্রতিশ্রুতি পাওয়া গেছে বলে জানা গেছে। ওই অঞ্চলে আরেকটি মসজিদ গড়ে তোলার প্রক্রিয়াও বিবেচনাধীন রয়েছে বলে জানিয়েছে বিভিন্ন সূত্র।
এদিকে নিউইয়র্কের বিভিন্ন মসজিদের কমিটি নিয়ে অভ্যন্তরীণ দ্বন্ধের বিষয়টি ক্রমশ মাথাচাড়া দিয়েই উঠছে। পার্কচেস্টার মসজিদ, ওজোন পার্কের বায়তুল আমান মসজিদ, এস্টারিয়ার আল আমীন মসজিদ, বায়তুল মোকাররম মসজিদের পরিচালনা কমিটিগুলোতে চলছে নেতৃত্বের নীরব স্নায়ুযুদ্ধ। যা মাঝে মধ্যে সংঘাতেরও রূপ নিচ্ছে। এসব বিষয় সাধারণ প্রবাসী সমাজের মর্মপীড়ার কারণ হচ্ছে বারবার। প্রবাসের বিভিন্ন শ্রেণীর বিশিষ্ট ব্যক্তিরা এই মসজিদে রাজনীতির চির অবসান কামনা করেছেন। ঢাকা বিশ্ববিদ্যালয়ে এলামনাই অ্যাসোসিয়েশনের সাধারণ সম্পাদক বিশিষ্ট সমাজসেবক তাজুল ইসলাম বলেছেন, এই দূর প্রবাসেও এক শ্রেণীর মানুষের সামন্তবাদী মানসিকতা মেনে নেয়া যায় না। এমনকি আমাদের জন্মভূমি বাংলাদেশেও তো মসজিদ কমিটি নিয়ে এমন হানাহানি নেই। তাহলে প্রবাসে হবে কেন? কেন কমিটিক নিয়ে দ্বন্ধ মারামারিতে পর্যবসিত হবে। এজন্য সবাইকে সচেতন হতে হবে। বিশিষ্ট কবি শামস আল মমীন বলেন, আমরা আমাদের প্রজন্মকে সভ্যতা শিখানোর পক্ষেই থাকতে হবে। আমরা তাদেরকে কোনো আত্মঘাতী কর্মের দিকে ঠেলে দিতে পারি না। আমাদের অনৈক্য আত্মঘাতী সিদ্ধান্তের শামিল। 
এস্টোরিয়ার বাসিন্দা জালাল আহমেদ বলেন, সাধারণ প্রবাসীরা প্রতিবাদী হতে শুরু করেছেন। তারা আর বিশেষ শক্তির হাতে বন্দি থাকতে রাজি নন। সাধারণ প্রবাসীদের সিংহভাগের মতে, যুক্তরাষ্ট্রে গ্লোবাল চাঁদ দেখার নীতি মেনে নাকি লোকাল চাঁদ দেখার নীতি মেনে রোজা, ঈদ হবে- এ বিষয়ে সবাইকে সম্মিলিত সিদ্ধান্ত নিতে হবে। বিজ্ঞানসম্মতভাবে বিশ্বের কোথাও চাঁদ দেখা গেলে এর নির্দিষ্ট সময় আগে-পরে যুক্তরাষ্ট্রে চাঁদ জন্ম নেয়ার কথা। বিজ্ঞান মানলে সে সত্য মানতেই হবে। এ বিষয়টির ওপর গুরুত্ব দিচ্ছেন গ্লোবাল চাঁদ দেখার পক্ষের অনুসারীরা। এদিকে নিউইয়র্ক নগরীতে পাবলিক স্কুলগুলো ঈদের ছুটিতে বন্ধ রাখার একটি বিল উত্থাপিত হয়েছে নিউইয়র্ক সিটি কাউন্সিলে। ‘রেজুলেশন ১২৮১’ নামে এ বিলটি উত্থাপন করেছেন কাউন্সিলম্যান মি. রবার্ট জ্যাকসন। সিটিতে এই বিলটি পাস করানোর প্রয়োজনেও মুসলমানদের ঐক্যবদ্ধ হওয়া জরুরি। তা না হলে চাঁদ দেখা বিতর্ক মসজিদ নিয়ে হানাহানি আরো বড় ধরনের বিপদ ডেকে আনতে পারে।   
---------------------------------------------------------------------------------
দৈনিক ডেসটিনি । ৪ নভেম্বর ২০০৮ মংগলবার প্রকাশিত
                  

                    সর্বশেষ এডিট : ০৪ ঠা নভেম্বর, ২০০৮  ভোর ৫:৫৫                

