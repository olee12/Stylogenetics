ধাবমান শস্যমন্ত্র




 
ধাবমান শস্যমন্ত্র
--------------------
জানি অনেক কিছুই, শস্যমন্ত্র পাঠ করে অজানা রঙের মাঝে 
হারাতে হারাতেই শিখে নিয়েছি পতংগদের সুষম চাষবাস 
সবুজ হেমন্তের পর আগত শীতের পাখিদের জ্যোতিপথ,- উড়ে
যাবার দৃশ্যাবলি।
 প্রেম ও নিগুঢ় পর্যটন চায়।আদরের সোনালিকণা, শিশিরের 
স্পর্শ পেলে খুব সহজেই ঝরে প্রেমিকার করতলে।
আমরা তাকে বলি ,মমতার আবছায়া।
 আসলে সৃষ্টির সকল মাধ্যমে প্রেমের অধিক কিছু নেই। আজ
তোমার পাশ দিয়ে বয়ে যেতে দেখছো যে সিলিকন সমুদ্র,তা ও
মানুষের গড়া। একদা শাহজাহানও গড়েছিলেন তার স্বপ্ন-সাধের
তাজমহল। মমতাজের প্রেমের মমি।
 নির্মাণগুলোই ধাবমান স্মৃতি রেখে যায়। যুগে যুগে যারা নির্মাণে
ধাবিত হয়, শুধু তারাই জানে, জেগে ওঠা উন্মত্ত নগরে ,এর আগেও
অনেকে শিখেছে লঘু সংগীতের রাগ-রাগিণী। মেঘমুদ্রায় লিখে 
নিজেদের নাম রচে গেছে অবিরাম, রোদশস্য ছোঁয়ার কাহিনী .........
     

                    সর্বশেষ এডিট : ২৭ শে ডিসেম্বর, ২০০৭  সকাল ১০:৩৪                

