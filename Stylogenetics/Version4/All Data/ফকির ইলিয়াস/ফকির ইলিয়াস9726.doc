প্রেম ও ভাষাবদলের রাত




 
                        জানি তুমি অনুবাদ জানো না । যা জানো, তার নাম ভাষাবদল
রোদ থেকে মেঘের ভাষা অথবা বর্ষা থেকে বসন্তের,এমন গ্রহসকল
রপ্ত তোমার, কেশঢেউয়ে- বাহুর আঙিনায়।জড়ানোর কলাবিদ্যাগুলো
শিখে নিয়েছো অনেক আগেই অষ্টাদশী চাঁদের আলোতে শিমুলতুলো
হয়ে ভেসেছো নিজেও। যেভাবে ভাসে প্রেম ,ভাসে রাত চোখ থেকে চোখে
পাঠ করে হেমন্তিকা নীল। স্নানঘরের ফোঁটা ফোঁটা জল।বুকের তাঁবুতে রেখে
সাজাও তুমি ,আমাকেও করে রাখো মায়া-ক্রীতদাস, নমস্য জনমে
অরণ্যের দ্যুতি হয়ে ; গোর্খা মেয়ে - জানি থাকো টেমসের পূর্বমরমে
মাঝে মাঝে মুখবই খুলে রাখো , শোনাও আমাকেও রাত-বিরাতের গান
জানি আমিও বদলে যাবো আদিম অক্ষরে, যেভাবে বেড়ে উঠে আদিবাসী
প্রেমের সন্তান ।
  ছবি- সনজা গার্টনার


                    সর্বশেষ এডিট : ২৫ শে ফেব্রুয়ারি, ২০১০  সকাল ১০:০০                

