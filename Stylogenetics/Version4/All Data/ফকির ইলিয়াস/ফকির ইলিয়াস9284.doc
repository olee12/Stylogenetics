কাব্যচিন্তন _ সৈয়দ আফসার এর একটি কবিতা




 
                        কবিতায় নিরীক্ষণ সাহসী কবিরাই করতে পারেন । আর পারেন , যারা 
কবিতার মুক্তি চান। এই যে মুক্তি , তার ও একটা সড়ক আছে । আছে 
সবল প্রস্তুতি। ভাঙার আগে একজন কবিকে শিখে নিতে হয় গড়ার কৌশল।
সৈয়দ আফসার এমন একজন কবি যিনি ভাঙেন গভীর বীক্ষণের মাধ্যমে।
আর গড়েন পলিমাটির মায়ায় । তার কবিতার ভেতরে একটা অনুরণন 
থাকে - যা পাঠককে ধ্যানের যোগান দেয়।
পড়ুন তার এই কবিতাটি .........  
Click This Link  যে পোড়াবিষে আমার ধ্বংস অনিবার্য দীর্ঘরাত্রি জেগে থাকি; দীর্ঘদিন বেঁচে থাকার আশায়। সব কিছুতে আশা করা কি ঠিক? আশা যে কেবল রক্ত ঝরায়। অলসভাব যাই বলতে নেই; বলো আসি— আশায়-আশায় ফেরি করো আবেগি ইতিহাস। ইন্দ্রইঙ্গিত তোর শ্বাসের ভেতর মিশে যেতে যেতে লুকাই পোড়াবিষ।হারানো মুদ্রার মতো কেনো যে সরে দাঁড়াও তুমিসহ নতুন জামার ঘ্রাণ; যে ঘ্রাণে আমার ধ্বংস অনিবার্য। আমি কি জানি— সেসব : আমাকে কেনো নিতে হবে অপেক্ষার দায়ভার। ঘ্রাণ তুমিও চিনে রাখো; ছুঁয়ে দাঁড়াও; একসাথে গুনে নেবো সব অধিকার
 অপেক্ষায় নয়; দীর্ঘরাত্রি জেগে থাকি; দীর্ঘদিন বেঁচে থাকার আশায়
যে পোড়াবিষে আমার ধ্বংস অনিবার্য; তা কি তোমাকেও পোড়ায়?  
-------------------------------------------------------------------
প্রথমত যে বিষয়টি এই কবিতায় স্পষ্ট হয়, তা হলো- তুই ও তুমি এর ব্যবহার। দীর্ঘ বাঁচার প্রত্যাশায় - দীর্ঘ জেগে থাকা ! আর সেই প্রত্যাশাই মানুষকে রক্তাক্ত করে। মানুষ যায়, ফিরে আসার ঘূর্ণায়নে।
 কবি প্রাণ এবং জামার ঘ্রাণ কে বিনির্মাণ করেছেন বুকের উষ্ণতায় । আবার বলেছেন এই ঘ্রাণের উন্মত্ততায়ই কবির ধ্বংস অনিবার্য ।
কবির প্রেমিক মন এভাবেই নিয়ন্ত্রণ করে সকল আবেগের উত্থান ।
 এই কবিতাটিতে শেষের দুটি পংক্তিতে সমিলের আবাহন সাজিয়েছেন কবি। তার বেশ কিছু কবিতা আছে এই ধাচের । যা একটি বিবর্তনকে
স্পষ্ট করেছে। দিয়েছে নতুনতার ভিন্নমাত্রা ।
ধন্যবাদ কবি সৈয়দ আফসার ।   
 ছবি- ঈভা আনদার্দ

                    সর্বশেষ এডিট : ২৪ শে ফেব্রুয়ারি, ২০১০  সকাল ৮:৫৯                

