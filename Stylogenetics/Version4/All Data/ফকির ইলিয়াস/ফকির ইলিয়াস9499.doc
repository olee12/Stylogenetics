তুলিকাব্য-১




 
                        রাতের রত্নরাগ দেখে নির্ণয় করেছিলাম ঘ্রাণের আভাস। তখন 
ছিল শীতকাল। ক'দিন পরই আসবে বসন্ত ; এমন ঘোষনায়
প্রকৃতিও ব্রত ছিল মৌলিক আরাধনায়। আর নদীসূত্রের ভোর,
শুয়েছিল ঘাসঘেরা চরের কোলে। আমরা আগ-পিছু হয়ে ধীরে
পেরিয়েছিলাম সেই নদীভোর। যাবো না কোথাও - জেনেও
হেঁটেছিলাম সূর্যের মুখোমুখি। দেখে দেখে কান্তকিরণ। একটা
প্রজাপতি উড়ে গিয়েছিল ঠিক সামন দিয়েই।পতঙ্গও প্রীতিরেখা
আঁকে, তা আমার জানা হয়েছিল সেই প্রথম। আমি বলেছিলাম,
'প্রজাপতির প্রজা হতে চাই'। তুমি হেসেছিলে- বলেছিলে ,'তুলি
হাতে চিত্রকর হবে না ?'
 আঁকায় আমার অবিশ্বাস ছিল না কোনোকালেই। আমিতো 
আঁকতেই চেয়েছিলাম ,জন্মঝড়, ঋতুঋণ ,বর্ষাবৃত্তান্ত,পুষ্পপরিধি
...... আরো অনেক কিছুই। এঁকে এঁকে ভাসিয়ে দিতে চেয়েছিলাম
সেই দীর্ঘদীঘিতে , যেখানে একদা ছিল তোমার সাঁতার সাম্রাজ্য।
 সেই থেকে শুরু, আজও আঁকি। তরুণ কবিকে করে যাই নিমন্ত্রণ
সেই নিমফুলের মাঠে। ঘাটে দাঁড়িয়ে, দেখি প্রেমের হাত ধরাধরি।
তুমি যেভাবে বসেছিলে আমার হাতধরে , আজ থেকে অষ্টদশ বর্ষ
আগে , চাঁদগাঙে ভাসিয়ে দিয়ে তরী ।
 ছবি - এলিসন কাল্টরাইডার     

                    সর্বশেষ এডিট : ২১ শে জানুয়ারি, ২০১০  সকাল ১০:৩৯                

