যাদের উল্লেখযোগ্য কোনো স্মৃতি থাকে না





                        যাদের উল্লেখযোগ্য কোনো স্মৃতি থাকে না
--------------------------------------
কখনো কখনো স্মৃতিকেও ধার করে নিতে হয়
সবুজ পাতাগুলো হলুদ হয়ে যাওয়ার আগে যেমন
সতেজ থাকে। ঋতুর উষ্ণতা পেয়ে আশ্বিনের ভোর
মাথা তোলা ধানের শীষ ও শিশির যেমন জড়াজড়ি
করে বৈভবে ঘুমোয় পাশাপাশি, আরেক ফাল্গুনের
অপেক্ষায় পদ্মজল গায়ে মাখে কিষাণের কিশোরী মেয়ে।
 কখনো কখনো জলের আয়নায় দেখে নিতে হয়
নিজেদের মুখ। ছায়ার প্রতিপক্ষ ছায়া। সমবিশ্বের
গহীন প্রতিবিশ্ব । ব্যথার ব্যবধান পরখ করে করে
কুড়োতে হয় বৃষ্টির পাপড়ি, তারপর ফিরতে হয় ঘরে।
 যাদের উল্লেখযোগ্য কোনো স্মৃতি থাকে না, কখনো
তাদেরকেও স্মৃতি চুরির অপরাধে পেতে হয় দ্বৈত রাজদন্ড
ভালোবাসার অপরাধে দন্ডিত প্রেমিক, সূর্যের উত্থান
প্রত্যাশী মঞ্চের কনিষ্ঠ নায়ক কিংবা শেষ চুম্বনটির
প্রত্যাশী ফেরারী নায়িকা পুনরায় হাত ধরাধরি করে,
তাদেরকেও হতে হয় পর্দার আড়াল, সৃজনের গর্জন শুনে।
 তারপর এভাবেই নগরায়নের নেপথ্যে ঢাকা পড়ে যায়
স্মৃতির অস্তিত্ব । মাটির গভীরে চাপা পড়া বৃক্ষশিকড়
গুমরে কাঁদে। নক্ষত্র-সবুজই মানুষকে দিয়েছে ছায়া। মানুষ
দেয়নি সেই ছায়ার প্রতিদান, কোনোদিন বৃক্ষ বরাবরে।
 সবাই পারে না সবকিছু হয়তোবা। রাজপথে বেড়ে যায়
পরিবেশবাদীদের পরিসংখ্যান। আর চোরাই চুল্লিতে পুড়ে
শত শত বৃক্ষের জীবন। কিছু কিছু দাগ আছে সনাক্ত করা যায়।
কিছু কিছু দাগ থেকে যায় অদৃশ্য........
এবং কিছু কিছু স্মৃতিমানব - স্মৃতিমানবী ।
  

                    সর্বশেষ এডিট : ০৭ ই নভেম্বর, ২০০৭  সন্ধ্যা  ৭:৪৬                

