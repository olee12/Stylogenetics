বাঁচাতে হবে রাজনীতির বীজতলা




 
                        বাঁচাতে হবে রাজনীতির বীজতলা
ফকির ইলিয়াস 
-------------------------------------------------------------------
কানাডা থেকে এক সুহৃদ ফোন করেছিলেন। তিনি জানালেন, সেখানে এখন সাবেক নেতাদের দেশে যাওয়ার হিড়িক পড়ছে। হ্যাঁ, সেসব নেতা যারা এক সময় ছাত্রলীগ, যুবলীগ, আওয়ামী লীগ করতেন, তারা সবাই এখন দেশমুখী। স্বদেশ তাদের ঠিকানা। তারা দেশমুখী হতেই পারেন। কিন্তু হঠাৎ করে প্রায়, অনেকেই এক সঙ্গে! এর কারণ কি?
কানাডা থেকে সেই বন্ধু জানালেন, এসব সাবেক নেতারা বেজায় খুশি। কারণ তাদের দল ক্ষমতায় এসেছে। দেশে ফিরে নিজের কর্মের স্বীকৃতি চান তারা দলের কাছে।
আমি জানতে চাই, রাজনীতি করে তাৎক্ষণিক ‘স্বীকৃতি’র সংজ্ঞা কি? আমার বন্ধু বলেন ‘বুঝেন না, একটু সুযোগ-সুবিধা নেয়া আর কি!’
কথা হচ্ছিল লন্ডনে এক কবি বন্ধুর সঙ্গে। তিনিও প্রায় একই কথা বললেন। সেখানেও চলছে একই প্রতিযোগিতা। অনেকেই দেশে গিয়ে মন্ত্রীদের কাছের মানুষ হতে চান। সচিব, সহকারী সচিব হতে চান। না পারলে একটু ব্যবসায়িক সুযোগ-সুবিধা। দু’একটা প্লট, টেন্ডার, ইজারা ইত্যাদি।
কানাডা এবং লন্ডন প্রবাসী আমার দুই প্রিয় বন্ধুর কথা আমাকে নতুন করে ভাবায়। আমি গেল দেড় মাসে একই অবস্থা দেখছি এই যুক্তরাষ্ট্রেও। একজন  প্রায় ঘোষণা দিয়ে নিউইয়র্ক থেকে বিদায় নিয়েছেন, তিনি সংরক্ষিত আসনে মহিলা এমপি হবেন। আওয়ামী লীগের আনুকূল্য পাওয়ার জন্য এখন লোকের অভাব নেই। এই হাওয়া বিদেশেও লেগেছে দেখে বেশ অবাকই হতে হচ্ছে আমাকে।
নিউইয়র্ক থেকে বেশ কিছু মুখই বাংলাদেশগামী হয়েছে শুধুমাত্র সরকারি সুযোগ-সুবিধা নেয়ার লক্ষ্যে। এরা যে আওয়ামী লীগের খুব বীর নেতাকর্মী ছিল তেমনও নয়। ''অমুক কলেজের ছাত্রলীগ শাখার দফতর সম্পাদক ছিলাম কিংবা অমুক ইউনিয়ন আওয়ামী লীগের সভাপতি ছিলাম’'-এটাই তাদের পরিচয়। প্রবাসে এসে সময় কেটেছে প্রবাসী জীবনের সঙ্গে খাপ খাওয়াতে। এখন আওয়ামী লীগের নিরঙ্কুশ বিজয়ের পর তারা মাথাচাড়া দিয়ে উঠেছে। দলীয় ঝান্ডা উড়িয়ে তারা দখল নিতে চায়।যারা, সব সময় ই কিছুটা সুবিধাবাদী, কিছুটা তোষামোদী মার্কা চরিত্র নিয়ে  রাষ্ট্র, রাজনীতি ও সমাজের চারপাশকে কলুষিত করে।
এ প্রসঙ্গে আমরা স্মরণ করতে পারি ১৯৭২ পরবর্তী সময়ের কথা। জাতিজনক বঙ্গবন্ধু শেখ মুজিবুর রহমানের প্রধান গুণ ছিল তিনি ছিলেন সৎ ও মহৎ রাজনীতিক। আমরা সে সময়ও দেখেছি তার চারপাশে বেশ কিছু চাটুকার অবস্থান নিয়েছিল। বেশ কিছু রাজাকার নিজের অতীত ঢেকে দেয়ার জন্য, বঙ্গবন্ধুর সান্নিধ্য পাওয়ার জন্য বিভিন্ন চ্যানেল ধরার চেষ্টায় ব্যস্ত ছিল। তাদের প্রধান পরিচয় ছিল তারা সুবিধাবাদী। রাষ্ট্র, মানুষ ও মাটির স্বার্থ তাদের কাছে বড় ছিল না।
ইতিহাস সাক্ষ্য দেয়, বঙ্গবন্ধু যদি সেদিন কঠোরহস্তে সে সব চাটুকার সুবিধাবাদীদের দমন করতেন, তবে বাংলাদেশের ইতিহাস অন্যভাবে হয়ত লিখিত হতো। জাতিরজনকের বিশাল মহানুভবতার সুযোগ নিয়ে এসব স্বার্থান্বেষী মহল পনেরো আগস্টের সেই নির্মম হত্যাকান্ড ঘটাতেও মোটেই কসুর করেনি। আর বিষধর সুবিধাবাদী চক্র যে এভাবেই ঘাপটি মেরে বসে থেকে সুবিধার জন্য সব নৃশংসতা ঘটাতে পারে সেটা তারই প্রমাণ। যে শোক বাংলার মাটি এখনো বইছে।
দুই.  সুবিধাবাদীরা যে কোনো দেশের রাষ্ট্রনীতি, রাজনীতি, সমাজনীতি, অর্থনীতিকে ধ্বংস কিংবা পঙ্গু করে দিতে পারে। আর সে জন্যই এই চক্রের বিরুদ্ধে সদাসতর্ক থেকে দেশের রাজনীতিকে এগিয়ে নিতে হয়।
মি. বারাক ওবামার মন্ত্রিসভায় কারা মন্ত্রী হবেন, তা নিয়ে বিতর্ক ছিল শুরু থেকেই। এখনো তা শেষ হয়ে যায়নি। নাম বাদ পড়ছে। নতুন নাম যোগ হচ্ছে। বাদপড়া নামগুলোর বিরুদ্ধে আয়কর না দেয়া, অবৈধ সুবিধা নেয়া, রাষ্ট্রের কাছ থেকে সহযোগিতা নিয়ে অবৈধ কর্মের ইন্ধন দেয়া প্রভৃতি অভিযোগ উঠছে। গোয়েন্দা সংস্থা খতিয়ে দেখছে এসব ভিআইপি ব্যক্তির অতীত খতিয়ান। যা সুস্থ রাজনীতির ধারা সমুন্নত রাখার জন্য একান্তই অপরিহার্য বিষয়।
বাংলাদেশে এই রাজনৈতিক সংস্কৃতি গড়ে উঠেনি। ফলে আমরা দেখেছি কোনো নতুন সরকার ক্ষমতায় আসার পরপরই মধুলোভী ভ্রমরেরা হুমড়ি খেয়ে পড়েছে। এরা নিজেদের হীনস্বার্থ হাসিলের জন্য দলকে, দলের নীতিকে ঘায়েল করতে মোটেই কার্পণ্য করেনি। ভবিষ্যতেও করবে না।
২৯ ডিসেম্বরের নির্বাচনে বিএনপির ভরাডুরির পেছনে হাওয়া ভবনের ত্রাসের ঘটনাগুলোও সম্পৃক্ত বলা যায়। এই বিতর্কিত ভবনের শীর্ষ কর্ণধাররা দেশে একটা মিনি সিন্ডিকেট চালিয়ে যাচ্ছে ,তা তৃণমূল পর্যায়ের মানুষও জেনে গিয়েছিল। গণমানুষ এই অবৈধ উত্থানকে কোনোমতেই মেনে নিতে পারেনি।
দিন বদলের অঙ্গীকার করে বাংলাদেশ আওয়ামী লীগ ক্ষমতায় এসেছে। মহাজোট মহাবিজয় পেয়েছে। এই বিজয় রাষ্ট্রের জনগণের বিজয়। বর্তমান প্রধানমন্ত্রী শেখ হাসিনা তার কথা রক্ষার জন্য কাজ করছেন। তিনি মন্ত্রিপরিষদে নতুন সৎ ব্যক্তিত্বদের সমন্বয় ঘটিয়েছেন। তা খুবই আশার কথা। 
কিন্তু দেখা যাচ্ছে, একটি সুবিধাবাদী চক্র স্বদেশে এবং বিদেশে থেকে বর্তমান সরকারের নাম বিক্রি করে ফায়দা লুটতে তৎপর হচ্ছে। ‘আমি সরকারি দলের অমুক-তমুক’-এমন বক্তব্য কোনো সৃজনশীল রাজনৈতিক দলের পক্ষেই শোভনীয় নয়। এদের কঠোরহস্তে দমনের জন্য প্রধানমন্ত্রীকে সজাগ দৃষ্টি রাখতে হবে।
রাষ্ট্রীয় অবকাঠামোতে মেধাবী মানুষের অংশগ্রহণই রাষ্ট্রকে এগিয়ে নিতে পারে। এখানে দলীয় পরিচয় দিয়ে লুটপাট কোনোমতেই কাম্য নয়। মধ্যস্বত্বভোগীরা চর দখলের প্রতিযোগিতায় সব সময়ই এগিয়ে থাকে। এদের অশুভ তৎপরতা থামিয়ে দেয়া রাষ্ট্রীয় দায়িত্ব।
ভিশন ২০২১ বাস্তবায়নে এখনো এক যুগেরও বেশি সময় বাকি। এই সময়ের মধ্যে দেশকে সৃজনশীলতার বীজতলায় পরিণত করতে হবে। এ জন্য উপড়ে ফেলতে হবে আগাছা। যারা ক্ষণিকের সুবিধা নিতে দলের আদর্শ, জাতির আকাক্সক্ষাকে ভূলুণ্ঠিত করতে চায় এরা মানুষের শত্রু। মানবতার শত্রু। এদের চরিত্রই হচ্ছে সরকারের ছত্রছায়ায় থেকে টুপাইস কামাই করা। আওয়ামী লীগ তথা বর্তমান সরকারকে এ বিষয়টি নজরে রাখা উচিৎ। মনে রাখতে হবে, দুর্নীতি ও স্বজনপ্রীতি করে রাষ্ট্র ক্ষমতায় বেশি দিন থাকা যায় না। আর বাংলাদেশের মানুষ স্বেচ্ছাচারিতাকে পছন্দ করেন না কোনো মতেই। 
নিউইয়র্ক, ১৫ ফেব্রুয়ারি ২০০৯   
--------------------------------------------------------------------
দৈনিক ডেসটিনি । ঢাকা। ১৯ ফেব্রুয়ারি ২০০৯ বৃহস্পতিবার প্রকাশিত ।  
                 

                    সর্বশেষ এডিট : ১৯ শে ফেব্রুয়ারি, ২০০৯  ভোর ৪:৪২                

