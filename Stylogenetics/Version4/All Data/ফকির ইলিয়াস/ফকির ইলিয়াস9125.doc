আমার বেশ কিছু বন্ধু আছেন___________




 
প্রিয় সুদীপ্ত , তোমার ই-মেইল পেলাম । তুমি ভুলপ্রীতি ও বন্ধুজন বিষয়ে আমার  মতামত জানতে চেয়েছো ।
তোমার গদ্যে, আমার মতটুকু কাজে লাগবে কি না জানি না।
বলে নেয়া ভালো, আমি বেড়ে উঠেছি  অসীম সম্প্রীতিপুর্ণ একটি
গ্রামীন এলাকায়। উদার খেলার মাঠ আমাকে টানতো না কখনও ই । টানতো নদীর জল, দুপুরের মিত্রতা আর পড়ার এক অনাবিল নেশা।
বেদুঈন সামাদ, আকবর হোসেন আর রোমেনা আফাজ দিয়ে শুরু। তারপর ছোটদের রাজনীতি , ছোটদের অর্থনীতি।
মার্কস কিংবা লেনিন কে স্পর্শ করেছি আরেকটু পরে।
একটা পারস্পরিক সম্মানবোধ ছিল আমাদের প্রতিবেশী । যখন আড্ডা 
দিতাম তখন শোনবার চেষ্টা করতাম।
মিলিয়ে নেবার একটা টান লক্ষ্য করতাম মনে। 
এই যে টান , তা  ছিল মানুষের প্রতি মানুষের। মাটির প্রতি মমতার।
মাটির কাছে যেতে যেতেই শিখেছি কিভাবে নত হতে হয় , সত্যের কাছে।
সে সময়ও আমার বেশ কিছু বন্ধু ছিল , যারা তর্ক করতো অনেকটা না বুঝেই। আবার যখন বুঝতো , তখন বলতো - আসলেই তো ভুল করছি !
 এই যে ভুলের শরীর স্পর্শ করে নিজের আত্মশুদ্ধি , তা ক'জন পারে ?
কেউ কেউ পারে , সবাই পারেনা। আর যারা পারে না তারা থেকে যায়
চরম মূর্খ।
মূর্খদের আরেকটা পরিচয় আছে। তারা সূর্যকে অস্বীকার করে দিনের
বেলায় ও অন্ধত্বের ভান করে ।
যা বাস্তবতা , যা চলমান - সেটাকেও অস্বীকার করতে চায়।
একটা সত্য আমরা সবাই জানি। লোহা জলে পড়লেই ডুবে যায়।
আবার সেই লোহাই যখন কাঠের শরীরে ঢুকে পড়ে , তখন তা ভেসে
চলে উত্তাল নদীতেও ।
লোহা ওজনদার।
চেরাই কাঠের সংগ পেয়ে তাও ভাসে , ভেসে যায় জলে।
আমার বেশ কিছু বন্ধু আছেন যারা সেভাবেই ভাসছেন গড্ডালিকা 
প্রবাহে। তাদের মুখ্য উদ্দেশ্য নিজেকে জাহির করা ।
প্রকাশিত হওয়া । 
কথা হচ্ছে , এভাবে কি প্রকাশিত হওয়া যায় ? এভাবে ভুলপ্রীতি কি 
দেয় জীবনের পথদিশা ?
প্রিয় সুদীপ্ত , ভুল করা আর ভুলে ডুবে থাকা এক নয়। 
আবারও বলি , ভুলপ্রীতি বিষয়ে তোমার অন্বেষা , মানুষের কল্যাণে আসুক ।
 ছবি- আইরিশ হাওয়ার্ড 
 

                    সর্বশেষ এডিট : ১১ ই অক্টোবর, ২০০৯  সকাল ৮:১২                

