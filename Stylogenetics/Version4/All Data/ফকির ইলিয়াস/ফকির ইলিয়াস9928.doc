মহান মুক্তিযুদ্ধই আমাদের ঐক্য ও শক্তির উৎস





                        মহান মুক্তিযুদ্ধই আমাদের ঐক্য ও শক্তির উৎস 
ফকির ইলিয়াস 
--------------------------------
বাংলাদেশের রাজনীতির মাঠে এখন অনেক পক্ষ। কেউ কাউকে রক্ষা করতে ব্যস্ত । কেউ কাউকে ঘায়েল করতে ব্যস্ত। একটি রাষ্ট্রে কাঠামোগত পটপরিবর্তনের সম্ভাবনা দেখা দিলে এমনটি হওয়াই স্বাভাবিক। কারণ নেপথ্যে কার কী চেহারা ছিল, তা বেরিয়ে আসে খুব সহজে। বর্তমান সরকারে যারা আছেন, যারা পরিচালনা করেছেন বাংলাদেশ, তাদের ভেতরেও আমরা কিছু আত্মঘাতী বক্তব্য লক্ষ্য করছি। কারণ তারা যেসব বক্তব্য এড়িয়ে গিয়ে ঐক্যের প্রতীক স্খাপন করতে পারতেন, এমনটি আমরা লক্ষ্য করিনি ওয়ান-ইলেভেন পরবর্তী তত্ত্বাবধায়ক সরকারের উপদেষ্টামণ্ডলীর মাঝে। তারা এমন বক্তব্য মাঝে মধ্যে দিয়েছেন এবং দিচ্ছেন যা পরস্পরবিরোধী বলেই বিবেচিত হয়েছে।
অতি সম্প্রতি আইন উপদেষ্টা ব্যারিস্টার মইনুল হোসেনের একটি বক্তব্যও তেমনি আলোচনার ঝড় তুলেছে। মাননীয় উপদেষ্টা বলেছেন, বর্তমান সরকার ঘাতক-দালাল-রাজাকারদের বিচার করবে না। তিনি বলেছেন, একটি মহল এই দাবি তুলে সরকারকে বিব্রতবোধ করতে চাইছে। উপদেষ্টা বলেছেন, যে বিচার গেল ৩৬ বছরে করা হয়নি তা এখন করার জন্য দাবি তোলা হচ্ছে কেন?
আমরা লক্ষ্য করেছি, মাত্র ক’দিন আগে মাননীয় প্রধান উপদেষ্টা বলেছেন, যুদ্ধাপরাধীদের আগামী সংসদ নির্বাচনে অংশগ্রহণ সম্পূর্ণ অনভিপ্রেত। এদের বিরুদ্ধে কেউ মামলা করলে তাও গ্রহণ করবে বর্তমান সরকার, এই প্রতিশ্রুতিও ব্যক্ত করেছেন মাননীয় প্রধান উপদেষ্টা। এর পরিপ্রেক্ষিতে একাত্তরের কুখ্যাত দালাল-রাজাকার কাদের মোল্লার বিরুদ্ধে দেশের একাধিক স্খানে ইতোমধ্যে রাষ্ট্রদ্রোহ মামলা দায়েরও করা হয়েছে। মহান মুক্তিযুদ্ধের সম্মানিত সেক্টর কমান্ডারবৃন্দের নেতৃত্বে দেশব্যাপী এসব মামলা প্রক্রিয়া মনিটর করা শুরু হয়েছে। ‘সেক্টরস কমান্ডারস ফোরাম’ পুরো দেশবাসীকে এ বিষয়ে এগিয়ে আসার আহ্বান জানিয়েছে।
একাত্তরের রাজাকার আলবদর-আলশামসদের বিচারের দাবিতে জাতি যখন ঐক্যবদ্ধ, তখনই আইন উপদেষ্টা এমন বক্তব্য গোটা দেশবাসীকে একটি দু:খজনক শঙ্কা ও সংশয়ে নিপতিত করেছে।
আইন উপদেষ্টা বলেছেন, তারা নির্বাচন করে বিদায় নিতে চান। রাজাকারদের বিচার প্রক্রিয়া শুরু হলে আগামী নির্বাচন প্রক্রিয়া ব্যাহত হতে পারে। কোন যুক্তিতে মাননীয় উপদেষ্টা এই বক্তব্যটি দিয়েছেন তা মোটেই আমার বোধগম্য হচ্ছে না। কারণ আমরা দেখছি অনেক ভিআইপি দুর্নীতিবাজের বিরুদ্ধে দ্রুতবিচার আদালতে বিচার সম্পন্ন করা হচ্ছে। শাস্তি প্রদান করে মামলা নিষ্পত্তি করা হচ্ছে একের পর এক। তাই যদি সম্ভব হয়, তবে রাজাকার ঘাতকদের বিরুদ্ধে দায়ের করা মামলার দ্রুতবিচার করা যাবে না কেন?
দেশে-বিদেশে ইতোমধ্যেই দাবি উঠেছে, দুর্নীতিবাজদের যেমন তালিকা প্রণয়ন করে গ্রেফতার, বিচার করা হচ্ছে; ঠিক সেভাবে রাজাকারদের তালিকা ও বিচার করা হোক।
দুই. 
আমরা লক্ষ্য করেছি মাননীয় সেনাবাহিনী প্রধান জেনারেল মইন উ আহমেদ তার বিভিন্ন বক্তব্যে বার বার বলেছেন, যুদ্ধাপরাধীদের বিচার হওয়া উচিত। তিনি সদ্য যুক্তরাষ্ট্র সফরকালে বলেছেন, আগামী নির্বাচনের পর্ব পর্যন্ত বাংলাদেশে সৃজনশীল অনেক কিছুই ঘটতে পারে। তিনি বলেছেন, ২০০৮ সালে নির্বাচন অনুষ্ঠিত হবে। কিন্তু এর আগে তো প্রায় ১৪/১৫ মাস সময় আমাদের হাতে রয়েছে। এর মধ্যে অনেক কিছুই করা সম্ভব। তিনি বিভিন্ন সাক্ষাৎকারেও বলেছেন, তিনি যে কোন মূল্যে জাতির পক্ষে দাঁড়াবেন এবং কাজ করে যাবেন। তার এসব আশার বাণী থেকে আমরা ধরে নিতে পারি একজন অতন্দ্র প্রহরী হিসেবে তিনি জাতির পাশে আছেন এবং থাকবেন।
তা হলে প্রশ্ন হচ্ছে, আইন উপদেষ্টা হঠাৎ করে এমন বক্তব্য দিয়ে প্রকারান্তরে রাজাকারদের আরও অভয়বাণী শোনানোর হেতু কি? ধর্মীয় মৌলবাদী রাজনৈতিক দলকে নিষিদ্ধ করার দাবি জানিয়েছে দেশের প্রতিটি রাজনৈতিক দল। নির্বাচন কমিশনও এ বিষয়ে প্রায় একমত পোষণ করেছে। ঠিক এমনি সময়েই ৩৬ বছরের দোহাই দিয়ে বিচার প্রক্রিয়াকে আরও দীর্ঘসূত্রিতায় ঠেলে দেয়ার কথাগুলো রাষ্ট্রের মানুষকে চরমভাবে হতাশ করেছে। 
৩৬ বছর বিচার হয়নি বলে এখন হবে না এমন কোন বিধিনিষেধ নেই বিশ্বের কোথাও। চল্লিশ বছর আগে খুন করার অপরাধে একজন মার্কিন নাগরিককে শাস্তি দেয়ার ঘটনা আমরা দেখেছি। বিশ্বে এমন উদাহরণ অহরহ ঘটছে। সবচেয়ে দু:খজনক হচ্ছে, কোন ঘটনা চেপে যাওয়ার প্রচেষ্টা। আর তা যদি হয় ক্ষমতাসীনদের কারও কারও, তবে তো জনগণ দাঁড়ানোর জায়গা খুঁজে পাবে না।
বর্তমান সিইসির একটি ঘোষণা, সমগ্র বাঙালি জাতিকে বেশ আঁধারে ঠেলে দিয়েছে। প্রধান নির্বাচন কমিশনার শামসুল হুদা বলেছেন, ডকট্রিন অফ নেসেসিটির কারণেই সাইফুর-হাফিজ গ্রুপের বিএনপি নেতৃত্বকে ইসি চিঠি দিয়েছে। এই যে নেসেসিটির সংজ্ঞা সিইসি দিয়েছেন, তা কি আদৌ কোন জাতীয় সঙ্কট? না, তা বোধ হয় বলা যাবে না। বলার কোন যৌক্তিকতাও নেই।
মনে পড়ছে, বর্তমান মার্কিন প্রেসিডেন্ট বুশ যখন প্রথমবার প্রেসিডেন্ট পদপ্রার্থী হন, তখন তার প্রতিদ্বন্দ্বী ছিলেন সাবেক ভাইস প্রেসিডেন্ট ডেমোক্রেট নেতা আল গোর। বিভিন্ন সত্র এবং পরিসংখ্যান অনুযায়ী আল গোর গণভোটে সে নির্বাচনে জিতেছিলেন। ইলেকটোরাল ভোটের তেলেসমাতি, বাইরে অবস্খানরত মার্কিনিদের ভোট, সব মিলিয়ে বেশ টানাপড়েন সৃষ্টি হয়েছিল সে সময় মার্কিনি রাজনীতিতে। সে সময় মার্কিন প্রধান বিচারপতি ‘ডকট্রিন অফ নেসেসিটি’র কথা বলে বুশকে প্রেসিডেন্ট হিসেবে নির্বাচিত ঘোষণা করেন। আল গোরসহ ডেমোক্রেটিক পার্টির সবাইও তা মেনে নেন।
একটি রাষ্ট্রে জাতীয় সঙ্কটময় মুহর্তে শুধু প্রধান বিচারপতিই ডকট্রিন অফ নেসেসিটির সিদ্ধান্ত নেয়ার ঘোষণা দিতে পারেন। অìত সভ্য গণতানত্রিক বিশ্বের রাষ্ট্রীয় সংবিধানগুলো সে বিধানই এ পর্যন্ত সমুন্নত রেখেছে। বিএনপির অভ্যন্তরীণ দ্বন্দ্ব কিংবা কোন্দল এমন কি জাতীয় সঙ্কট সৃষ্টি করল যে, সিইসিকে এমন কথা বলতে হবে? ভেবে অবাক হই, একটি রাজনৈতিক দলের পক্ষ একপক্ষ কিংবা গ্রুপিংকে প্রশ্রয় দেয়ার মানসে আজ ডকট্রিন অফ নেসেসিটির ধুয়া তোলা হচ্ছে। অথচ রাজাকার-আলবদরদের মতো ভয়াবহ রাষ্ট্রদ্রোহীদের বিষয়টিকে বেমালুম চেপে যাওয়ার চেষ্টা করা হচ্ছে। জাতীয় সঙ্কট কী, জাতীয় শক্র কারা, কাদের নেপথ্য ইঙ্গিতে বাংলাদেশে জঙ্গিবাদীরা মাথাচাড়া দিয়ে উঠেছে তা নিশ্চয়ই চোখে আঙুল দিয়ে মাননীয় উপদেষ্টামণ্ডলীকে দেখিয়ে দেয়ার প্রয়োজন নেই। এর প্রমাণাদি দেশব্যাপী রয়েছে।
পত্রপত্রিকায় খবর বেরিয়েছে, রাজনৈতিক দলগুলোর বর্তমান সংস্কারে সরকার খুশি নয়। আমার কথা হচ্ছে, একটি দল যদি এখন তাদের নেতৃত্ব বদলিয়ে নির্বাচনী বৈতরণী পার হয়ে আবার পুরনো নেতৃত্ব ফেরত নিয়ে আসে, তবে তাদের আটকাবে কে? যদি সুনির্দিষ্ট আইন প্রণয়ন করানো হয়, কিংবা রাষ্ট্রীয় নীতিমালায় তাদের নিবন করা না যায় তাহলে তো সুবিধাবাদী রাজনীতি এদেশে চলতেই থাকবে। তা কে আটকাবে? কীভাবে আটকানো যাবে?
প্রায় একইভাবেই রাজাকার আল-বদররা তাদের পুনর্বাসন ঘটিয়েছে বাংলাদেশে। তাদের তাত্ত্বিক নেতা গোলাম আযমকে নেপথ্য আমির রেখে জামায়াত ভারপ্রাপ্ত আমির হিসেবে আব্বাস আলী খানকে দিয়ে দায়িত্ব চালিয়েছে। পরে সময় মতো গোলাম আযম দলের নেতৃত্বে এসেছেন। তাই বর্তমান সরকারের উচিত দলের সংস্কার বিষয়ে বেশি সময় নষ্ট না করে, রাষ্ট্রের মৌলিক সমস্যা এবং কাঁটাগুলো সরিয়ে যাওয়া।
বর্তমান সরকারের বেশ ক’জন দেশপ্রেমিক মুক্তিযোদ্ধা উপদেষ্টা রয়েছেন যারা অìত তাদের বিবেকের কাছে জাগ্রত। এই বিশ্বাস দেশবাসী করছেন এবং করবেন। আর মহান মুক্তিযুদ্ধই যে বাঙালি জাতির চির ঐক্যের প্রতীক তা যুগে যুগেই প্রজন্মের কাছে জানান দিয়ে যাবে আমাদের ইতিহাস। যারা মুক্তিযুদ্ধের চেতনাকে নস্যাৎ করে, সিভিলওয়ার বলতে চায় তাদের এ ভূমি ত্যাগ করে যাওয়াই উচিত চিরতরে। কিন্তু আমরা দেখছি অতীতের সখ্যতাকে কাজে লাগিয়ে ওই পরাজিত শক্তি আবারও বেঁচে যাওয়ার চেষ্টা করছে। এ অবস্খা থেকে জাতিকে উদ্ধারের জন্য মাননীয় উপদেষ্টা এবং সম্মানিত সেনাবাহিনী প্রধানকে দ্রুত উদ্যোগ নেয়া প্রয়োজন। শহীদের রক্ত আর সম্ভ্রমহারা নারীর সম্মানেই আমরা যেন ঐক্যবদ্ধ হই।
==================================
( দৈনিক সংবাদ । ঢাকা। ১৬ নভেম্বর ২০০৭ , শুক্রবার )
          

                    সর্বশেষ এডিট : ১৬ ই নভেম্বর, ২০০৭  সকাল ৮:০৭                

