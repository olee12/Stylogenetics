জনগণের সঙ্গে দূরত্ব ও ইস্যুভিত্তিক রাজনীতি




 
                        জনগণের সঙ্গে দূরত্ব ও ইস্যুভিত্তিক রাজনীতি ফকির ইলিয়াস========================================রাজনীতিতে গণমানুষের সঙ্গে দূরত্ব কথাটি আমরা প্রায়ই শুনি। সম্প্রতি ক্ষমতাসীন দল আওয়ামী লীগের বিশেষ কাউন্সিল অধিবেশনে তৃণমূল পর্যায়ের নেতারা তেমনি একটি উষ্মা ব্যক্ত করেছেন। তারা বলেছেন, স্থানীয় এমপিরা গণবিচ্ছিন্ন হয়ে পড়ছেন। তারা নিজ এলাকার মানুষের সঙ্গে নিয়মিত যোগাযোগ রাখছেন না। সংবাদটি খুব সুখকর নয়। কারণ তারা একটা কমিটমেন্ট নিয়ে ক্ষমতায় এসেছেন। তারা এসেছেন ভিশন ২০২১-কে সামনে রেখে। এসেছেন, ডিজিটাল বাংলাদেশ গড়ার স্বপ্ন নিয়ে।মহাজোট সরকারের গেল এক বছর কেমন কেটেছে, তা নিয়ে পক্ষে-বিপক্ষে নানা যুক্তিতর্ক চলতেই পারে। তবে সব মিলিয়ে এই সরকার দেশকে একটি স্থিতিশীলতার দিকে নিয়ে যেতে চেয়েছে তা অস্বীকার করার উপায় নেই।একটি রাষ্ট্রযন্ত্র চালাতে বিভিন্ন বাহুর প্রয়োজন হয়। এ বাহুগুলোর সমন্বিত শক্তি চালনা করে রাষ্ট্রকে। এর একটি হচ্ছে দেশে ন্যায়বিচার, আইনের শাসন প্রতিষ্ঠা। এর জন্য একটা ধারাবাহিকতার প্রয়োজন হয়। মহাজোট সরকার তা রক্ষা করতে সচেষ্ট থেকেছে, তা বলতেই হবে।সরকারকে বিব্রত করতে বেশি তৎপর থেকেছে বাংলাদেশ আওয়ামী লীগের অঙ্গসংগঠনগুলোর কিছু নেতাকর্মীর দখলদারি মনোভাব। এরা দাঙ্গা বাঁধিয়েছে। জনগণের সামনে খুবই নগ্নভাবে নেমেছে হীন মতলব হাসিলের লক্ষ্যে। ছাত্রলীগের অভ্যন্তরীণ কোন্দলে আবু বকর সিদ্দিক নামে এক নিরীহ ছাত্রের মৃত্যু এর সর্বশেষ উদাহরণ।আবু বকর সিদ্দিক হত্যাকান্ডের জন্য পরস্পরবিরোধী বক্তব্য দিয়েছে পুলিশ বিভাগ ও ছাত্র সংগঠন। পুলিশ বলেছে, টিয়ার শেলের আঘাতে আবু বকরের মৃত্যু হয়নি। অথচ আমরা টিভিতে দেখছি, সেই রুম থেকেই টিয়ার শেলের অংশ উদ্ধার করা হয়েছে। পুলিশ বলছে, আবু বকরের মৃত্যু হয়েছে ইটের আঘাতে। এ বিষয়টি জনসমক্ষে খোলাসা হওয়া দরকার। রাষ্ট্রীয় বাহিনী রাষ্ট্রের মানুষের রক্ষক, অবশ্যই নির্যাতনকারী নয়। অথচ আমরা দেখছি, সেই বাহিনী মাঝে মধ্যেই নির্যাতনে নামছে মানুষের ওপর। আবু বকর সিদ্দিক নামে এক মেধাবী ছাত্রের এমন করুণ মৃত্যুর জন্য যারা দায়ী, তাদের বিচারের কাঠগড়ায় দাঁড় করতে হবে। যে বাবা-মা এত আশা নিয়ে তাদের ছেলেকে প্রাচ্যের অক্সফোর্ডে পাঠিয়েছিলেন, তাদের রাষ্ট্র সান্ত্বনা দেবে কোন ভাষায়?দুই.বিএনপি নেত্রী বেগম খালেদা জিয়া সম্প্রতি সাংবাদিকদের সঙ্গে মতবিনিময় করেছেন। সেখানে বেশ কিছু সাংবাদিক বিএনপিকে সংসদে যাওয়ার অনুরোধ করেছেন। বেগম জিয়া বলেছেন, তারা আসন রক্ষার জন্য নয় বরং জাতির প্রত্যাশা পূরণের জন্য সংসদে যাবেন। তারা আন্দোলন করবেন সংসদের ভেতরে ও বাইরে। তিনি এজন্য সাংবাদিকদের সহযোগিতাও চেয়েছেন। গেল এক বছরে সাংবাদিক নির্যাতনের চিত্রও তুলে ধরেছেন বেগম জিয়া।একটি বিষয় আমরা প্রায়ই প্রত্যক্ষ করি, প্রতিপক্ষকে ঘায়েল করার জন্য যে কোন হাতিয়ারকে হাতে তুলে নেয়া হয় রাজনৈতিকভাবে। যেমন 'ভারতের সঙ্গে গোপন চুক্তি'র কথা বলে বেগম জিয়া মাঠ গরম করতে চেয়েছিলেন। কিন্তু তা তিনি পারেননি। কারণ রাষ্ট্রের মানুষ তা গ্রহণ করেনি। বরং প্রধানমন্ত্রী সংসদে চ্যালেঞ্জ দিয়ে বলেছেন, যদি গোপন চুক্তির কোন সঠিক তথ্য বিরোধী দলের কাছে থাকে তবে তা তারা প্রকাশ করছেন না কেন?সংবাদ সম্মেলনে বেগম জিয়া সে প্রসঙ্গে কোন জবাব দেননি। এ থেকে বুঝা যায়, তারা মিছেই একটা ইস্যু তৈরি করতে চাইছেন।বাংলাদেশে রাজনৈতিক ইস্যুর কোন অভাব কোনকালেই ছিল না। এখনও নেই। এটি খুবই দুর্ভাগ্যের কথা, বাংলাদেশে রাজনৈতিক উদ্দেশ্যপ্রণোদিত হয়ে ইস্যু তৈরি করা হয়। যেমন জিয়ার কবরে তার শবদেহ আছে কি না, তা নিয়ে কথা বলে ইস্যু তৈরির যে প্রচেষ্টা বর্তমান ক্ষমতাসীনরা করেছেন, তা দুর্ভাগ্যজনক। কোন দেশের রাজনীতি এতটা অধঃগামী হওয়া উচিত নয়। জিয়া একটি সামরিক ক্যুতে নিহত হয়েছেন, সেটিই সত্য। তার মৃতদেহ চট্টগ্রামে আছে, নাকি ঢাকায় আছে, তা কোন বিষয় নয়। বরং এটি তার মতাদর্শীদের একটা বিশ্বাস মাত্র। সেই বিশ্বাস নিয়ে কারোরই কটূক্তি করা উচিত নয়। কারণ তা নিয়ে যতই কথা বলা হবে, ততই তাদের ইস্যু তৈরি করে দেয়া হবে। এই বিচক্ষণতার পরিচয় ক্ষমতাসীনদের দিয়ে যাওয়া উচিত।জাতীয় সংসদ মানুষের আশা-আকাঙ্ক্ষার কেন্দ্রবিন্দু। সেখানে কথা বলার যথেষ্ট ইস্যু রয়েছে এবং তা হওয়া উচিত শালীনতার ভেতর দিয়ে। এটি জাতির জন্য দুর্ভাগ্যজনক, এখনও জাতীয় সংসদে দু'তিনজন যুদ্ধাপরাধী, রাজাকার বসার সুযোগ পাচ্ছে। কিন্তু সিংহভাগ মুক্তিযুদ্ধের চেতনাধারী সংসদ সদস্য রাষ্ট্রের মানুষের প্রত্যাশার প্রতিভূ হবেন, সেটাই কাম্য।বাংলাদেশের মানুষের উন্নয়নে প্রধান অন্তরায় লুটপাটকারীরা। তারা কারা, তাদের প্রকৃত পরিচয় স্বয়ং প্রধানমন্ত্রীও জানেন। বাংলাদেশ বিমানের বহরে নতুন উড়োজাহাজ যুক্ত হওয়ার অনুষ্ঠানটি উদ্বোধন করেছেন প্রধানমন্ত্রী শেখ হাসিনা। সে অনুষ্ঠানে স্বয়ং প্রধানমন্ত্রী বলেছেন, বিমানের টিকেট পাওয়া যায় না। অথচ বিমান খালি আসন নিয়ে আকাশে উড়ে।মনে পড়ছে, '৯২-পরবর্তী সময়ে এ লুটপাট চরমে পৌঁছে। '৯৬-এর নির্বাচনে জিতে প্রধানমন্ত্রী হওয়ার পর শেখ হাসিনাকে প্রবাসীরা বিভিন্ন তথ্যপ্রমাণসহ দেখাতে সক্ষম হন কিভাবে বিমানে লুটপাট হয়। প্রধানমন্ত্রী যখন নিজে এই কথাগুলো বলছিলেন, তা টিভির একটি চ্যানেলে দেখে আমি আপ্লুতই হয়েছি এই ভেবে, স্বয়ং প্রধানমন্ত্রীও জানেন এসব দখলদারের কথা।দেশে উচ্ছেদ অভিযান চলছে। যমুনা ফিউচার পার্কের অবৈধ ভবনাংশ ভাঙার কাজ চালিয়েছিল রাজউক। আদালতের নির্দেশে তা বন্ধ রয়েছে আপাতত। এ প্রসঙ্গে যা না বললেই নয় তা হচ্ছে, সব অবৈধ স্থাপনাই আইনিভাবে উচ্ছেদ করা হোক। এ বিষয়ে সরকার যেন কোন পক্ষপাতের আশ্রয় না নেয়। কোনভাবেই যেন কোন নিরীহ মানুষ আগ্রাসনের শিকার না হয়। আমরা এটাও জানি, সরকারি আগ্রাসনের নিষ্ঠুরতা রাষ্ট্রের মানুষকে ভাগ্যাহত করে। আর তাই বিবেচনায় রাখতে হবে, অহেতুক ইস্যু তৈরি করে কেউ যেন রাষ্ট্রপক্ষকে তোপের মুখে ঠেলে না দেয়।নিউইয়র্ক, ৯ ফেব্রুয়ারি ২০১০ -------------------------------------------------------------------দৈনিক সংবাদ।ঢাকা। ১২ ফেব্রুয়ারি ২০১০ শুক্রবার প্রকাশিত  ছবি -করাল পলাক
                    
