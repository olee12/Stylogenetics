জনমত উপেক্ষা করার যখন সুযোগ থাকে না




 
                        জনমত উপেক্ষা করার যখন সুযোগ থাকে নাফকির ইলিয়াস======================================বাংলাদেশে আবারও হরতালের রাজনীতি শুরু হয়ে যাচ্ছে। প্রধান বিরোধীদল বিএনপি হরতাল ডেকেছে। তাদের উদ্দেশ্য এ হরতালের মাধ্যমে সরকারকে সতর্কীকরণ করা। সরকারকে সতর্ক করার দরকার মাঝে মধ্যে পড়ে। উন্নত বিশ্বেও আমরা দেখি, বিরোধীপক্ষ সরকারপক্ষের সমালোচনায় পঞ্চমুখ হন, এর প্রতিক্রিয়া পরিলক্ষিত হয় নির্বাচনে। কিন্তু দমন-পীড়ন কিংবা ভাঙচুর, বন্ধের মতো ঘটনা উন্নত গণতান্ত্রিক বিশ্বের রেওয়াজ নয়।বাংলাদেশে সেটিই হচ্ছে। যারা ক্ষমতায় থাকে তারা যেমন ধরাকে সরা জ্ঞান করে তেমনি যারা বিরোধীদলে থাকে তারা জ্বালাও-পোড়াও ছাড়া আর কোন গত্যন্তর খুঁজে পায় না। আবার এ জ্বালাও-পোড়াওয়ের মাধ্যমে কোন সরকারকে যে বিদায় করা গেছে তেমন কোন সুস্পষ্ট উদাহরণও বাংলাদেশের ইতিহাসে নেই। '৯০-এর গণঅভ্যুত্থান, স্বৈরাচারী এরশাদ সরকারের পতন সেটি ছিল গণঅভ্যুত্থান। সম্মিলিত মানুষের সংগঠিত আন্দোলন। প্রায় এক দশক সময় ধরে রাষ্ট্রের বুক থেকে জগদ্দল পাথর সরাতে কত প্রাণ ঝরেছে, সে কথা কোনদিনই ভুলে যাওয়ার নয়।তবে এটা ঠিক, গণমানুষেরা সরকারপক্ষকে মাঝে মধ্যেই সতর্ক করে। যেমনটি সম্প্রতি অনুষ্ঠিত চট্টগ্রামের মেয়র নির্বাচনে করেছে। চট্টগ্রামের বিশিষ্ট রাজনীতিক এবিএম মহিউদ্দিন চৌধুরীর সঙ্গে আমার দেখা হয়েছে। ব্যক্তিগতভাবে তার সঙ্গে কথা বলার সুযোগও হয়েছে নিউইয়র্কে। আলাপকালে তাকে বন্ধুবৎসল, সজ্জন বলেই মনে হয়েছে আমার। কিন্তু একটি কথা মানতে হবে, ১৫ বছরেরও বেশি সময় তিনি চট্টগ্রামের নগরপিতা ছিলেন। ফলে তার পক্ষ-বিপক্ষ দুই-ই তৈরি হয়েছে। 'সব ওয়াদা পূরণ করা যায় না' এ সত্যটিও খুব ধ্রুব হয়ে প্রমাণিত হয়েছে প্রাজ্ঞ রাজনীতিক মহিউদ্দিন চৌধুরীর জীবনে।কিন্তু তারপরও কথা হচ্ছে, এই মেয়রের চেয়ারটি ছেড়ে দেয়ার মানসিকতা কেন তার তৈরি হয়নি? কেন ২০১০ সালেও তাকে প্রতিদ্বন্দ্বী হতে হলো? আর দলই বা তাকে মনোনয়ন দিল কেন? আওয়ামী লীগে কী আর যোগ্য মেয়র প্রার্থী ছিলেন না? আওয়ামী লীগ কী জনমত যাচাই করেনি?তার বিরুদ্ধে অভিযোগ ছিল প্রচুর। বিশেষ করে নিজ দলের চট্টগ্রামের এমপিরা এতটাই ক্ষুব্ধ ছিলেন যে তারা মহিউদ্দিন চৌধুরীর পক্ষে কাজ করতে দ্বিধাগ্রস্ত ছিলেন। তাদের অভিযোগ ছিল, নবম জাতীয় সংসদ নির্বাচনে তিনি আওয়ামী লীগের তথা মহাজোট প্রার্থীদের পক্ষে কাজ করেননি।যেভাবেই হোক, মহিউদ্দিন চৌধুরীর পরাজয় নতুন কোন বিষয় নয়। কারণ তা হতেই পারত। বরং নতুন মেয়র বিজয়ী মঞ্জুরুল আলমের আগমনই নতুন আলোচ্য বিষয়। কারণ যিনি একজন কমিশনার ছিলেন এবং একসময় আওয়ামী লীগের সমর্থকও ছিলেন। তার এই আওয়ামী লীগ বিমুখতার কারণটি দলের হাইকমান্ডের ভেবে দেখা দরকার।মহিউদ্দিন চৌধুরীকে প্রত্যাখ্যানের মাধ্যমে চট্টগ্রামবাসী পরিবর্তনের পক্ষে রায় দিয়েছে, এ বিষয়ে কোন সন্দেহ নেই। এর পাশাপাশি মানুষ চেক এন্ড ব্যালেন্সের রাজনীতির প্রতিও পক্ষপাত দেখিয়েছে। জনগণের এই যে সতর্ক সংকেত তা বর্তমান সরকারের গভীরভাবে বিশ্লেষণ করা প্রয়োজন। চট্টগ্রামের মেয়র নির্বাচন জাতীয় রাজনীতিতে কোন প্রভাব ফেলবে না বলেই মন্তব্য করেছেন আওয়ামী লীগের কিছু শীর্ষ নেতা। কিন্তু আমার মতে, বিষয়টি এমন সহজভাবে দেখার নয়। কারণ, এর মাধ্যমে রাষ্ট্রের মানুষ সরকারকে তাদের ওয়াদা পূরণ, গণসমস্যা সমাধানের দিকেই নজর দেয়ার বার্তা পাঠিয়েছে। সরকার তা কীভাবে, কতটা গ্রহণ করবে-তাই দেখার বিষয়।দুই.দেশের গার্মেন্টস সেক্টর আবারও অশান্ত, অচল হয়ে পড়েছে। শ্রমিকদের নানা দাবি তোয়াক্কা না করে গার্মেন্টস মালিকরা মিল-কারখানা বন্ধ রাখার সিদ্ধান্ত নিয়েছেন। ফলে শ্রমজীবী মানুষ আরও ফুঁসে উঠছে। বিভিন্ন অঞ্চলে সহিংসতা ছড়িয়ে পড়ছে। এখানে একটি বিষয় খুব স্পষ্ট করে বলা দরকার। একটি মিডিয়া বন্ধ হয়ে গেলে, আমরা অনেকেই অনেকভাবে সোচ্চার হই। বলি, কয়েকশ' লোক তাদের চাকরি হারাচ্ছে। ঠিক একই সমানুপাতে একটি গার্মেন্টস কারখানা বন্ধ হলে কয়েক হাজার শ্রমিক কাজ হারাচ্ছে। সব মিলিয়ে হাজার হাজার পরিবারের সদস্যরা বঞ্চিত হচ্ছে রুটি-রুজি থেকে।গোটা বিশ্বে জিনিসপত্রের দাম বেড়েছে। মন্দা অর্থনীতির ধকল সইতে হচ্ছে সবাইকে। তাই শ্রমিকরা, যারা বেতন বাড়ানোর দাবিসহ অন্যান্য যে দাবি-দাওয়া জানাচ্ছে তা সহানুভূতি, বাস্তবতার নিরিখে বিবেচনা করা উচিত ছিল। আলোচনার মাধ্যমে, রাষ্ট্রীয় সহযোগিতায় একটি সমঝোতায় পৌঁছানো সম্ভব হতো। তা না করে মিল-ফ্যাক্টরি বন্ধ করে দেয়ার ঘোষণা অবস্থাকে আরও জটিলতার দিকে ঠেলে দিয়েছে, যা কোন মতেই কাম্য হতে পারে না।বৈদেশিক মুদ্রা অর্জনে গার্মেন্টস শিল্প বাংলাদেশের একটি উৎসও বটে। এর সামান্য তোয়াক্কা না করে উৎপাদন বন্ধ করে দেয়ার হঠকারি সিদ্ধান্ত যারা নিলেন তারা কি সামনে-পেছন ঠিকমতো ভেবে দেখেছেন? দেশবাসী লক্ষ্য করছে বেশ কিছুদিন থেকেই গার্মেন্টস শিল্পের মাঠটি উত্তপ্ত। সরকার 'গার্মেন্টস পুলিশ' গঠনের কথাও বলেছে। এখন দেখা যাচ্ছে, সেসব বাস্তবায়নের অগ্রগতি সাধন না করে বরং কারখানা বন্ধের দিকেই এগুচ্ছে মিল মালিকরা। বলা দরকার, হয়তো ছাঁটাই-বাছাইয়ের মাধ্যমে 'আন্দোলনকারী' কিছু শ্রমিককে বাদ দেয়া যাবে কিংবা যেতে পারে। কিন্তু নতুন শ্রমিক নিয়োগ দিলে ক্রমে তাদের মাঝে থেকেই কেউ কেউ যে একই আন্দোলনের পথ অনুসরণ করবে না তার কোন নিশ্চয়তা আছে কি?এটা আমরা অতীতেও দেখেছি কোন ক্ষমতাসীনদের পক্ষে, কোন ক্ষমতাবানদের পক্ষে জনমত উপেক্ষা করার যখন কোন সুযোগ থাকে না তখন তারা দমন-পীড়ন করে। মানুষকে রুখে দেয়ার নানা অপচেষ্টা করে। কিন্তু বাস্তবে মানুষকে, মানুষের শক্তিকে কি দমানো যায়? না যায় না। আর যায় না বলেই মানুষের জয় হয়। অপশক্তিরা পরাজিত হয়।বাংলাদেশের রাষ্ট্র ক্ষমতার মেরুদ- ভেঙে দিতে নানা অপশক্তিই তৎপর। বর্তমান প্রধানমন্ত্রী বলেছেন, এ সরকারের মেয়াদকালীনই যুদ্ধাপরাধীদের বিচার হবে। তাদের মেয়াদকাল এখনও সাড়ে তিন বছর। তবে কি এ বিচারকার্য তারা পুরো সাড়ে তিন বছরই ঝুলিয়ে রাখবেন? মনে রাখা দরকার, রাজনৈতিক ভুলের মাশুল কিন্তু বড়ই কঠিন।নিউইয়র্ক, ২৩ জুন ২০১০ -----------------------------------------------------------------------দৈনিক সংবাদ । ঢাকা। ২৫ জুন ২০১০ শুক্রবার প্রকাশিত ছবি - কেসনি ইবি

