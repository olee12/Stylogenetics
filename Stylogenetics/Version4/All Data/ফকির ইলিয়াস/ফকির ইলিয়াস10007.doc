যুদ্ধাপরাধীদের বিচারের নিশ্চয়তা ও সংশয়




 
                        যুদ্ধাপরাধীদের বিচারের নিশ্চয়তা ও সংশয় ফকির ইলিয়াস=======================================বাংলাদেশে একাত্তরের যুদ্ধাপরাধীদের বিচার প্রক্রিয়া শুরু হয়েছে। এ প্রসঙ্গে আমি প্রথমেই শ্রদ্ধাচিত্তে স্মরণ করতে চাই শহীদ জননী জাহানারা ইমামকে। যে মহীয়সী নারী, যুদ্ধাপরাধীদের বিচারের দাবিতে গোটা জাতিকে ঐক্যবদ্ধ করতে পেরেছিলেন।একটি সভ্য, গণতান্ত্রিক দেশে যুদ্ধাপরাধী, খুনি, অগি্নসংযোগকারী, লুণ্ঠনকারী, ধর্ষণকারীদের বিচার হবে না-তা কোনমতেই কাম্য হতে পারে না। ইতিহাস সাক্ষ্য দেয়, নাৎসিবাদের অপরাধে এখনও বিচার কার্য চলছে বিশ্বের বিভিন্ন সভ্য দেশে। খুবই বেদনার কথা, বাংলাদেশ নামক স্বাধীন সার্বভৌম রাষ্ট্রে এ যুদ্ধাপরাধীদের বিচার প্রক্রিয়াকে স্থবির করে রাখার জন্য নানা অপচেষ্টা চলেছে, এখনও চলছে। এ প্রচেষ্টা কারা করেছে, কেন করেছে- তা দেশবাসী, বিশ্ববাসীর অজানা নয়।এ বিচার কার্যটি ১৯৯৬ সালেই শুরু হতে পারত। যেমনটি জাতির জনক হত্যাকা-ের বিচার শুরু হয়েছিল। শহীদ জননী জাহানারা ইমামের সঙ্গে একই মঞ্চে বসে, আওয়ামী লীগ সভাপতি শেখ হাসিনা সেই ওয়াদাও করেছিলেন। কিন্তু ১৯৯৬ সালে ক্ষমতায় এসে আওয়ামী লীগ তাদের কথা রাখেনি। কথা রক্ষা না করার পক্ষে যতই যুক্তি দেখানো হোক না কেন, যুদ্ধাপরাধীদের বিচার প্রক্রিয়া শুরু করলে ২০০১-এর নির্বাচনের ফলাফল অন্যরকম হতো বলেই মনে করেন রাজনৈতিক বিশ্লেষকরা। আওয়ামী লীগ সে সাহস করেনি, করতে পারেনি। কেন পারেনি সে কারণটি এখনও অজ্ঞাত।২০০৮-এর নির্বাচনে তাই যুদ্ধাপরাধীদের বিচারের এজেন্ডাটি ছিল আওয়ামী লীগের অন্যতম নির্বাচনী ওয়াদা। বাংলাদেশের মানুষ সে অঙ্গীকারের পক্ষে রায় দিয়েই মহাজোটকে ক্ষমতায় এনেছে। যে যাই বলুক না কেন, এ প্রজন্ম যুদ্ধাপরাধীদের বিচার চায় তা প্রমাণিত হয়েছে নবম জাতীয় সংসদ নির্বাচনে।এর আলোকেই বর্তমান সরকার ২০১০-এর মহান স্বাধীনতা দিবসের প্রাক্কালে যুদ্ধাপরাধীদের বিচারের লক্ষ্যে বিচারক প্যানেল ও আইনজীবী প্যানেলের নাম ঘোষণা করেছে। সরকারের এ সাহসিকতায় দেশের আপামর জনসাধারণও বেশ সুদৃঢ় প্রত্যয় নিয়ে পরবর্তী পদক্ষেপ অবলোকন করছেন। সরকার এ বিচার কার্য পরিচালনার জন্য যে আইনজীবী প্যানেল ঘোষণা করেছে তাতে সরকারদলীয় এমপির নামও রয়েছে। নাম ঘোষণার পাঁচদিন পরে হঠাৎ করেই আইনমন্ত্রী ঘোষণা দিয়েছেন, শুধু প্রধান আইনজীবী ছাড়া আর কারও নামই চূড়ান্ত নয়। সব মিলিয়ে দেখা যাচ্ছে, সরকার শুরুতেই খুব সাবধানতা অবলম্বন করেনি? করলে নিজ দলের এমপি আইনজীবীদের এ প্যানেলে রাখত না। বিপত্তি দেখা দেয়ার কারণ রয়েছে আরও। কারা যুদ্ধাপরাধী আর কারা যুদ্ধাপরাধী নয়,তা নিয়েও নানা সংশয় দেখা দিয়েছে। পত্রপত্রিকায় কিছু মুখের ছবি ছাপা হয়েছে। দেখা যাচ্ছে একাত্তরে তাদের বয়স ২ থেকে ১১ বছরের মধ্যে ছিল। ওই বয়সের কোন বালক তো আর যুদ্ধাপরাধী হতে পারে না!খুব স্পষ্ট মনে রাখা দরকার, এ সময় যারা শিবিরের নেতা তাদের কারও কারও জন্ম একাত্তরের পরে হয়েছে। তারা গো. আজম-নিজামী প্রমুখ আলবদরের অনুসারী হলেও তাদের যুদ্ধাপরাধী বলা যাবে না। এমন অনেক বিষয় রয়েছে, যা সরকারের পক্ষে খোলাসা করেই এগিয়ে যাওয়া উচিত।দুই.মীর কাশেম আলী বাংলাদেশের একজন চিহ্নিত রাজাকার। যদিও এই ধনাঢ্য ব্যক্তি লেবাস পাল্টে এখন প্রগতির কান্ডারি হওয়ার চেষ্টা করছেন। এই মীর কাশেম আলী ভিআইপি লাউঞ্জ দিয়ে সৌদি আরব গেছেন। তার এ দেশত্যাগের সংবাদ বিভিন্ন মিডিয়ায় ছাপা হয়েছে। তারপরও স্বরাষ্ট্রমন্ত্রী সাহারা খাতুন বলেছেন, কোন যুদ্ধাপরাধীর দেশত্যাগের ঘটনা সরকারের জানা নেই। এর একদিন পর বলেছেন, যদি কেউ গিয়ে থাকে তবে তা তদন্ত করে দেখা হবে।সরকারের এত নিরাপত্তা সংস্থার চোখের ওপর দিয়ে মীর কাশেম আলীর দেশত্যাগ কি প্রমাণ করে না, সরকার কোথাও না কোথাও গাফিলতি করছে? একইভাবে অন্য যুদ্ধাপরাধীর বিষয়েও নানা কানাঘুষা চলছে দেশজুড়ে।আইন প্রতিমন্ত্রী বলেছেন, সুষ্ঠু বিচারের প্রয়োজনে, যুদ্ধাপরাধীদের সব সম্পত্তি সরকারের নিয়ন্ত্রণে নিতে হবে। এ বিষয়ে কিছু কথা স্পষ্ট করা দরকার। গেল ২০ বছরে বাংলাদেশের বিভিন্ন অঞ্চলে আওয়ামী লীগ-জামায়াত যৌথ উদ্যোগে অনেক ব্যবসায়-প্রতিষ্ঠান, বড় বড় শপিং কমপ্লেক্স গড়ে উঠেছে।বিএনপির যৌথ মালিকানার কথা বাদই দিলাম। শুধু আওয়ামী লীগের বিভিন্ন জেলা পর্যায়ের নেতারা, জামায়াতের নেতাদের সঙ্গে পার্টনার হয়ে যেসব বড় বড় ব্যবসায়-প্রতিষ্ঠান গড়ে তুলেছেন, এগুলো সম্পর্কে সরকারের বক্তব্য কি, তা আমার খুবই জানতে ইচ্ছে করছে।যারা তদন্তের দায়িত্ব পেয়েছেন তাদের ভাষ্য থেকে জানা যাচ্ছে, তারা ইতোমধ্যে প্রচুর প্রমাণাদি পেতে শুরু করেছেন। এদিকে বিএনপি বলেই যাচ্ছে, এ বিচার নিয়ে তারারসংশয়ে আছে। বিএনপির বক্তব্য, বিরোধীদলকে কোণঠাসা করার জন্যই সরকার কৌশলের আশ্রয় নিচ্ছে। চট্টগ্রামের লালদীঘি ময়দানের বিশাল জনসভায় সরকারের বিরুদ্ধে কঠোর আন্দোলনের ডাক দিয়েছেন বিএনপি সভাপতি খালেদা জিয়া।আপাত দৃষ্টিতে বিএনপি, জামায়াতের প্যারালাল আন্দোলনকামী না হলেও শেষ পর্যন্ত তারা একই মোর্চায় আন্দোলনে যাবে তা অবধারিত সত্য। অতীত ইতিহাস সে প্রমাণই দেয়।আর এক্ষেত্রে প্রধান বিরোধীদল, জনগুরুত্বপূর্ণ ইস্যুগুলোকে মুখ্য হিসেবে সামনে নিয়ে আসছে এবং আসবে।একটি স্বাধীন রাষ্ট্রে মানুষ বিশুদ্ধ পানীয়জল পাবে না, রান্না করার গ্যাস পাবে না, বিদ্যুৎ পাবে না-তা মেনে নেয়া খুবই কষ্টদায়ক। এই একবিংশ শতাব্দীতে মানুষ যখন প্রযুক্তির সমুদ্রে ভাসছে তখন বাংলাদেশের মানুষের এ দুর্ভোগের প্রকৃত কারণ কি, তা খুঁজে দেখা দরকার। এসব ইস্যুতে দেশের বিভিন্ন অঞ্চলে মিছিল, সমাবেশ, ঘেরাও শুরু হয়ে গেছে। আর এর নেতৃত্ব দিচ্ছে বিএনপি-জামায়াতিরাই। সরকারকে তাই দ্রুত সমস্যাগুলোর সমাধানে এগিয়ে আসতে হবে। জ্বালানি তেলের মূল্যবৃদ্ধির দোহাই দিয়ে সিএনজির ভাড়া বৃদ্ধির ঘোষণা প্রকারান্তরে জনগণের পকেট কাটার শামিল। বিশ্বসঙ্গতির কথা বললে, সর্বক্ষেত্রেই সরকারকে বিশ্বের সঙ্গে তাল মেলাতে এগিয়ে আসা উচিত। আইনশৃঙ্খলা, সামাজিক মূল্যবোধ প্রতিষ্ঠা, বিজ্ঞান ও প্রযুক্তির প্রসারে সরকারকে সর্বাত্মক শক্তি নিয়োগ করা উচিত।যুদ্ধাপরাধীদের বিচারকে পন্ড করার জন্য প্রচেষ্টা অব্যাহত আছে, থাকবে। সরকারের শক্তিমত্তাই এ ন্যায়বিচার সুসম্পন্ন করতে পারবে।নিউইয়র্ক, ৩১ মার্চ, ২০১০ ----------------------------------------------------------------------দৈনিক সংবাদ । ঢাকা । ২ এপ্রিল ২০১০ শুক্রবার প্রকাশিত   ছবি - ক্রিস জোনস

