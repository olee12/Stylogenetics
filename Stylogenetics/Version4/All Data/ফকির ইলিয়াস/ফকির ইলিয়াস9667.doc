পাখিসঙ্গী দুপুরের সাথে




 
অসমাপ্ত তথ্যভাণ্ডারগুলো ছুঁয়ে আমিও রচনা করি ভোরের ইন্দ্রজাল। এই শিশিরকণা
আমার হবে,এমন নিশ্চয়তা পেয়ে শিবুগুপ্তের থলিতে জমা করি কয়েকটি সূর্যের ছায়া।
শিবু আমার বন্ধু। একসাথে হেঁটেছি অনেক পথ। পাখিসঙ্গী দুপুরের পথে একসাথেই
রেখে গেছি পদছাপ। সেই দুপুর গড়িয়ে যখন সূর্য স্পর্শ করেছে সন্ধ্যার সন্ন‌্যাস, ঠিক
তখনই আমরা একসাথেই বেরিয়েছি চন্দ্র দরশনে। রাতকে বলেছি, তুমি সংযত করো
অযুত আঁধার। আমরা ফেরি করবো, সবুজ। মৃত্তিকার সহস্রায়ু পাঁজরে, এঁকে দেবো
নবীন শিলালিপি। আমার কথায় শিবু, প্রথমে সায় দেয়নি। পরে বলেছে- রাত যদি
আমাদের কথা না শোনে, তাহলে গন্তব্য পরিবর্তন করে আমরা কি নক্ষত্রের কাছে
ফিরে যেতে পারি না ! যে নক্ষত্র একদিন মানুষের ঘর থেকে আলো,ঋণ নিয়েছিল।
 ॥ নিউইয়র্ক / ২৩ ফেব্রুয়ারি ২০১৪ ॥
                            
                    সর্বশেষ এডিট : ২৪ শে ফেব্রুয়ারি, ২০১৪  সকাল ৭:৩৪                

