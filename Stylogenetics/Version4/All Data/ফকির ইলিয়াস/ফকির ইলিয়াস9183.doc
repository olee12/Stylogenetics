একজন জোসনাপ্রিয় মানুষের মৃত্যুদিবস ও একটি হত্যার হুমকি




 
                        আজ ১৫ নভেম্বর , কবি মমিনুল মউজদীন এর ২য় মৃত্যুদিবস। 
দেখতে দেখতে দুবছর চলে গেল। জোসনাপ্রিয় মানুষটি বিদায় নিয়েছেন
আমাদের মাঝ থেকে।
 সকালে ঘুম থেকে উঠেই চ্যানেল আই এর সংবাদ টা দেখলাম। নতুন আঙিকে সেজেছে চ্যানেল আই। বদলে দিয়েছে নিজেকে। 
সময় এভাবেই বদল প্রত্যাশা করে। 
আজকের সংবাদের উলেখযোগ্য শিরোনাম , ঢাকা বিশ্ববিদ্যালয়ের
ভিসি আ আ ম স আরেফিন সিদ্দিককে চিঠির মাধ্যমে স্বপরিবারে  হত্যার
হুমকি দেয়া হয়েছে। এটি দিয়েছে হিজবুত তাহরীর নামের একটা সংগঠন।  
এই সংগঠনটি নিয়ে দেশে-বিদেশে নানা আলোচনা হয়েছে বেশ জোরালোভাবে। 
ধর্মের নামে এই যে হুংকার - এর অর্থ কী ?
কী চায় ওরা ? 
আর কী চান তাদের সমর্থনবাদীরা ? ওরা কী চায় বাংলাদেশ ও একটি
নব্য তালেবানেনীস্তানে পরিনত হবে ?
 সন্ত্রাসীদের কোনো দেশ নাই । নাই কোনো সীমারেখা । এই অপশক্তিকে
জোসনার আলোয় ঢেকে দিতে চেয়েছিলেন কবি মমিনুল মউজদীন।
তাঁর মৃত্যুদিবসে অসীম শ্রদ্ধা ।  
 ========================================
কবি মমিনুল মউজদীন। জন্ম ১৯৫৫ সালের ২৯ আগষ্ট। মৃত্যু ২০০৭ সালের ১৫ নভেম্বর। অকালপ্রয়াত। এ জন্য আক্ষেপ আর অপ্রাপ্তির মিশেলে অন্য রকম এ দিন। মরমি কবি হাসন রাজা পরিবারের সন্তান। উত্তরাধিকার সূত্রে তিনি ছিলেন কবি প্রতিভার অধিকারী। তাঁর কবিতায় সমান্তরাল দুটো ধারা ছিল। একটি প্রেম আর অন্যটি দ্রোহ। প্রেম থেকে জোছনাবাদ আর দ্রোহ থেকে জনপ্রতিবাদ। জনপ্রতিনিধির মেয়াদকালে এ দুটোর প্রকাশ ঘটেছিল বলে তিনি ছিলেন প্রাদপ্রদীপের আলোয়। মানুষের কাছাকাছি ছিল তাঁর অবস্থান। 
সাধারণ থেকে অসাধারণ- সবাই-ই ছিলেন তাঁর মুগ্ধতায় মোহিত। অকালপ্রয়ানে স্তম্ভিত হতে হয়েছে। 
শোকস্তম্ভিত সেই দিনের দ্বিতীয় বার্ষিক আজ।   তাঁকে নিয়ে এই লেখাটি ........
‘বেদনার হালখাতা’
উজ্জ্বল মেহেদী --------------------
জোছনাবাদ আর জনপ্রতিবাদের কবি মমিনুল মউজদীন। তাঁর ‘বেদনার হালখাতা’ কবিতার শুরুটা রেলস্টেশনের নস্টালজিকতায়। কবিতার শুরুর পংক্তির মতো সেদিন কোনো ‘ট্রেন’ নয়, হাসন রাজার বাড়ি গিয়ে থেমেছিল একটি লাশবাহী ট্রাক। কবিতার পংক্তির মতোই আকাশ ছিল ‘মেঘলা’। বাংলাদেশে ‘সিডর’ আঘাত হানার পূর্বাভাসে পুরো দিনই মেঘাচ্ছন্ন আকাশ। প্রকৃতির সেই রূঢ়তার মধ্যে মেনে নিতে হয়েছিল একটি সড়ক দুর্ঘটনায় প্রাণহানির ঘটনা। ট্রাকে ছিল কবি মমিনুল মউজদীনসহ স্ত্রী তাহেরা চৌধুরী, ছোট ছেলে কহলীল জিবরানের মরদেহ। দিনটি ছিল সিডর আঘাত হানার আগের দিন, ২০০৭ সালের ১৫ নভেম্বর। 
সেই থেকে এ দিনটি অন্য এক ‘সিডর’ রূপে শোকাহত করে রেখেছে সিলেট অঞ্চলের মানুষকে। আজ ১৫ নভেম্বর, সেই দুর্ঘটনায় প্রাণহানির দ্বিতীয় বার্ষিক। কবি মমিনুল মউজদীনকে অকালে হারিয়ে যাওয়ায় এ দিনটি এখন হয়ে গেছে তাঁর কবিতার মতোই ‘বেদনার হালখাতা’ মেলে ধরার বিশেষ একটি দিন। 
সেদিন ভোরে ঢাকার উত্তরার বাসা থেকে সপরিবারে সুনামগঞ্জ ফিরছিলেন নিজস্ব গাড়িযোগে। দীর্ঘ বিরতি দিয়ে সুনামগঞ্জ শহরে আয়োজন করা হয়েছিল হাসন লোক উৎসব। ‘হাসন রাজা পরিষদের’ সাধারণ সম্পাদক ছিলেন তিনি। উৎসবের প্রস্তুতি পর্ব সারতে তাড়াহুড়ো করে ফেরার চেষ্টা ছিল। কিন্তু ফেরা আর হলো না তাঁদের। ঢাকা-সিলেট মহাসড়কের ব্রাম্মণবাড়িয়ার সরাইলের নিকট বিপরীত দিক থেকে ঢাকাগামী যাত্রীবাহী বাসের সঙ্গে ধাক্কা লেগে ধুমড়ে-মুচড়ে যায় মমিনুল মউজদীনের গাড়ি। ঘটনাস্থলেই গাড়িচালক, তাহেরা চৌধুরী, ছোট ছেলে কহলীল জিবরান মারা যান। 
গুরুতর আহত অবস্থায় মউজদীনকে স্থানীয় হাসপাতালে নেওয়ার পর চিকিৎসকেরা মৃত ঘোষণা করেন। মউজদীন-তাহেরা দম্পতির বড় ছেলে ফিদেল নাহিয়ানও মারাত্মক আহত হন। দুর্ঘটনাস্থল থেকে তাৎক্ষনিক ঢাকায় পরে সিঙ্গাপুরে মাউন্ট এলিজাবেথ হাসপাতালে বিশেষজ্ঞ চিকিৎসকদের চিকিৎসায় বেঁচে আছেন আইনের ছাত্র ফিদেল নাহিয়ান। এ দিনটি আজ ফিদেল নাহিয়ানের কাছে আরও বেশি বেদনার। 
কবিতায় মউজদীনের ‘বেদনার হালখাতা’ প্রকৃতির সঙ্গে ভাগাভাগি করে বিরহ কাতরতা প্রকাশ করেছেন। জীবদ্দশায় কিন' তিনি ছিলেন ঠিক তাঁর উল্টো। সাধারণ মানুষের অপার সান্নিধ্য তাঁকে আনন্দে আলোড়িত করে রাখত। নামের ‘মউজ’ শব্দের অর্থ আনন্দ-ফূর্তি। তাই বলতেনও গর্ব করে- ‘আমার নামই তো আনন্দ ফুর্তির... ফুর্তির দিন...!’ সেই আনন্দ থেমে গেল অকালে। মউজদীনের চেনা মহলে জীবদ্দশার দিনগুলো এখন বড় বেদনার স্মৃতি। বেদনার হালখাতা কবিতা শেষের পংক্তির মতো- ‘... চোখের পাতায় স্বপ্ন নিয়ে বাড়ি ফেরা/ প্রেমান্ধ রাত ভাঙে শব্দের পলেস্তারা...।’ ২০০৭ সালের এই দিনে মউজদীন তাঁর জন্ম শহরে হাসন লোক উৎসব করার স্বপ্ন নিয়ে বাড়ি ফিরতে চেয়েছিলেন। তাঁর আর বাড়ি ফেরা হয়নি বলে শোকের পলেস-ারায় আচ্ছাদিত হলেন সবাই।
১৯৫৫ সালের ২৯ আগষ্ট সুনামগঞ্জের বিখ্যাত হাসন রাজা পরিবারে জন্মগ্রহণ করেছিলেন মমিনুল মউজদীন। দেওয়ান আনোয়ার রাজা চৌধুরী ও সৈয়দা শামসুন নাহারের সপ্তম সন্তান মউজদীন ঐতিহ্যবাহী পরিবারের সাংস্কৃতিক ধারায় বেড়ে ওঠেন। তরুণ বয়সে কবিতা চর্চার পাশাপাশি ধরতে হয়েছে সুনামগঞ্জের পৌরপিতার হাল। মৃত্যুর পূর্ব পর্যন্ত সুনামগঞ্জ পৌরসভার টানা তিন মেয়াদের চেয়ারম্যান ছিলেন তিনি। জনপ্রতিনিধির তিন মেয়াদকাল কেটেছে তাঁর স্রোতের বিপরীতে। রাজনৈতিক শাসকদলের অনিয়মের বিরুদ্ধচারী হয়ে নানা রকম পীড়নের মুখে। দলে টেনে আবার ছুড়ে ফেলে দেওয়া, জনপ্রতিবাদ গড়তে গেলে বাঁধার প্রাচীর তৈরি করা প্রভৃতি কারণে তিনি ছিলেন তিক্ত-বিরক্ত। কিন্তু হাল ছাড়েননি কখনও। সাধারণ মানুষের আকুণ্ঠ সমর্থন নিয়ে আঞ্চলিক আন্দোলনে ছিলেন আমৃত্যু সোচ্চার। 
১৯৯৫ সালে সুনামগঞ্জে দুর্নীতিবিরোধী আন্দোলন, ১৯৯৯ সালে শহরে বখাটেপনা-সন্ত্রাসবিরোধী সর্বদলীয় ‘গণঐক্য’ তাঁকে অসীম সাহসী করে তোলে। সামাজিক আন্দোলনের জন্য মাইল ফলক হয়ে থাকা ২০০৩ সালে মাদকবিরোধী আন্দোলন কিন্তু সূচনা হয়েছিল প্রথম আলোয় প্রকাশিত কয়েকটি সরেজমিন প্রতিবেদনের সঙ্গে পারপার্শ্বিক বাস্তবতায়। মাদকমুক্ত সমাজ গঠনে সামাজিক আন্দোলনের যে কোনো বিকল্প নেই- সে দৃষ্টান্ত মমিনুল মউজদীনেরই স্থাপন করা। 
সুনামগঞ্জ শহরের সেই সব ছোট ছোট আন্দোলন আর পদক্ষেপের ফলেই মউজদীন হয়ে উঠেছিলেন দলনিরপেক্ষ একজন সাহসী জনপ্রতিনিধি এবং ভোটের রাজনীতিতে অপ্রতিদ্বন্দ্বী। শেষতক অবস্থা এ রকম হয়ে উঠেছিল যে, মউজদীন একদিকে আর বিরুদ্ধচারীরা রাজনৈতিক আদর্শ ভুলে এককাট্টা হয়ে পড়েছিলেন। সর্বশেষ আঞ্চলিক আন্দোলন হাওরের ফসল রক্ষায় ‘সুনামগঞ্জ বাঁচও’ কর্মসূচিতে সে রকম চিত্রই দেখা গিয়েছিল। 
আর ‘জোছনাবাদ’? সে কথা তো বলার অপেক্ষা রাখে না। পূর্ণিমা রাতে শহরের সব সড়কবাতি নিভিয়ে জোৎস্না উপভোগ করার প্রথা তাঁকে এনে দিয়েছিল দেশজোড়া পরিচিতি। হালে বিদ্যুৎ সাশ্রয় করতে ঘড়ির কাটা আগানো আর পেছানো নিয়ে কত কাণ্ড না ঘটে চলেছে দেশে। মউজদীন সুনামগঞ্জ পৌরসভার চেয়ারম্যান (১৯৯৩-২০০৭) হয়ে পূর্ণিমায় বিদ্যুৎ সাশ্রয়ের অসাধারণ উদ্যোগ কিন্তু নিয়েছিলেন প্রায় দুই দশক পূর্বে। 
আকাশ পরিস্কার থাকলে পূর্ণিমা রাতের আগে ও পরে পাঁচ দিন সড়কবাতি বন্ধ রাখতেন। শহরের এক হাজার ৫০০ বাতি প্রতি মাসে পাঁচ দিন নিভিয়ে অর্থ ও বিদ্যুৎ সাশ্রয় করতেন। বিনিময়ে স্থানীয় বিদ্যুৎ বিভাগের প্রতি তাঁর আহবান ছিল যত্রতত্র লোডশেডিং না করা। অনেকটা গোপনে শুরু করা পুর্ণিমা উপভোগের মধ্য দিয়ে বিদ্যুৎ সাশ্রয় উদ্যাগটি আর গোপন থাকেনি। জোছনাবাদ হয়ে ছড়িয়ে পড়েছিল সর্বত্র। দেশজুড়ে সুনামগঞ্জ শহর পায় ভিন্ন পরিচয়। রোমান্টিক ভাবধারার কবি মউজদীন পৌর চেয়ারম্যান হিসেবেও সমাদৃত হন। প্রাদপ্রদীপের আলোয় ঈর্ষাণীয় পর্যায়ে ছিল তাঁর অবস্থান। সেই আলো থেকে ভালো কিছু পাওয়ার ক্ষনেই এই দিনের সেই দুর্ঘটনা তাঁকে চিরদিনের জন্য কেড়ে নেয়। স্মৃতি হিসেবে যক্ষের ধনের মতো কবিতাপ্রেমীদের কাছে রক্ষিত আছে তাঁর প্রকাশিত কবিতার দুটো বই এ শহর ছেড়ে আমি পালাবো কোথায় ও হূদয় ভাঙার শব্দ। 
কবিতায় এ শহর ছেড়ে আমি পালাব কোথায়  বলেও পালালেন মউজদীন। আর পালানোর পর অপার শূণ্যতায় এখন সেই ভালোবাসার শহরে শুধুই শোনা যায় হৃদয় ভাঙার শব্দ। #
  

                    সর্বশেষ এডিট : ১৫ ই নভেম্বর, ২০০৯  রাত ১০:৫১                

