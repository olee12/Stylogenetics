সন্ধ্যাবৃত চিহ্নদাগ




 
                        সন্ধ্যা ঘনিয়ে এলে পাখিরাও গোছায় পসরা। ছেড়ে যাবে এ নগর
এই ভেবে ঝেড়ে নেয় পালক। তারপর দল বেঁধে ভর
করে মহান আকাশে । নীল প্রান্তের পলিমাটি, তারাও নরোম
পায়ে মেখেছিল গৌরবের আমূল বর্ষায় প্রথম ।
 আমাদের নিজস্ব কোনো বর্ষা নেই , ছিল ও না
কোনো কালে । যদি থাকতো তাহলে ভাসার কামনা
নিয়ে শিখে নিতাম সাঁতার , উভয়েই আষাঢ়ি আগুনে
ভেসে যেতাম হাত ধরে সিক্ততার স্বরূপ বুননে !
 বুনতে কে না ভালোবাসে ? কেউ তামার তাঁত হাতে
নিয়ে যদি খুঁজে শিল্পগুণ , সেও জেনে যাবে এই রাতে
চুম্বনচূর্ণগুলো কখন পেয়েছিল প্রথম, প্রেমের চিহ্নদাগ
কিভাবে চন্দ্রায়নের তৃতীয় প্রহরে ঝরেছিল বর্ষাপরাগ ।
 

                    সর্বশেষ এডিট : ২৬ শে নভেম্বর, ২০০৭  ভোর ৬:২২                

