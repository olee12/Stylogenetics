যুদ্ধাপরাধী ইস্যুতেই শিবিরে বিদ্রোহ _ দৈনিক সমকাল রিপোর্ট _ ৩ মার্চ২০১০




 
                        যুদ্ধাপরাধী ইস্যুতেই শিবিরে বিদ্রোহ   রাজীব আহাম্মদ--------------------------------------------------------------যুদ্ধাপরাধী ইস্যুতেই ভেঙেছিল ছাত্রশিবির। ছাত্রশিবিরের পদত্যাগী সব নেতাই যুদ্ধাপরাধীদের বিচারের পক্ষে ছিলেন। তাদের দাবি ছিল, যুদ্ধাপরাধীদের বিচার হলে জামায়াতের কিছু নেতার বিচার হবে, যুদ্ধাপরাধের কলঙ্ক থেকে মুক্তি পাবে শিবির। সে লক্ষ্যে শিবিরের কিছু নেতা সিদ্ধান্ত নিয়েছিলেন জামায়াতের যেসব নেতার বিরুদ্ধে '৭১ সালে মুক্তিযুদ্ধকালীন সরাসরি স্বাধীনতার বিরোধিতা করার অভিযোগ রয়েছে, তাদের বিরুদ্ধে সরকার ব্যবস্থা নিলে শিবির কোনো ভূমিকা নেবে না। এরপর এসব নেতাকে সরিয়ে দিতে তৎপর হন জামায়াতের নেতারা। সে সিদ্ধান্তের আলোকেই সরিয়ে দেওয়া হয় শিবিরের সাধারণ সম্পাদক শিশির মুহাম্মদ মুনিরকে। সমকালের অনুসন্ধানে এসব তথ্য পাওয়া যায়। শিবিরের এক পদত্যাগী নেতা সমকালকে বলেন, জামায়াতের গুটিকয়েক নেতা স্বাধীনতার বিরোধিতা করেছেন। প্রজন্মের পর প্রজন্ম এ দায় কেন আমরা নেব। তিনি বলেন, "আমার জন্ম স্বাধীনতার ১২ বছর পর। তারপরও আমাকে রাজাকার বলেগালি শুনতে হয়। তাই আমরা চেয়েছিলাম যারা অপরাধ করেছেন তাদের ব্যাপারে আদালত সিদ্ধান্ত গ্রহণ করুক। শিবিরকে যেন 'রাজাকার' গালি শুনতে না হয়।"জামায়াতের মূল চালিকাশক্তি শিবির। সরকার শিগগিরই যুদ্ধাপরাধীর বিচার শুরু করবে, এর বিরুদ্ধে রাজপথে আন্দোলনে জামায়াতের মূল ভরসা শিবির। শিবির জামায়াতকে সহায়তা না করলে আন্দোলন সম্ভব নয়। এ আশঙ্কা থেকেই জামায়াত নেতারা শিবিরের আধুনিক মানসিকতার নেতাদের সরিয়ে দিতে তৎপর হয়ে ওঠেন। জানা গেছে, গত বছরের ডিসেম্বরে শিবিরের কার্যকরী পরিষদের সভায় সিদ্ধান্ত হয়, রেজাউল করিম আর শিবিরের সভাপতি থাকবেন না। রেজাউল করিমও তার ছাত্রজীবন শেষ করতে কার্যকরী পরিষদের কাছে আবেদন জানান। জামায়াত নেতারাও এ সিদ্ধান্ত মেনে নেন। শিবিরের ঐতিহ্য অনুযায়ী তৎকালীন সাধারণ সম্পাদক শিশির মুহাম্মদ শিবিরের পরবর্তী সভাপতি হচ্ছেন, তাও ছিল এক প্রকার নিশ্চিত। সভাপতি থাকছেন না_ এ বিষয়টি নিশ্চিত হওয়ার পর রেজাউল করিম গত ৫ জানুয়ারি বিয়ে করেন। এরপরই পাল্টে যায় দৃশ্যপট। জামায়াত নেতারা অভিযোগ করেন, শিশির মুনির 'সংস্কারপন্থি'। তাকে সভাপতি করা যাবে না। জামায়াতের সেক্রেটারি জেনারেল আলী আহসান মোহাম্মদ মুজাহিদ, কাদের মোল্লা, কামারুজ্জামানসহ অন্য নেতারাও বিষয়টি জামায়াতের আমির মাওলানা মতিউর রহমান নিজামীকে বোঝাতে সক্ষম হন। এরপরই সিদ্ধান্ত পাল্টে যায়। শিবিরের কেন্দ্রীয় সদস্য সম্মেলনের মাত্র তিন দিন আগে জামায়াত নেতারা সিদ্ধান্ত চাপিয়ে দেন, শিশির মুহাম্মদ মুনিরের ছাত্রজীবন শেষ করতে হবে। রেজাউল করিম আরও এক মেয়াদে সভাপতি থাকবেন। সেই সিদ্ধান্ত অনুসারে শেষ সময়ে শিবিরের সভাপতি নির্বাচনের ব্যালট পেপার থেকে শিশির মুহাম্মদ মুনিরের নাম মুছে দিয়ে রেজাউল করিমের নাম যোগ করা হয়। এ ঘটনার পর ক্ষুব্ধ শিশির মুনিরকে শান্ত করতে ব্যারিস্টারি পড়তে জামায়াতের টাকায় ইংল্যান্ড পাঠিয়ে দেওয়া হয়। জামায়াতের এ সিদ্ধান্ত এভাবে মেনে নেওয়ায় সভাপতি নির্বাচিত হওয়ার পরও তোপের মুখে পড়েন রেজাউল করিম। সবশেষ গত ৩০ জানুয়ারি কার্যকরী পরিষদের বৈঠকে এ বিষয়ে শিবির সভাপতির কাছ থেকে ব্যাখ্যা দাবি করেন কার্যকরী পরিষদের সদস্যরা। তারা অভিযোগ করেন, নিজেদের স্বতন্ত্র সংগঠনের দাবিদার শিবিরকে জামায়াতের রাজনৈতিক হাতিয়ারে পরিণত করা হয়েছে। সভাপতির বিরুদ্ধে অর্থ আত্মসাতের অভিযোগও আনেন পরিষদ সদস্যরা। সে বৈঠকে শিবির সভাপতির বিরুদ্ধে ২৬-১৪ ভোটে অনাস্থা প্রস্তাবও আনা হয়। অনাস্থা পাস না হওয়ায় ওইদিন শিবিরের সাধারণ সম্পাদক ডা. আবদুল্লাহ আল মামুন পদত্যাগ করেন। তবুও সভাপতির অনুরোধে দায়িত্ব পালন করতে রাজি হন তিনি।শিবির সভাপতি জামায়াত নেতাদের ইচ্ছা অনুযায়ী যুদ্ধাপরাধীর বিচারের দাবিদার ১১ নেতার ছাত্রজীবন শেষ করে দিয়েছিলেন। গঠনতন্ত্র অনুযায়ী এ সিদ্ধান্ত নিতে তিনি কার্যকরী পরিষদের সঙ্গে কোনো আলোচনা করেননি। এ ঘটনার পরপরই ক্ষুব্ধ পরিষদ সদস্যরা জামায়াতের আমির মতিউর রহমান নিজামীর সঙ্গেও সাক্ষাৎ করে শিবির সভাপতির বিরুদ্ধে ক্ষমতার অপব্যবহারের অভিযোগ করেন। ২০ জানুয়ারির এ সাক্ষাতে নিজামী নিজেও অভিযোগ করেন যুদ্ধাপরাধীর বিচারের দাবিদার এসব সদস্য ষড়যন্ত্রকারী। তারা জামায়াতের নেতাদের গ্রেফতার করানোর ষড়যন্ত্রের সঙ্গে লিপ্ত। এ ঘটনার পর ওইদিন রাতেই পদত্যাগ করেন ডা. মামুন। পরদিন পদত্যাগ করেন আরও ২৩ নেতা। পরে পদত্যাগীদের মধ্যে সাতজন পদত্যাগ করার বিষয়টি অস্বীকার করেন। দু'জন পদত্যাগ প্রত্যাহার করে নেন। শিবিরের সাধারণ সম্পাদক হলেন ডা. ফখরুদ্দিন মানিকইসলামী ছাত্রশিবিরের নতুন সাধারণ সম্পাদক নির্বাচত হয়েছেন ডা. ফখরুদ্দিন মানিক। গত শনিবার সংগঠনের কার্যকরী পরিষদের সদস্যদের ভোটে তিনি নির্বাচিত হন। ঢাকা হোমিও মেডিকেল কলেজের ছাত্র ফখরুদ্দিন মানিক গত শনিবারই সাধারণ সম্পাদকের দায়িত্ব গ্রহণ করেন। শিবিরের তথ্য সম্পাদক আতাউর রহমান সরকার ডা. মানিকের সাধারণ সম্পাদক পদে নির্বাচিত হওয়ার তথ্য নিশ্চিত করেন। শিবিরের কার্যকরী পরিষদ গঠনছাত্রশিবিরের কেন্দ্রীয় কার্যকরী পরিষদ থেকে অপসারিত করা হয়েছে নির্বাচিত ৯ বিদ্রোহী নেতাকে। এসব নেতা গত ২১ ফেব্রুয়ারি পদত্যাগ করলেও তারা কার্যকরী পরিষদ নির্বাচনে নির্বাচিত হন। গত শনিবার এক সংবাদ বিজ্ঞপ্তির মাধ্যমে তাদের অপসারণ করার বিষয়টি জানানো হয়। সেসঙ্গে ২০১০ কর্মকালের জন্য সংগঠনের ১১ সদস্যের কেন্দ্রীয় সেক্রেটারিয়েট গঠন করা হয়েছে।শনিবার সকালে শিবিরের কার্যকরী পরিষদ নির্বাচনের প্রাথমিক ফলাফল ঘোষণার পর এ পরিষদের সাধারণ অধিবেশন হয়। বৈঠকে যোগ দেননি নির্বাচিত বিদ্রোহী ৯ নেতা। শিবির সভাপতি মুহাম্মদ রেজাউল করিমের সভাপতিত্বে এ অধিবেশনে প্রধান অতিথি ছিলেন বাংলাদেশ জামায়াতে ইসলামীর আমির মতিউর রহমান নিজামী। সভায় বিদ্রোহী ৯ নেতাকে শিবির থেকে অপসারণের সিদ্ধান্ত নেওয়া হয়। কার্যকরী পরিষদ নির্বাচনের ব্যালটে নাম থাকা সত্ত্বেও পদত্যাগপত্র দাখিল করার দায়ে অপসারিত এই নেতারা হলেন_ জুবায়ের আহমেদ ভূঁইয়া, নজরুল ইসলাম, আনিসুর রহমান, জাকির হোসাইন, শাহরিয়ার আলম সিফাত, নাসির আহমেদ মোল্লা, ডা. শহিদুল্লাহ শরীফ, শামসুদ্দিন ও আসাদ উদ্দিন। অপসারিত নেতা ডা. শহিদুল্লাহ শরীফ বলেন, আমাদের অপসারণ করবে কী করে? আমরাই তো যাইনি।শিবিরের নবনির্বাচিত কার্যকরী পরিষদে আছেন_ দফতর সম্পাদক নূর মোহাম্মদ ম ল, সাহিত্য সম্পাদক দেলাওয়ার হোসাইন সাঈদী, প্রচার, আইটি ও তথ্য সম্পাদক মুহাম্মদ আতাউর রহমান সরকার, প্রকাশনা সম্পাদক মুহাম্মদ কলিমুল্লাহ, সমাজকল্যাণ ও সাংস্কৃতিক সম্পাদক গোলাম মর্তুজা, অর্থ ও পাঠাগার সম্পাদক মুহাম্মদ সোহেল খান, কলেজ ও ক্রীড়া সম্পাদক মিয়া মুজাহিদুল ইসলাম, মানবসম্পদ উন্নয়ন ও গবেষণা সম্পাদক মুহাম্মদ নিজামুল হক নাঈম, স্কুল ও বিতর্ক সম্পাদক আহমাদুল্লাহ, শিক্ষা ও আন্তর্জাতিক বিষয়ক সম্পাদক মুহাম্মদ শফিউর রহমান ও ছাত্রকল্যাণ সম্পাদক আল মুত্তাকী বিল্লাহ।

