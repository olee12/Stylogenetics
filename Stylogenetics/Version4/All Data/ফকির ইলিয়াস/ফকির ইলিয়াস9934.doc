মাটি ও মনকুমার




 
মাটি ও মনকুমার ফকির ইলিয়াস
================================
মাঝে মাঝে জোড়া লাগিয়ে রাখি , ভেঙে যাওয়া
মাটির বাসন। আমিও মনকুমার হবো, শিখে নেবো
ধাতুবিদ্যা - এ প্রত্যয় লালন করে চলি পথ। প্রান্তর
এসে যোগ আমার সাথে, হাঁটার পদ্ধতিগুলো - আমি
ও প্রান্তর লিখি দ্বৈত খাতায়। তারপর যোজন বিশ্রামে,
পাশাপাশি বসে খেলি পাশা। হারা-জেতা,জেতা-হারার
বৃষ্টিতে ভিজে ,অবনত হই। হয়ে যাই স্পর্শিত তারাপুঞ্জ,
জাগ্রত জ্যোতির গ্রহণ। বিভাজনে বিশ্বাস নেই, কখনো
কখনো বৈধ জীবনেও। তারপরও ভালো লেগে যায় 
বিচ্ছেদী গান। প্রান্তর আমাতে দাঁড়ায় ,আর আমি প্রান্তরে।
একে অপরের হাতের বাঁশি হয়ে বেজে যাই ত্রিভঙ্গ মুরলী,
উত্তরে বাঁক ফিরে নদী,পুড়িয়ে বাসন বানাই,সারি মনকেলি।
                            
                    সর্বশেষ এডিট : ৩১ শে জানুয়ারি, ২০০৮  সকাল ৯:৫০                

