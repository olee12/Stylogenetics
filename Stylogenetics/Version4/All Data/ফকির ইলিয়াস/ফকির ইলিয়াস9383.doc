চিহ্নিত ঘাতকচক্র ও মর্যাদা রক্ষায় সতর্কতা




 
                        চিহ্নিত ঘাতকচক্র ও মর্যাদা রক্ষায় সতর্কতা 
 ফকির ইলিয়াস
-----------------------------------------------
সংবাদটি ছোট। কিন্তু অত্যন্ত গুরুত্বপূর্ণ। জার্মানি আরও একজন যুদ্ধাপরাধীর বিচার করছে। তার নাম-জন ডেমজানজুক।
( উপরের ছবির এই ব্যক্তিটি )
 বয়স ৮৯ বছর। দ্বিতীয় বিশ্বযুদ্ধের পর এই নাৎসীবাদী যুদ্ধাপরাধী পালিয়ে যু্ক্তরাষ্ট্রে চলে আসেন। ওহাইয়ো অঙ্গরাজ্যে একজন অটো মেকানিক হিসেবে কাজ করেন দীর্ঘদিন। তার ব্যাকগ্রাউন্ড চেক থেকে হঠাৎ ধরা পড়ে যায়, তিনি একজন নাৎসিবাদী।
যুক্তরাষ্ট্র তাকে ডিপোর্ট করে অপরাধ প্রমাণিত হওয়ার পর। ইউক্রেনে জন্মগ্রহণকারী এই জার্মান নাগরিক এখন হুইল চেয়ারে চলাফেরা করেন। জার্মান আদালত বলেছেন, তার বিচারের রায় হলে পনেরো বছর থেকে যাবজ্জীবন পর্যন্ত কারাদন্ড হতে পারে। 
বিশ্বে নাৎসিবাদের বিচার এখনও অব্যাহত রয়েছে। এটা মানবতার জন্য, মানবজাতির জন্য স্বস্তির সংবাদ। অপরাধী যত বয়সী হোক না কেন, যতই পালিয়ে থাকুক না কেন তার শাস্তি হওয়া দরকার। বিশ্ব সভ্যতা সে বিষয়টি নিশ্চিত করেছে।
বাংলাদেশের জাতির জনক হত্যার ঘাতকদের বিষয়ে নানা সংবাদ ছাপা হচ্ছে পত্রপত্রিকায়। মিডিয়ায় প্রতিদিনই আসছে শিরোনাম। বাংলাদেশ সরকারও এদের ধরতে তৎপর। নূর চৌধুরীর পাসপোর্ট জব্দ করেছে কানাডাস্থ বাংলাদেশ দূতাবাস। এই নূর চৌধুরীই বঙ্গবন্ধুকে নিজ হাতে গুলি করেছিল। এই ঘাতককে দেশে ফিরিয়ে নেয়ার প্রক্রিয়ার জন্য বাংলাদেশের আইনমন্ত্রী ব্যারিস্টার শফিক আহমেদ কানাডা সফর করে গেছেন। তিনি দেশে ফিরে সাংবাদিকদের জানিয়েছেন, প্রক্রিয়া সুষ্ঠুভাবেই এগিয়ে চলেছে।
এদিকে বিভিন্ন সূত্র থেকে জানা যাচ্ছে, পনেরো আগস্টের আরেকজন ঘাতক রাশেদ চৌধুরী নাকি যুক্তরাষ্ট্রে আত্মগোপন করে আছে। অন্যতম ঘাতক মেজর ডালিম ইংল্যান্ডের কোথাও রয়েছে, তার কাছে ব্রিটিশ পাসপোর্ট আছে, সে কানাডা আমেরিকায় যাতায়াত করছে, এমন অনেক সংবাদ প্রতিদিন বের হচ্ছে মিডিয়ায়।
বাংলাদেশ সরকারও বিভিন্ন সতর্কতা অবলম্বন করে অগ্রসর হচ্ছে বলে জানাচ্ছেন শীর্ষ নীতিনির্ধারকরা। এখানে একটি কথা খুবই স্পষ্ট হওয়া দরকার, আর তা হচ্ছে বাংলাদেশ-বাঙালি জাতি সব ঘাতকদের বিষয়েই সোচ্চার। এই প্রজন্ম চাইছে সব অপরাধীর দৃষ্টান্তমূলক শাস্তি হোক। এদের বিচার হোক।
তারপরও মাঝে মধ্যে বিভিন্ন পত্রপত্রিকায় প্রকাশিত সংবাদ আমাদের শঙ্কিত করে তোলো। এর একটি উদাহরণ দিতে চাই। কেউ কেউ রটাচ্ছে, এমনেস্টি ইন্টারন্যাশনাল নাকি বঙ্গবন্ধুর খুনিদের বাঁচানোর জন্য তৎপর রয়েছে। আমার প্রশ্ন হচ্ছে, নাৎসিবাদী যারা ধরা পড়ে, সেসব যুদ্ধাপরাধীদের পক্ষে কি দাঁড়ায় এমনেস্টি ইন্টারন্যাশনাল? না, তারা দাঁড়ায় না। আমি ব্যক্তিগতভাবে নিউইয়র্কস্থ এমনেস্টি ইন্টারন্যাশনালের কার্যালয়ে যোগাযোগ করে জেনেছি, তারা কখনই কোন যুদ্ধাপরাধী, দাগি খুনির পক্ষে কোন বিবৃতি দেন না। যারা জাতির জনককে হত্যা করেছে, যারা একাত্তরে নরহত্যা করেছে, এরা তো চিহ্নিত খুনি। তারপরও আমরা অবাক হয়ে দেখছি একটি চিহ্নিত মহল এমনেস্টি ইন্টারন্যাশনাল, বিশ্ব মানবাধিকার সংস্থার দোহাই দিয়ে বাংলাদেশে ঘোলা পানিতে মাছ শিকারে নেমেছে। এদের বিষয়ে সবাইকে খুব সতর্ক থাকতে হবে। কারণ এরা সত্যকে মিথ্যা বানিয়ে মানুষকে বিভ্রান্ত করতে অত্যন্তই পারঙ্গম।
 দুই একটি আহ্বান অনেকেরই নজরে পড়েছে। আহ্বানটি জানিয়েছেন, একাত্তরের আলবদর প্রধান মতিউর রহমান নিজামী। তিনি সবাইকে 'যথাযোগ্য মর্যাদায় বিজয় দিবস পালন'-এর আহ্বান জানিয়েছেন। এই 'যথাযোগ্য মর্যাদা'টি কি? ঘাতকচক্রের ভাষায় 'যথাযোগ্য মর্যাদা' হচ্ছে পাক তমদ্দুন রক্ষা করে বাঙালি জাতিসত্তাকে ভূলুণ্ঠিত করা। যে কাজটি এই ঘাকতচক্র বাংলাদেশে নানাভাবেই করে এসেছে। এখনও করছে। ভোল পাল্টে এই আলবদর চক্র এখন নতুন প্রজন্মকে বিভ্রান্ত করতে চাইছে মারাত্মকভাবে। এরা বুঝাতে চাইছে, তারা সব সময়ই বিজয়ের পক্ষে ছিল। মিথ্যাবাদী আর কাকে বলে!
এই কথাটি অনেকেই জানেন, 'রাজাকার সব সময়ই রাজাকার কিন্তু মুক্তিযোদ্ধা সব সময় মুক্তিযোদ্ধা নয়।' একটি উদাহরণ দেয়া যায় এর স্বপক্ষে। বিএনপির এক বর্তমান নেতা, খালেদা জিয়ার ঘনিষ্ঠভাজন, সাবেক রাষ্ট্রদূত শমসের মবিন চৌধুরী বঙ্গবন্ধুর খুনিদের নিজের সঙ্গে করে নিয়ে লিবিয়া পর্যন্ত পৌঁছে দিয়েছিলেন। সংবাদটি নতুন করে আবার মিডিয়ায় আসছে। শমসের মবিন চৌধুরী একজন বীর মুক্তিযোদ্ধা। কিন্তু শেষ পর্যন্ত তিনি গণমানুষের মুক্তির স্বপক্ষে থাকতে পারেন নি। হাত মিলিয়েছিলেন ঘাতকদের সঙ্গে। বিএনপি তো সেই কুচক্রী ঘাতকদের হত্যাযজ্ঞেরই ফসল। যারা এই প্রজন্মের কাছেও চিহ্নিত ঘাতক চক্র হয়েই থেকে যাচ্ছে। থেকে যাবে অনেক প্রজন্ম পর্যন্ত। যেমনটি এখনও ঘৃণার পাত্র হয়ে আছে নাৎসিরা।
আমাদের বিজয়ের ৩৮ বছর পূর্তি হয়ে যাচ্ছে। এখনও আমাদের সংগ্রাম করতে হচ্ছে প্রকৃত মর্যাদা রক্ষার জন্য। আমাদের খেয়াল রাখতে হচ্ছে কখন হায়েনারা আঘাত হানতে পারে। এটা পরিতাপের বিষয় এই চিহ্নিত ঘাতকচক্র এখন আমাদের সমাজেরই অংশ। তারা জেঁকে বসেছে বিভিন্ন শাখা-প্রশাখায়। এখনও জাতীয়ভাবে এগিয়ে যেতে এরাই আমাদের রাষ্ট্রে প্রধান এবং অন্যতম বাধা। কারণ যারা ধর্মের নামে সন্ত্রাসী, মৌলবাদী জঙ্গিদের উসকে দেয়, তারা তো কখনওই কল্যাণের ধারক হতে পারে না। এসব ধূর্তদের কাছ থেকে সরিয়ে রাখতে হবে এই প্রজন্মকে। আর এই প্রচেষ্টা হোক সম্মিলিত। 
নিউইয়র্ক-২ ডিসেম্বর ২০০৯ 
----------------------------------------------------------------------
দৈনিক সংবাদ । ঢাকা । ৪ ডিসেম্বর ২০০৯ শুক্রবার প্রকাশিত


                    সর্বশেষ এডিট : ০৪ ঠা ডিসেম্বর, ২০০৯  সকাল ৭:১০                

