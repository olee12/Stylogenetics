একটি জাতি যখন সত্যের অন্বেষণে অগ্রসর হয়




 
                        একটি জাতি যখন সত্যের অন্বেষণে অগ্রসর হয় ফকির ইলিয়াস====================================কিছু কিছু সংবাদ আছে গোটা জাতিকে আশান্বিত করে। উজ্জীবিত করে। তেমনি একটি সংবাদ দেখে আমি বিশেষভাবে আপ্লুত হয়েছি। বীর মুক্তিযোদ্ধা কর্নেল তাহের বীরউত্তম হত্যাকা- কেন বেআইনি ছিল না_ এ মর্মে আইনি প্রক্রিয়া শুরু হয়েছে। পঞ্চম সংশোধনী বাতিল হয়ে যাওয়ার পর রিট আবেদনের সূত্র ধরে কর্নেল তাহেরের ভাই ড. আনোয়ার হোসেন, স্ত্রী বেগম লুৎফা তাহের প্রমুখ এ রিট আবেদন করেছেন। বাদীদের পক্ষে দেশের প্রখ্যাত আইনবিদ ড. শাহদীন মালিক মামলাটি পরিচালনা করছেন। ইতিহাসের গতি কোনভাবেই মিথ্যা দিয়ে চাপিয়ে রাখা যায় না। সত্য প্রকাশিত হয়। হতেই হয়। তা না হলে মনুষ্য জাতি নির্ভীক চিত্ত নিয়ে বেঁচে থাকতে পারে না। পরবর্তী প্রজন্ম সৎ সাহস নিয়ে দাঁড়াতে পারে না। ইতিহাস সাক্ষ্য দেয়, যে জিয়াউর রহমানকে বন্দিদশা থেকে মুক্ত করেছিলেন কর্নেল তাহের, সে তাহেরকে তথাকথিত গোপন বিচার, সামরিক কোর্ট মার্শালের মাধ্যমে ফাঁসি দেওয়া হয় এবং রায় প্রদানের পর চরম বিশ্বাসঘাতকতার আশ্রয় নিয়ে মাত্র ৭২ ঘণ্টার মধ্যে রায় কার্যকর করা হয়। পেছন ফিরে তাকালে দেখা যাবে, ১৫ আগস্টের নির্মমতম হত্যাকা-ের পর সেনাবাহিনীর উপপ্রধান জিয়াউর রহমান বলেছিলেন, 'সো হোয়াট, ভাইস প্রেসিডেন্ট ইজ দেয়ার'। সে সময়ে বাংলাদেশের ভাইস প্রেসিডেন্ট ছিলেন সৈয়দ নজরুল ইসলাম। ঘাতকচক্র জাতির জনক বঙ্গবন্ধুকে হত্যা করেই ক্ষান্ত হয়নি, তারা ক্ষমতার পালাবদলে ডানপন্থি মৌলবাদী শক্তিকে সার্বিক পুনর্বাসনে ছিল সর্বাত্মকভাবে তৎপর। জিয়াউর রহমান প্রথমে যে প্রতিক্রিয়া ব্যক্ত করেছিলেন, যদি তা পালিত হতো তবে সৈয়দ নজরুল ইসলামই ক্ষমতাসীন হতেন। বিদ্রোহী সেনাসদস্যদের তাৎক্ষণিক বন্দি করা সম্ভব হতো। ওদের বিচার হতো। কিন্তু দেখা গেল খুব দ্রুতই তার মতামত থেকে সরে আসেন জিয়াউর রহমান। হাত মেলান খুনি ডালিম-রশীদ-হুদা চক্রের সঙ্গে। যদিও ডালিম-ফারুক চক্র পরে টিভি সাক্ষাৎকারে বলেছে, তারা জিয়াকে আগেই ১৫ আগস্টের ক্যুর কথা জানিয়ে রেখেছিল। ষড়যন্ত্রকারী মীরজাফর খন্দকার মোশতাকের শাসন সেজন্যই ছিল খুব ক্ষণস্থায়ী। প্রকৃত কুশীলবরা বেরিয়ে এসেছিল হ্যাঁ-না ভোটের মাধ্যমে। খুনিদের বিদেশে পাঠানোর নিশ্চয়তা প্রদান করে রাষ্ট্রক্ষমতা পাকাপোক্ত করার সব ব্যবস্থাই করতে তৎপর ছিলেন জিয়াউর রহমান। কর্নেল আবু তাহের মূলত ভয়ের কারণ ছিলেন সেই ক্ষমতালিপ্সুদের। তারা জানত তাহের বেঁচে থাকলে তাদের দীর্ঘমেয়াদি ক্ষমতায় থাকার পরিকল্পনা ভেস্তে যেতে পারে। তারা ক্ষমতায় টিকে নাও থাকতে পারে। সে কারণেই প্রহসনের বিচারের আয়োজন করে তাহেরসহ অন্যান্য দেশপ্রেমিক মুক্তিযোদ্ধা সৈনিকদের হত্যা করেছিল স্বৈরশাসক জিয়া সরকার। তাহেরের সঙ্গে জিয়ার বৈরিতার প্রধান কারণ ছিল তাহের মৌলবাদী রাজাকার শক্তির সঙ্গে কোন আঁতাত মেনে নিতে চাননি। আর জিয়া সেই আঁতাতই করতে চেয়েছিলেন। যার কুফল আজও ভোগ করছে গোটা জাতি। গোটা বাংলাদেশের মানুষ। কর্নেল তাহের হত্যাকা- কেন বেআইনি ঘোষণা হবে না- তা দাবি করাটা ঐতিহাসিক এবং নৈতিক দায়িত্বও বটে। তাহের এ বাংলাদেশের গণমানুষের স্বপ্ন পূরণে ছিলেন অগ্রণী সৈনিক। যুদ্ধাহত হওয়ার পরও তার উদ্যম ও স্পৃহার কোন কমতি ছিল না। বাংলাদেশের মানুষ এ রিট আবেদনের রায় দেখতে চায়। দুই.মানবতাবিরোধী আন্তর্জাতিক অপরাধবিষয়ক ট্রাইব্যুনাল বাংলাদেশজুড়ে তদন্ত শুরু করেছে। এ তদন্ত টিমের একটি গ্রুপ সম্প্রতি ব্রাহ্মণবাড়িয়াতে গিয়েছিল তদন্ত কাজে। সেখানে তারা গণহত্যা, ধর্ষণ, লুণ্ঠনের ব্যাপক চিত্র পরিলক্ষণ করেছেন। টিমের সদস্য মতিউর রহমান খুব জোর দিয়ে বলেছেন, তারা রাজাকার বাহিনীর শীর্ষ নেতাদের বিরুদ্ধে ব্রাহ্মণবাড়িয়ায় গুরুত্বপূর্ণ অভিযোগ, প্রমাণাদি পেয়েছেন। এ এলাকাটি জামায়াতের সাবেক আমির গোলাম আযমের এলাকা বলে পরিচিত। ওই অঞ্চলে মুক্তিযোদ্ধাদের 'দুষ্কৃতকারী' আখ্যায়িত করে জামায়াতের তৎকালীন মূল কর্ণধার গোলাম আযম কী করেছেন, তা সে এলাকার মানুষজনই এখন বলছেন। জামায়াতের নেতৃত্বে গঠিত রাজাকার বাহিনী জঘন্য ও নৃশংস মানবতাবিরোধী অপরাধ সংগঠিত করেছে বাংলাদেশে একাত্তর সালে। লক্ষণীয় বিষয় হচ্ছে, এ রাজাকার জামায়াত বাংলাদেশে ভারপ্রাপ্ত আমির দ্বারাই তাদের রাজনীতি চালিয়েছে গোলাম আযম প্রকাশ্যে আসার আগ পর্যন্ত। আব্বাস আলী খান ভারপ্রাপ্ত আমির থাকলেও মূলত সে গোলাম আযমই ছিলেন তাদের প্রধান নেতা। সন্দেহ নেই সে বয়োবৃদ্ধ গোলাম আযম এখনো জামায়াতের নেপথ্য কর্ণধার। 'এরা সকলেই নির্দোষ'- বলে জামায়াতের কিছু নেতা এখনো চেঁচামেচি করে গেলেও তারা বাংলাদেশের মহান মুক্তিযুদ্ধের বিরোধিতার জন্য এখনো অনুতাপ প্রকাশ করছে না। বরং নানা শক্তির জোগান দিয়ে বাংলাদেশে তালেবানি মৌলবাদ প্রতিষ্ঠার আসকারা দিয়ে যাচ্ছে। মনে রাখা দরকার, একটি জাতি যখন সত্যের অন্বেষণে অগ্রসর হয় তখন কেউই তাদের দাবিয়ে রাখতে পারে না। দাবিয়ে রাখার চেষ্টা করা হচ্ছে সেই '৪৭ সাল থেকে। করা হয়েছে '৫২ সালে। এর পরবর্তী ইতিহাস সবারই জানা। আমি খুব স্পষ্ট ভাষায় বলি, শেরেবাংলা, সোহরাওয়ার্দী, মওলানা ভাসানীর মতো জাঁদরেল নেতারা যা পারেননি সেই ডাকটি দিয়েছিলেন বাঙালি জাতির জনক বঙ্গবন্ধু শেখ মুজিবুর রহমান। যে জিয়াউর রহমান একাত্তর সালে প্রজাতন্ত্রের একজন সৈনিক ছিলেন মাত্র, সে জিয়াকে আজ যারা 'মহাঅবতার' ভাবছেন একদিন তাদের সে ভাবনাও ভেঙে চুরমার করে দেবে বাংলাদেশের আগুয়ান নবীন প্রজন্ম। নবম জাতীয় সংসদ নির্বাচনে মানুষ রায় দিয়েছে ঘাতক রাজাকারদের বিচারের পক্ষে। মানুষ রায় দিয়েছে রাষ্ট্রপক্ষকে বাহাত্তরের সংবিধান পুনরুজ্জীবনের পক্ষে। মানুষ রায় দিয়েছে সামরিক শাসকদের সব হীন মতলবের ফরমান বাতিল করার পক্ষে। যারা ফাঁদ পেতে অন্যকে ফাঁসাতে চেয়েছিল তাদের নৈতিক পরাজয় ঘটিয়েই আইনি শাসনে বাতিল হয়ে গেছে পঞ্চম সংশোধনী। সত্যের জয়, মানুষের বিজয় এভাবেই হয়। বাংলাদেশের মানুষ চায়, তাহের হত্যার হুকুমদাতাদের মরণোত্তর বিচার। বাংলাদেশের মানুষ চায়, ৩০ লাখ শহীদের রক্তে কেনা স্বাধীনতা-সার্বভৌমত্বের গণতান্ত্রিক পরিচর্যা। সরকারকে তাই মানুষের পক্ষেই থাকতে হবে। নিউইয়র্ক ২৫ আগস্ট ২০১০ ----------------------------------------------------------------------দৈনিক সংবাদ । ঢাকা । ২৭ আগস্ট ২০১০ শুক্রবার প্রকাশিত  ছবি - নাথান বেলমি 

