আবহাওয়া অধিদফতরের অভিভাষণ




 
                        দুপুরের পর বৃষ্টি থামতে পারে। উত্তর আকাশে আবারও উঁকি দিতে পারে সূর্য।এমন
সংবাদ শোনার পর বৃষ্টির প্রতি বেড়ে যায় আমার দরদ।আজ সকালে ভিজেছি বেশ।
ছাতাহীন পাতাদের শরীর থেকে চুইয়ে পড়ছিল যে জল, তার দিকে তাকিয়ে আঁকছিলাম
জলেশ্বরির ডানাহীন স্কেচ। বড় ভালোবাসতাম তাকে। উড়তে পারতো না জেনেও তাকে ডাকতাম উড়াল পঙ্খি। সেকথা এখন বিগত ইতিহাস। মাঝে মাঝে অতীত এভাবেই আমাদের পেছন দরজায় দাঁড়িয়ে উঁকি দেয় সূর্যের মতোই। আবহাওয়া অধিদফতরের অভিভাষণ শোনে আমরা জেনে যাই, বসন্ত বিদায় নিচ্ছে। আসছে গ্রীষ্ম।কালবৈশাখির ছোবল উড়িয়ে নিতে পারে খড়ের বৃদ্ধাঙুলি,মধ্যমা,কনিষ্ঠা। তারপরও তর্জনী উঁচিয়ে বেঁচে থাকবে বৃক্ষ,থামবে ঝড়-এই প্রেমপরিধানে আমরা বার বারই করি ঋতুমালা বদল।
   

                    সর্বশেষ এডিট : ১৮ ই ফেব্রুয়ারি, ২০১৪  সকাল ১০:৪০                

