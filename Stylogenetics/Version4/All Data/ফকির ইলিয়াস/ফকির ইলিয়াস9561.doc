ধানমন্ডির ধ্বনিপুত্র




 
কয়েকটা জোনাক এসে ছড়িয়ে যায় আলোর প্রভা
কয়েকটি গোলাপ , ঠিক সূর্যের মুখোমুখি তাকিয়ে
পড়ে রঙের নামতা । কয়েকটা শব্দ ,কবিতার খাতা
হাতে সারে পাঠের স্বাধিকার ,একটি পাতাকার ছায়ায়।
 বারান্দায় দাঁড়িয়ে সেই কবিতার আবৃত্তি শোনেন একজন
ধ্বনিপুত্র । এক পশলা বৃষ্টির মায়ায় ঘিরে থাকা বিশদ
সবুজ আর ধাতুর দরদে আঁকা মনের শিল্পকর্ম দেখে 
লিখে রাখেন একটি জনপদের নাম ; একটি মৃত্তিকা প্রদেশ । 
 একাত্তরের এক ভোরে এভাবেই এই ধানমন্ডির জানালা
একটি মুখ ধারণ করে হয়ে উঠেছিল , একটি রাষ্ট্রের প্রতিভূ ।
বাঙ্ময় রেখার আলো জ্বেলে একটি জাতি এগিয়েছিল প্রিয়
স্বাধীনতার দিকে , একটি শাণিত আঙুল দেখিয়েছিল 
উচ্চকিত চন্দ্রের ঘর । আর মাটির আয়তন হয়ে উঠেছিল
বাঙালী মানসে ,বত্রিশ নম্বর ধানমন্ডির গর্বিত সিঁড়ি ।
                            
                    সর্বশেষ এডিট : ১৭ ই ডিসেম্বর, ২০০৯  রাত ৮:৪৩                

