গন্তব্য যখন শাহবাগ




 
ভোরের আলোতে ডুবে ছিল যে দোয়েল পাখিটা- তার গায়ে আবারও হাত বুলাই।তেজি সূর্য উঠবে, তা আমি আগেই জানতাম। তাই খোলাআকাশকে সাথী করে দাঁড়িয়েছিলাম অনেকটা নিম্নস্বরেই। একা। মাঝে মাঝে আমার দাঁড়াতে খুব ইচ্ছে করে। বসে থাকলে নিজেকে অলস মনে হয়। অকেজো ইস্পাতের মতো ভারী মনে হয় খুব।অথচ মানব জীবনে ওজনদার হবার কথা ছিল আমার- ভারী নয়। দ্বিখন্ডিত দায়গুলোকে জোড়া লাগাতে লাগাতে 'ওজন' ও 'ভার'- এর পার্থক্য খুঁজি। সামনেই শাহবাগ। ভেবেছি, খাঁচায় যে দোয়েল পাখিটা এতোদিন আমার কাছে বন্দী ছিল- তাকে শাহবাগেই ছেড়ে দেবো। পাখিটা উড়বে। যেমন পত পত করে উড়ে আমাদের পাতাকা। যেমন করে পৃষ্টার পর পৃষ্টা ওল্টায় নবীন পাঠক, ঠিক সেভাবেই শাহবাগের বইয়ের দোকানগুলো নেমে আসবে রাজপথে,আর বলবে- দাঁড়াও মানুষ।সবগুলো অক্ষর সাথে নিয়েই আমরা আজ মিশে যাবো তোমাদের সাথে।

