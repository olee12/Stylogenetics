জল ঝরে গেলে




 
                        জল ঝরে গেলে আকাশও ভাসে শুন্যতা গহীনে
সোহাগী নদীরা গোঙিয়ে বলে ,ও মাঝি ধরো তান
আবার এসো চাঁদরাত চিরে ভাসিয়ে লাল সাম্পান
তীর্থপাতালের ঢেউগুলো গোণে ,লিখে রাখো পুরাণে।
 আমিতো কেবল পাতাল হয়েই দ্বিধাহীন দরদে
গোপন আয়না হাতে নিয়ে বসে খুঁজেছি মেঘের মুখ
তুমি কি তবে অরূপ তারাদের স্তবক জড়ানো সুখ
স্মৃতি রেখে যাও আলো-করতলে পৃথিবীর প্রতিপদে।
 পূণ্য-পাপের রতিরাত দ্যাখো আমার হাতেই বুনা
আমিই এসে মাত্রিক দহনে গড়েছি যে খেয়াঘাট
তারপর শুধু মানুষ সমীপে খুলেছি জলকপাট
জমিয়ে রেখেছি , তোমাকেই দেবো মাটির নেত্রকোনা।
 নেবে কি না বলো , এই দানটুকু এই বিভাজিত রেখা
জল ঝরে গেলে আকাশও যে কাঁদে ,ভাসে শুধু একা একা ।
 

                    সর্বশেষ এডিট : ২৫ শে ডিসেম্বর, ২০০৭  রাত ১০:২৯                

