বিদায় ২০০৯, অবারিত শান্তির পথ চাওয়া




 
                        বিদায় ২০০৯, অবারিত শান্তির পথ চাওয়া 
ফকির ইলিয়াস
=======================================
আরেকটি বছর আমাদের জীবন থেকে বিদায় নিল। ২০০৯ সাল গোটা বিশ্বের জন্যই ছিল বহুল আলোচিত বছর। যুক্তরাষ্ট্রের প্রেসিডেন্ট হিসেবে বারাক ওবামার যাত্রা আর বাংলাদেশে শেখ হাসিনার নেতৃত্বাধীন মহাজোট সরকারের যাত্রা ছিল প্রায় সমান্তরাল। প্রায় একই সময়ে ক্ষমতাসীন হন বারাক ওবামা ও শেখ হাসিনা। এ বছরটিতে বহুল আলোচিত শব্দটি ছিল 'বদলে দেয়া'। বিশ্বের বিভিন্ন দেশের নেতারাই বিশ্বটাকে শান্তির পথে বদলে দেয়ার প্রত্যয় ব্যক্ত করেছেন। 
এক বছর পরে অর্থাৎ ২০০৯ শেষ হওয়ার প্রাক্কালে মানুষের উপলব্ধির শক্তি ধরে যে কথাটি না বললেই নয়, তা হচ্ছে বদলে দেয়ার কাজটি খুবই কঠিন। 'বদল' কিংবা বিবর্তন এক-দু' বছরে হয় না। মানব সভ্যতার ক্রমবিকাশের ইতিহাস আমাদের সেই সাক্ষ্যই দেয়। তবে বদলের বীজ বপন করা যায়। অন্যায়, অনিয়মকে দমন করা যায়। গণমানুষের মুক্তির লক্ষ্যে কাজ করা যায়। 
২০০৯ সালে বিশ্ব নেতারা তা কতটুকু করতে পেরেছেন কিংবা আদৌ করতে চেয়েছেন কি না, সেই বিষয়টিই দেখা দরকার। ২০০৯-এর ফেব্রুয়ারি মাসেই বাংলাদেশে ঘটে যায় ইতিহাসের নির্মমতম পিলখানা হত্যাকান্ড। বিডিআর এর প্রধানসহ ষাট জনের অধিক সিনিয়র সেনা কর্মকর্তা নিহত হন এ ঘটনায়। কোন সহযোদ্ধা তার ঘনিষ্ঠতম সহযোদ্ধাকে এমনভাবে খুন করতে পারে, এর নজির বোধহয় বিশ্ব সভ্যতার ইতিহাসে এমনভাবে নেই। শুধু তাই নয়, লাশ গুম, নারীর সম্ভ্রম হানি, লুটপাট, অগি্নসংযোগের নৃশংসতম ঘটনা ঘটানো হয় ২৫ ও ২৬ ফেব্রুয়ারি বাংলাদেশে। যে শোক এখনও বহন করে চলেছে জাতি এবং বইতে হবে আজীবন। 
এ হত্যাযজ্ঞ এবং সার্বিক পরিস্থিতি অত্যন্ত কৌশলের সঙ্গে মোকাবেলা করে মহাজোট সরকার। তীব্র প্রতিকূলতা পেরিয়ে দাঁড়াতে শুরু করে বিডিআর বাহিনী। যে নির্মমতম ঘটনার বিচারকার্য আংশিক ২০০৯ এ হলেও আসছে বছরে তা শেষ হবে বলেই আশা করছে জাতি। মহাজোট সরকার যেসব নির্বাচনী ওয়াদা নিয়ে ক্ষমতায় এসেছিল, এর অন্যতম ছিল যুদ্ধাপরাধীদের বিচার। সন্দেহাতীতভাবে পিলখানার হত্যাকান্ড এ বিচারের পথে একটি বাড়তি শোক তৈরি করে। অর্থাৎ এ ঘটনাটি না ঘটলে সরকার দ্রুত যুদ্ধাপরাধীদের বিচারে মনোযোগী হতে পারত। 
২০০৯ সালে মহাজোট সরকার রাষ্ট্রক্ষমতায় আসার পর তুলনামূলকভাবে রাজনৈতিক সহিংস ঘটনা কমই ঘটে। কিন্তু দখল, টেন্ডারবাজি, সরকারি দলের অভ্যন্তরীণ কোন্দল দুর্বিষহ করে তোলে জনজীবন। যা কোনমতেই কাম্য ছিল না। সরকার সেসব দখলদারদের কড়া হাতে দমন করতে পারেনি। 
এদিকে প্রধান বিরোধীদল বিএনপি মাত্র আটাশটি সংসদীয় আসন নিয়ে সংসদে না যাওয়ার সিদ্ধান্তেই ছিল অনঢ়। তারা খোঁড়াযুক্তি দেখিয়ে সংসদ থেকে দূরেই থেকেছে প্রায় পুরোবছর। বিএনপি খালেদা জিয়া তনয় তারেক রহমানকে দলে সম্পূর্ণভাবে স্থায়ী করার যে পরিকল্পনা নিয়ে এগুচ্ছিল, সেটিই শেষ পর্যন্ত সম্পন্ন হয় বছরের শেষ মাসটিতে। তারেক রহমান বিএনপি'র সিনিয়র ভাইস-চেয়ারপারসন নিযুক্ত হন। সে কারণে এ বছরটি ছিল বিএনপি'র জন্য সরাসরি দুর্নীতিবাজদের স্বীকৃতি দেয়ার বছর। বিএনপি ষোল বছর পর কাউন্সিল করে কাজটি সম্পন্ন করেছে। 
অন্যদিকে সরকারি দল আওয়ামী লীগও সম্পন্ন করেছে তাদের কাউন্সিল। নতুন সাধারণ সম্পাদক হিসেবে সৈয়দ আশরাফুল ইসলামের উত্থান ছিল সময়ের ব্যাপার মাত্র। ত্যাগী ও বিচক্ষণ এ নেতার মূল্যায়নের পাশাপাশি একঝাঁক তরুণ নেতৃত্ব এসেছে আওয়ামী লীগে। বিতর্কিত এবং তথাকথিত সংস্কারবাদী নেতাদের কোণঠাসা করে রাখা হয়েছে কৌশলে। মোট কথা শেখ হাসিনা এ বাণীটি পৌঁছে দিতে চেয়েছেন, দলের মূল স্রোতের বাইরে গিয়ে দলে সুবিধাজনক আসন পাওয়া যাবে না। 
২০০৯ সালের অত্যন্ত উল্লেখযোগ্য ঘটনাটি হচ্ছে, জাতির জনক বঙ্গবন্ধু হত্যা মামলার আপিলের রায় প্রদান। রাষ্ট্রের সর্বোচ্চ আদালত, নিম্ন আদালতের রায়টিই বহাল রাখে। ফলে বঙ্গবন্ধুর খুনিচক্রের মৃত্যুদন্ডের রায়টি বহাল থাকে। আসছে বছরে এ বিচারকার্যের রায়টি বাস্তবায়িত হবে বলেই আশা করছে জাতি। 
বর্তমান সরকার বারবার বলছে আসছে বছরেই যুদ্ধাপরাধীদের বিচারকাজ সম্পন্ন করবে। এজন্য পুরনো হাইকোর্ট ভবনে আদালত স্থাপনের প্রক্রিয়াও শুরু হয়েছে। জাতির দায়মুক্তির জন্যই ঘাতক দালাল রাজাকারদের বিচার কার্যটি জরুরি। প্রজন্ম সেই স্বপ্ন লালন করেই কাটাচ্ছে সময়।
২০০৯ সালে বিশ্বে সবচেয়ে বেশি আলোচিত বিষয়টি ছিল জঙ্গিবাদ। যুক্তরাষ্ট্রের প্রেসিডেন্ট বারাক ওবামার কায়রো কিংবা চীন সফরে এ বিষয়টিই প্রাধান্য পেয়েছে। বারাক ওবামা তার প্রেসিডেন্ট জীবনের বর্ষপূর্তির আগেই শান্তির জন্য নোবেল পুরস্কারে ভূষিত হন। এ বিষয়টিও ছিল বিশ্বে সমালোচিত বিষয়। কারণ বিশ্ব শান্তির বীজটি কি সত্যিই বপিত হয়েছে ওবামার হাতে? প্রশ্নটি ঘুরে-ফিরে এসেছে বারবার।
বছরের শেষদিকে কোপেনহেগেনে আন্তর্জাতিক জলবায়ু সম্মেলনটিও ছিল আলোচিত বিষয়। বলা যায়, ধনী দেশগুলোর খবরদারি বজায় রেখে, খুব ইতিবাচক কোন সিদ্ধান্ত ছাড়াই শেষ হয় এ সামিট। আক্রান্ত দেশগুলো ক্ষতিপূরণের কোন পূর্ণ নিশ্চয়তা তো পায়ইনি বরং ধনী ও শিল্পপ্রধান দেশগুলো বজায় রেখেছে তাদের একক কর্তৃত্ব। অথচ বাংলাদেশের মতো উন্নয়নশীল এবং জনবহুল দেশগুলো গ্লোবাল ওয়ার্মিংয়ের শিকার হয়ে দিনে দিনে মারাত্মক ক্ষতির সম্মুখীন হচ্ছে। 
সব মিলিয়ে এ বছরটি মানব কল্যাণ, বিশ্ব সভ্যতার জন্য খুব একটা সুখকর ছিল তা বলার কোন সুযোগ নেই। বিশেষ করে সন্ত্রাস ও জঙ্গিবাদী হুমকি তটস্থ রেখেছে বিশ্ববাসীকে। পাকিস্তানে ধর্মীয় স্থাপনা, বিদ্যালয়, বিচারালয়সহ রাষ্ট্রীয় শক্তির ওপর তালেবানি হামলা কেড়ে নিয়েছে অনেক প্রাণ। ইরাক, আফগানিস্তান, ইরান প্রভৃতি দেশে গোত্রীয় সংঘাত শান্তির জন্য অশুভ সঙ্কেত বইয়ে দিয়েছে।
অনেক প্রতীক্ষা আর প্রত্যাশার বাণী নিয়ে আসছে ২০১০। বিশ্ববাসী শান্তির সপক্ষে অমীমাংসিত কাজগুলোর দ্রুত সমাপ্তি দেখতে চায়। মানুষ চায় মৌলিক স্বাধীনতা নিয়ে বেঁচে থাকতে। এজন্য প্রতিটি রাষ্ট্রপক্ষেরই কাজ করা উচিত সম্মিলিতভাবে। মনে রাখা উচিত, ধর্মীয় উন্মাদনাপ্রবণ মৌলবাদ বিশ্বে এখন প্রথম এবং প্রধান সমস্যা। বারাক ওবামার আফগানিস্তান ও ইরাকে সৈন্য পাঠানোর সিদ্ধান্ত হতাশ করেছে গোটা বিশ্বের শান্তিকামী মানুষকে। বৃহৎ শক্তিগুলো প্রকৃত শান্তিকামী হবে- সেটাই হোক একান্ত প্রত্যাশা। সবাইকে ইংরেজি নববর্ষের শুভেচ্ছা। 
৩০ ডিসেম্বর, ২০০৯, নিউইয়র্ক। 
-------------------------------------------------------------------
দৈনিক সংবাদ।ঢাকা। ১ জানুয়ারী ২০১০ শুক্রবার প্রকাশিত    
 ছবি- মার্টিন এ্যলেন


                    সর্বশেষ এডিট : ০২ রা জানুয়ারি, ২০১০  সকাল ৮:৪৯                

