তাঁতের তাৎপর্য




 
                        তোমাকে সাজাবো সখী কয়েকটি ফুলের আলোয়
যে তরুর ডাল ছুঁয়ে স্থির থাকে সবগুলো পাখি
আর এই নদীসম মাতৃকারা নাম ধরে করে ডাকাডাকি
যে জলে আলোর খেলা , সারারাত মন জেগে রয় ।
 বিনয় বিন্যস্ত চাঁদ এখানেও কতকাল আগে
রেখে গেছে পদছাপ, মানুষের, নিত্য ঋতুতে
কে বলে বিশ্বস্থ নয়, গ্রহতারা- মানব হৃদিতে
অনুগত হয়ে থাকে , ডাক পেলে বাহুর সংরাগে।
 তোমাকে সাজাবো সখী, বুনে রাখা সর্ষেকুসুমে
শীর্ষ পথের কাছে চেয়ে নেবো গন্তব্য বিশাল
তাঁতের তাৎপর্য জানে চারপাশে সমাগত কাল
কিভাবে আগুন ডুবে বহুগামী সাদা সাদা মোমে।
 আবার দাঁড়াও এসে এ ভূমিতে, বসন্তবিভায়
চেয়ে দ্যাখো হে মানবী, ছবিগুলো সরোদ বাজায় !
                            
                    সর্বশেষ এডিট : ১৯ শে ফেব্রুয়ারি, ২০০৯  রাত ৯:২০                

