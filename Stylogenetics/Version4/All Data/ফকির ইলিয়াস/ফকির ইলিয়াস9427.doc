জলের জেব্রাক্রস




 
                        সড়ক থেকে মুছে যাচ্ছে জেব্রাক্রসের পদাবলী। শহর থেকে 
অনেক দূরে কোনো পথিক খালিআসনে বসে বাজাচ্ছে ভুলের
সাইরেন। কেউ কী শুনছে ! এমন না ভেবেই নদীর জলে পা
ভিজিয়ে ছলাৎ ঢেউ তুলছে সদ্য বিবাহিত অষ্টাদশী ভোর।
 সাদাকালো রঙের আলোতে পথ খুঁজে ,আমরাও থেমে গেছি
বেশ আগেই। কখনও থামতে হয়। নামার আগে খুব কাছে
থেকে জেনে নিতে হয়, স্রোতের গতিচিত্র। জীবনের অভ্রচিহ্নে,
সুদূরের দক্ষিণায়ন যোগ করে শিখে নিতে হয় চলার সদ্যতা।
 সড়ক থেকে মুছে যাচ্ছে পরিচিত জেব্রাক্রস। যারা দাঁড়িয়েছিল,
তারা হেঁটে যাচ্ছে সূর্যের বিপরীতে। আমরা ভুলে গেছি হাঁটার
কৌশল। তাই বৃষ্টিমাটিতে আঁকছি আঁচড়। সমবায়ী বোশেখের।   
 ছবি - মিশাল ওয়ার্ডলে

                    সর্বশেষ এডিট : ০৪ ঠা মে, ২০১০  সকাল ৮:০৬                

