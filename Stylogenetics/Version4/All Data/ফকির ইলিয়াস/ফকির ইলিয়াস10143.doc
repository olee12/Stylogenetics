শ্রেণীশোষণের বোধ _ প্রতারক ও প্রতারিতরা




 
                        হত্যার উল্লাস নিয়ে আমরা হাত বাড়াই বিত্তের দিকে। চারপাশে ধূসর বন্যতা। কেউ অস্ত্র বিক্রী করছে। কেউ চুরি করছে হত-দরিদ্রের চালার ঢেউটিন। পাঁজর সর্বস্ব কৃষক বেঁচে থাকার যুদ্ধ করছে বুধবারী বাজারে । আর  ফিফথ এভিনিউ এর হোমলেস মানুষটি ! সে ও বুদ হয়ে পড়ে আছে ফুটপাথে। তার কোনো তাড়া নেই। জীবন রক্ষাকারি পুলিশের গাড়ী তাকে তুলে নিয়ে  যাচ্ছে সাময়িক আবাসনে। তারপর আবার ফিরে আসছে তারা - যারা একটি মৌলিক জীবন চেয়ে হাত বাড়িয়েছিল প্রকৃতির কাছে, পৃথিবীর কাছে।       শ্রেণীশোষণের এই যে বোধ , তা শোষক এবং শোষিত- দুয়ের মাঝেই জাগ্রত থাকে সবসময়। প্রতারক জানে সে প্রতারণা করছে। আর প্রতারিত জানে সে প্রতারিত হচ্ছে। কিন্তু আক্রান্তদের কিছুই করার থাকে না। এরা সব সময়ই অসহায়। যে শ্রেণীটি রাষ্ট্র ও সমাজের বিত্তকে নিয়ন্ত্রণ করে , এরা অধিক সময় তাদের মত টা চাপিয়ে দেয় সাধারণ মানুষের উপর।অস্ত্রব্যবসায়ীরা তাদের স্বার্থেই বদল করে রাষ্ট্র ক্ষমতা। মুনাফালোভীসুদখোর কর্পোরেটার রা আগাম জানিয়ে দেয় প্রয়োজনে তারা বড় কোম্পানীগুলো একাকার হয়ে যাবে। তবু তাদের স্বার্থ ক্ষুন্ন হতে দেবে না।আমরা আম পাবলিকরা কোনো বেইল আউট এর সুযোগ ও পাই না।আমাদের গালে হাত দিয়ে বসে থাকা দীর্ঘায়ীত হয় , দেশে - দেশে।
                    
