সোয়াইন ফ্লু ও বাংলাদেশে চিকিৎসা ব্যবস্থায় দুর্বৃত্তপনা




 
                        সোয়াইন ফ্লু ও বাংলাদেশে চিকিৎসা ব্যবস্থায় দুর্বৃত্তপনা
ফকির ইলিয়াস 
========================================
সোয়াইন ফ্লু নামের একট নতুন ভাইরাস হঠাৎ করেই কাঁপিয়ে তুলেছে গোটা বিশ্ব। মেক্সিকো, যুক্তরাষ্ট্র, কানাডা জুড়ে ব্যাপক এলার্ট। দফায় দফায় বৈঠক করছেন স্বাস্থ্য বিষয়ক নীতিনির্ধারকরা। একে সার্বিকভাবে মোকাবেলা করার জন্য তাৎক্ষণিক অর্থ বরাদ্দ করেছে যুক্তরাষ্ট্র সরকার।
টিভিতে দেখলাম, বাংলাদেশেও সোয়াইন ফ্লু নিয়ে ব্যাপক উদ্বেগ দেখা দিয়েছে। বিভিন্ন বিমানবন্দরে ব্যাপকভাবে চেকপোস্ট বসানো হয়েছে। বিদেশ থেকে আগত যাত্রীদের স্বাস্থ্য পরীক্ষা করা হবে। বেশ ভালো উদ্যোগ। তাৎক্ষণিক এই ব্যবস্থা নেয়ায় সরকার ধন্যবাদ পাওয়ার দাবি রাখে।
অনেকেই বলেন, বাংলাদেশ বিশ্বের সঙ্গে তাল মিলিয়ে বেশ এগিয়েছে। হ্যাঁ, এগুবারই কথা। কারণ বিশ্ব থেমে নেই। তবে কথা হচ্ছে কিছু কিছু সেক্টরে যেভাবে সততা নিয়ে বর্তমান দুনিয়া অগ্রসর হচ্ছে বাংলাদেশ সেভাবে পারছে না। আর পারছে না শুধুমাত্র দুর্নীতি, অনিয়ম, স্বেচ্ছাচারিতার কারণে।
বিশ্বে চিকিৎসা বিজ্ঞানের অগ্রসরতা এ সময়ে একটি বহুল আলোচিত ঘটনা। প্রাণের সন্ধানে দিনরাত গবেষণা করছেন বিজ্ঞানীরা। আর এর বিপরীতে বাংলাদেশে হচ্ছেটা কি?
একটি টিভিতে বাংলাদেশের কিছু হাসপাতাল, ক্লিনিক নিয়ে ধারাবাহিক প্রতিবেদন দেখলাম। সে প্রতিবেদনে দেখানো হয়েছে, হাসপাতালের সুইপার, ওয়ার্ডবয়রা অপারেশন করে ফেলে। ক্লিনিকে ডাক্তার সেজে বসে আছে ভুয়া চিকিৎসক। যার চিকিৎসা শাস্ত্রে আদৌ কোনো লেখাপড়া নেই। সবচেয়ে বেদনাদায়ক কথা হচ্ছে এইসব সামাজিক শত্র“রা প্রশাসনের সহযোগিতা পায়। ভাগবাটোয়ারা দেয় আইন প্রয়োগকারী সংস্থাকে।
সোয়াইন ফ্লুর মতো হঠাৎ হিড়িক পড়লে নড়েচড়ে বসে বাংলাদেশের প্রশাসন। অথচ ক্লিনিক, ওষুধ ব্যবসার নামে দেশে চলছে চরম নৈরাজ্য। হেকিমি, কবিরাজি প্রথার কিছু অসদুপায়কে অনুসরণ করে আধুনিক চিকিৎসার নামে লুটপাটকে পেশা হিসেবে বেছে নিয়েছেন কিছু ব্যবসায়ীরা। কিছু ডাক্তারদের সহযোগিতায় তারা চালিয়ে যাচ্ছেন নানা অপকর্ম। অপকর্ম এ জন্য বলছি, ঢাকার বেশ কয়েকটি ক্লিনিকের বিরুদ্ধে মানব দেহের বিভিন্ন অঙ্গ প্রত্যঙ্গ, বিশেষ করে কিডনি বেচাকেনার অভিযোগ ইতিমধ্যে পত্রপত্রিকায় ছাপা হয়েছে এবং হচ্ছে। তাছাড়া বিদেশে শিশু এবং নারী পাচারেও কোনো কোনো ক্লিনিকের পরোক্ষ হাত আছে বলেও শোনা যাচ্ছে। কতো জঘন্য মানসিকতা হলে সেবা প্রদানের নামে এমন কর্মকাণ্ড চালানো সম্ভব!
সরকারি ব্যবস্থাপনায় পরিচালিত মেডিকেল কলেজ হাসপাতালগুলোর অধিকাংশই এখন দুর্বৃত্তদের দুর্গে পরিণত হয়েছে। গ্রামীণ জনপদ থেকে ছুটে আসা মানুষের কাছ থেকে এরা পদে পদে আদায় করছে টাকা। রেজিস্ট্রেশন থেকে শুরু করে চিকিৎসা পর্যন্ত উৎকোচ দিতে দিতে একজন রোগী মানসিকভাবে চরম বিপন্ন হয়ে পড়েন। ভেঙে যায় তার মনোবল। সামান্যতম মানবিকতার দেখাও রোগীরা সেখানে পান না।
এ প্রসঙ্গে প্রত্যক্ষ অভিজ্ঞতার একটি খণ্ডচিত্র তুলে ধরতে চাই। ক্লিনিক ব্যবসায়ীদের ব্যবহারে তিক্ততার কারণে শেষ পর্যন্ত আমার প্রথম সন্তান সরকারি হাসপাতালেই জন্ম নেবে এ সিদ্ধান্ত নেই। সিলেট মেডিকেল কলেজ হাসপাতালের ১৯৯৪ সালের সেই দিনগুলোর কথা আমার মানসপটে জাগ্রত থাকবে সারা জীবন। বিভিন্ন প্রতিকূলতাকে অনুকূলে নিয়ে আসতে মাথার ঘাম পায়ে ঝরেছিল আমার। আমার সন্তান জন্ম নেয়ার পর হাসপাতাল থেকে ছাড়া পাওয়ার পালা। আমার নবজাত 
সন্তানের জন্ম সনদ অর্থাৎ বার্থ সার্টিফিকেট দরকার। প্রসূতি বিভাগের ডাক্তারের শরণাপন্ন হলাম। তিনি বললেন, এর জন্য সময় লাগবে। রেজিস্ট্রেশন বিভাগে গিয়ে যোগাযোগ করতে বললেন। সেখানে গেলাম। এ জন্য নির্দিষ্ট কারো দায়িত্ব নেই। অমুক-তমুকের কাছে পাঠাতে থাকলেন আমাকে। হাসপাতালের বিভিন্ন দ্বারে দ্বারে কয়েক ঘণ্টা ঘুরে ভীষণ বিরক্ত হয়ে পড়লাম আমি। কেউ হদিস দিতে পারছে না বার্থ সার্টিফিকেটটি আমি কিভাবে দ্রুত পেতে পারি। একজন মধ্যম শ্রেণীর কর্মচারী এগিয়ে এসে ৫ হাজার টাকা দাবি করলেন। বললেন সব ইনফরমেশন দিয়ে যান। একমাস পরে এসে বার্থ সার্টিফিকেট নিয়ে যাবেন। আমি বললাম, না বার্থ সার্টিফিকেট আমার আজই দরকার। ডিসচার্জ করার সঙ্গে সঙ্গে বার্থ সার্টিফিকেট নিয়েই আমার স্ত্রী হাসপাতাল ত্যাগ করবেন। কর্মচারীরা একে একে মুখ ভেংচিয়ে আমার সামনে থেকে সরে গেলেন।
আমি নিরুপায় হয়ে হাসপাতালের মহাপরিচালকের দপ্তরে গিয়ে ঢুকলাম। কর্নেল ফাহিম আহমদ চৌধুরী। অত্যন্ত কর্মঠ, নিষ্ঠাবান এবং নীতিবান মানুষ। আমার পরিচয় পেয়ে আমাকে সম্ভাষণ জানালেন। তাকে আমার সমস্যার কথা বললাম। বললেন, ‘আমাদের তো ছাপা করা কোনো নির্দিষ্ট বার্থ সার্টিফিকেট নেই। এটা সিলেট অঞ্চল। প্রবাসীর সংখ্যা লাখ লাখ। প্রবাসীরা সকলেই তাদের সন্তানদের বার্থ সার্টিফিকেট চান। এ জন্য আমি স্বাস্থ্য মন্ত্রণালয়কে বার বার চিঠি লিখেছি। ‘বাট দে ডোন্ট কেয়ার এবাউট ইট। হোয়াট  ‌ক্যান আই ডু এলোউন?’ বুঝলাম ব্যবস্থার প্রতি তিনিও খুব ক্ষিপ্ত। আমাকে বললেন, আপনি বাইরে থেকে গিয়ে বার্থ সার্টিফিকেট কম্পোজ করিয়ে আনুন। আমি সব ব্যবস্থা করে দেবো। তিনি নমুনা লিখে দিলেন। আমি কয়েক ঘণ্টার মধ্যেই তা তৈরি করে এনে হাজির করলাম। তিনি প্রয়োজনীয় স্বাক্ষর এবং সীল মোহরের ব্যবস্থা করলেন। তাকে ধন্যবাদ জানিয়ে স্ত্রী-সন্তান এবং বার্থ সার্টিফিকেট নিয়েই বাড়িতে ফিরলাম।
প্রিয় পাঠক, বাংলাদেশের চিকিৎসা ব্যবস্থার এই যে চরম দুরবস্থা-তার সত্যতা, বার বার স্বাস্থ্যমন্ত্রী পরিবর্তনও প্রমাণ করে। কিন্তু কোনো উন্নয়ন নেই। শুধুই টাকার খেলা। ভালো চিকিৎসা নেই। বড় বড় নেতা, ব্যবসায়ী আর কোটিপতিরা সর্দি কাশি হলেই ছুটে যান সিঙ্গাপুর, ব্যাংকক, ভারতে। কখনো লন্ডন-নিউইয়র্কে। কিন্তু দেশের খেটে খাওয়া মানুষগুলো কোথায় যাবে? মানুষের আর্তনাদ কি সামান্যতমও কর্ন কুহরে পৌঁছবে না স্বাস্থ্য মন্ত্রণালয়ের??
নিউইয়র্ক , ২৮ এপ্রিল ২০০৯
-------------------------------------------------------------------
দৈনিক ভোরের কাগজ।ঢাকা। ৩০ এপ্রিল ২০০৯ বৃহস্পতিবার
প্রকাশিত। 
  

                    সর্বশেষ এডিট : ০২ রা মে, ২০০৯  ভোর ৬:০৭                

