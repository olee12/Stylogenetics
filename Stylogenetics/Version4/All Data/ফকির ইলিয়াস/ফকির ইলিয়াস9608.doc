নিশীকলা




 
                        উপুড় হয়ে পড়ে আছে যে রজনী, তাকে আমি বলি পর্বত।
তুমি ও চাইলে তা দেখতে পারো স্পর্শ করে। অথবা দিন
দরদী সূর্যসভায় দাঁড়িয়ে বলতে পারো ,একদিন ভোরের
সমান নোলক পরে আমিও নদীনৃত্য হয়ে ভাসবো সায়রে।
 এই যে শর্ষেনগর ঠিক দাঁড়িয়ে আছে তোমার সামনে ,তার
রঙটুকু চিনে রাখো। দেখবে একদিন ঠিকই কাজে আসবে
তোমার। আমাকে চিনে নেবার জন্য আজ থেকে উনত্রিশ
বছর আগে সমুদ্রও পাঠিয়েছিল কয়েকটি শামুক।প্রতিনিধি
 হিসেবে ওরা কাছে এসে আমাকে প্রথমেই বলেছিল, কবি
হবার আগে কয়েকটি নিশীকলা আঁকো প্রিয় বান্ধব আজ রাতে।
                            
                    সর্বশেষ এডিট : ০৯ ই জুলাই, ২০০৮  সকাল ৭:১২                

