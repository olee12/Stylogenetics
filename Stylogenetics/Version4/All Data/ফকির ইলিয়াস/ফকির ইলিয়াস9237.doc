কবি ও কবিতার প্রত্যাবর্তন _ কাজী নাসির মামুন




 
কবিতা ভাবনা বিষয়ে আরেকটি দরকারী লেখা। ব্লগে পাঠক-পাঠিকার সাথে শেয়ার করার মানসে পোস্ট করলাম ।  কবি ও কবিতার প্রত্যাবর্তন
কাজী নাসির মামুন 
=======================================
কবি মাত্রই বোধহয় টের পান যে, আমাদের আবহমানতার মধ্যে একটা নিবিড় ঐকতান রয়েছে। যৌথ অবচেতনায় তা সংগুপ্ত থাকে। একটু খেয়াল করলে ব্যক্তির ভেতরে আমরা ওই আবহমানতারই একটা মূর্ত রূপ আঁচ করতে পারি। কেননা আবহমানতা হচ্ছে আমাদের পারম্পর্যের চাকা। কারণে-অকারণে ইচ্ছায়-অনিচ্ছায় আমরা প্রত্যেকেই তার চলমানতাকে বহন করছি। আমাদের প্রাত্যহিকতায়, জীবনযাপনে। ফলে ব্যক্তির ভেতরে থাকে আবহমানতারই একটি বিশেষায়িত রূপ। নানা বিভাজন আর বৈচিত্র্য নিয়ে ব্যক্তিতে ব্যক্তিতে তার প্রসার। কিন্তু এই বিশেষায়িত রূপ নির্বিশেষ হওয়ার প্রবণতা নিয়ে আবার আমাদের পারম্পর্যের মধ্যেই বিরাজমান। এই বিশেষ আর নির্বিশেষ, খণ্ড আর অখণ্ড অথবা ব্যক্ত আর অব্যক্ত জীবন প্রবাহের মধ্যেই আমাদের আবহমানতা। এরই মাঝে কবি তার দ্রষ্টা চোখ মেলে ধরেন। সংবেদনশীল হৃদয়কে গেঁথে রাখেন তার নানাবিধ অনুষঙ্গে। সবুজ কলাপাতায়, ভোরের আলোয়, নিস্তরঙ্গ নদীর স্মৃতিতে যে ঢেউ আছে তার ভাঁজে ভাঁজে, হাজারো ডিঙি নৌকায়, আগুন পোহানো শিশুদের কলরবে, শীতরাতে তরতাজা শেয়ালের হুক্কাহুয়ায়। এরকম অশেষ প্রকৃতি আর নিসর্গের অগণন হাতছানি ছাড়া আমরা ভাবতে পারি না আমাদের আবহমান মানব জমিন। কবির আছে ‘ভাব প্রতিভা’। আছে কল্পনার শাণিত সংস্রব। আর আছে সর্বপ্রাণের প্রতি নিঃশর্ত দরদ। আর তাই প্রাণে প্রাণে ঐক্যের সূত্রটি সহজেই ধরতে পারেন তিনি। এমনকি সামষ্টিক অবচেতনায় আমরা যে আবহমানতাকে বহন করি তার বিভাজিত রূপের মধ্যেও তার ওই ঐকতানের আবিষ্কার বা উদ্ভাবন ক্রমাগত চলে। তাই জীবন তার কাছে উপভোগ্য। এই উপভোগ সুখ বা দুঃখ নিরপেক্ষ। ধরা যাক একটা গরুর গাড়িকে ভাবছি আমরা। তখনই আমাদের চোখের সামনে ভেসে উঠছে গ্রামের মেঠোপথ। মাথায় গামছা বাঁধা গাড়িয়াল, হাতে পাচন ধরা। হ্যাট্ . . . হ্যাট্. . . হ্যাট্ . . . হ্যাট্ করে গরু তাড়াচ্ছে গাড়ির সামনে বসে বসে। এরই সঙ্গে খাপের খাপ মিলে যাচ্ছে ধীরলয়ে চলা দুই চাকার ক্যার . . . র . . ক্যার . . . র . . শব্দ। কোনো ভিনদেশী লোকের পক্ষে এই বেসুরো অবস্থার মধ্যে আবহমানতার কোনো রিদম টের পাওয়া সম্ভব নয়Ñ আমরা পারবো। মহাকাল বিধৌত এই যে মাটিবর্তী জীবন, তা আমাদের পরিচিত। লৌকিক সমাজে বহুল প্রচলিত এ এক প্রাণের বাহন। এরই সঙ্গে মিশে আছে প্রাণ-প্রিয়ার লোকগীতি; ও কি গাড়িয়াল ভাই . . . সাধারণের চেয়ে একজন কবি অনেক বেশি বোঝেন এই প্রাণের টঙ্কার। আবহমানতার ঐকতানে তার অনুপ্রবেশ নিশ্চিত করেন তিনি কবিতার মাধ্যমে। কবি যদি তা না পারেন, তার কবিতার সঙ্গে তৈরি হয় না আমাদের আত্মীয়তাবোধ। হয়তো আমরা চমৎকৃত হই। খাপের খাপ মিলে যাওয়ার যে ব্যাপারটি আছে ও রকম অন্তর্গত মগ্নতায় ঐ কবিতার কোনো রেশ অনুভব করি না আমরা। নিউইয়র্কের সদর রাস্তায়, ও কি গাড়িয়াল ভাই শুনলে আমাদের যেমন বেসুরো লাগবে; যদিও আমরা চমৎকৃত হবো নিশ্চয়। তবে কি কবির কাজ নয় উপর্যুক্ত ঐকতানের সঙ্গে নিজের কবিতার সংযোগ তৈরি করা? পাঠককে এ কথা জানান দেওয়া যে, আমি তোমাদেরই লোক?
যা কিছু উন্মুল, কৃত্রিম আর প্রকৃতিবর্জিত তাকেই আধুনিকতা বলে চালাতে দেখেছি আমরা। আধুনিকতা তাই আত্মীয়তাবোধবিহীন আত্মকেন্দ্রিক প্রবঞ্চনার মতো। এই প্রবঞ্চনা এড়াতে প্রয়োজন দৃষ্টির বিকেন্দ্রীকরণ। আবহমানতার ঐকতানের সূত্রটি নিজের মধ্যে আত্মীকরণ করা। একবার এক অগ্রজ কবি নিবিষ্ট আড্ডায় বলে ফেললেন, আমরা বাংলাদেশে বসে বিশ্বের কবিতা লিখতে চেয়েছি। কবির জন্য দরকার এমন এক ভাষার আবিষ্কার, যা কেবল বাঙালির জন্য প্রযোজ্য হবে না, বিশ্বের যে কোনো মানুষ তাতে কমিউনিকেট করতে পারবে। উপমা বা চিত্রকল্প হবে বিশ্বের সকল মানুষের জন্যই বোধগম্য। দেশ-কাল এখানে গৌণ ব্যাপার।
পরে ভেবে দেখেছি আত্মঘাতী এই ধ্যানধারণায় কবিতা আরো সংকীর্ণ হয়ে পড়ে। সংকুচিত হয়ে পড়ে কবিতার উপমা, চিত্রকল্প অথবা অনুষঙ্গের বিস্তার। কেননা সর্বজনীন এমন কোনো ভাষা নেই যেখানে নিজের দেশ বা লোকালিটির আনুষঙ্গিক উপাদান বাদ দিয়ে চিন্তাকে কমিউনিকেট করানো সম্ভব। যদি তা সম্ভব হয়ও, তা হবে উপদেশ বা বৈজ্ঞানিক সূত্রের নামান্তর। এসব বলতে কবিতার রূপকল্পের প্রয়োজন পড়ে না। প্রয়োজন শুধু মাথাটাই। আর কবিতার সিংহভাগ জুড়ে রয়েছে হৃদয়। হৃদয়ের সঙ্গে তার নিকটতম প্রতিবেশ-পরিবেশের সম্পর্কই নিবিড়তম। বাংলাদেশ তো বিশ্বের বাইরের কোনো দেশ নয়। স্বাদেশিকতা বাদ দিয়ে কেউ কখনো আন্তর্জাতিক হতে পেরেছে কোথাও? 
আবহমানকাল ধরে আমরা যেসব উপাদান প্রাসঙ্গিকভাবে পেয়ে আসছি তার মাঝেই আল মাহমুদ তার কবিতাকে খুঁজতে চেয়েছেন। তাই কবিতা তার কাছে ‘চরের পাখি’, ‘কুড়ানো হাঁসের ডিম’, ‘গন্ধভরা ঘাস’ অথবা ‘ম্লানমুখ বউটির দড়ি ছেঁড়া হারানো বাছুর’। কেননা এসবের মধ্যেই আমাদের ঐতিহ্যের অন্তঃকরণ নিহিত। যেমন ইয়েটস তার আইরিশ ঐতিহ্যের মধ্যেই প্রত্যাবর্তন করতে চেয়েছেন আর স্বপ্নে দেখেছেন খধশব ওংষব ড়ভ ওহহরংভৎবব-এর। হারিয়ে যাওয়া গ্রামের জন্য দুঃখবোধ করেছেন ফেদেরিকো গারসিয়া লোরকা:
 বুরুজে বুরুজে হাওয়াকল/ ঘুরছে/ অনন্তকাল ধরে/ ঘুরছে হায় শোকাতপা আন্দালুশিয়ার/ হারিয়ে যাওয়া গ্রাম!
(গ্রাম, অনুবাদ: দেবীপ্রসাদ বন্দ্যোপাধ্যায়)
 ‘গ্লোবাল ভিলেজ’ কথিত আজকের পৃথিবীতে আরো বেশি শোকসন্তপ্ত হওয়ার বহুবিধ কারণ ঘটে গেছে ইতমধ্যেই। 
কবিতাকে পারম্পর্যে ফেরাতে হলে ইউরোপ প্রভাবিত মানসিকতার ধোলাই প্রয়োজন। মনে পড়ে আবুল হাসান লিখেছেন:
 অধঃপতনের ধুম সবদিকে, সভ্যতার সেয়ানা গুণ্ডার মতো মতবাদ; রাজনীতি, শিল্পকলা শ্বাস ফেলছে এদিকে ওদিকে, শহরের সবদিকে সাজানো রয়েছে শুধু শাণিত দুর্দিন, বন্যা অবরোধ আহত বাতাস! আমি কার কাছে যাবো? কোন দিকে যাবো?
(দূরযাত্রা, রাজা যায় রাজা আসে)
 এই অবধারিত প্রশ্নের দিকে আরো দ্রুত অগ্রসর হচ্ছি আমরা। ‘তবু কি নাগরিক ধূম্রজাল! বোনের মতন এক লাজুক পাড়া গাঁ অপেক্ষা করে, তবু ভাই ফেরে না, ফেরে না।’ এমনও খবর আছে আমাদের নিমগাছের প্যাটেন্ট নিতে চায় বিদেশী কোম্পানি। জীবনানন্দ দাশ শুনেছিলেন ‘গ্রাম পতনের শব্দ’। তবে কি সত্যিই ফেরে না কেউ? প্রকৃত কবি অবশ্যই ফেরেন। জীবনানন্দ দাশ যেমন ফিরেছিলেন রূপসীবাংলায়।
==== ভোরের কাগজ / ২৩ মে ২০০৮
  

                    সর্বশেষ এডিট : ২৫ শে মে, ২০০৮  সকাল ৯:২৮                

