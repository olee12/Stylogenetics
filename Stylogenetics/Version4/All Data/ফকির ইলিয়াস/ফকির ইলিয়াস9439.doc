জাতীয় সরকার না জাতীয় প্রহসন _




 
                         বাংলাদেশ সরকার বলছে আমরা নির্বাচনের দিকে এগিয়ে যাচ্ছি।নির্বাচনের আগে জরুরি অবস্থা ও উঠে যাবার কথা হচ্ছে। তাহলে কি কিংস পার্টির মাধ্যমে জাতীয় সরকার আসছে? তা কি শেষ পর্যন্ত জাতীয়প্রহসনে পরিনত হবে ? অনেক প্রশ্ন সামনে নিয়ে এগুচ্ছে বাংলাদেশ।একটি কথা বিশ্বরাজনীতির প্রেক্ষাপটে বলা খুবই জরুরি। তা হচ্ছে ধমক কিংবা হয়রানিমুলক মানসিকতা শুধু গণতন্ত্রকে ক্ষতিগ্রস্তই করে না, দেশের জনগণের মাঝেও ভীতির সঞ্চার করে। ফলে জনগণ ক্রমেই রাষ্ট্রীয় শাসনতন্ত্রের প্রতি নিজেদের আস্খা হারায়।  একটি মধ্যস্বত্বভোগী মহল যেকোন সরকারের কঠোরতার সুযোগ নিয়ে নিজেদের ফায়দা হাসিলে তৎপর হয়। বর্তমান সরকারের সময়ে এমন কোন অশুভ চক্র যাতে গজিয়ে উঠতে না পারে সেদিকে ক্ষমতাসীন সরকারকে সদা সতর্ক থাকতে হবে। আবারও বলি, বাংলাদেশে যে জুলুমবাজি ও লুটপাট শুরু হয়েছিল তার বিহিত করার প্রয়োজনে বর্তমানের আদল ও আঙ্গিকের একটি সরকারের খুবই প্রয়োজন ছিল। কিন্তু কেউ যাতে ব্যক্তিগত শত্রুতার বহি:প্রকাশ ঘটিয়ে রাষ্ট্রযন্ত্রকে কাজে লাগাতে না পারে সে বিষয়টি খেয়াল রাখা জরুরি।সরকারের কার্যক্রম যেভাবে চলছে আমি মনে করি ঠিক সেভাবেই এ সরকার আগামী সংসদ নির্বাচন অনুষ্ঠান করতে সক্ষম। এজন্য ‘জাতীয় সরকার’ ধরনের কোন পদক্ষেপ নেয়ার আদৌ কোন প্রয়োজন নেই। ‘তত্ত্বাবধায়ক’ কিংবা অন্তর্বর্তীকালীন যাই বলা হোক না কেন এই বর্তমান সরকার রাষ্ট্র ও জনগণের মৌলিক পারপাসগুলো সার্ভ করতে পারলেই দেশ এগিয়ে যাবে। জরুরি অধ্যাদেশ দিয়ে কিংবা আদালতের রেফারেন্স নিয়ে উপদেষ্টাম লীর সদস্য পদ বিশে উন্নীত করার বিষয়টি সক্রিয় বিবেচনা করতে পারে বর্তমান সরকার। দীর্ঘ ৩৬ বছরের সব গ্লানি মুছে বাংলাদেশের মানুষ ও বাঙালি জাতি এগিয়ে যেতে চায় তার প্রমাণ আমরা এবারের পহেলা বৈশাখেও পেয়েছি। এগিয়ে যাওয়ার অন্যতম প্রধান শর্ত হচ্ছে দক্ষ, কর্মপ্রাণ তরুণ-চির নতুনের হাতে দেশের পতাকা তুলে দিয়ে প্রবীণদের বিদায় নেয়া সসম্মানে। বাংলাদেশের রাজনীতিতে এবং রাজনৈতিক দলগুলোর অভ্যন্তরে পরিশুদ্ধ গণতন্ত্রের চর্চা হয়নি বলেই এমন ক্রান্তিকালে পতিত হয়েছে দেশ ও জাতি। এখন সময় এসেছে, চির নতুনের আহ্বানে সাড়া দিয়ে নীতিবান নেতৃত্বের হাতে রাষ্ট্রের ভবিষ্যতকে তুলে দিয়ে সরে দাঁড়ানোর। অর্জন রক্ষার নেতৃত্বে নতুনকে কাজে লাগানোর।

