ক্ষমতার সুফল ও কর্তৃত্বের ভারসাম্যতা




 
                        ক্ষমতার সুফল ও কর্তৃত্বের ভারসাম্যতা 
ফকির ইলিয়াস 
==================================
বেশকিছু ঝুঁকি নিয়েই এগিয়ে যাচ্ছে বর্তমান সরকার। বিশ্লেষকরা বলছেন, সরকার জানে তারা কি করছে।  নির্বাচন আগামী ডিসেম্বর মাসের মধ্যেই অনুষ্ঠিত হবে আপাতত তা নিশ্চিত। লক্ষ্য করা যাচ্ছে প্রস্তুতিও; কিন্তু সব দলের অংশগ্রহণে নির্বাচন হবে তো? এই সন্দেহ থেকেই যাচ্ছে। প্রধান দুই রাজনৈতিক দল নির্বাচনে অংশ না নিলে পরিস্খিতি কেমন হতে পারে? সে বিবেচনাটিও রয়েছে সরকারের নজর তালিকায়।
বড় দুটি দল নির্বাচনে অংশ নিতে বেঁকে বসলে এরপর পরিস্খিতি কীভাবে সামাল দেয়া হবে? সেই কঠিন প্রশ্নটির জবাব দু’ভাবে দেয়া যায়। প্রথমটি হচ্ছে, গণভোট অনুষ্ঠান করে একটি পছন্দের সরকার বসাবে বর্তমান ক্ষমতাসীনরা। আর দ্বিতীয়টি হচ্ছে অন্য রাজনৈতিক দলগুলোকে নিয়ে নির্বাচন করে ওই দলগুলোর নির্বাচিত জনপ্রতিনিধিদের হাতে ক্ষমতা তুলে দেবে তারা। দ্বিতীয় পছন্দের বিষয়টি হবে অনেকটা লোক দেখানো নির্বাচনের মতো। যার গ্রহণযোগ্যতা দেশে-বিদেশে কোথাও হবে না। সংসদ হয়তো হবে ক্ষণস্খায়ী।
ফলে প্রথম পছন্দ ‘গণভোটের’ দিকে এগুতে পারে বর্তমান সরকার। কিন্তু এতে কি বাংলাদেশের গণতন্ত্র পুনরুদ্ধার এবং চর্চার পথটি সুগম হবে?
একটি বিষয় ক্রমেই খুব স্পষ্ট হতে শুরু করেছে। দুই নেত্রী মুক্তির দাবিতে জনমত ক্রমেই জোরালো হচ্ছে। বিএনপির সাবেক কিছু সাংসদ দুই নেত্রীর মুক্তি দাবি করে বিবৃতি দিয়েছেন। এই মুক্তি দাবির তালিকায় বেশ কিছু সাংবাদিকের নামও আমরা দেখছি। এর বিপরীতে বর্তমান সরকার দু’নেত্রীর বিরুদ্ধে নতুন নতুন মামলা তদন্ত করার নির্দেশাবলিও দিচ্ছেন। প্রধান উপদেষ্টা আল জাজিরা টিভির সঙ্গে সাক্ষাৎকারে স্পষ্ট জানিয়ে দিয়েছেন, দু’নেত্রী ট্রুথ কমিশনের কোন সুযোগ-সুবিধা পাবেন না। এটা খুব স্পষ্ট বর্তমান সরকার দু’নেত্রীকে যে কোন মল্যে রাজনীতি থেকে দরে সরিয়ে রাখতে বদ্ধপরিকর।
একটি রাষ্ট্রের প্রচলিত আইনে যে কাউকে বিচারের কাঠগড়ায় দাঁড় করানো যেতেই পারে। কিন্তু তা হওয়া উচিত স্বচ্ছ, হওয়া উচিত জবাবদিহিতামলক। দুই নেত্রীর বিচারের ক্ষেত্রে আমরা তা পর্যবেক্ষণ করছি না। এমন কি কোন কোন ব্যাপারে এমন আচরণ করা হচ্ছে­ যাতে মনে হওয়া স্বাভাবিক, সাবেক দুই প্রধানমন্ত্রী যেন কারও ব্যক্তিগত আক্রোশের শিকার। বিশেষ করে শেখ হাসিনার কানের চিকিৎসা নিয়ে রীতিমতো দুটি চিকিৎসক পক্ষ দাঁড় করিয়ে দিয়েছে সরকার। যারা শেখ হাসিনার চিকিৎসার সঙ্গে অতীতে বিভিন্নভাবে জড়িত; পরামর্শদাতা ছিলেন তারা বলছেন এক কথা। আর এর বিপরীতে একটি সরকারি চিকিৎসক প্যানেল তৈরি করে তাদের দিয়ে বলানোর চেষ্টা করানো হচ্ছে সরকারি ভাষ্য! চিকিৎসার নামে এই যে নির্মম উপহাস করা হচ্ছে তা সব ধরনের মানবিক বিবেকবোধকেই হরণ করছে। একটি রাষ্ট্রপক্ষের এমন আচরণ অত্যন্ত দু:খ এবং লজ্জাজনক।
দুই. শেষ পর্যন্ত ‘সেক্টর কমান্ডারস ফোরাম’ তাদের জাতীয় কনভেনশন করতে পেরেছে। এই কনভেনশনটি করতে গিয়ে ফোরামকে নানা বাধার সম্মুখীন হতে হয়েছিল। সেক্টর কমান্ডারদের সরকারের এত ভয় কেন? যারা মহান মুক্তিযুদ্ধে জীবন বাজি রেখে যুদ্ধের নেতৃত্ব দিয়েছিলেন, আজ তারাই স্বাধীন দেশে সাহস নিয়ে দাঁড়াতে পারবেন না?
ফোরাম যে দাবিগুলো জানিয়েছে এর অন্যতম দাবি হচ্ছে একাত্তরের গণহত্যার নায়কদের বিচারের কাঠগড়ায় দাঁড় করাতে হবে এবং সে দায়িত্ব নিতে হবে সরকারকেই। যুদ্ধাপরাধীদের বিচারের প্রয়োজনে জাতিসংঘকে সম্পৃক্ত করার আহ্বানও জানানো হয়েছে। এ লক্ষ্যে কাজ করার জন্য দেশে-বিদেশে অবস্খানরত প্রতিটি দেশপ্রেমিক বাঙালিকে অনুরোধ জানানো হয়েছে।
‘ডাকার সম্মেলন’ শেষ করে দেশে ফেরার পথে লন্ডন সফর করেছেন প্রধান উপদেষ্টা। সেখানেও তিনি সাংবাদিকদের প্রশ্নের জবাবে বলেছেন, বর্তমান সরকারের হাতে সময় কম। তারা এই যুদ্ধাপরাধীদের বিচার শুরু করতে পারবেন না। কিংবা করবেন না। মোটকথা, বর্তমান সরকার যে সদিচ্ছার অভাব দেখাচ্ছে তা খুবই স্পষ্ট।
তাদের সদিচ্ছা বিষয়ে আরও নানা প্রশ্নও তোলা যায়। এর একটি হচ্ছে জরুরি অবস্খা শিথিলের বিষয়টি উপদেষ্টাদের কারও কারও মতে, জরুরি অবস্খা রেখেই নির্বাচন অনুষ্ঠান করা সম্ভব। আবার প্রধান উপদেষ্টা বলেছেন, নির্বাচনের আগে জরুরি অবস্খা তুলে নেয়া হবে। কিন্তু তা কবে নাগাদ তুলে নেয়া হবে, রাজনৈতিক দলগুলো কতটা মুক্ত পরিবেশে নির্বাচনী প্রচারণা চালাতে পারবে­ সে বিষয়ে স্পষ্ট কোন ঘোষণা প্রধান উপদেষ্টার পক্ষ থেকে এখনও পাচ্ছে না জাতি।
অথচ পরোক্ষভাবে দেশের অভ্যন্তরের বিভিন্ন বিষয় চেপে যাওয়ার চেষ্টা করছে সরকার। এর একটি উদাহরণ আবারও দেয়া যায়। বিদেশী কূটনীতিকদের রীতিনীতি মেনে চলার আহ্বান জানিয়েছে সরকার।
আমরা জানি বাংলাদেশের প্রায় প্রতিটি বিষয়েই বিদেশের ইন কিংবা তৎপরতা জড়িত। যেটি সরকারের পক্ষে যাবে­ তার বিরুদ্ধে কিছু বলা হবে না, আর বিপক্ষে গেলেই মৃদু প্রতিবাদ করবে সরকার­ এটা বাংলাদেশে রীতিমতো একটা রেওয়াজে পরিণত হয়েছে। বিদেশের সনদ বিএনপি-আওয়ামী লীগ সবাই নিয়েছে এবং নিচ্ছে। যুক্তরাষ্ট্রের ভারপ্রাপ্ত রাষ্ট্রদত গীতা পাসি জামায়াতের রাজাকার নিজামীর সঙ্গে বৈঠকের পর জামায়াতিরাও মার্কিনি পরশে কিছুটা আনন্দিত হয়েছে বৈকি! জঙ্গি সংগঠন ‘হুজি’কে ‘মারাত্মক’ বিবেচনা করে যুক্তরাষ্ট্র। আর সেই ‘হুজি’র প্রধান পৃষ্ঠপোষক জামায়াতি ইসলামের নিজামীর সঙ্গে বৈঠক করেন গীতা পাসি। এটাকে জামায়াতিরা তো ‘দলের স্বীকৃতি’ বলে ধরে নেবেই।
তিন. ক্ষমতা এবং কর্তৃত্বের ভারসাম্যতা রক্ষা প্রসঙ্গে উপমহাদেশের অন্যতম শ্রেষ্ঠ মণীষী, সদ্যপ্রয়াত শিবনারায়ণ রায়ের একটি কথা এখানে প্রণিধানযোগ্য। শ্রী রায় নিউইয়র্কে এলে তার সঙ্গে দীর্ঘ আড্ডা দেয়ার সুযোগ হয়েছিল আমার। প্রখর মানবতাবাদী শিরনারায়ণ রায় খুব তীক্ষ কথাবার্তা বলতেন। বিশ্ব রাজনীতি বিষয়ে তার বক্তব্য খুবই স্পষ্ট। ক্ষমতা ও কর্তৃত্বের নিয়ন্ত্রণ সম্পর্কে তিনি বলেছিলেন, ‘বুর্জোয়া শ্রেণীর কাজই হচ্ছে চোরাগোপ্তা রক্ত ঝরিয়ে তা অন্যের ওপর চাপিয়ে দেয়া। সবচেয়ে দু:খজনক হচ্ছে ক্ষমতা ধরে রাখা কিংবা প্রতিষ্ঠা অর্জনের জন্য তারা যে কোন মৌলবাদ, সাম্প্রদায়িকতা এবং উস্কানিকে নিজের দরকার মতো প্রশ্রয় দেয়।’
বিশ্বে এমন তালুকদারি আমরা প্রতিদিনই দেখছি। ওয়ান-ইলেভেনের চেতনাধারীরা মার্কিনি মদদপুষ্ট, দুর্জনেরা শুরু থেকেই তা বলে আসছেন। প্রাজ্ঞ সুশীল বলে পরিচিত প্রধান উপদেষ্টা জাতিকে প্রকৃত মুক্তিদিশা দেয়ার মতো কঠিন সিদ্ধান্তগুলো নিয়ে যেতে পারতেন তার সহকর্মী উপদেষ্টামণ্ডলী সঙ্গে পরামর্শ করে।
বাংলাদেশ নামক রাষ্ট্রে ক্ষমতার অপব্যবহার করে কারা রসাতলে নিয়ে গেছে­ তা কারও অজানা নয়। জোট সরকারের স্বরাষ্ট্র প্রতিমন্ত্রী ছিলেন লুৎফরুজ্জামান বাবর। শীর্ষ সন্ত্রাসী ইমন ভারত থেকে বন্দি অবস্খায় দেশে ফিরেছে। তার মুখ থেকে নানা কথা শোনা যাচ্ছে প্রায় প্রতি দিন। তা পড়ছি আমরা পত্রপত্রিকায়। গা শিউরে ওঠার মতো সব ভয়াবহ তথ্য দিচ্ছে ইমন! কোন অপরাধের পৃষ্ঠপোষকতা বাকি রেখেছেন বাবর? কি করেননি তিনি? ক্ষমতার সুফল (?) ভোগ করতে এবং করাতে অ হয়ে গিয়েছিলেন বাবর? না হয় মন্ত্রী হয়ে এসে জঘন্যতার পৃষ্ঠপোষকতা তিনি করলেন কিভাবে? জোটের এমন ‘বাবর’রা আরও রয়ে গেছেন ধরাছোঁয়ার বাইরে। আর রাজনীতি হাবুডুবু খাচ্ছে কর্তৃত্বের ভারসাম্যতা রক্ষার আলো-আঁধারিতে।
ক্ষমতার সুফল ভোগ করবে জনগণ। রাজাকার-মুক্তিযোদ্ধার মাঝে ক্ষমতার ভারসাম্যতা রক্ষা করে জনগণকে সে সুফল দেয়া সম্ভব নয়। সাদাকে সাদা, কালোকে কালো বলে চিহ্নিত করতে না পারলে গণতন্ত্র প্রতিষ্ঠার মতো কঠিনতম কাজ কি করা সম্ভব? বর্তমান ক্ষমতাসীনরা কর্তৃত্ব প্রতিষ্ঠায় সঠিক  পরিচয়টি দিয়ে যেতে পারলে জাতি খুবই উপকৃত হতো।
নিউইয়র্ক, ২৫ মার্চ ২০০৮
--------------------------------------------------------------------------------
দৈনিক সংবাদ। ২৮ মার্চ ২০০৮ শুক্রবার প্রকাশিত ।
          

                    সর্বশেষ এডিট : ২৮ শে মার্চ, ২০০৮  ভোর ৬:০৭                

