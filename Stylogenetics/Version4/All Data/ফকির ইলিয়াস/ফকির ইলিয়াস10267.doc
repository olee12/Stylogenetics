১০ ট্রাক অস্ত্র রহস্য ও জাতীয় নিরাপত্তা




 
                        ১০ ট্রাক অস্ত্র রহস্য ও জাতীয় নিরাপত্তা
ফকির ইলিয়াস 
------------------------------------------------------------------
 দশ ট্রাক অস্ত্র উদ্ধারের মামলায় এনএসআই-এর সাবেক দুজন মহাপরিচালককে গ্রেপ্তার করা হয়েছে। ব্রি. জে. (অব.) আব্দুর রহিম এবং মে. জে. (অব.) রেজ্জাকুল হায়দারকে রিমান্ডে নেয়া হয়েছে। ঘটনাটি দেশে-বিদেশে আলোচিত হচ্ছে বিভিন্নভাবে। জাতীয় নিরাপত্তা সংস্থার সাবেক দুজন শীর্ষ ব্যক্তি কিভাবে এই জঘন্য জাতীয় স্বার্থবিরোধী ষড়যন্ত্রের সঙ্গে সম্পৃক্ত ছিলেন তা কাঁপিয়ে তুলেছে গোটা জাতির নিরাপত্তার ভিত। প্রশ্ন উঠেছে প্রকৃতপক্ষে দেশটিকে কি করার পরিকল্পনা ছিল তৎকালীন জোট সরকারের? আর কেমন দাপট দেখাতে চেয়েছিল, খালেদা-নিজামী সরকার?
এনএসআই-এর সাবেক উইং কমান্ডার সাহাবুদ্দিনের স্বীকারোক্তি থেকে এখন অনেক কথাই বেরিয়ে আসছে। তার ভাষ্যমতে তৎকালীন প্রধানমন্ত্রীর কার্যালয়ের ইঙ্গিতেই এই দশ ট্রাক অস্ত্র আমদানি করা হয়। এবং তা খালাসও করা হয়।
এটা সবার জানা, এনএসআই জাতীয় নিরাপত্তা সংস্থাটি স্বরাষ্ট্র মন্ত্রণালয়ের অধীনস্থ একটি সংস্থা। তৎকালীন স্বরাষ্ট্র প্রতিমন্ত্রী ছিলেন লুৎফুজ্জামান বাবর। যিনি ছিলেন, হাওয়া ভবনের বিশেষ আস্থাভাজন। এবং বিএনপির সিনিয়র যুগ্ম মহাসচিব তারেক রহমানের বন্ধু। দেশে যতোগুলো শীর্ষ অপরাধ, অপকর্ম হয়েছে জোট সরকারের সময়ে তাতে স্বরাষ্ট্র প্রতিমন্ত্রীর একটা প্রচ্ছন্ন সহযোগিতা কিংবা সমর্থন ছিল বলে গুঞ্জন ছিল সে সময়েই।
হাওয়া ভবনের একটা বিশেষ মিশন ছিল। বাংলাদেশকে আওয়ামী লীগ শূন্য করে তোলা। এই লক্ষ্যে জঙ্গি খুনিদের দ্বারা আওয়ামী লীগের শীর্ষ নেতৃত্বকে ঘায়েল করার জন্য বিশেষভাবে তৎপর ছিল একটি মহল। একুশে আগস্টের গ্রেনেড হামলা, দেশে একযোগে বোমা হামলার পরও এই মহলটি বলেছিল, দেশে কোনো জঙ্গি নেই। দেশ এখনো শান্তই রয়েছে! তাদের সেসব বাণী মানুষ ভুলে যায়নি। এমন চরম ব্যর্থতার পর স্বরাষ্ট্র মন্ত্রণালয়ের দায়িত্ব থেকে যার সরে যাওয়ার কথা ছিল, সেই মন্ত্রী বাবর হয়ে উঠেছিলেন আরো অপ্রতিরোধ্য! তার নেপথ্য শক্তি কে ছিল, তা অজানা ছিল না দেশবাসীর। খুন, লুটপাট এসবের পাশাপাশি অবৈধ অস্ত্র আমদানি ও খালাস করে দেশটি কী বানাতে চেয়েছিল তারা, তা ভাবতেও গা শিউরে ওঠে এখনো।
রাজনীতির নামে এক ধরনের পেশিতন্ত্র কায়েম করে রাষ্ট্র ক্ষমতা চিরস্থায়ী করার সব পরিকল্পনাই ছিল তারেক-বাবর-মামুন চক্রের। ফলে অত্যন্ত নির্লজ্জভাবে রাষ্ট্রপতি ইয়াজউদ্দিন আহম্মেদকেই, তত্ত্বাবধায়ক সরকারের প্রধান বানাবার পরিকল্পনার গ্রিন সিগন্যালটিও দেয়া হয় হাওয়া ভবন থেকে। এরপরের ঘটনাক্রম এখনো মানুষের মনে হয়ে আছে চরম দুর্বিষহ স্মৃতি। ক্ষমতা থেকে সরে যাওয়ার পর যে ইয়াজউদ্দিন আহম্মেদকে ধন্যবাদ পর্যন্ত দেয়নি বিএনপি, সেই বিএনপির শীর্ষ ব্যক্তিরাই ইয়াজউদ্দিন আহম্মেদকে ‘ক্রীড়নক’ হিসেবে ব্যবহার করেছিলেন। ইতিহাস এভাবে তার গতির পুনরাবৃত্তি ঘটিয়েছে বাংলাদেশে। দেখেছে মানুষ, অবাক হয়ে। বাংলাদেশে আজ যে ‘বোমা মিজান’রা ধরা পড়ছে এরা মূল সাহস কোথা থেকে পেয়েছিল, সে বিষয়গুলো সামনে আসা দরকার। বাংলাভাইকে প্রধান পৃষ্ঠপোষকতা দিয়েছিলেন যিনি সেই মন্ত্রী ব্যারিস্টার আমিনুল হক এখন কোথায়? সরকারি বাহিনী পুলিশকে সাহায্য করার জন্য ‘বাংলাভাই’ বাহিনীকে মদদ দিয়েছিল কারা? রাজপথ দখল করে তারেক-কোকো টিমে ক্রিকেট খেলেছিল কারা? এসব প্রকাশিত সংবাদগুলোর বিশ্লেষণ দরকার।
দরকার, কারা এই দেশে ত্রাসের রাজত্ব কায়েম করার মতলবে গোটা দেশটাকেই অশান্ত করে তোলার স্বপ্ন দেখছিল। পত্রপত্রিকায় খবর বেরিয়েছে, সে সময়ে দুবাইতে তারেক রহমান, রেজ্জাকুল হায়দার এবং মাফিয়া ডন দাউদ ইব্রাহীমের মাঝে গোপন বৈঠক হয়েছিল। সে সব রহস্য উন্মোচিত হওয়া প্রয়োজন। একটি গোপন ফন্দির মাধ্যমে যারা অস্ত্র ব্যবসার মাধ্যমে গোটা জাতির অস্তিত্বকে বিপন্ন করে তোলার পাঁয়তারা করেছিল, তারা এখনো নীরব নয়। পিলখানা হত্যাযজ্ঞ প্রমাণ করেছে, এই দেশের জাতীয় নিরাপত্তাকে অরক্ষিত করার জন্য একটি প্রচেষ্টা অব্যাহত রয়েছে।
বাংলাদেশে ষড়যন্ত্রকারীদের অভাব আগেও ছিল না, এখনো নেই। এরা পঁচাত্তরের নৃশংস হত্যাকাণ্ডের মাধ্যমে গোটা দেশের দৃশ্যপট পাল্টে দিতে চেয়েছিল। শেখ হাসিনার নেতৃত্বে বাংলাদেশ আওয়ামী লীগের নব উত্থান তাদেরকে আরো শঙ্কিত করে তোলে। তাই তাদের ষড়যন্ত্রেও যোগ হয় নতুন কলাকৌশল। আর সেই পরাজিত রাজাকার শক্তি হয়ে ওঠে এদের প্রধান মিত্র।
বিশ্বের প্রতিটি গণতান্ত্রিক দেশেই রাষ্ট্র পরিচালিত হয় নির্বাচিত সরকার দ্বারা। কিন্তু চারদলীয় জোটের সময়ে বাংলাদেশে ছিল আরেকটি নেপথ্য কেবিনেট। এমপি, মন্ত্রী না হওয়ার পরও তারেক রহমান ছিলেন অলিখিত রাজপুত্র। আজ সেই রাজপুত্রের ঘৃণ্য অপকর্মই বেরিয়ে আসছে বিভিন্নভাবে। যিনি গোটা জাতির জাতীয় নিরাপত্তাকে কলুষিত করার হীন চেষ্টা করেছিলেন।
বর্তমান সরকার ও আওয়ামী লীগের বিরুদ্ধে ষড়যন্ত্রের জাল বিস্তার এখনো অব্যাহত আছে। তা আরো শক্তিশালী হয়ে উঠবে যদি, সরকারের নীতিনির্ধারক এবং দলের নেতাকর্মীরা ব্যাপক ভোগবাদী হয়ে ওঠেন। কারণ ক্ষমতায় গেলেই দলের ন্যায়নীতি এবং গণমানুষের কথা ভুলে যায় ক্ষমতাসীন দল। এই বিষয়টি ভুলে গেলে চলবে না যে, নিরঙ্কুশ সংখ্যাগরিষ্ঠতা দিয়ে বর্তমান সরকারকে ক্ষমতায় বসানোর প্রধান উদ্দেশ্যটাই হচ্ছে- জনগণের স্বপ্ন পূরণ করা। প্রজন্মের জন্য সমৃদ্ধশালী বাংলাদেশ গঠন করা। এর অন্যতম প্রধান শর্তটি হচ্ছে, দেশে ন্যায়বিচার প্রতিষ্ঠা। দশ ট্রাক অস্ত্র মামলার সঙ্গে জড়িত রাঘব বোয়ালদেরকে বিচারের কাঠগড়ায় দাঁড় করাতে পারলেই, দেশের মানুষ সেই আস্থাটি ফিরে পাবেন। এর শিকড় যতোই গভীরে হোক তা উপড়ে ফেলতে হবে। দোষীদেরকে দৃষ্টান্তমূলক শাস্তি দিতে হবে। জাতীয় নিরাপত্তা হুমকির মুখে ফেলার মতো দুঃসাহস যারা দেখায় তারা প্রকারান্তরে রাষ্ট্রভিত্তিকেই ধ্বংস করতে চায়। বাংলাদেশের ইতিহাসে এমন আলোচিত মামলাটির সুবিচার দেখতে চায় জাতি। 
-------------------------------------------------------------------
দৈনিক ভোরের কাগজ।ঢাকা। ২১ মে ২০০৯ বৃহস্পতিবার প্রকাশিত
           

                    সর্বশেষ এডিট : ২১ শে মে, ২০০৯  সকাল ৯:৪৬                

