জন্মদিন ২০০৭




 
                        নিয়তির প্রবল আপত্তির মুখে থেমে যাবে জন্মদিন পালন 
উৎসব। ২৮ ডিসেম্বর ১৯৬২ , শুরু হওয়া বিকেলের সূর্য
বারবার জ্বলে নিভে দিয়ে যাবে জানান, নিসর্গের নিখুঁত
পত্রাবলি একদিন কবির ক্যানভাস ছিল।যে সব স্পন্দন
সাজিয়ে এ জীবন লিখেছে কান্ত মিছিল, দীর্ঘ পথের মৌন
দীপাবলি , তারাও একদিন চলে যাবে জলপোকাদের
দখলে।
 প্রিয় বিরহজনম যে ঘ্রাণ ছড়িয়েছিল শব্দে শব্দে , শুধু
তারাই নীরবে জমা হবে,দাঁড়াবে সারিবদ্ধভাবে।তারপর
খুঁজবে নিজ জনক । সৌম্য সংসার যাকে আশ্রয় দেয়নি
একদিন শব্দরাইতো তাকে দিয়েছিল শ্রান্ত সমুদ্র।
 সমুদ্রই কবির গন্তব্য। অসীম আঙিনার ছায়া নিজের হয়ে 
গেলে, প্রান্তভূমে চাওয়া-পাওয়ার আর কিছুই বাকী থাকে না।
                            
                    সর্বশেষ এডিট : ২৮ শে ডিসেম্বর, ২০০৭  সকাল ৯:০১                

