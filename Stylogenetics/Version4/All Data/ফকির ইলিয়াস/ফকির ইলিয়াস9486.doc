তরুণতম কবির প্রতি তারবার্তা-২




 
                        'বেআদবরা কখনও কাব্যকামার হতে পারে না।ওরা মেধার নামে
চতুরতা দেখালেও মূলতঃ আশ্রয় নেয় শঠতার।'-কথাগুলো বলেছিলেন
শামসুর রাহমান। তার কথার সাক্ষী এখনও রয়ে গেছে এই হাডসনের
জল। নিউইয়র্ক নগরীর বুকচিরে জেগে উঠা সেন্ট্রাল পার্ক আর সবুজের
বিস্তৃত নীলিমা।
 কবিতা সৌজন্য শেখায়। নমিত পৃথিবীর ছায়া ধারণ করে কবিতাই হয়ে 
উঠে মানুষের শিরনক্ষত্রের সুবিশাল আকাশ। আর যারা নিজেকে কবিতার 
অধিশ্বর ভেবে সাজে ইঁচড়ে পাকা, তারা ক্রমশঃ নিমজ্জিত হয় কালের
গহ্বরে। পতিত আমড়া কাঠের ঢেকি যেমন একসময়  বহন করে আত্মবেদনা।
 আমি বেদনার নির্মাণ ভালোবাসি। তবে স্বঘোষিত রামরাজ্যের রাজা হতে
চাইনি কখনও। চেয়েছি, আমার অক্ষরগুলো নির্যাসে, আগামীর হাতে
সমর্পিত থাক।
 হে কবি, হে তরুণতম কবি ,
যে মানুষ বৃষ্টির হিস্যা ভাগ করে নিতে পারে না, কিংবা মেনে নিতে পারে না
সতীর্থ আলোর উত্থান, সে তো মানুষ নয় ! কবিতার মূর্ত প্রতীক তাই নিরাপদ
নয় তার হাতে।
 নাজিম হিকমতের ভাষায় আবারও ডাক দিয়ে যাই ,
কোথায় আছি কেমন আছি- তা বড় কথা নয়
কবিতার পোতাশ্রয়ে ভিড়বেই জাহাজ,প্রণীত আঙুলের ধ্যানে
বাজবেই কবিতার প্রকৃত সানাই ।
 ছবি- গান্টিস ভিটিনস

                    সর্বশেষ এডিট : ১৩ ই মে, ২০১০  সন্ধ্যা  ৬:৫০                

