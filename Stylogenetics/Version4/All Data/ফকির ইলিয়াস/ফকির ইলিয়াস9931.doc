মহিমাপর্ব




 
                        মোমের মহিমা দ্যাখো আলো দিয়ে অন্য ভুবনে ,
বেঁচে থাকে যে মানস পুরানের প্রথম প্রহরে
তাকেই ঝলক বলি ,তাকে বলি জ্যোতির বারতা
সূর্য ও সাথী হয়ে সাথে চলে প্রেমের বয়নে।
 তুমিতো চেয়েছো নারী আলো হোক বশ্য সুবাস
ছড়িয়ে পড়ুক ফের সমতলে , সপ্ত আকাশে
তারপর প্রাণে প্রাণে নির্মাণে পুষ্ট পাঁজর
কালের গন্তব্যে গিয়ে চিরদিন ঘটুক প্রকাশ।
 প্রকাশিত হতে চাই ,-এই দাবী আমারও তো ছিল
মুদ্রণ রহস্য নিয়ে বার বার দরোজার কাছে
গিয়েছি তোমাকে পেতে চাঁদমুখী রাতের আড়ালে
ঢেকেছে তারার মুখ , ছায়াবুকে জোসনার কালো।
 মিলনের মহিমাতে জীব যতো ঘুরপাক খায়
পৃথিবীও মন খুঁজে ঈশানের মেরুতে হারায়।
       

                    সর্বশেষ এডিট : ১৯ শে অক্টোবর, ২০০৭  বিকাল ৫:১০                

