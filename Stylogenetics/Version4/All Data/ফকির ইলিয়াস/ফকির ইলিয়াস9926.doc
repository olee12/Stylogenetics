মহাজোট সরকারের ৩ মহাজট   , ১ ছাত্রলীগ সমস্যা _ মমতাজউদ্দীন পাটোয়ারী




 
                        মহাজোট সরকারের ৩ মহাজট ,  ১ ছাত্রলীগ সমস্যামমতাজউদ্দীন পাটোয়ারী -------------------------------------------------------মহাজোট সরকারের মেয়াদের ১ বছর ৪ মাস এরিমধ্যে পূর্ণ হয়েছে। পত্র পত্রিকা বা ইলেকট্রনিক মিডিয়ায় এ সময়ের মধ্যে সরকারের সম্মুখে নানা সমস্যা চ্যালেঞ্জ নিয়ে প্রচুর লেখালেখি হচ্ছে, কথাও হচ্ছে। বাংলাদেশের মতো সমস্যাপীড়িত জনবহুল দেশে জনদুর্ভোগের সমস্যার শেষ নেই, একটি সমস্যা কিছুটা লাঘব হতে না হতে অন্য আর দশটা সমস্যা গুরুতর হতে মোটেও দেরি করে না। প্রতিটি সমস্যাই জট পাকাতে থাকে, এক সময় এই জট খুলে বের হয়ে আসা প্রায় দুঃসাধ্য ব্যাপার হয়ে ওঠে। তাছাড়া আমাদের জাতীয় চরিত্রের মধ্যেও এমন কিছু বৈশিষ্ট্য রয়েছে যেখানে জটিল সমস্যার সমাধানের চাইতে সমস্যার জট পাকাতেই আমাদের ‘সফলতা’, ‘দক্ষতা’ ও ‘কৃতিত্ব’ অনেক বেশি। এর কারণ যে কোনো সমস্যার শুরুতে আমরা খুব একটা গুরুত্ব দেই না। যখন এটি প্রকট আকার ধারণ করে, যখন মুমূর্ষু অবস্থা তৈরি হয় তখন আমরা সমাধানের জন্য ছোটাছুটি শুরু করি, অর্থকড়ি খরচ শুরু করি, একজন অন্যজনের দোষ দেয়া শুরু করি, অধৈর্য প্রকাশ করি ইত্যাদি। আমাদের দেশের প্রতিটি ক্ষেত্রে ও জায়গায় এভাবেই সমস্যার জট দীর্ঘ হয়েছে, মহাজটে পরিণত হয়েছে।বর্তমান সরকারের সম্মুখে অসংখ্য সমস্যা। কোনো সমস্যাই নতুন করে সৃষ্ট নয়, এগুলো বেশ পুরাতন। সে কারণে এসব সমস্যাকে এখন আর সাধারণ সমস্যা না বলে মহাসমস্যা বলা হচ্ছে, সমস্যার মহাজটও বলা হচ্ছে। মহাজোট সরকার এসব সমস্যার জটে পড়ে বেশ বিপাকে বা বিপদেই আছে। অন্যদিকে প্রধান বিরোধী দল বিএনপি এখন গলা ফাটিয়ে চিৎকার করে বলতে শুরু করেছেÑ সরকার ব্যর্থ, তাই এখনই পদত্যাগ করতে হবে। অথচ সরকারে তারাও ছিল, এসব সমস্যা জট পাকানোর ‘কৃতিত্ব’ তাদেরও রয়েছে। সাধারণ মানুষ এসব জানে এবং বোঝে, তাই বিরোধী দলের কথায় খুব একটা সায় দিচ্ছে না। বর্তমান মহাজোট সরকারকে উৎখাত করতে রাস্তায়ও কেউ নামছে না। মানুষ বুঝতে পাচ্ছে এক দেড় বছরে বিদ্যুৎ, পানি এবং গ্যাসের মতো জটিল সমস্যার সমাধান কোনো সরকারের পক্ষে করা সম্ভব নয়। কেননা, সমস্যাগুলো বেশ পুরাতন, জটিল এবং সময় সাপেক্ষ ব্যাপার। তবে মেয়াদের শেষে এসেও যদি বিদ্যুৎ, গ্যাস, পানি বা দ্রব্যমূল্যের মতো বিষয়গুলো সহনশীল পর্যায়ে নামিয়ে না আনা যায় তাহলে বিরোধী দলকে গলা ফাটিয়ে কিছুই বলতে হবে না। জনগণই গলা ফাটিয়ে সরকারের ব্যর্থতা নিয়ে কথা বলবে, কেউ কারো মুখ বন্ধ করে রাখতে পারবে না। আবার এসব ক্ষেত্রে যদি সরকার উল্লেখযোগ্য সাফল্য অর্জন করতে পারে, দেখাতে পারে তা হলে কোন দল কী বললো তাতে জনগণের কিছু যায় আসে না। জনগণ নিজেদের চোখ দিয়ে সবই দেখছে, নিজেদের কান দিয়ে সবই শুনছে, নিজেদের বোধ দিয়ে সবই বিবেচনা করছে; জনগণ সরকার বা বিরোধী দলের কথায় সবটাই বিশ্বাস করবেÑ তেমন সময় এখন আর নেই বলে মনে হয়। মানুষ দেখছে দেশে বিদ্যুৎ, গ্যাস ও পানীয় জলের সমস্যা প্রকট আকার ধারণ করেছে। এ সমস্যাগুলো এ বছরই প্রকট হয়েছেÑ এমনটি নয়, গত কয়েক বছর ধরেই এসব সমস্যা নিয়ে মানুষ বসবাস করছে, প্রচুর আন্দোলনও করেছে, ভোটেও এর প্রভাব পড়েছে। সুতরাং বিষয়গুলো নিয়ে ভাববার বা দেখার আছে অনেক কিছু।সাধারণভাবে তাই বলা হচ্ছে যে, বর্তমান মহাজোট সরকারের সম্মুখে অনেক সমস্যার মধ্যে অন্তত তিনটি রয়েছে যেগুলো মানুষের প্রতিদিনকার জীবনকে নাড়া দিয়ে চলছে, ভুক্তভোগী হচ্ছে। এ তিনটি হচ্ছেÑ বিদ্যুৎ, গ্যাস এবং সুপেয় পানি। বিদ্যুতের অভাবে মানুষের জীবন প্রায় অতিষ্ঠের পর্যায়ে চলে গেছে, দেশের উন্নয়নের চাকা অচল হয়ে পড়ছে। গরমের দেশ, বিদ্যুৎ ছাড়া এখন জীবন আর চলছে না। অথচ দেশে বিদ্যুতের ঘাটতি ২৫০০ মেগাওয়াটের বেশি। চাহিদা এবং উৎপাদনের মধ্যে বিরাট ফারাক নিয়ে দেশ চলছে অনেক বছর থেকেই। চাহিদা যতো দ্রুত বাড়ছে, বিদ্যুৎ উৎপাদন তার সঙ্গে সঙ্গতি রেখে বাড়ানো হয়নি। ফলে মহাজোট সরকার ক্ষমতায় এসে দারুণভাবে হিমশিম খাচ্ছে। বিদ্যুৎ দেয়ার প্রতিশ্র“তিও এই সরকারের রয়েছে নির্বাচনী ইশতেহারে বিদ্যুৎ উৎপাদনের রূপকল্প উপস্থাপন করাও হয়েছে। মানুষ সেই প্রতিশ্র“তি অনুযায়ী মহাজোট সরকারের উদ্যোগ দেখতে চাচ্ছে। কিছু কিছু উদ্যোগ লক্ষ্য করা যাচ্ছে। তবে এ ক্ষেত্রেও সম্ভবত প্রথম বছরটা বিদ্যুৎ উৎপাদনে যে ধরনের পরিকল্পনা মতো হওয়া উচিত ছিল সেরকম হয়নি বলে মনে হচ্ছে। ফলে সরকার বিদ্যুৎ উৎপাদনের চ্যালেঞ্জ কীভাবে মোকাবেলা করছে, করবে তা এখনো স্পষ্ট হয়নি। মহাজোট সরকারকে এ খাতে সফল হতেই হবে। নতুবা মেয়াদ শেষ করা সরকারের পক্ষে কঠিন হয়ে উঠতে পারে। বিষয়টি ৩ বছর মানুষ সহানুভূতির সঙ্গে দেখছেÑ এতে কোনো সন্দেহ নেই। একই সঙ্গে গ্যাস এবং পানীয় জলের সমস্যাও জড়িয়ে আছে। দেশে গ্যাসের সঙ্কট তীব্রতর হওয়ায় বিদ্যুৎ উৎপাদন ব্যাহত হচ্ছে, গৃহস্থালি, শিল্পোৎপাদনও মারাত্মকভাবে হুমকির মুখে পড়েছে। শহরাঞ্চলে সুপেয় পানীয় জলের সঙ্কটও তাই একই সূত্রে গাঁথা। দেশে যানজটসহ হাজারো সমস্যায় নাগরিক জীবন নাকাল হয়ে পড়ছে। তারপরও মানুষ মনে করছে মহাজোট সরকারের সম্মুখে এখন বিদ্যুৎ, গ্যাস ও পানীয় জলের সংস্থান করাটি সবচাইতে গুরুত্বের, এগুলো অনেকটাই জীবনমরণ সমস্যা হয়ে দাঁড়িয়েছে। মহাজোট সরকার এখন এসব মহাসমস্যা নিয়ে অগ্নিপরীক্ষা দিচ্ছে। মানুষ আশা করছে শেখ হাসিনার মহাজোট সরকার এসব সমস্যার অনেকটাই সমাধান করতে পারবে, পুরোপুরি পারবে বা সক্ষম হবে তেমনটা মনে করে না, আশাও করে না। তবে শেখ হাসিনার সরকার এ ক্ষেত্রে ব্যর্থ হলে অন্য আর একটি সরকার ক্ষমতায় অধিষ্ঠিত হলেই বিদ্যুৎ, গ্যাস ও পানির সমস্যার সমাধান রাতারাতি হয়ে যাবে তা বিশ্বাস করতে পারছে না বেশির ভাগ মানুষই। সুতরাং, মহাজট পাকানো সমস্যা নিয়ে দেশের মানুষ গভীর আশায় তাকিয়ে আছে সরকার কীভাবে, কতো দ্রুত এবং সফলভাবে এগুলোর সমাধান করে তা দেখার প্রতি। মহাজোট সরকারও এসব মহাসমস্যা সম্পর্কে যথেষ্ট অবহিত সে কথা তাদের কথায় ফুটে উঠছে। প্রধানমন্ত্রী শেখ হাসিনা বিভিন্ন অনুষ্ঠানে এবং সর্বশেষ সংসদ অধিবেশনে তার ভাষণেও বলেছেন যে, তার সরকার বিদ্যুৎ, গ্যাস ও পানির মতো জীবনঘনিষ্ঠ সমস্যাগুলোকে দ্রুত সমাধানের আলোকে তুলে আনতে কাজ করছেন। প্রধানমন্ত্রীর কথায় কোনো বাগাড়ম্বরতা নেই, কৃত্রিমতা বা দাম্ভিকতা নেই, আছে সহজ-সরল ও সত্যের প্রকাশ ঘটানোর সাহস। এখানেই মানুষের ভরসা, অপেক্ষা করার বাস্তবতা। হয়তো এ সমস্যাগুলো মহাজোট সরকার অনেকটাই সমাধান করতে পারবে।তবে দেশের মানুষকে অনেকটা হতবাক করছে ছাত্রলীগ নামক ছাত্র সংগঠন, এটি কারো যেন কথাই শুনতে চায় না। অবাক করার বিষয় হচ্ছে, সবাই এখন ছাত্রলীগার হয়ে গেছে! মনে হচ্ছে না দেশে আর কোনো ছাত্র সংগঠন রয়েছে! বিষয়টি আমার কাছে বেশ বিস্ময়কর মনে হচ্ছে। কলেজ বিশ্ববিদ্যালয়গুলোতে লেখাপড়ার পরিবেশ উন্নত করার পরিবর্তে হল দখল, চাঁদাবাজি, টেন্ডারবাজি করা, বাহাদুরি দেখানো, ভর্তি বাণিজ্য, সিট বাণিজ্য ইত্যাদি যা কিছু হচ্ছে তা ঐ একই সংগঠনের নেতাকর্মীর নামেই হচ্ছে। ৪ দলীয় জোট যখন ক্ষমতায় ছিল তখন ছাত্রদল ও ছাত্র শিবির একচ্ছত্রভাবে শিক্ষাঙ্গন নিয়ন্ত্রণ করেছে, তারাও অপকর্মগুলো করেছে। এখন মহাজোট ক্ষমতায় আসার পর ‘দিন বদল ঘটেছে’, এখন সবাই ছাত্রলীগ হয়ে গেছে। প্রধানমন্ত্রী শেখ হাসিনার আদেশ, নির্দেশও যেন ছাত্রলীগের ব্যাপারে কার্যকর হচ্ছে না, সর্বত্র ছাত্রলীগ যেন নিয়মভঙ্গ করার প্রতিযোগিতায় মেতে উঠেছে। বিষয়গুলো মানুষের কাছে মোটেও গ্রহণযোগ্য মনে হচ্ছে না। ছাত্রলীগের নামে যে সব খবরাখবর পত্রপত্রিকায় ছাপা হচ্ছে তাতে মানুষ বেশ আতঙ্কিত, শঙ্কিত এবং দুর্ভাবনাযুক্ত। বিষয়টি শুধু ছাত্রলীগ বলে নয়, কলেজ-বিশ্ববিদ্যালয় শিক্ষার ভবিষ্যৎ নিয়েও দেখা দিয়েছে মস্তবড় প্রশ্ন। আমাদের কলেজ-বিশ্ববিদ্যালয়গুলো ছাত্র রাজনীতির নামে যেভাবে সন্ত্রাসী, চাঁদাবাজ, দখলবাজ ও ক্যাডারবাজদের হাতে জিম্মি হয়ে পড়ছে তাতে দেশের উচ্চ শিক্ষার ভবিষ্যৎ নিয়েই নতুন করে চিন্তা করার কথা মনে করিয়ে দিচ্ছে। ফলে বিষয়টি একটি মস্তবড় সমস্যা হিসেবে জাতীয় জীবনে ইতিমধ্যে আবির্ভূত হয়ে গেছে। ক্ষমতাকেন্দ্রিক ছাত্র রাজনীতি দিয়ে কোনো রাজনীতিই দেশে লাভবান হবে না, শিক্ষাঙ্গনতো নয়ই। ফলে ছাত্রলীগের নামে প্রচারিত বিষয়টিকে শুধু ছাত্রলীগের মধ্যে সীমাবদ্ধ না রেখে, বা ঐ সংগঠনের সমস্যা হিসেবে না দেখে কলেজ-বিশ্ববিদ্যালয় পর্যায়ে উচ্চ শিক্ষার অভ্যন্তরে গভীর সঙ্কট হিসেবে দেখে এর সমাধানের কথা ভাবতে অনুরোধ করবো সকলকে। তাহলে ভবিষ্যতে যে দলই ক্ষমতায় আসুক না কেন ছাত্র সংগঠনের নামে এসব অনাকাক্সিক্ষত কর্মকাণ্ড ঘটতে হয়তো তখন দেখা যাবে না। সুতরাং, মহাজোট সরকারকে দেশের ছাত্র রাজনীতির সমস্যাটিকেও সমাধানের উদ্যোগ নিতে অনুরোধ করবো। [ ভোরের কাগজ / ৭ এপ্রিল ২০১০ ]

