আপনি বললেন




 
আপনি বললেন, আর যদি একটা গুলি চলে........
 পাঁজরের সান্নিধ্যে দাঁড়িয়ে আমি দেখলাম সেই সুউচ্চ
মিনার আর জীবনের উষা ঘেরা পৃথিবীর পথ। একবিন্দু
শিশিরের শরীর ভিজে গড়িয়ে পড়া রক্তের দাগ। কি এক
নির্মোহ রশ্মি বুকে নিয়ে চালাতে শিখলাম রাইফেল, লাঙল
ফেলে দিয়ে ভূমিপুত্র হয়ে গেলাম অখ্যাত যুদ্ধবিদ।
 আপনি বললেন, যার যা কিছু আছে...........
 আমার তখন একটা ভাঙা বাঁশি আর একটি পোষা দোয়েল
ছাড়া স্থাবর কোনো সম্পত্তি ছিল না। দোয়েলটাকে মুক্ত
আকাশে উড়িয়ে দিয়ে আমিও হয়ে গেলাম  বজ্রফেরারী । বাঁশি 
হাতে পাড়ি দিলাম অজস্র শরণার্থী শিবির। কেউ চিনলো আমাকে
কেউ না চিনে চলে গেলো ঠিক পাশ দিয়েই উঁকি দিতে দিতে
নদীর উজানে।
 আপনি বললেন, এবারের সংগ্রাম আমাদের .........
 আমার মা তার ছেঁড়া আঁচলের টুকরোটা দিয়ে
ঢেকে দিলেন আমার মাথা। তারপর বললেন, সংগ্রামই সংক্ষিপ্ত
জীবনের অন্য সংস্করণ । 
 ------------------------ নিউইয়র্ক / ৮ ডিসেম্বর ২০০৮
   

                    সর্বশেষ এডিট : ০৯ ই ডিসেম্বর, ২০০৮  ভোর ৬:৩৫                

