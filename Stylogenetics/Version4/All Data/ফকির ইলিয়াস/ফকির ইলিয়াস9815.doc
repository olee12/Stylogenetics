বিদেশে বাংলাদেশের রাজনীতি কি বন্ধ করা সম্ভব _




 
                        বিদেশে বাংলাদেশের রাজনীতি কি বন্ধ করা সম্ভব?
ফকির ইলিয়াস 
====================================
সজীব ওয়াজেদ জয় বাংলাদেশ আওয়ামী লীগের প্রাথমিক সদস্যপদ লাভ করেছেন। তিনি যে রাজনীতিতে আসছেন , তা প্রায় 
নিশ্চিত। তার একটা বিশেষ পরিচয় আছে। তিনি মার্কিন যুক্তরাষ্ট্র
অভিবাসী। তার এই যোগদানের সংবাদে প্রবাসী বাঙালীদের অনেকেই বেশ খুশি। আবার অনেকে এই সংবাদকে পুঁজি করে 
বিদেশে বাংলাদেশের রাজনীতিকে চাংগা করার কাজেও 
‌ব্যস্ততা দেখাচ্ছেন। লক্ষ্য করছি , বেড়ে যাচ্ছে বিদেশে বাংলাদেশের
রাজনীতির গতি-প্রকৃতি।
অথচ বাংলাদেশ সরকার বলছে , নির্বাচন কমিশনের বিধি অনুযায়ী
বিদেশে বাংলাদেশের রাজনৈতিক দলগুলোর কোনো শাখা থাকতে পারবে না।
আইন করে বিদেশে বাংলাদেশের রাজনীতি কি বন্ধ করা সম্ভব? এ নিয়ে দেশে-বিদেশে এখন তুমুল বিতর্ক হচ্ছে। বাংলাদেশের প্রবাস বিষয়ক মন্ত্রণালয়ও চেয়েছে আইন করে বিদেশে বাংলাদেশের রাজনৈতিক কার্যক্রম বন্ধ করা হোক। এক্ষেত্রে মন্ত্রণালয় বলছে বিদেশে রাজনীতির নামে কোন্দল বাড়ছে। এছাড়াও বিদেশে বাংলাদেশের ভাবমূর্তি 'বিনষ্ট' করার জন্যও সরকারের মতে কিছু প্রবাসী দায়ী তা তারা মুখ খুলে বলছে না কিংবা বলতে পারছে না।
বিশেষ করে যুক্তরাষ্ট্র এবং ইউরোপ-কানাডায় বাংলাদেশের বিভিন্ন
সময়ের সরকারের বিভিন্ন অপকর্ম সম্পর্কে রিপোর্ট ছাপা হওয়ার পর সরকারকে নানা প্রশ্নের সম্মুখীন হতে হয়। বাংলাদেশে মানবাধিকার পরিস্খিতি নিয়ে যুক্তরাষ্ট্রে একাধিক শুনানি অনুষ্ঠিত হয়
প্রায় প্রতি বছরই। আর এসব শুনানির নেপথ্যে থাকেন বিএনপি-অথবা আওয়ামী লীগের সমর্থক প্রবাসী বাঙালি বুদ্ধিজীবী, নেতৃবৃন্দ। 
২০০১ সালে জোট সরকার ক্ষমতায় আসার পর পরই সংখ্যালঘু সম্প্রদায়ের ওপর যে অমানবিক নির্যাতন চালায় তা বিদেশে ব্যাপক আলোচনার ঢেউ তোলে। ধর্ষিতা পূর্ণিমা রানীর ছবি পাশ্চাত্যের মিডিয়াগুলোতে ছাপা হয়। এভাবে ক্রমশ হত্যা, নির্যাতন, ধর্ষণ, রাজনৈতিক প্রতিহিংসা, দুর্নীতি, স্বজনপ্রীতি, টেন্ডারবাজদের প্রকাশ্যে গোলাগুলি প্রভৃতি বিদেশে নানা বিরূপ প্রতিক্রিয়া সৃষ্টি করে।
আর বিদেশে যারা সরকারবিরোধী রাজনীতির সঙ্গে জড়িত, তারা সে সুযোগ কাজে লাগিয়ে বিভিন্নভাবে লবিং করেন।
অবস্খা এভাবেই চরম নাজুক ও নিয়ন্ত্রণের বাইরে চলে যাওয়ার কারণে ঐ সময়ের চারদলীয় জোট সরকার বিদেশে বাংলাদেশের রাজনীতি বন্ধ করার চেষ্টা শুরু করে। 
এখানে যে বিষয়টি লক্ষণীয় তা হচ্ছে যুক্তরাষ্ট্রের প্রচলিত আইন, যুক্তরাষ্ট্রের অভ্যন্তরে অন্য কোনো দেশের রাজনীতি করার প্রথাকে কোনোভাবেই গ্রাহ্য করে না। যুক্তরাষ্ট্রে সামাজিক-সাংস্কৃতিক সংগঠন চালাতে হলে স্টেট সরকারের অনুমোদন নিয়ে রেজিস্ট্রেশন করে চালাতে হয়। নিবন্ধন ছাড়া কোনো নন প্রফিট অর্গানাইজেশন তাদের কার্যক্রম চালাতে পারে না। কিন্তু প্রকৃত সত্যটি হচ্ছে আওয়ামী লীগ, বিএনপি, জাতীয় পার্টি তিনটি প্রধান রাজনৈতিক দলের 'যুক্তরাষ্ট্র শাখা'র কারোই এদেশের অঙ্গরাজ্য কিংবা কেন্দ্রীয় (স্টেট অথবা ফেডারেল) সরকারের সঙ্গে কোনো রেজিস্ট্রেশন নেই রাজনৈতিক দলের নামে।
অন্যদিকে জামাতে ইসলামী যুক্তরাষ্ট্র কিংবা যুক্তরাজ্যে কোনো দেশেই তাদের রাজনৈতিক কার্যক্রম জামাতের নামে পরিচালিত করছে না। যুক্তরাষ্ট্রে তাদের দুটি সহযোগী সংগঠন কাজ করে যাচ্ছে পুরোদমে। এগুলো হচ্ছে মুসলিম উম্মাহ ইন আমেরিকা এবং ইসলামিক সার্কেল অফ নর্থ আমেরিকা (ইকনা)। সে হিসেবে জামাতই যে অত্যন্ত স্মার্ট হয়ে তাদের কাজ চালিয়ে যাচ্ছে, তা বলার অপেক্ষা রাখে না। ইংল্যান্ডে 'দাওয়াতুল ইসলাম' নামে জামাত চালাচ্ছে তাদের কার্যক্রম।
বর্তমান সরকার বিদেশে বাংলাদেশের রাজনীতি বন্ধের কথা, মুখে যতোই বলুক না কেন­ আসলে এ ব্যাপারে তারা কতোটা আন্তরিক, সে বিষয়ে প্রশ্ন থেকেই যাচ্ছে। 
অন্যদিকে বিএনপির বর্তমান সিনিয়র সহসভাপতি খালেদা জিয়ার 
পুত্র তারেক রহমান বর্তমানে ইংল্যান্ডে অবস্থান করছেন। ফলে টাকে ঘিরে বিলাতে বিএনপির রাজনীতি বেশ জোরেশোরেই 
আবর্তিত হচ্ছে।
যদিও  বিভিন্ন সময়ে তিনি বলেছেন, বিএনপির নেতাকর্মীরা যেন 
বিদেশে দলীয় কোন্দলে না জড়িয়ে, সেইসব দেশের  মূল ধারার রাজনীতির সঙ্গে বেশি সম্পৃক্ত হন। অন্যদিকে তারেক রহমান একসময়  বিদেশে বিএনপির সবগুলো রাষ্ট্র শাখাকে নিয়ে বছরে একটি সম্মেলন করার ঘোষণাও দিয়েছিলেনএই নিউইয়র্কেই ২০০৫ সালে । 
তাহলে প্রশ্ন হচ্ছে নির্বাচন কমিশন কিংবা  প্রবাস বিষয়ক মন্ত্রনালয়ের বিদেশে বাংলাদেশের রাজনীতি বন্ধ করার প্রচেষ্টা আর তারেক রহমানের বিদেশে বিএনপির বার্ষিক সম্মেলন করার ঘোষণা­ দুটি বিষয় কি খুব বিপরীতধর্মী হয়ে যাচ্ছে না? একই কথা আওয়ামী লীগের বেলায় ও প্রযোজ্য । তারাও দলীয় ব্যানারেই 
মন্ত্রী , উপদেষ্টা , এম পি - সবাইকে নিয়েই সভা সমাবেশ চালিয়ে যাচ্ছেন।
এখানে আরেকটি বিষয় খুব সঙ্গতভাবে আলোচনায় আসছে। তা হচ্ছে বিএনপি, আওয়ামী লীগ এবং জাতীয় পার্টির বেশ কিছু কেন্দ্রীয় নেতাই মূলত বিদেশের বিভিন্ন দেশে দলীয় শাখার গ্রুপিং, কোন্দল জিইয়ে রাখছেন। কারণ কিছু কিছু কেন্দ্রীয় নেতা চান, তারা ইউরোপ-আমেরিকায় আসলে তাদের অনুগত নেতাকর্মীরা তাদেরকে আদর-যত্ন করবেন। তারা চান বিদেশে তাদের একটা নিজস্ব গ্রুপ থাকবে। আর প্রবাসী নেতারা সে সুযোগ নিয়েই জড়িয়ে পড়েন দলীয় কোন্দল­ গ্রুপিং-এ।
আরেকটি গুরুত্বপূর্ণ বিষয় হচ্ছে, বিদেশে যারা বাংলাদেশের রাজনীতি করছেন (বিশেষ করে ইউরোপ-আমেরিকায়) তারা অধিকাংশই কিন্তু ঐসব দেশের অভিবাসন-নাগরিকত্ব নিয়েছেন। তাই বাংলাদেশের প্রচলিত আইনে তাদেরকে রাজনীতি বন্ধের জন্য অনুরোধ করা যাবে না। আর বিদেশে থেকে, বিদেশের নাগরিকত্ব নিয়ে মাতৃভূমির রাজনীতি, গণতন্ত্র, অর্থনীতি, সামাজিক অবস্খা নিয়ে উচ্চকণ্ঠে কথা বলার আগ্রহ-অধিকার একজন নাগরিকের থাকতেই পারে। তিনি যে দেশে থাকবেন, সে দেশের রাষ্ট্র ক্ষমতাকে তার বক্তব্যের পক্ষে প্রভাবিত করার অধিকারও তার আছে এবং থাকবে। যেমনটি যুক্তরাষ্ট্রে থেকে করছেন ফিলিস্তিনি-আমেরিকান, ইসরায়েলি-আমেরিকান, মিসরি-আমেরিকান, লেবাননি আমেরিকান, ইরাকি-আমেরিকান, আফগানি-আমেরিকানরা। তেমনি পারবেন বাংলাদেশী-আমেরিকানরাও।
আর মধ্যপ্রাচ্যের মতো দেশগুলোতে, যেখানে রাজতন্ত্রের প্রথা পূর্ণাঙ্গরূপে বলবৎ, সেসব দেশের দোহাই দিয়ে বিদেশে রাজনীতি বন্ধের উদ্যোগ কতোটা যুক্তিযুক্ত তাও প্রশ্ন হিসেবে থেকে যাচ্ছে। যুক্তরাষ্ট্র প্রবাসী বাঙালিদের মতে, বিদেশে বাংলাদেশের রাজনীতি বন্ধের উদ্যোগ না নিয়ে বর্তমান সরকার যদি বিদেশের পত্রপত্রিকায় নেতিবাচক সংবাদ শিরোনাম হওয়া থেকে বিরত থাকে তবেই হতে পারে দেশ ও জাতির মঙ্গল। 
কথায় নয় , কাজেই প্রমান করতে হবে বাংলাদেশের রাষ্ট্রপক্ষ একটি পরিশুদ্ধ বাঙালী প্রজন্ম গড়ে তোলতে চায় দেশে- বিদেশে।#
 নিউইয়র্ক ,   ২ মার্চ ২০১০ 
------------------------------------------------------------------
দৈনিক উত্তরপূর্ব । সিলেট । ৩ মার্চ ২০১০ বুধবার প্রকাশিত 
  

                    সর্বশেষ এডিট : ০৬ ই মার্চ, ২০১০  সকাল ৮:০৮                

