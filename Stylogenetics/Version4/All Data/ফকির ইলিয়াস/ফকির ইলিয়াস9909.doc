ভোরের প্রণালী




 
                        গভীর আখ্যান নিয়ে যে সূর্য হয়েছে আড়াল
তাকেই রেখেছি ধরে বছরের প্রথম প্রহরে
দেবো তুলে দুটি হাতে কিছুসুখ , কিছু স্মৃতিচরে
জমে থাকা পলিমাটি ভেদ করে বেড়ে উঠা ডাল।
 এবং প্রশাখাগুলো , পাপড়ির পরাগের শুরু
হয়েছিল পরিপূর্ণ অভিসারী রাতের যোনিতে
তারপর কোষগ্রহ অবিরাম জন্ম দিতে দিতে
পাঁজরের স্তরে স্তরে নিশীদিন হয়েছিল পুরু।
 এটাই মানচিত্র মনের, এভাবেই ভোরের প্রণালী
ক্রমশ: বদলে গিয়ে ঋতুরাজ বসন্তের শেষে
আরেক জানালা খুলে বলে এসো, নবীনের বেশে
দাঁড়াও দিগন্ত ছুঁয়ে ,ভালোবাসো,হাত রাখো খালি।
 দুহাতেই তুলে দেবো স্রোতমাখা তৃষ্ণা অপার
মহিমায় খুঁজে নেবে , চাঁদবুকে - সাধ্য আছে যার ।
  

                    সর্বশেষ এডিট : ০২ রা জানুয়ারি, ২০০৮  ভোর ৪:২০                

