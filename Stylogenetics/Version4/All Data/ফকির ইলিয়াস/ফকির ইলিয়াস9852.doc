বৈশাখের রূপালী ডানা




 
                        বৈশাখের রূপালী ডানা
ফকির ইলিয়াস
-------------------------
বৈশাখ এলেই আমার শিবা’দির কথা মনে পড়ে যায়। শিবা’দি
বলতেন আমাদের বাড়িতে এসে বৈশাখী গুড়মুড়ি খেতে ভুলিস না
কিন্তু। সে এক অভিনব সম্প্রীতি ছিল। বৈশাখী মেলায় ভরে উঠত
আমাদের স্বর্ণগ্রাম। প্রস্তুতি চলতো পুরো চৈত্র মাস থেকেই। হালখাতা
শুভ-মহরত হবে তাই, মহাজনরা সাজাতেন তাদের ব্যবসা কেন্দ্র।
বাংলা নববর্ষ অনেকটা জানিয়েই আসে। কালো মেঘ ঢেকে দেয়
বাংলার আকাশ। দমকা ঝড় বয়ে যায়। ভাঙনের শব্দ শুনে দুরু দুরু
করে ওঠে মন। তার পর বৈশাখ আসে  সৃষ্টির বারতা নিয়ে। ভাঙনই 
সৃজনের প্রতীক। কারণ, আমূল বদলে যেতে যেতেই
 মানুষ পেয়েছে সব আধুনিক আকৃতি। প্রকৃতি পেয়েছে নব-উথান।
বৈশাখ আমাকে প্রেমের ধ্রুবতারাও দেখিয়েছে বহুবার। আমি তীব্র
বজ্র-ঝড়ের মধ্য দিয়ে হেঁটে গেছি অনেক পথ। বিজলী চমকাচ্ছে।
ঘনিয়েছে সন্ধ্যা। প্রান্তিক চত্বরের বৈশাখী মেলা সেরে প্রেমিকা তুলির
আঁচল দিয়ে মুছেছি বৃষ্টিভেজা চুল। শক্তি-বুদ্ধদেব-শামসুর, নিজেরাই
কবিতা হয়ে উচ্চারিত হয়েছেন আমার কণ্ঠধ্বনিতে।
 সময় বয়েছে। এভাবেই বদলে গেছে জীবন। অভিবাসী অনুচ্ছেদে 
একসময় নিজেই হয়ে গিয়েছি বন্দি। এখানে বৈশাখ নেই। নেই সেই 
তাণ্ডবী ঝড়। ইস্ট রিভার, হাডসন, মিসিসিপি নদীর জল আমার কাছে 
কৃত্রিম বলেই মনে হয়। স্রোত নেই, উজান ভাটি নেই। জোয়ার নেই।
সবই সাজানো গোছানো। কিন্তু সব সাজানো কৃত্রিমতা নিয়ে কি জীবন 
বহমান হতে পারে? 
 বৈশাখ এলেই আমার শিবা’দির কথা মনে পড়ে যায়। সেই শিবা’দি
চিকিৎসক বর বরণ করে এখন দিল্লী প্রবাসী। না, প্রবাস নয়, দিল্লী
এখন তার স্থায়ী আবাস। আমাদের স্বর্ণগ্রামও বদলেছে অনেক।
নতুন প্রজন্মের অনেকের কাছেই হয়ে গেছি আগন্তুক। গ্রামের
অনেকে আমার মুখের দিকে তাকিয়ে চেনার চেষ্টা করে। তিন দশক
কম কথা নয়। যে শিশুকে একদিনের রেখে এসেছিলাম, সে এখন
তিরিশ বছরের যুবক কিংবা যুবতি। এই প্রযুক্তি­ প্রজন্ম বৈশাখী মেলা
কেও এখন সাজাচ্ছে তাদের মতো করে।
 যতদিন বাঙালি জাতি থাকবে, ততদিন থাকবে এ ঐতিহ্যবাহী
বৈশাখী মেলা। বটমূল, হিজল তলা ভরে উঠবেই প্রাণে-প্রাণে,
গানে গানে, মানুষে-মানুষে। আর তা অনুভূত হবে এই অভিবাসী 
আয়নায়। হয় তো একদিন এই অভিবাসী প্রজন্মের কেউ গিয়ে শরিক 
হবে সেই বাংলার বৈশাখীমেলায়।মাতাল দিঘীতে কাটবে সাঁতার।
 শিকড়ের সন্ধানে খুঁজবে তার পূর্বপুরুষের পদচিহ্ন। বৈশাখী বুননে 
আবার বুনবে বাংলার ঝড়-বাদলের স্থিরচিত্র এবং আবারও গাইবে... 
‘এসো হে বৈশাখ এসো এসো ...।’
     

                    সর্বশেষ এডিট : ১৪ ই এপ্রিল, ২০০৮  ভোর ৬:০৬                

