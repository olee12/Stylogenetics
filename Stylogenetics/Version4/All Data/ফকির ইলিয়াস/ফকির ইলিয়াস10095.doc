লালনের বাউলেরা ও রাজনীতির তস্করবৃত্তি




 
                        আজ ১৯ অক্টোবর ২০০৮ রোববার চ্যানেল আই তে কুষ্টিয়ার লালন উৎসবের
উপর একটা বিশেষ অনুষ্টান দেখলাম। বাউলেরা গান গাইছেন। সাধনাব্রতী
নারী-পুরুষেরা ছুটে এসেছেন দেশ বিদেশ থেকে। 
ফকির লালন শাহ বাঙালীর চেতনার প্রতীক। যারা সমাজ সংসার ছেড়ে মানবধর্ম কে ই তাদের সাধনা মনে করেন,তারা আধ্যাত্মিক নগরে খুঁজে
বেড়ান তাদের মনের মানুষকে। পরমাত্মা কে। 
বাংলাদেশের বাউল সাধকেরা নানাভাবে নিগৃহীত। এরা বিভিন্ন ওলী-আউলিয়ার মাজারে ছুটে আসেন না না প্রান্ত থেকে। গান গেয়ে আরাধনা
করেন। তাদের খুব বেশী কিছু চাওয়া পাওয়ার নেই। যেমনটি ছিলনা লালন,
রাধারমণ ,আরকুম শাহ , কালা শাহ, কিংবা শাহ আব্দুল করিমের।
দুই. এই যে বাউল সাধকেরা , এরা না না সরকারের সময়ই মৌলবাদী উস্কানির
সম্মুখীন হয়েছেন। মনে পড়ছে , সিলেটের ডিসি তখন  জনাব ফয়েজ উল্লাহ। সংস্কারবাদি ডিসি হিসেবে তিনি সিলেটে তখন বেশ সুনাম কুড়িয়েছিলেন। তার সময়েই হযরত শাহজালাল (র) এর ওরশকে কেন্দ্র
করে মৌলবাদী শক্তিগুলো নানা ফতোয়া জারী শুরু করে। তারা বলে, বাউল ফকিরদের কে মাজারে এসে গান বাজনা করতে দেবে না। খুব উত্তপ্ত
হয়ে উঠে সিলেটের আকাশ। ডিসি ফয়েজ উল্লাহ কয়েকদফা বৈঠক করেন
মোল্লাবাদি নেতাদের সাথে। কিন্তু তারা বলে, বাউল সাধকদেরকে শহরে 
ঢুকতে দেবে না। 
এর পর পর ই ঘোষনা টি আসে বাউল ফকিরদের তরফ থেকে। তারা বলেন, ক্বীন ব্রীজের সামন থেকে মিছিলের কাফেলা নিয়ে তারা যাবেন 
দরগাহে শাহজালাল (র) এ। 
অবশেষে তাই হয়। ফকির জমির শাহ, তোরাব আলী শাহ, শাহ আনাছ আলী প্রমুখ ব্যক্তিত্বের নেতৃত্বে মিছিল শুরু হয় সুরমা মার্কেটের সামন থেকে।ওরশ শুরু হবার পূর্বদিন বিকেলেই বাউলেরা প্রায় দখল করে নেন 
সিলেটের রাজপথ। বাউলদের একহাতে শিঙা। অন্য হাতে একতারা ।
কারো হাতে বাঁশের লাঠি । শিঙা বাজছে। হাজার হাজার বাউল সাধকেরা
চলছেন , উত্তর দিকে। তারা জানিয়ে দেন , আক্রমণ হলে পাল্টা আক্রমণ
হবে। রক্ত বন্যা বইবে। ডিসি ফয়েজ উল্লাহর অফিস ঘিরে রাখে প্রগতিশীল
ছাত্রনেতারা । স্মারকলিপি দিয়ে বলা হয়, বাউলদের নিরাপত্তা দিতে হবে।
 না , কেউ ই সেদিন আটকাতে পারেনি বাউলদেরকে। তারা বিনা প্রতিরোধেই চলে যান মাজারে।
তিন আজকের বাংলাদেশে সেই শাহজালালের (র) মাজারেই বোমা হামলা হচ্ছে। ফকির লালনের ভাস্কর্য নামিয়ে ফেলা হচ্ছে মৌলবাদীদের প্রতিবাদের মুখে। বিএনপি - আওয়ামী লীগ নামক বড় বড় দলগুলো এ নিয়ে উচ্চকন্ঠ হয় না। এদের তস্করবৃত্তি হার মানাচ্ছে , কালোবাজারী-দুর্বৃত্তপনাকেও। রাজনীতিক রা কি মনে করছে তারা নিরাপদ ই থেকে যাবে ? না , সে সম্ভাবনা ক্রমশ:ই ফ্যাকাশে হয়ে আসছে।
একটা কথা বলি, এসব বাউলদেরকে দমিয়ে রাখা যাবে না। অতীতে যায় নি। ভবিষ্যতেও যাবে না। এই দেশ শাণিত চেতনাবাদী মানুষের। যেখানে
কোনো হীনমন্যতা কখনোই প্রশ্রয় পায় নি। 
  

                    সর্বশেষ এডিট : ২০ শে অক্টোবর, ২০০৮  সকাল ৭:৩৭                

