একজোড়া কবিতা





                        দু'টি কবিতা
ফকির ইলিয়াস
 পাশে রেখে আংশিক আঁধার
-----------------------
 পাশে রেখে আংশিক আঁধার, চাঁদ এবং উদ্যান দাঁড়িয়েছিল মুখোমুখি,নেমে আসার আগে জমাট মেঘ যেমন জানে প্রবাহের গভীরতা,কথা ও কল্প, স্তুতি ও স্থিতি, ভেসে-যাওয়ার আগে কুমারী নদীর মন খুঁজে সুষম রঙের বাহার আর মূর্ছনার সন্ধ্যা, অতীত কৃতিত্ব ।
 সঞ্চয়ে যখন সমুদ্র ছাড়া কিছুই অবশিষ্ট থাকে না
ঘুম নেমে এসে দেখায় তার বিপুল গর্জন, অর্জন এবং
অস্তিত্ব ভাসে,কেবলই ভাসতে থাকে, দাঁড়াবে কোথায়
বলো কার হাত
ধরে ধরে ধীরে......
স্বপ্নের সতীর্থ হয়ে দ্বৈত হেমন্ত যেনো ফিরে যায় ঘরে ।
  বহুগামী সূর্যরেখা
--------------
 সাতটি সমুদ্রকে সাক্ষী রেখে ক্রমশঃ হারিয়ে গেলো বহুগামী
সূর্যরেখা । আবার ফিরবো আমি । কানে কানে বলে গেলো
সে কথাটিও । তার কথা কেউ শুনলো । কেউ শুনলো না।
সূর্যেরা প্রতিদিন ফিরে,
মানুষেরা ফিরে না, শত
অঙ্গীকারও উড়ে যায় অক্ষর হয়ে
মোমবাতি-রাত, জোনাকী-জোসনা
ধ্রুপদী ওম্ হয়ে থাকে... হায়
মানুষের আয়ু যদি কোনোদিন সূর্যের দ্বিগুণ হয়!
 

                    সর্বশেষ এডিট : ০৭ ই নভেম্বর, ২০০৭  সন্ধ্যা  ৭:১৬                

