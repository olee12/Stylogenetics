ভলকানো, অন্য কোনো আগুনের ডানা




 
                        মাঝে মাঝে প্রকৃতিও দাঁড়ায় প্রেমের বিরুদ্ধে । বৈরি
সময়ের মেঘ ঢেকে দেয়, মানুষের প্রেমের আকাশ।
ধোঁয়ার আগুন এসে মেলে ডানা, পাখিরাও উড়ে যেতে
ভয় পায়। ভয়ে মানুষও লুকোয় মুখ। তাকিয়ে সেই 
ফুলকির পানে, সন্ত্রস্থ গোলাপ কাঁদে। কাঁদে শিশু ,তরুণীর
গন্ড বেয়ে ঝরে অশ্রু,অন্য কোনো আগুনের মতোই।
 আমেরিকার জন এফ কেনেডি বিমান বন্দরে আটকা
পড়েছে যে তরুণ, সে ও এসএমএস পাঠায় তার মাকে,ইউরোপে।
জানতে চায় -'কেমন আছো মা'! 'এন এ্যরর ' ম্যাসেজ নিয়ে
সেই এসএমএস টিও ফিরে আসে প্রেরকের কাছে। এভাবেই
থেমে যায় জীবনের লেনাদেনা। ভলকানো, ভয়ের কুন্ডুলি
কাঁপিয়ে তোলে শাসকের তখত , শোষকের হাত আর 
অনুকূল রাতের বাসর ।
 যারা যেতে চেয়েছিল অন্য কোথাও, ভ্রমণ কিংবা রমণে,
তারা সবাই আশ্রয় নেয় বিমানবন্দরের শরণার্থী শিবিরে।
এ এক অভিনব কালযাপন ! এ এক আশ্চর্য মাটিপ্রেম !
 বিশেষজ্ঞরা আবারও বিশ্লেষণ করতে বসেন , প্রকৃতির
কাছে প্রেম দায়বদ্ধ ,- নাকি প্রেমের কাছে প্রকৃতি,
যে রোদ পাঁজর স্পর্শ করে , সেই আলোর দিকেই ফিরে
যায় সূর্য , চন্দ্রও প্রেমের দুপাশে খোঁজে ভিন গ্রহের গতি ।
 

                    সর্বশেষ এডিট : ২০ শে এপ্রিল, ২০১০  সকাল ৯:০৬                

