'জনম জনম'-খুবই সুখপাঠ্য



হুমায়ুন আহমেদের যত উপন্যাস পড়েছি তার মধ্যে 'জনম জনম' উপন্যাসটি ব্যতিক্রম হয়ে থাকবে শুধু এই কারণে যে এই উপন্যাসে কিছুটা সময় নিয়ে এবং কিছুটা বাড়তি কথা খরচ করে হলেও লেখক প্রতিটা চরিত্রকে একেবারে পুঙ্খানুপুঙ্খভাবে তুলে ধরতে পেরেছেন।এই উপন্যাসে ঢাকা শহরের এক অতি দরিদ্র নিম্ন-মধ্যবিত্ত পরিবারের জীবনের গল্প বলা হয়েছে যে পরিবারের কর্তা জালালুদ্দিন সাহেব অন্ধ হয়ে বিছানাবন্দি হয়েছেন আর অন্য সব বিষয় ভুলে সারাদিন শুধু খাই খাই করেন।  জালালুদ্দিন সাহেবের বড় ছেলে হীরু কোন কাজকর্ম করে না কিন্তু সারাদিন হয় অ্যানা নামের এক মেয়ের পেছনে পেছনে ঘোরে নয়ত এক পীরের শিষ্যত্ব নিয়ে ভক্তিভরে তার কথা মত কাজ করে। ( ১০০০ টাকা বাজি রেখে বলতে পারি, হীরু আপনাকে অনেক আনন্দ দেবে। যা আপনার দীর্ঘদিন মনে থাকবে।) আর ছোট ছেলে টুকু পরিবারের অন্যতম অবহেলিত সন্তান যাকে নিয়ে কারো ভাবার কোন অবকাশ নেই। মাত্র ১৩ বছর বয়সের টুকুর জ্বর হলেও তাকে তার মা শাস্তিস্বরূপ অভুক্ত রাখে আবার টুকু বাড়ি না ফিরলেও তার পরিবারের কেউ খুব একটা চিন্তা করে না। অথচ তার যে একটা শিল্পী মন আছে সে খবর কেউ রাখে না। লেখক ঠিকই সফল হয়েছেন এক নিম্ন-মধ্যবিত্ত পরিবারের জীবনের টানাপোড়েনকে যথার্থরূপে ফুটিয়ে তুলতে।

                    সর্বশেষ এডিট : ১৫ ই এপ্রিল, ২০১৬  রাত ১০:৪৮                

