বই পড়ারও কিছু নিয়ম আছে





                        নিজের পছন্দের উপর ভিত্তি করেই বই পড়া উচিত। অন্যের পছন্দ বা ভাললাগার মূল্য না দিয়ে নিজের পছন্দ অনুসারে বই বাছাই করুন। অনেকের কাছে ভাল লেগেছে, এমন বই আপনার পছন্দ নাও হতে পারে। এছাড়া কোন বই অনেকেই পড়েছে বলে আপনাকেও পড়তে হবে এমন কোন কথা নেই। অন্যের পছন্দের বই আপনাকেও পড়তে হবে, এমন মনে করাটা বোকামী। প্রত্যেকের নিজস্ব একটি ভাললাগার জগৎ থাকে। কারো ভূতের গল্প পছন্দ, কারো ফুটবল আবার কারো বা ভ্রমণকাহিনী। কারো পছন্দ বা প্ররোচনায় বই বাছাই না করে নিজের দিকে তাকান। নিজে যা চান তাই করুন, অন্যের চাপে নয়। আপনি যা পড়ছেন, তা কল্পনা করতে চেষ্টা করুন। যদি কল্পনা করতে কষ্ট হয়, তবে চোখ বন্ধ করুন ও নিজের পড়া বিষয়গুলোকে মনে করার চেষ্টা করুন। যদি তা সম্ভব না হয়, তবে সেই বই পড়ার চেষ্টা বাতিল করে দিন। মনে রাখা উচিত, সব বই সবার জন্য না। এক বসায় কোন বই বা ম্যাগাজিন শেষ করা উচিত না। এতে বই পড়ার মজাটাই নষ্ট হয়। কোন মজার বই মাঝে মাঝে বিরতি দিয়ে পড়া উচিত। বই পড়ার মাঝে হাঁটতে বের হওয়া, গান শোনা বা হালকা ঘুম বই পড়াকে আরো অনেক বেশি মজার করে তোলে। আপনি যে বই পড়ছেন, সেই বই আরো অনেকেই পড়তে পারে। বই নিয়ে তাদের সাথে আলোচনা বই পড়ার মজা আরো বাড়িয়ে দেবে। আলোচনার জন্য বই পড়ুয়াদের দলে যোগ দিতে পারেন। কোন বই একদিনে শেষ না করে অধ্যায় ধরে পড়ুন ও অন্যদের সাথে আলোচনা করুন। দেখবেন, বই পড়ার আগ্রহ ও আনন্দ দুইটাই অনেক বেড়ে যাবে। বই পড়ার সময় চকলেট বা অন্য কোন হালকা খাবার বই পড়াকে অনেক মজাদার করে তুলতে পারে। এছাড়া উত্তেজনাকর কোন বই পড়ার সময় হালকা খাবার, বইয়ে মনোযোগ ধরে রাখতে সাহায্য করে।নিজের যে বইটি পড়তে ভাল লেগেছে, অন্যকেও সেই বই পড়তে উৎসাহ দিন। পছন্দের বই নিয়ে অন্যদের সাথে আলোচনা করুন। ভাই-বোনকে নিজের পছন্দের বই পড়তে উৎসাহ দিন। তাদেরকে তাড়াতাড়ি বইটি শেষ করতে তাগাদা দিন, যাতে আপনি তাদের সাথে কথা বলতে পারেন। বই পড়ার আনন্দ ভাগাভাগি করা বই পড়ার চেয়ে আরো বেশি আনন্দদায়ক।

