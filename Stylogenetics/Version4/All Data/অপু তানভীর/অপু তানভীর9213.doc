নতুন বছরে ব্লগারদের সামু ভাবনা-২০১৫





                        নতুন বছর তাহলে চলেই এল । এভাবেই প্রতিটা নতুন দিন আমাদের মাঝে চলে আসছে । চলে আসার পর মনে হয় আরে চলে এলো তো ! তখন শুরু আবার নতুন করে পথ চলা । নতুন ভাবনা নতুন পথ আর নতুন সঙ্গী নিয়ে । আবার পুরানো সেই পথটাকেও অনেকেই নতুন করে সাজিয়ে নেয় নতুন ভাবনা গুলো দিয়ে ।
 নতুন বছরকে ঘিরে সবার কিছু পরিকল্পনা থাকে । কিছু ভাবনা থাকে । নিজেদের জীবন, পরিবার নিজেদের বন্ধুবান্ধব কিংবা কর্ম ক্ষেত্রকে নিয়ে । নতুন বছরে সবাই সব কিছু নতুন ভাবে চায় নতুন ভাবে ভাবতে ভালোবাসে । পুরানো বছরের ভুল গুলোকে পেছনে রেখে নতুন পথ চলার নামই তো জীবন ! 
 যাক অনেক প্যাঁচাল পাড়লাম । আসল কথা হল নতুন বছরের হাজারও নতুন ভাবনার ভিতর আমাদের সহব্লগাররা নিশ্চই সামুকে নিয়েও কিছু ভেবে রেখেছে । নতুন বছরে সামুতে সময় টা কেমন কাটবে ! কি কি পোস্ট দিবো কিংবা আরও কত কিছু ! আবার নতুন বছরের সামুকে তারা কিভাবে দেখতে চায়, কোন কোন বিষয় গুলো দেখতে চায় না এই সব নিয়ে লিখেছেন আমাদের সবার প্রিয় কিছু ব্লগার । 
আমার সাথে সবার খুব বেশি পরিচয়ও নেই কিংবা যোগাযগের মাধ্যমও সবার সাথে তাই ইচ্ছে থাকলেও সবার সাথে যোগাযোগ করতে পারি নি । তবে অনেকেই নিজেদের ভাবনার কথা গুলো লিখে পাঠিয়েছে । কেউ কেউ সময়ের অভাবে লেখা দিতে পারে নি । আপনারা চাইলে এখনও নিজেদের ভাবনা গুলো এই পোস্টে জানাতে পারেন । সবাই জেনে নিক সামুকে নিয়ে আপনি কি ভাবছেন এই নতুন বছরে ! 
 যাই হোক এবার তাহলে আসুন দেখে নেওয়া যাক, ২০১৫ সালকে ঘিরে আমার প্রিয় ব্লগাররা সামুকে নিয়ে কে কি ভাবছেন !!
  অপ্সরা (শায়মা) তবে এটা সত্য সামু এখন অনেক অনেক সুস্থির ও শান্তিপূর্ণ। যদিও সামুতে আগের মত মানুষে মানুষে হৃদ্যতা  দেখা যায়না। আগের মত কমেন্টে কমেন্টে কথা বলার সময় হয়তো নেই তেমন আর কারো। নেই আগের মত আত্মিক সম্পর্ক। তবুও অকারণে অকারণে একে অন্যের পিছে লাগালাগির ব্যাপারটাও নেই। তাই সামু এখন অনেক ভালো লাগে। 
 ২০১৫ সাল অনেক অনেক শুভ বয়ে আনুক সামুর সকল ব্লগারদের জন্য এটাই আমার চাওয়া। আরও অনেক জানতে, শিখতে, পড়তে চাই । নতুন ব্লগারদের নতুন সৃষ্টিশীল প্রতিভাগুলোও দেখতে চাই। পুরোনোদের কথা খুব মনে পড়ে। হয়তো কখনও নতুনেরা জানবেনা যে মাঝে যে বাজে দিনগুলো গেছে (যদিও এখন সামুর পরিবেশ ৯৯% অনেক অনেক ভালো) তবে তার আগে যখন আমি সামুতে এসেছিলাম তখন সামু ছিলো এক স্বর্গভূমি যেখানে এসেই আমি অপ্সরা হয়ে গিয়েছিলাম।  সেই ভালোবাসা , সেই ভালোলাগা  আর কখনও তেমনি করে হয়তো ফিরে আসবেনা। হয়তো পুরোনোরা আর কখনও আগের মত নিয়মিত হবেনা তবু মনে হয়  যদি আবার তারা ফিরে আসতো .........সকলের কলকাকলীতে আবারও একবার মুখর হতো আমাদের এই প্রিয় চারণ ভূমি.......
যাইহোক শুভ নতুন বছর, শুভ ২০১৫- শুভ হোক সবার জন্য ......... সবাই অনেক ভালো থেকো আর আমাকে মনে রেখো  ...... 
  আমি তুমি আমরা বিশেষ কোন ভাবনা নাই। সামুর নতুন ভার্সন আসছে শুনছি, এখনো ব্যবহার  করি নাই। এই ভার্সন আগের চেয়ে টেকনিক্যালি শক্তিশালী হলে খুশি হব।
  আমিনুর রহমান  নতুন বছরে নতুন করে জেগে উঠুক সামু। ক্যাচালমুক্ত জমজমাট সামুকে দেখতে চাই। একে অপরের মতামতকে মুল্যায়ন করে তাদের নিজেদের মতামত প্রকাশ করে ব্লগাররা একে অপরের প্রতি ভ্রাতৃত্বপুর্ন সম্পর্ক বজায় রাখুক।
  আরজু পনি ২০১৫ তে নিজেকে আরো গুছিয়ে নিতে চাই। আবেগ প্রকাশে আরো সংযমী হতে চাই। সময়ের মূল্য দেওয়ার ব্যাপারে আরো হিসেবী হতে চাই । আর সর্বোপরি আশায় জাগতে চাই এবং আশা নিয়েই বাঁচতে চাই।।
  আলম দীপ্র আমি আসলে এই ব্লগে একদমেই নতুন । যেকোনো কারনেই হোক আমি খুবই আনন্দ এবং উৎসাহের সাথে ব্লগিং উপভোগ করি সামুতে ।  এবং করে যেতে চাই । নতুন বছর আসছে , ২০১৫ । আমার তেমন আলাদা কোনো ভাবনা নেই । ব্লগ সম্পর্কে বলতে গেলে আমি খুব কম জানি , খুব কম বুঝি । আর আমি আপনাদের সবার মাঝে ছোট মানুষ , বয়স এবং অবশ্যই জ্ঞানের দিক দিয়ে । আপাতত ব্লগ নিয়ে নিজের ইচ্ছা আরও কিছুটা থিতু হওয়া । আর ব্লগ সম্পর্কে কিছু বলার ক্ষমতা আমার নেই । এলোমেলো কিছু কথা বললাম । মাথায় কিছু আসছে না । ২০১৫ সালেও আমি আনন্দ এবং উৎসাহের সাথে ব্লগিং করে যেতে চাই এই প্ল্যাটফর্মটিতে । সবাইকে নতুন বছরের শুভেচ্ছা 
  আশরাফুল ইসলাম দুর্জয় ২০১৫ সালে সামুর সৃজনশীল লেখালেখির পরিচিত মুখগুলো ফিরে আসুক। যাদের লেখা পড়বার জন্য সামুতে থাকা নেশার মত ছিলো, তারা আবারও তাদের সুন্দর সব লেখনি নিয়ে এই প্লাটফর্মটিকে প্রাণবন্ত করে তুলুক। যারা এখনো জুড়ে আছে, তারা নিয়মিত হবেন আরো এবং অতি অবশ্যই সুন্দর সব লেখনির মাধ্যমে। যারা নতুন আসছেন তারা এই ব্লগকে সুস্থ সুন্দর এবং গতিশীল যাত্রায় কার্যকর ভূমিকা রাখবেন। এবং সামু এ যাবত যে কাজটা করেছে, শূন্য দশক এবং তৎপরবর্তী বাংলা সাহিত্য চর্চ্চায় একটা বিরাট অংশের লেখককে গড়ে উঠবার সুযোগ দিয়েছে, তা অব্যাহত রাখবে। আর মূল ধারার ব্লগিং অর্থে যেন নাগরিক যাপন, জন মানুষের হাল হকিকত ও ফুটে আসে এবং জাতীয় বিভিন্ন ইস্যুতে গুরুত্বপূর্ণ ভূমিকা নিয়ে সামুর ভূমিকা আরো জোরালো হয়। সব মিলিয়ে বলবো, সুস্থ ব্লগিং, শুদ্ধ সাহিত্য নিয়ে সামু এগিয়ে যাক। সামুর প্রতিটি ব্লগারকে খ্রিস্টীয় নতুন বছরের শুভেচ্ছা। ২০১৫ যেন হয় সবার স্বপ্ন পূরনের বছর। ভালো থাকুক সবাই।
  ইখতামিন সামু নিয়ে আপাতত তেমন কোনও প্ল্যান নেই
পেশাগত কারণে খুব ব্যস্ত হয়ে পড়েছি, বলতে পারেন ইজি কাজে বিজি হয়ে গিয়েছি 
সামুকে এ বছর মিস করেছি.. মনে হয় আগামী বছরেও মিস করতে হবে.
  ইনকগনিটো ২০১৫ আসবে। সামু ব্লগ সামু ব্লগের মতো থাকবে। কিন্তু আমি কেমন থাকবো, ওটা নিয়ে আমি কিছু ভাবিনাই। এসব ক্ষেত্রে আমার ভাবনাশূন্য হয়ে থাকতেই বেশি ভালো লাগে।
  ইশতিয়াক অয়ন বিলিয়ন বিলিয়ন দিনকে ৩৬৫ দিনের এক একটা সেটে ভাগ করে ফেলার বুদ্ধিটা খারাপ না। কার মাথা থেকে এসেছিল কে জানে! একটা সেট শেষ হওয়ার পর সবাই নতুন কিছু ভাবার, করবার অনুপ্রেরণা পাচ্ছে, মন্দ কি? এই হিসেবে বিংশ শতাব্দীর একটা নতুন সেটে প্রবেশ করার সময় যারা এক মৃত্তিকার ওপর এক নক্ষত্রমন্ডলের নীচে একসঙ্গে বেচে আছি- তা যে কোন কোইনসিডেন্স বা অতিলৌকিকতার জোরেই হোক বা না কেন- সবাইকে ইংরেজী ক্যালেন্ডার মতে শুভ নববর্ষ!
  একজন আরমান সামুর আগের ব্লগাররা আবার সামুতে নিয়মিত হোক। নতুন যারা আসছে তাদের সাথে পুরানোদের যোগাযোগ বাড়ুক। আর নতুনরা ব্লগ আর ব্লগারদের সম্মন্ধে ভাল করে জানুক। এটাই মনে হয় বেশি জরুরী। গতকাল দেখলাম এক পোস্টে ব্লগার ডটকম০০৯ কে তার লেখা এক ছড়া পোস্টে একজন নতুন এসে কিছু না বুঝেই গালি দিয়ে গেছে। তাই আমার মনে হয় নতুন দের উচিৎ হবে আগে ব্লগ কি সেটা ভালো করে জানা। সেখানে দায়বদ্ধতা, দায়িত্বশীলতা সম্পরকে সচেতন হতে হবে।
  একজন ঘূণপোকা সামুর টেকনিক্যাল প্লবলেমগুলি রিজলভড হক। এটাই সব চেয়ে বড় আশা। আর আমি হয়ত আর পোস্ট দিতে পারব না। সামুর মত একটা জায়গায় ব্লগিং করেছি-এটাকেই আমি অনেক বড় একটা প্লেজার মনে করি। কিছু সুন্দর মনের মানুষের সাথে ইন্টারেকশন ঘটেছে। আর নতুন নতুন ব্লগারদের পদচারনায় সামু এগিয়ে চলুক সাফল্যের পথে
  *কুনোব্যাঙ* সামুর টেকনিক্যাল ঝামেলা গুলা ২০১৫ তে আর না হউক তাহলেই খুশি।
  কলমের কালি শেষ ''নতুন বছরের আগমন মানেই সকলের অন্তরে নতুন নতুন স্বপ্নের সঞ্চার । কেউ বিগত বছরের সাফল্য নিয়ে কৃতজ্ঞতা প্রকাশ করে এবং নতুন বছরটাও যেন ভালো যায় সেই কামনাই করে । আবার কেউ বিগত বছরের শত হতাশার দীর্ঘশ্বাস নিয়ে আগত নতুন বছরটা যেন সুন্দর হয় সেই কামনা করে ।সকলের ক্ষেত্রে বিগত বছরের অভিজ্ঞতা এক না হলেও নতুন বছরের আগমনে সবার কামনা একই থাকে ।ভালো থাকা । 
ভালো কিংবা খারাপ বছর বলে কোন বছর নেই । আমাদের জন্ম নেওয়া থেকে মৃত্যুবরন করা পর্যন্ত যদি এক বছর ধরা হয় তাহলে সেখানে সাফল্য, হতাশা সকল কিছুরই সংমিশ্রন ঘটে ।তাই হতাশা যদি থাকে সেখানে অবশ্যই সাফল্য আছে আবার সাফল্য যদি থাকে সেখানে অবশ্যই হতাশা থাকবে ।বলা যায় একটা আরেকটার পরিপূরক, একটা আরেকটার পরিমাপক ।তাই পুরো জীবনকেই একটা বছর ধরি এবং সুখে দুঃখে জীবনযাপন করি ।
প্রত্যেক নতুন বছর আসে ক্যালেন্ডারের তারিখের দৃষ্টিকোন থেকে । কিন্তু সকলের জন্মতো আর বছরের শেষ দিনে হয়নি ।সেই দিক থেকে সকলের নতুন বছরও তো একই দিনে হওয়ার কথা না । আমার ব্লগীয় জীবনটাও ঠিক এই রকম । আমার এখনো একবছর পূর্ণ হয়নি কিন্তু নতুন বছরে এসে গেছি ! যেহেতো ক্যালেন্ডারই নতুন বছর আসার মাপকাঠি সেহেতু আমারও নতুন বছরে পাঁ রাখাটা বাধ্যতামূলক ! আমার বিগত বছরের ব্লগিয় জীবনের কথা বললে বলবো আমি আকাঙ্খা থেকে অনেক বেশী কিছু পেয়েছি । অনেক গুণীজ্ঞানী ব্লগারদের সাহচর্য পেয়েছি, অনুপ্রেরণা পেয়েছি, লেখালেখি নিয়ে একটি জীবন্ত জগত পেয়েছি । এর থেকে বেশীতো আর কিছু পাওয়ার থাকে না । নতুন বছরেও এইরকম জীবন্ত ব্লগিয় জীবন নিয়েই থাকবো আশা করছি ।
প্রিয় সামু প্ল্যাটফর্ম নিয়ে অনেক কিছুই বলা যায় । আমার ব্লগিয় জীবনের অনুপ্রেরনায় অনেকাংশে জড়িয়ে আছে সামু । সামুকে তাই ধন্যবাদ দিয়ে ছোট করবো না । আশা রাখি সামুও বিগত এবং আসন্ন বছরের সকলপ্রকার চ্যালেঞ্জ সাফল্যের সাথে মোকাবেলা করে আগত বছরগুলোতে ক্রমেই আরো সমৃদ্ধশালী হয়ে উঠবে ।  
পরিশেষে সামু পরিবারসহ সবাইকে শুভ নববর্ষ ! সবার জন্য রইলো সবসময় আনন্দে থাকার অশেষ শুভ কামনা এবং শুভেচ্ছা…. ''
  চিরতার রস নতুন বছরের সামুকে চাই নতুন রুপে। আমার মতে সামুতে ব্লগ ক্যাটাগরি থাকা উচিত। গল্প, কবিতা, রম্য, ভ্রমণ, ফটোগ্রাফি, সিনেমা, খেলাধুলা, শখ ইত্যাদি নামে বিভিন্ন ক্যাটাগরি করা উচিত। ব্লগাররা ক্যাটাগরি অনুযায়ি তাদের ব্লগ পোস্ট দিবে। পাঠকরা নির্দিষ্ট ক্যাটাগরিতে ক্লিক করে ঐ ক্যাটাগরির আওয়ায় পোষ্টগুলি পড়তে পারবেন। আর ব্লগের হোম পেজে কেবল প্রতিটি ক্যাটাগরি থেকে নির্বাচিত ব্লগসমূহ স্থান পাবে। এতে করে হোম পেজে জগাখিচুরি অবস্থার অবসান ঘটবে বলে আসা করি। প্রায়ই আমরা দেখে থাকি হোম পেজে ফালতু এবং অপ্রয়োজনীয় ব্লগের ভীড়ে ভাল ভাল পোস্টগুলি মডারেটরদের দৃষ্টি এড়িয়ে যাচ্ছে হরহামেশা। এতে ভাল পোস্ট দাতারা হতাশাগ্রস্ত হচ্ছে এবং ব্লগের প্রতি মনোযোগ হারাচ্ছে।
ক্যাটাগরি অনুযায়ি ব্লগকে নতুন করে ঢেলে সাজালে ব্লগের সৌন্দর্য এবং পাঠককে ব্লগ পড়ায় আরো উৎসাহিত করবে বলে আমি বোধ করছি। কেননা এক এক জন এক এক রকমের পোস্ট পছন্দ করে। ক্যাটাগরি করলে পাঠকরা খুব সহজেই তাদের পছন্দের ক্যাটাগরি হতে পোস্টসমূহ পড়তে পারবে ঝামেলাহীন ভাবে।
যাই হোক, এটা আমার ব্যক্তিগত অভিমত। সামু কর্তৃপক্ষকে আমার মতামতকে ভেবে দেখার অনুরোধ জানাচ্ছি।
সকলকে নতুন বছরের শুভেচ্ছা।
  তওসীফ সাদাত সামু আগের সেই রুপ ফিরে পাক, ফিরে পাক সেই আগের জমজমাট সময়টা।
  ডি মুন হ্যাপি নিউ ইয়ার ২০১৫ 
সকল সহব্লগারকে ইংরেজি নতুন বছরের শুভেচ্ছা। 
নতুন বছরে ব্লগাররা আরো বেশী সক্রিয় ও বন্ধুসুলভ আচরণে ব্লগ মাতিয়ে রাখবেন বলে আশা করছি।   
আর সেই সাথে এটাও প্রত্যাশা করি যে, সামু কর্তৃপক্ষ নির্বাচিত পাতা, সঠিক সময়ে জনগুরুত্বসম্পন্ন পোস্ট স্টিকি করা, সকল ব্লগারকে সমান গুরুত্ব দেয়া ইত্যাদি বিষয়ে আরো বেশী সজাগ হবেন; এবং  সামুর নতুন ভার্সনে ইমন জুবায়ের-এর ছবি সম্বলিত ব্লগ লিংক পুনরায় সংযুক্ত করার ব্যাপারে যথাযথ পদক্ষেপ নেবেন ।   শুভকামনা নিরন্তর।
  না পারভিন আমি ডা: নার্গিস পারভীন, এম,বি,বি,এস বিসিএস।  আরেকটি পরিচয় 
সামুর ব্লগার। প্রিয় ব্লগার  অপু তানভীরের  পোস্ট থেকে দেখলাম ২০১৪ সালে  তিন জন ব্লগার স্টিকি পোস্টের তালিকায় শীর্ষে অবস্থান করছেন। প্রত্যেকের তিনটি করে পোস্ট স্টিকিতে ছিল।  এর মধ্যে দুজনইই ডাক্তার।  একজন আমি আরেকজন সবার প্রিয় জাফরুল মবীন ভাই।
ডাক্তার সমাজের পক্ষ থেকে একটা বিজয়ের হাসি যদি হাসি আপনারা প্লিজ সে হাসি পার্টির সফলতা কামনা করুন  আমার ব্লগের বয়স দুই বছর।   সহ ব্লগাররা বিপুল উতসাহ খরচা করেই আমাকে  তৈরী করেছে তাই সব ক্রেডিট সহ ব্লগারদের । কারন ডা: নার্গিস পারভীন ডাক্তারি ছাড়া আর কোন কিছুতেই পারদর্শী ছিলনা। কিন্তু এখন  নিজেকে ব্লগার বলতে খুব ভাল লাগে। 
নতুন আর পুরাতন উভয় ব্লগার ই উৎসাহ ছাড়া চলতে পারেনা। তাই নতুন প্রতিভাবান ব্লগারের লেখা যদি আপনাদের এতটুকুন ও ভাল লাগে দয়া করে উৎসাহ মূলক কমেন্ট না করে চলে যাবেনা না প্লিজ। নতুন নতুন ব্লগারদের মধ্য থেকে যেদিন জাতীয় পর্যায়ের ভাল লেখক বেরিয়ে আসবে সে কৃতিত্বের ভাগ আমাদেরও হবে কিন্তু   যারা লেখক তাদেরকে ও বলব,  বোরিং একটা বিষয় ও খুব সুন্দর করে লেখা যায় তার প্রমাণ আমাদের বস " হুমায়ুন আহমেদ "।  আর ব্লগের বিপুল ব্লগার আছে এরকম প্রতিভাবান।  তাই ক্রমাগতই  ভাল লেখার চেষ্টা চালিয়ে যেতে হয়।  বিখ্যাত ব্লগার হয়ে,  ব্লগ ছেড়ে অনেকে চলে গেছেন।  ভাল ব্লগিং করে যাব আমার ইচ্ছা আছে, কিন্তু সামু ছেড়ে চলে যাব না।   জানি ব্লগের প্রতি এ ভালবাসা মোটেই অপাত্রে দান নয়।
যদিও গত বছর নানা কারনে সহ ব্লগারদের পোস্টে কমেন্ট করব কি নিজের পোস্টের মন্তব্যের উত্তর দিয়েই শেষ করতে পারিনি।  আত্মসমালোচনা করতে গেলে এদিকে আমি অনেক কম মার্কস পেয়েছি। এবছর মার্কস বাড়িয়ে নেয়ার ইচ্ছে আছে।  
বছরের শেষ আর শুরু দুটোই হরতাল দিয়ে।   তবুও 
ভাল থাকুক দেশের সব মানুষ,  প্রিয়জনেরা। এই প্রার্থনা রইলো। সবাইকে ইংরেজি নববর্ষ ২০১৫ এর  শুভেচ্ছা।
  নাজিম-উদ-দৌলা   আমার মনে হয় গোটা বাঙ্গালী জাতি সামহোয়্যার ইন ব্লগের কাছে অনেকখানি ঋণী হয়ে থাকবে সবসময়। কারন অনলাইনে বাংলা লেখার চর্চা বৃদ্ধিতে এই ব্লগ আর আর প্রথম দিকের সিনিয়র ব্লগারদের বিশাল অবদান রয়েছে। আরও একটা ব্যাপার না বললেই নয় যে- সামহোয়্যার ইন ব্লগ অনেক মানুষের স্বপ্ন পূরণের পথ সৃষ্টি করে দিয়েছে। এক্ষেত্রে আমি আমার নিজের কথাই উদাহারন্সরুপ বলতে পারি। ব্লগিং শুরু করার পর হাসান মাহবুব, ইনকগনিটো, অপু তানভীর, দেবদূত ভাইদের লেখা গল্প পড়তে গিয়ে আমারও ইচ্ছে হল গল্প লিখার। সেই যে শুরু করলাম, আর থামতে হয়নি! এক সময় স্বপ্ন দেখতে থাকলাম সাহিত্য অঙ্গনে পা রাখার। সেই স্বপ্ন সত্যি হতে চলেছে শীঘ্রই প্রকাশিতব্য থ্রিলার উপন্যাস "ইনকারনেশন" এর মাধ্যমে।
কিন্তু একটা কথা বলতে বাধ্য হচ্ছি যে ২০১৫ সালটি নিঃসন্দেহে সামহোয়্যার ইন ব্লগের জন্য আমার মতে খুবই আশংকাজনক।
সিনিয়র ব্লগারদের অনেকেই এখন আর ব্লগে নেই, থাকলেও খুবই অনিয়মিত। তাছাড়া নতুন নতুন আসা ব্লগাররা খুব বেশি দিন ব্লগিং এ আগ্রহ ধরে রাখতে পারছেন না। ইদানীং ব্লগের বিপরীতে থ্রেট হয়ে দেখা দিয়েছে ফেসবুক। মানুষ এখন লেখালেখির জন্য ফেসবুককে বেটার মনে করেন। এখানে একটা পোস্ট প্রচুর মানুষের কাছে রিচ হয়। যে কেউ পোস্টে কমেন্ট করতে পারে। সামুর মত তিন মাস ওয়েট করে সেইফ ব্লগার হয়ে কমেন্ট করার কোন ঝামেলা নেই। তাছাড়া এখানে লেখালেখির পাশাপাশি আরও কত্ত কি করা যাচ্ছে। মানুষ এখন এমন জিনিস খুঁজে যেখানে একসাথে অনেক কাজ করা যায়। আলাদা আলাদা কাজের জন্য আলাদা আলাদা সেক্টর সেট করা খুব টাফ হয়ে যায়, মানুষের হাতে সময় কই অত? তাছাড়া বেশ কিছু নতুন ব্লগ এসেছে যারা ব্লগিং এর পাশাপাশি এক্সট্রা অনেক সার্ভিসের ব্যবস্থা করেছে। ফলে সামুর জনপ্রিয়তা এখন অনেকখানি হ্রাস পেয়েছে।
ব্লগ কতৃপক্ষ এই ব্যপারে যথোপযোগী পরিকল্পনা নিলে, এখনকার একটিভ ব্লগারদের ব্লগের প্রতি ডেডিকেশন বাড়লে, পুরনো ব্লগাররা ফিরে এলে- হয়ত ব্লগকে আবার চাঙ্গা করে তোলা সম্ভব। এখন সময়ই বলে দিবে আমাদের প্রিয় সামু কোনদিকে যাবে।
 নোমান নমি কেবল ২০১৫ তে না, সামুকে আমি সব সময় একই রকম দেখতে চাই। কেউ গল্প নিয়ে মশগুল, কেউ কবিতায় ডুবে আছে, কেউ ক্যাচাল করছে, কেউ রাজনীতির পোস্ট দিয়ে ব্লগ গরম করে রাখছে। অমুক তমুকের পোস্টের কাউন্টার দিয়েছে, তমুক কাউন্টার পোস্টের কাউন্টার দিয়েছে।   ক্যাচাল ভুলে স্টিকি পোস্টে মানুষ ঝাপিয়ে পড়েছে কোন এক মানুষের জীবন বাঁচানোর জন্য!
সামুর চেহারা আসলে এমনই। এরকমটাই দেখতে চাই সব সময়। সামুএই চেহারা না থাকার পেছনে অনেক কারণগুলোর মধ্যে একটা হলো নিয়মিত ব্লগারদের অনুপস্থিতি। সে দায়টা অনেকের মত আমারও আছে। ১৫ তে সামু আবার জমে উঠে থাকুক সারাজীবন।সেটাই চাই।
  প্রবাসী পাঠক ধীরে ধীরে জীবনের খাতা থেকে হারিয়ে গেল আরও একটি বছর। ২০১৪ সালকে বিদায় জানিয়ে আমরা বরণ করে নিয়েছি ২০১৫ সালকে। দেয়ালের কোনে ঝুলে থাকা পুরনো দিনপঞ্জিকার জায়গাটা দখল করে নিয়েছে নতুন বছরের দিনপঞ্জিকা। ফেলে আসা সময়ের স্মৃতিগুলো জায়গা করে নিয়েছে হৃদয়ের গহীনে আর নতুন স্বপ্ন আর প্রত্যাশাগুলো ফুটে উঠেছে চোখে। ২০১৪ সালে আমার ব্লগ পথ পরিক্রমা ছিল সত্যিই রোমাঞ্চকর। সামহোয়্যার ইন ব্লগে একজন ব্লগারের কিছু পরিসংখ্যান দেয়া থাকে। সময়ের সাথে সাথে সেই পরিসংখ্যান বাড়তে থাকে। পরিসংখ্যানগত অর্জন খুব একটা সমৃদ্ধ করতে না পারলেও সহ ব্লগারদের কাছ থেকে অনুপ্রেরণা এবং ভালোবাসা অর্জন করতে পেরেছি প্রত্যাশার চেয়েও অনেক অনেক বেশি। ব্লগিং এ আমার প্রথম বর্ষপূর্তিতে দুটি প্রত্যাশা ছিল , নিরাপদ ব্লগার হওয়া এবং দ্রুত একটা স্টিকি পোস্ট এর সম্মান পাওয়া। এই দুইটি প্রত্যাশাই ২০১৪ সালে পূর্ণ হয়েছে, যার কারণে ২০১৪ সালটা আমার কাছে খুবই গুরুত্বপূর্ণ। প্রত্যাশা রাখি ২০১৫ সালটা যাতে বিগত বছরের চেয়েও সফলভাবে পার করতে পারি। 
২০১৪ সাল সামগ্রিক ব্লগিং এর জন্যও বিশেষভাবে স্মরণীয়। পুরো বছরই সুস্থ ব্লগিং চর্চায় ছিলেন ব্লগের প্রায় সকল ব্লগার। ক্যাচাল, ব্যক্তি আক্রমণ, আশ্লিল শব্দের ব্যবহার মুক্ত একটি বছর ভবিষ্যতে সুস্থ ব্লগিং এর উদাহরণ হয়ে থাকবে। গত বছর অনেক নতুন ব্লগার তাদের মেধা ও যোগ্যতা দিয়ে যেমনি করে ব্লগের সহ ব্লগারদের মাঝে নিজের জায়গা করে নিয়েছেন। প্রত্যাশা করি ঠিক তেমনি করে এই নতুন বছরেও আরও অনেক নতুন ব্লগার উঠে আসুক। সুস্থ এবং দায়িত্বশীল ব্লগিং এর মাধ্যমে সকল ব্লগাররা এগিয়ে নিয়ে যাক বাংলা ব্লগ মাধ্যমকে। 
সামহোয়্যার ইন ব্লগের সকল ব্লগারদের জানাই ইংরেজি নববর্ষের শুভেচ্ছা। আনন্দ এবং সফলতায় কাটুক নতুন বছরের প্রতিটি দিন।
  ফারিয়া অনেক পুরাতন ব্লগার ব্লগ ছেড়েছে, তারা যেন ফিরে আসেন আবার ব্লগে। অনেক ব্লগ হাইড রয়েছে, সেসব ব্লগ আবার ফিরে দেখতে চাই! সর্বোপরি, পুরাতন আনন্দঘন সামু ফিরে চাই!
  বঙ্গভূমির রঙ্গমেলায় আপনাকেও নতুন বছরের শুভেচ্ছা ।  সামু নিয়ে তেমন কিছু ভাবছি না লিখি আর না লিখি তবে ব্লগে নিয়মিত থাকতে চাই। আর আমার সহব্লগারদের প্রতি রইল আন্তরিক সালাম ও শুভেচ্ছা।
  মাঈনউদ্দিন মইনুল কী কঠিন সব কথা! অনেস্টলি, ব্লগ নিয়ে কোনই ভাবনা নেই আমার। সামু নিয়েও ভাবনা নেই। ভাবতে পারি না বলেই তো ব্লগার হয়েছি! তবে সামু’র সকল ব্লগারদের কাছে আমি কৃতজ্ঞ হয়ে আছি তাদের চমৎকার সব লেখা এবং আমার লেখায় তাদের প্রেরণাদায়ক মন্তব্যের জন্য। অনেক ধন্যবাদ আপনাকে, অপু তানভীর! আজকাল খুব দেখতে পাচ্ছি?
যা হোক, নতুন বছরের শুভেচ্ছা রইলো! 
  মাগুর ২০১৫ তে সামুতে আবার নিয়মিত হবো। অন্যরা কে কি করবে সেটা নিয়ে কখনো বাবিনি, ভাববো না। আমি আমার আমাকে আবার ফিরে পেতে চাই। 
  মামুন রশিদ ২০১৫ তে বনবাসী হব । অইখানে ইন্টারনেট থাকলে ব্লগরব্লগর করার ইচ্ছা আছে ।
  রাতুল_শাহ সামুতে প্রায় প্রতিদিনই আসা যাওয়া হয়, কিন্তু আসার পর হাহাকার লাগে, যাওয়ার পরও হাহাকার লাগে। কেউ নাই কেউ নাই শূণ্য ব্লগ বাড়ি।
কেউ যে নাই, তা ঠিক নয়, অনেকেই আছে, আবার কেউ নাই। নতুন অনেক ভালো ভালো ব্লগার ব্লগে আছেন। ব্লগ লিখছেন। ভালো লাগে। কিন্তু যাদের জন্য সামু, সামু হয়েছে, তাদের ব্লগে পাই না। 
তাদের অনেকেই ফেসবুকের ফ্রেন্ডলিস্টে আছেন, তাদের সাথে কথা হয়, তাদের জন্য আবেগ কাজ করে। নীরবতা যখন ভাবায়, তখন ভাবি, আমরা একসাথে একসময় ব্লগিং করতাম। একটা সুখের সময় – একটা আনন্দের সময় কাটিয়েছি। আহারে কি সুখের সময় কাটিয়েছি!!!!
এখন কি সেই সময় পাবো?
উত্তরটা পাওয়া জরুরী। 
মডারেশন ওরফে মডু সামুর আবেগী ব্লগারদের সাথে অনেকটা নিষ্ঠুর আচরণ করেছে। স্রোতের দিক যেদিকে বয়েছে, মডু সেদিকেই গিয়েছে।  
অভিমানে বা রাগে অনেকে ব্লগ ছেড়েছেন আবার কেউ কেউ ব্লগ ছাড়তে বাধ্য হয়েছেন বা তাদের বাধ্য করা হয়েছে। 
তাদের ফিরিয়ে আনার কোন কি প্ল্যান ছিলো সামুর কর্তৃপক্ষের? 
উত্তর – না।
কেউ ফিরে আসলে কি না আসলেই কি, সামুর কিছু আসে যাবে না। 
কিন্তু ব্লগারদের যাবে। 
সবাই যেন মায়াবী চোখে একে অপরের দিকে তাকিয়ে আছে, সবাই ফিরে আসতে চাচ্ছে। কিন্তু পারছেনা। 
সামু নিয়ে ভাবলে, ভাবনা শেষ হবে না। তাই ভাবনাদের আজকের মত ছুটি দিলাম।
  রায়ান ঋদ্ধ সামুর সেই আগের রূপ দেখতে চাই। হিট পাওয়ার জন্য ব্লগ না, ব্লগ হল লেখক ও পাঠকের সরাসরি মতবিনিময়ের প্লাটফরম। এখানে থাকবে মানসম্মত, তথ্যবহুল লেখনি, যৌক্তিক প্রশ্ন ও আলোচনা... সামু থেকে পরিবর্তনের ধরা শুরু হয়েছিলো, বানিজ্যিকতার ভিড়ে ধিরে ধিরে তা মলিন হয়ে যাচ্ছে। তাই এবারের প্রত্যাশা, বাঁধ ভাঙ্গার প্রত্যয় নিয়ে লেখে যারা, সামুতে টিকেথাকুক তারা, গড়ে তুলুক ভিত পরিবর্তনের, অগ্রজ হয়ে রূপ বদলাক সমাজের!
  লাইলী আরজুমান খানম লায়লা সামুকে আমি ঠিক আগের দিনগুলোর মতই দেখতে চাই যখন ব্লগারদের মননে ছিল গভীরভাবে সামু ভাবনা ---। পুরাতন ব্লগারদের দেখতে চাই সামুর আঙ্গিনায়-নতুন যারা আসছে তাদেরকে স্বাগত জানিয়ে সুন্দর একটি পরিবেশ তৈরি করে দিতে হবে আমাদেরকেই --- কিছু কিছু ব্লগার সুন্দর সুন্দর উদ্যোগ নিয়েছে- ভাল লাগছে এইভেবে যে সামু তার হারানো গৌরব ফিরে পেতে চলেছে--। সব ধরণের লেখনীর সমাহার থাকলেই ব্লগ হয়ে ওঠে প্রাণবন্ত-- তাই দেখতে চাই গল্প, কবিতা, রাজনৈতিক, অর্থনৈতিক, নিজস্ব ভাবনাসহ আরো অন্যান্য ধরণের লেখা --। মন্তব্য হওয়া উচিত গঠণমূলক, আর সেইসাথে সমালোচনাটাও হওয়া উচিত সুন্দর ও শালীনতার সাথে---। মানসিক চিন্তার পার্থক্য থাকবেই--আর এই পার্থক্য আছে বলেই সবার নিকট হতে আমাদের শেখার আছে, দেয়ার আছে এবং নেয়ারও আছে -- সামু ব্লগারগণ ফেবু’র বন্ধু তালিকায় যোগ হলে পারষ্পরিক যোগাযোগ আরো ভাল হবে বলেই আমার বিশ্বাস - সামুর মঙ্গল কামনা করছি এবং সেইসাথে ব্লগারদেরও---
  স্বপ্নবাজ অভি ২০১৫ সালের সামু ? নতুন একটা ভার্সন এসেছে , কিছুদিন পরে হয়তো পুরোদমে শুধু নতুন ভার্সন টাই থাকবে ... সামুতে লগইন কমে যাবার অন্যতম কারণ হচ্ছে সার্ভার সমস্যা । মনে হচ্ছে নতুন ভার্সন আসায় ২০১৫ তে এই সমস্যা টা হবেনা ...পুরোনো ব্লগার রাও যদি এসে এই সময়ে নতুনদের সাথে যোগ দেয় ২০১৫ হতে পারে বাংলা ব্লগের নতুন করে আরেকবার উত্থানের বছর। বেশী বেশী ফান পোষ্ট চাই সহ ব্লগারদের কাছে , ২০১৪ তে এটা কম ছিল । ভালো ভালো ফিচার পোষ্ট , গল্প - কবিতা তো চাই ই । শুভকামনা সামু 
  স্বর্ণমৃগ সামু এখন অনেকটা এক্স গার্লফ্রেন্ডের মতই বলা চলে। মাঝেমাঝে চকিতে মিস করি, কিন্তু ফিরে যাবার ইচ্ছে করেনা কেন জানি। যতই বলুক চেঞ্জ হয়েছে-নতুন রুপে এসেছে... পূর্বাভিজ্ঞতার কারনে আর নিয়মিতভাবে ফেরা হয়না। 
নতুন গার্লফ্রেন্ড আই মিন ফেসবুক কে নিয়ে বেশ আছি। তবে স্বীকার করতে আপত্তি নেই, এক্স গার্লফ্রেন্ডের ক্লাসই ছিলো আলাদা! দেখি, বর্তমান গার্লফ্রেন্ডের সাথে বনিবনা না হলে, আবারো ফিরবো হয়তো 
  সেলিম আনোয়ার ২০১৫ সালে সব ব্লগার ফিরে আসুক । ব্লগ জমজমাট আর প্রানবন্ত হয়ে উঠুক তাদের পদচারনায় !
  সুমন কর আমি চাই, ২০১৫ সালে আরো কিছু পুরোনো এবং জনপ্রিয় ব্লগার সামুতে ফিরে আসুন। কিছু ব্লগারকে দেখি শুধু পোস্ট দেয় কিন্তু মন্তব্য কররেন না। এটা মোটেও কাম্য নয়। আর কিছু ব্লগার আছে তারা যেদিন পোস্ট দেন, সেদিন ও তার পরের সর্বোচ্চ দু'দিন দেখা যায়। এভাবেই ব্লগিং করে যাচ্ছে। এতে ব্লগে আন্তরিকতার অভাব দেখা দেয়।
নতুন বছরে সবাই যেন তাঁর কর্ম এবং ব্যক্তিজীবনকে পাশে রেখেই কিছুটা সময় ব্লগে দেয়। এতে সামু তার পূর্বের জনপ্রিয়তা ফিরে পাবে।
নতুন ব্লগারদের বলব, তারা যেন অতি তাড়াতাড়ি জনপ্রিয়তা পাবার জন্য ব্লগিং না করে। এতে ঐ ব্লগারই তাড়াতাড়ি হারিয়ে যাবে। ধৈর্য ধরে ভাল ভাল লেখাগুলো পড়তে হবে এবং সুন্দর ও গঠনমূলক মন্তব্য করেই তাকে জানিয়ে দিতে হবে সে একজন ভাল ব্লগার হতে চায়।
  হাসান মাহবুব নতুন বছরে আমার ব্যস্ততা আরো বেড়ে যাবে। ব্লগে আগের মত সময় দিতে পারবো না মনে হয়। তবে আমি চেষ্টা করবো প্রতি মাসে অন্তত একটা করে পোস্ট দিতে। একান্তই যদি গল্প লিখতে না পারি তাহলে কবিতা, ছড়া, রম্য, গান, সিনেমার রিভিঊ ইত্যাদি দেয়ার কথা ভাবছি। সামুর নতুন ভার্শনটায় শুধু ডিজাইনের পরিবর্তন এসেছে। নতুন কোন ফিচার যোগ করা হয় নি। আশা করি সামু আসছে বছরে নতুন নতুন ফিচার যোগ করে আরো জনপ্রিয় হবে এবং এ্যালেক্সা রেটিংয়ে নিজের হারানো অবস্থান ফিরে পাবে। শুভ নববর্ষ। 
 সংযুক্তিঃ  ইমতিয়াজ ১৩ সাবার চিন্তাগুলো এক হয়ে সামু হোক আরো প্রানবন্ত, গল্পময়, কবিতাময়, ছবি পোষ্টময়, ছড়াময়, সাহিত্য ময়, আর সর্বোপরি আড্ডাময়।
       সবার ভাবনা শোনা হল কিন্তু পোস্ট দাতার কোন ভাবনা জানা হল না । সবার শেষে আমার টাই বলি । ২০১৫ কে ঘিরে আমার ভাবনা হল সামু ঠিক আবার আগের মত হয়ে উঠুক । চলে যাওয়া সব ব্লগার আবার ফিরে আসুক । মডারেটরের সংখ্যার বাড়ানো হোক আরও ! আর ইমন জুবায়ের কে যেন সকল নতুন ব্লগার চিনতে পারে তার ব্লগটা যেন সবার চোখে পড়ে এমন একটা ব্যবস্থা যেন ব্লগ কর্তৃপক্ষ করে !
সবাই ভাল থাকবেন ! শুভ নববর্ষ !!  
  (আপডেত হবে)
                            
                    সর্বশেষ এডিট : ০২ রা জানুয়ারি, ২০১৫  রাত ১:০২                

