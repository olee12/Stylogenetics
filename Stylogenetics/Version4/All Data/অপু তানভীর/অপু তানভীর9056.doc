None





                        -সুপ্রিয় ক্রেতা ! কাসেম টেলি গরু ক্রয় সার্ভিসে আপনাকে  স্বাগতম । যান্ত্রিক কন্ঠস্বরটি সলিম সাহেবের মনটা ভাল হয়ে গেল । যাক এতো দিনে একটা কাজের মত কাজ হয়েছে । মনের মত একটা সার্ভিস পাওয়া গেছে ।সলিম আলী এমনিতে একটু আলসে প্রকৃতির মানুষ । নড়েও নড়তে চান না । অফিসে সারাদিন ইজি চেয়ারে হেলান দিয়েই কাটিয়ে দেন । সরকারী অফিস বলে খুব একটা সমস্যা হয় না ।সারা জীবনই তার পরিশ্রমকে পাশ কাটানোর অভ্যাস । তবুও কিছু কিছু কাজ যে কিছুতেই পাশ কাটানোর উপায় নেই । ঠিক তেমনই একটা কাজ এই কুরবানীর গরু কেনা । প্রতিবার কুরবানীর গরু কেনার সময় আসলেই সলিম আলীর মনটা আকু পাকু করে । কি করে এতো পরিশ্রম করবেন ভেবেই ক্লান্ত হয়ে যান ।প্রথম প্রথম অবশ্য ভাগে গরু কিনতেন । তখন গরুর হাটে যাওয়া লাগতো না । কিন্তু প্রোমশনটা হওয়ার পর থেকে আর ভাগে গরু কেনা হয়ে উঠে না । স্ট্যান্ডার্ডের একটা বিষয় তো আছে তার উপর বউয়ের চোখ রাঙানী তো আছেই ।তা নিয়ে কদিন থেকে একটু টেনশনে ছিলেন । কিভাবে গরুর হাটে যাবেন । কিভাবে গরু কিনবেন । এতো পরিশ্রম কিভাবে করবেন ! তখনই আজকের সকালে পত্রিকায় কাসেম টেলি পশু ক্রয় সার্ভিসের খোজ পেলেন । মোবাইলের মাধ্যমে কত প্রকার সার্ভিস চালু হয়েছে । গরু কেনার সার্ভিস চালু হয়েছৈ এতে অবাক হওয়ার কি আছে ।সলিম আলী আর দেরী না করে সঙ্গে সঙ্গেই ডায়েল করলেন পত্রিকায় বলা নাম্বরটিতে । দুবার রিং হতেই ওপাশ থেকে সুমিষ্টি যান্ত্রিক কন্ঠস্বর ।-কাসেম টেলি পশু ক্রয় সার্ভিসে আপনাকে স্বাগতম । একমাত্র আমরাই দিচ্ছি সঠিক গুধগত মানের পশুর নিশ্চয়তা । আপনি কি কুরবানীর পশু কিনতে ইচ্ছুক ? তাহলে এক চাপুন । যদি পালনের জন্য পশু কিনতে চাইলে দুই চাপুন ।সলিম সাহেব এক চাপলেন ।আবারও মহিলা যান্ত্রিক কন্ঠস্বর শোনা গেল ।-ধন্যবাদ স্যার । কুরবানীর জন্য আমাদের আছে বিভিন্ন অফার । বিভিন্ন প্রজাতির পশু । আপনি কি কি প্রজাতির পশু কিনতে চান ? সংকর প্রজাতির পশু কিনতে চাইলে এক চাপুন । মুল প্রজাতির পশু কিনতে চাইলে দুই চাপুন ।সলিম সাহেব দুই চাপলেন ।-ধন্যবাদ স্যার । আপনি কোন প্রজাতির পশু কিনতে চান ?গরু কিনতে চাইলে এক চাপুন ।ছাগল কিনতে চাইলে দুই চাপ ।ভেড়া কিনতে চাইলে তিন চাপুন ।মহিষ কিনতে চাইলে চার চাপুন ।দুম্বা কিনতে চাইলে পাঁচ চাপুন ।উট কিনতে চাইলে ছয় চাপুন ।কিছু না কিনতে চাইলে ফোন রেখে দিন ।সলিম সাহেব চিন্তায় পড়ে গেলেন । যদিও গরু কেনার জন্য ফোন দিয়েছিলেন উট আর দুম্বার নাম শুনে একটু দ্বিধায় পড়ে গেলেন ।কি কিনবেন ?বাড়ির সামনে একটা আস্ত উট বাধা আছে এটা ভাবতেই তার মনের ভিতর একটা অন্য রকম অনুভুতি দেখা দিল । কিন্তু পরক্ষনেই চিন্তাটা বাদ দিয়ে দিল । ইদানিং দুদক বড় বেশি রকমের তত্‍পর হয়ে উঠেছে । বাড়ির সামনে উঠ বাঁধা দেখলে নির্ঘাত তদন্ত শুরু করে দিবে ।তিনি এক চাপলেন ।-ধন্যবাদ স্যার । কাসেম টেলি গরু সার্ভিসে আপনাকে স্বাগতম আর একবার ।দেশী গরু কিনতে চাইলে এক চাপুন । বিদেশী গরু কিনতে চাইলে দুই চাপুন ।সলিম সাহেব ভাবলেন কিনবই যখন বিদেশী জিনিসই কিনি । একটা ভাবের বিষয় আছে না !সলিম হাবে দুই চাপলেন ।-ধন্যবাদ । ইন্ডিয়ান গরু কিনতে চাইলে এক চাপুন ।পাকিস্তানি গরু কিনতে চাইলে দুই চাপুন ।অস্ট্রেলিয়ান গরু কিনতে চাইলে তিন চাপুন ।নিউজিল্যান্ডের গরু কিনতে চাইলে চার চাপুন ।আবারও চিন্তায় পড়ে গেলেন সলিম আলী । ইন্ডিয়ান গরু কেনা যাবে না । ইন্ডিয়ান খারাপ । দেশে ইন্ডিয়া বিরোধী আন্দোলনে হচ্ছে । পাকিস্তানী গরুতো কেনাই যাবে না । এখন কোন কিনবেন ? অস্ট্রেলিয়ান নাকি নিউজিল্যান্ডের ? টিভিতে প্রায়ই গুড়া দুধের বিজ্ঞাপনে নিউজিল্যান্ডের গরু দেখতে পান । বড় চমত্‍কার লাগে । তিনি নিউজিল্যান্ডের গরু কিনবেন বলে ঠিক করলেন । সলিম সাহেব চার চাপ দিলেন । -ধন্যবাদ স্যার । আপনি কি রংয়ের গরু কিনতে চান ?লাল গরু কিনতে চাইলে এক চাপুন ।কালো গরু কিনতে চাইলে দুই চাপুন ।সাদা গরু কিনতে চাইলে তিন চাপুন ।সাদা আর কালো মিক্সড রংয়ের গরু কিনতে চাইলে চার চাপুন ।কাল আর লাল রংয়ের গরু কিনতে চাইলে পাঁচ চাপুন ।অন্য কোন রংয়ের গরু কিনতে চাইলে ছয় চাপুন ।সলিম সাহেব একটু খুশি হলেন । আরে রংয়ের জন্যও আবার আলাদা চয়েজ রয়েছে । ছোট বেলায় একবার কালো রংয়ের একটা গরু তাকে তাড়া করেছিল সেই থেকে তিনি কালো গরু পছন্দ করেন না । তিনি এক চাপ দিলেন । লালই ভাল । -ধন্যবাদ স্যার । আপনি কোন লিঙ্গের গরু কিনতে চান ?মহিলা গরু অর্থাত্‍ গাভী কিনতে চাইলে এক চাপুন । পুরুষ গরু অর্থাত্‍ ষাড় কিনতে চাইলে দুই চাপুন ।আরে কুরবানীর জন্য কেউ গাভী কেনে নাকি । তিনি একটু বিরক্ত হলেন । গাধা নাকি এরা ? যাক বিরক্ত মুখেই দুই চাপলেন । -ধন্যবাদ স্যার । আপনি কি শিং ওয়ালা গরু কিনতে চান নাকি শিং ছাড়া ?শিং ওয়ালা কিনতে চাইলে এক চাপুন ।শিং ছাড়া কিনতে চাইলে দুই চাপুন ।সলিম সাহেবের বিরক্তি আরো একটু বেড়ে গেল । তিনি এক চাপলেন । -ধন্যবাদ স্যার । আপনি ঠিক কত ওজনের গরু কিনতে চান ? একমণের গরু কিনতে চাইলে এক চাপুন ।দুই মণের গরু কিনতে চাইলে দুই চাপুন ।তিন মণের গরু কিনতে চাইলে তিন চাপুন ।চার মণের গরু কিনতে চাইলে চার চাপুন ।পাঁচ মণের গরু কিনতে চাইলে পাঁচ চাপুন । পাঁচ মণের অধিক কিনতে চাইলে ছয় চাপুন ।সলীম আবারও চিন্তায় পড়ে গেলেন । কয় মণের গরু কিনবেন । গতবারের কুরবানীর গরুটা তিন মণ মত মাংস হয়েছিল । এবার আর একটু বেশি ওজনের কেনা যাক । সলিম আলী চার চাপ দিলেন ।-ধন্যবাদ স্যার । এবার গরু কি অফিস ডেলিভারী চান নাকি ? নাকি হোম ডেলিভারী ?অফিস ডেলিভারী চাইলে এক চাপুন ।হোম ডেলিভারী চাইলে দুই চাপুন । এই তো এতোক্ষনে একটা মনের মত প্রশ্ন এসেছে । তিনি দুই চাপলেন । ঘরে শুয়ে শুয়েই গরু বাড়ির সামনে চলে আসবে । আহা । তিনি ভাবতেই পারছেন না এতো সহজে গরু কেনা হয়ে যাবে ।-ধন্যবাদ স্যার ।কিছুক্ষন নিরবতা । তারপর আবার কন্ঠস্বর শোনা গেল । তবে এবার আর যান্ত্রিক না । সত্যিকারের মহিলা কন্ঠস্বর । -কাসেম টেলি গরু ক্রয় সার্ভিসে আপনাকে স্বাগতম স্যার । আপনার রিকোয়ারমেন্ট আমাদের কাছে পৌছেছে । আপনার গরুর দাম পড়বে ছয় লাখ সাতান্ন হাজার দুইশ বিশ টাকা ।সলিম আলীর মনে হল তিনি হয়তো ভুল শুনলেন । মুখ দিয়ে আপনা আপনি বেরিয়ে গেল ।-কত ? -ছয় লাখ সাতান্ন হাজার দুইশ বিশ । স্যার আপনি কি টাকা ক্যাস দিবে নাকি চেক । আর আপনার বাড়ির ঠিকানাটা যদি বলতেন ! হ্যালো স্যার ? হ্যালো ! আপনি শুনতে পাচ্ছেন ?পরিশিষ্টঃসুপ্রিয় ক্রেতা । কাসেম টেলি পশু ক্রয় সার্ভিসে আপনাকে স্বাগতম । একমাত্র আমরাই দিচ্ছি একশ ভাগ হালাল এবং শত ভাগ গুনগত মানে নিশ্চয়তা ।আলীম উদ্দিনের মনটা আনন্দে ভরে উঠলো । যাক গতবারের মত আর গরুর হাটে দৌডাদৌড়ি করতে হবে না ।
                    
