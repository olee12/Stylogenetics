None



  কাল রাতেই বুঝতে পেরেছিলাম কিছু একটা হয়েছে । কিন্তু ব্যাপারটা এরকম দিকে মোড় নিবে তা আমি মোটেই ভাবতে পারি নি । আমি মিরার দিকে অবাক হয়ে তাকিয়ে বলল
-তুমি কেবল এই ছোট কারনের জন্য .....।
আমার কথা টা শেষ হল না । মিরা তীব্র কন্ঠে বলল
-এটা আপনার কাছে ছোট বিষয় হল ? শুনেন মিস্টার তুষার আমি ছোট বেলা থেকে বিন্দু মাত্র অবহেলা সহ্য করতে পারি নি ! আজও করবো না ! সো এখানেই মনে হয় সব কিছু শেষ হলে ভাল হয় ! 
-কিন্তু ....
 মিরা আর কোন কথা না শুনে টেবিল ছেড়ে উঠে গেল ! আমি তাকিয়ে তাকিয়ে ওর চলে যাওয়া দেখলাম ! ঘটনা যে এই দিকে এমন ভাবে আসবে আমি কোন দিন ভাবতেই পারি নি ! বোকার মত বসে রইলাম কিছুক্ষন ! 
 একটু পরে ওয়েটার এসে বলল
-স্যার আপনাদের অর্ডার টা ?
-বিষ আছে আপনাদের কাছে ? লাইক বিষের কোরমা কিংবা বিষের কাবাব ?
-সরি স্যার কিছু বুঝতে পারছি না কি বলছেন ?
-আরে মিয়া আমার সব ঠিকঠাক বিয়ে ভাঙ্গে গেল আর তুমি কও কি খামু !
-সরি স্যার ! আসলে আমি বুঝতে পারি নাই ! 
 আমি আর কিছু না বলে উঠে গেলাম ! মেজাজটাই খারাপ হয়ে গেল ! পকেট থেকে মোবাইল বের করে সবার আগে ফেসবুক ডিএকটিভ করে রাখলাম ! শ্লার চালাবোই না আর কোন দিন ফেসবুক ! 
  সপ্তাহ খানেক আগের ঘটনা ! 
মা খুব ভাল করে আমার বুঝিয়ে শুনিয়ে নিয়ে গেল মেয়ে দেখতে । এও তালিম দিয়ে নিয়ে গেল যাতে করে আমি মুখের উপর কোন কিছু না বলে দেই ! বাবা মায়ের বাধ্য ছেলের মত মেয়ে দেখতে গেলাম । আমার ইচ্ছে ছিল এতো সকালে আমি কিছুতেই গলায় দড়ি পড়বো না । মেয়ে দেখে বলবো যে মেয়ে পছন্দ হয় নি । এর আগেও কয়েকটা এভাবে বাতিল করেছি ।
 কিন্তু মিরাকে দেখে আমার মুখ দিয়ে একটা কথাও বের হল না ! কেবল ঢিপঢিপ বুকের স্পন্দন নিয়ে মিরার দিকে তাকিয়ে রইলাম । মা ঠিকই বুঝতে পেরেছিল যে মিরাকে আমার পছন্দ হয়েছে । এখন মিরার আমাকে পছন্দ হলেই বিয়ের কথা বার্তা পাকা করা যায় ! মা নিজেই বলল
-ছেলে মেয়েরা আগে একটু কথা বলে নিক ! তাদের জীবনের ডিসিশান তারা নিবে ! 
  মিরার ঘরের বারান্দায় বসে যখন চা খাচ্ছিলাম মিরা তখন অন্য দিকে তাকিয়ে ছিল । আমার সাথে সরাসরি তাকিয়ে কথা বলতে হয়তো লজ্জা পাচ্ছে । ওর লজ্জা কাটানোর জন্যই বললাম
-তুমি কি সত্যিই এখন বিয়ে করতে চাও, নাকি বাবা মার চাপে রাজি হয়েছে ? 
মিরা মৃদু কন্ঠে বলল
-আসলে বাবা মা ইচ্ছাই তো আমার ইচ্ছা । ওনারা যা ভাল মনে করেন তাই ! 
-তবুও তো তোমার নিজের একটা ইচ্ছা আছে নাকি ?
 মিরা এই কথার জবাব খানিকটা ঘুরিয়ে দিল । মিরা বলল
-আমি যেমন আমার সম্পর্কে জেনে এসেছেন আমিও তো আপনার সম্পর্কে জেনেছি !
-তা কি জেনেছো শুনি ! 
এতোক্ষন পরে মিরা আমার চোখের দিকে তাকালো ! বলল
-তা আমার মুখে নিজের প্রসংসা শুনতে চান ?
আমি হেসে বললাম
-শুধু কি ভাল কথাই শুনেছো ? খারাপ কিছু শোন নাই !
-বলবো কেন ? কিছু তথ্য হাতে থাক ! পরে কাজে লাগবে ! 
-পরে মানে ?
 আমার এই কথা শুনে মিরা বেশ লজ্জা পেল ! আমি মোটামুটি ধরেই নিলাম মিরা সাথে আমার বিয়ে হচ্ছেই ! মাও আমার মুখ দেখে যা বোঝার বুঝে নিলেন ! বাসার আসার পথেই ফেসবুকে স্টাটাস লিখলাম বড় করে । এমন কথা যদি ফেসবুকে না বলা তাহলে কি শান্তি লাগে । নতুন জীবনে প্রবেশ করটে যাচ্ছি ! ইত্যাদি ইত্যাদি ! 
 তারপরের দিন গুলো যেন অন্য রকম আনন্দে কাটতে লাগলো ! রাতের এদিক চ্যাটিংয়ের পরিবর্তে মিরার সাথে কথা হতে লাগলো ! মনে হল জীবন কত সুন্দর ! এভাবে সারা জীবন কাটিয়ে দেওয়া যায় !
আহা ! 
 কিন্তু সবার কপালে যেমন সুখ সয় না, আমার কপালেও সইলো না । একদিন রাতে কথা বলতে বলতেই মিরা বলল
-আচ্ছা, আপনি ফেসবুক ব্যবহার করেন না ?
মনে মনে বললাম আবার করি না ! জীবনে আমার ফেসবুক ছাড়া আছে কি ? 
বললাম
-তুমি আসার আগে আমার জীবনে একমাত্র প্রেমিকা হল ফেসবুক ! এখন তুমি আর ফেসবুক !
মিরা হেসে বলল
-তাই ? তা আপনার আইডি টা বলেন তো ! দেখি আপনার প্রেমিকা কেমন ! 
আমি নিজের আইডি বললাম ! 
মিরা মনে হয় ল্যাপটপে ছিল ! আমার সাথে কথা বলছিল আর ব্রাউজ করছিল ! আমি ওকে কিছু সময় দিলাম আমাকে খুজে বের করার জন্য ! 
কিন্তু যখন সময় চলে যাওয়ার পরেও ও কোন কথা বলছিল না তখন বললাম
-মিরা ! আছো ?
-হুম ! আছি !
-পেয়েছো আমাকে ?
-হুম ! লাল রংয়ের গেঞ্জি মুখে হাত দেওয়া ছবি প্রোফাইল পিকচারে ! তাই না ?
-হুম ! এই তো পেয়েছো ? ফ্রেন্ড রিকোয়েস্ট পাঠাতে পারছো নাকি আমি পাঠাবো ?
-লাগবে না ! 
কিছুক্ষন নিরবতা ! তারপর মিরা ঠান্ডা গলায় বলল
-আচ্ছা ! আমার একটু কাজ আছে আমি আপনাকে কাল ফোন দিবো ! 
-কোন সমস্যা ?
-না ! কোন সমস্যা না ! 
 মিরা আর কোন কথা না বলে ফোন রেখে দিল ! আমি ঠিক কিছুই বুঝতে পারলাম না ! কেন জানি মনে মিরা আমার প্রোফাইল দেখে কিছু একটা মনে করেছে । তন্ন তন্ন করে প্রোফাইল দেখলাম ! লাইকড পেইজ গুলো দেখলাম সেখানে উল্টা পাল্টা কিছু করেছি কি না ! কমেন্ট গুলো দেখলাম ! এক্টিভিটি লগ দেখলাম ! নাহ ! তেমন কিছুই না । তাহলে ?
কি এমন দেখলো মেয়েটা ?
একটু চিন্তা ঠিকই লাগছিল কিন্তু কিছুই করার নেই । মিরা যতক্ষন না বলতে ততক্ষন কিছুই জানতে পারবো না !
 পরদিন সকালেই মিরার ফোন এসে হাজির ! সে আমার সাথে দেখা করতে চায় ! 
মেয়ের কথা মতই হাজির হলাম ! আমার আগেই মিরা এসে হাজির ! মুখ গম্ভীর ! আমি বসতেই মিরা নিজের মোবাইল থেকে কিছু টেপাটেপি করে আমার দিকে বাড়িয়ে দিল ! বলল
-এটা আপনার প্রোফাইল না ?
তাকিয়ে দেখি আমার প্রোফাইলই ! বললাম 
-হুম ! কেন কোন সমস্যা ? 
-না কোন সমস্যা না ! 
-তাহলে ?
-আসলে আমি আপনাকে বিয়ে করতে পারবো না !
আমি আকাশ থেকে পড়ার ভাব করলাম ! 
-সে কি ? কেন ?
মিরা বলল
-মেসেজ বাক্সটা চেক করেন ! 
আমি ওর মোবাইল থেকেই ইনবক্সে গেলাম ! সেখানে দেখা যাচ্ছে মিরা আমাকে মাস ছয়েক আগে একটা মেসেজ পাঠিয়েছিল ! 
"ভাইয়া আপনার লেখা অনেক ভাল লাগে ! যদি ফ্রেন্ড রিকোয়েস্ট গ্রহন করে তাহলে খুশি হব !" 
 মেসেজটা সিন দেখাচ্ছে কিন্তু সেখানে কোন রিপ্লাই দেখছি না ! তার মানে আমি দেখেছি কিন্তু উত্তর দেই নি ! মেয়েটা কি এই জন্য আমার উপর রাগ করেছে ! আরে আমি হয়তো ফেইক আইডি ভেবে রিকোয়েস্ট গ্রহন করি নি ! তাই বলে ?
বললাম
-তুমি কেবল এই ছোট কারনের জন্য .....।
আমার কথা টা শেষ হল না মিরা তিব্র কন্ঠে বলল
-এটা আপনার কাছে ছোট বিষয় হল ? 
   আমি ভেবেছিলাম হয়তো সাময়িক ভাবে মিরা আমার উপর রাগ করেছে । বাসা নিশ্চই এই ছোট কারনে বিয়ে ভেঙ্গে যাবে না ! কিন্তু মা সন্ধ্যায় এসে বলল ওরা নাকি পিছিয়ে এসেছে । মেয়ে নাকি এখন কিছুতেই বিয়ে করবে না ! 
মায়ের দিকে তাকিয়ে বললাম
-না হলে আর কি করার ! 
-তুই মন খারাপ করিস না ! আমি জানি মেয়েটাকে তোর পছন্দ হয়েছিল কিন্তু এখনকার যুগে মেয়েরও তো একটা মতামতের বিষয় আছে ।
-ঠিক আছে মা ! তুমি চিন্তা কর না ! এমন কিছু না ! 
-তুই ভাবিস না ! এর থেকেও সুন্দর মেয়ে তোর জন্য খুজে বের করবো ! 
 আমি মায়ের দিকে তাকিয়ে থাকলাম কিছুক্ষন ! ল্যাপটপ চালু করে ফেসবুক টা ব্লাক লিস্টে দিয়ে দিলাম ! মোবাইল থেকেই সকল ফেসবুক এপ্লিকেশন মুছে ফেললাম ! শ্লার জীবনে আর কোন দিন ফেসবুকই চালাবো না ! 
  পরিশিষ্টঃ 
  বছর খানেক পর ! মা অনবরত আমার জন্য মেয়ে দেখে চলেছে ! একটা মেয়ের সাথে দেখা করতে এসেছি । মেয়েটা সামনে বসে আছে । সামনে একটা জুসের গ্লাস ! একটু পরপর মেয়েটা গ্লাসে চুমুক দিচ্ছে আর মোবাইলে কি যেন করছে । আমি চুপচাপ খাচ্ছি ! 
 হঠাৎই মেয়েটা বলল 
-আচ্ছা আপনি ফেসবুক ব্যবহার করেন না ?
-না ! 
-সত্যি ? করেন । এ যুগে এমন কেউ আছে নাকি এমন ?
বললাম
-এক সময় ব্যবহার করতাম ! এখন আর না ! 
-আমি কিন্তু ফেসবুকে খুব একটিভ ! এটা কিন্তু মেনে নিতে হবে ! ফেসবুক ছাড়া আমার এক মিনিটও চলে না ! 
-হুম ! তাই তো দেখা যাচ্ছে !  
 আরও কিছু কথা বলল মেয়েটা ! আমি কিছুই শুনলাম না ! 
বাসায় এসে মা কে বললাম মেয়ে পছন্দ হয় নি ! 
   ফেসবুক

                    সর্বশেষ এডিট : ২৬ শে আগস্ট, ২০১৪  বিকাল ৫:১৪                

