গম্ভীরা_ যে  গানের কথায় ও সুরে ফুটে ওঠে গ্রামীন সমাজের সঙ্কট




 
                        বাংলার লোকসংগীত যে কত সমৃদ্ধ সে কথা আর নতুন করে  কী কব। ভাওয়াইয়া, জারি-সারি-মুর্শিদি ...একেক অঞ্চলের ভাবের প্রকাশ একেক ধরনের-সবই শ্রুতিমধুর; দার্শনিক। এবং, মনোমুগ্ধকর। রাজশাহী ও (চাঁপাই)নবাবগঞ্জে তেমনি গম্ভীরা গান অত্র অঞ্চলের জনমানসের ভাবের প্রকাশক। অত্যন্ত আকর্ষনীয় সে গান-যে  গানের কথা ও সুরে ফুটে ওঠে গ্রামীন সমাজের অনিবার্য সঙ্কট।
 সনাতন ধর্মালম্বীদের অন্যতম পূজ্য দেবতা শিব। শিবের এক নাম, ‘গম্ভীর’। কাজেই এককালে শিবের উৎসবে শিবের বন্দনা করে যে গান গাওয়া হত- সেই গানের নামই কালক্রমে হয়ে যায়; ‘গম্ভীরা’। শিব> গম্ভীর> গম্ভীরা। 
পরে, যেমন হয়-গম্ভীরা গানের ধরন যায় বদলে। 
গানের সুরে সুরে দেবদেবীকে সম্বোধন করে বলা হতে থাকে গ্রামীণ দারিদ্রক্লিষ্ট  মানুষের সুখ-দুঃখ। কখনও কখনও সারা বছরের প্রধান প্রধান ঘটনা এ গানের মাধ্যমে আলোচিত হত। পালা-গম্ভীরায় অভিনয়ের মাধ্যমে এক একটা সমস্য তুলে ধরা হত। চৈত্র-সংক্রান্তিতে বছরের সালতামামি উপলক্ষে পালা-গম্ভীরা পরিবেশন করা হত।
এসবই বিভাগ-পূর্ব সময়ের কথা। 
এই কথা বলার কারণ আছে।
গম্ভীরা গানের উৎপত্তি পশ্চিমবঙ্গের মালদহ জেলায়। পাকিস্তান সৃষ্টির পর পূর্ব পাকিস্থানের রাজশাহী ও চাঁপাইনবাবগঞ্জ অঞ্চলে গম্ভীরা টিকে রইল। তারপর থেকে গম্ভীরা গানের পৃষ্ঠপোষক হয় মুসলিম সমাজ। ফলত, গানের আঙ্গিক ও বিষয়বস্তুর পরিবর্তন হয়ে ওঠে অনিবার্য। যেমন -আগে গম্ভীরা গানের আসরে শিবের অস্তিত্ব কল্পনা করা হত। বর্তমানে গম্ভীরা গানের আসরে শিবের পরিবর্তে ‘নানা-নাতি’র ভূমিকায় দুজন অভিনয় করে। কাজেই, গানটা সর্ম্পূনতঃ মর্ত্তের মানুষের হয়ে গেল। দেবতারা সব তফাতে গেলেন। যাগ গে। নানার মুখে পাকা দাঁড়ি, মাথায় মাথাল,পরনে লুঙ্গি;  হাতে লাঠি। আর নাতির পোশাক ছেঁড়া গেঞ্জি, কোমরে গামছা ইত্যাদি। একেবারে তৃণমূল পর্যায়ের ছবি। ‘নানা-নাতি’র সংলাপ ও গানের মধ্য দিয়ে দ্বৈতভাবে গম্ভীরা গান পরিবেশিত হয়।
এভাবেই দেশবিভাগের পর থেকেই রাজশাহী নবাবগঞ্জ ও নওগাঁ অঞ্চলে জনপ্রিয় হয়ে ওঠে গম্ভীরা।
বাংলার লোকসঙ্গীতের মধ্যে গম্ভীরাই সবচে বেশি জনমানুষসংশ্লিষ্ট গান। কেননা, গানে গ্রামীণজীবনের সমস্যা তুলে ধরা হয় ও সমাধানও বলে দেওয়া হয়। আঞ্চলিক ভাষায় রচিত সংলাপ ও গানের মাধ্যমে কোনও একটা বিষয় তুলে ধরা হয়। গানের একটি ধুয়া থাকে; সংলাপের ফাঁকে ফাঁকে গানগুলি ধুয়ার সুরে গীত হয়। গম্ভীরা গানে প্রধানত গ্রামীণসমাজের নানা দোষ-ক্রটি উঠে আসে। 
চাঁপাইনবাবগঞ্জের কুতুবুল আলম, রকিবউদ্দীন, বীরেন ঘোষ, মাহবুবুল আলম প্রমূখ গম্ভীরা গানের বিশিষ্ট শিল্পী। এঁরা গম্ভীরাকে বাংলাদেশে জনপ্রিয় করে তুলেছে।
 তথ্যউৎস: বাংলাপিডিয়া।  


                    সর্বশেষ এডিট : ২৯ শে সেপ্টেম্বর, ২০০৯  সন্ধ্যা  ৭:৪৫                

