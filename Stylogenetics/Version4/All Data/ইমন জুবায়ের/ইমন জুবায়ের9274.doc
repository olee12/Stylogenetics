গল্প_ কী এক অসুখ





                        বিদেশে চাকরি করি।  মা বিয়ের জন্য  অস্থির হয়ে উঠেছে। পাঁচ বছর পর দেশে ফিরতে এক রকম বাধ্য হলাম। মাস খানেক পর ফিরে যাব। এর মধ্যে বিয়ে ছাড়াও সেগুনবাগিচার ফ্ল্যাটের শেষ কিস্তি শোধ করে মা আর ছোটবোনকে নতুন ফ্ল্যাটে তুলে দিতে হবে। ডেভেলপারদের সঙ্গে কথা  বলে সব ফাইনাল করেছি।দিনগুলি  কাটছে দ্রুত। মা আর বোনকে সঙ্গে নিয়ে কনে দেখে বেড়াচ্ছি। এ এক মজার অভিজ্ঞতা।  মার  কনে পছন্দ হয় তো রুপার পছন্দ হয় না। মীরপুরের এক মেয়ে দেখা ফাইনাল। শেষ পর্যন্ত বেঁকে বসল  মা । কী ব্যাপার? না, মাগরিবের আজানের সময় মেয়েটি নাকি মাথায় ঘোমটা দেয়নি। মা যে খুব রিলিজিয়াস তা কিন্তু নয়, হয়তো কোনও কারণে মেয়েটিকে পছন্দ হয়নি, ঘোমটা না দাওয়ার অজুহাতে রিজেক্ট করে দিলেন।  কলাবাগানে একটা মেয়ে দেখলাম; ফেরার পথে রুপা বেঁকে বসল। বসুন্ধধায় কোন্ ছেলের সঙ্গে নাকি মেয়েটাকে দেখেছে। বুঝলাম, আমার মা-বোনের  ১০০% বিশুদ্ধ পাত্রী চাই। এমন মেয়ে কোথায় পাওয়া যায় কে জানে?কনে দেখা চলছে। এরই ফাঁকে ঘুরছি-ফিরছি।  পাঁচ বছর পর দেশে ফিরেছি। পুরনো বন্ধুদের সঙ্গে দেখা সাক্ষাৎ করছি।  এক বিকেলে মুকুলকে ফোন করলাম। মুকুল বলল, তুই রওনা দে। আমি আসছি। মুকুলের বাইং হাউজটা রামপুরায়, ওরা থাকে জিকাতলা।  রাস্তায় যা জ্যাম।  সময় মতো আসতে পারবে কিনা সন্দেহ।মুকুল আমার ছোটবেলার বন্ধু। স্কুল-কলেজে একসঙ্গে পড়েছি। আমরা আগে জিকাতলা থাকতাম।  মুকুলের বউ শিরিন।  ওদের বিয়ের পরপরই আমি জাপান চলে যাই।  তখন সামান্য আলাপ হয়েছিল শিরিনেই সঙ্গে। নারায়নগঞ্জের মেয়ে, হাসিখুশি, সুন্দর সুশ্রী ফরসা মুখ।মনেশ্বর রোডে চারতলা সিরামিক ইটের বাড়ি। মুকুলদের ফ্ল্যাটটা  তিন তলায়, বাঁ দিকে।  শিরিনই   দরজা খুলল। এবং আমাকে দেখে ভীষণ খুশি হল। এ ক’বছরে সামান্য মুটিয়েছে। ওদের একটা মেয়ে হয়েছে। ফেসবুকে ছবি দেখেছি জাফরিন-এর।  ড্রইংরুমের সোফায় শ্যামলা মতন একটা মেয়ে বসেছিল।  আমাকে দেখেই সম্ভবত লজ্জ্বা পেয়ে পাশের ঘরে চলে গেল। আমি মিষ্টির প্যাকেট টেবিলের ওপর রেখে সোফায় বসলাম। অক্টোবর মাসের সন্ধ্যা। আকাশে সামান্য মেঘ জমেছে।  টিউব লাইট জ্বলে ছিল। টিভি অন্ করা । সাউন্ডঅবশ্য  কমানো। বললাম,  জাফরিন কই?শিরিন বলল, নিচে। মা-বাবা থাকে। ওখানেই সারাদিন থাকে। ও। এই নাও।  বলে  গিফট এর প্যাকেট দিলাম শিরিনের হাতে।বসেন ভাই। আমি এখুনি আসছি। বলে শিরিন ভিতরে চলে যায়।  বসার ঘরে সুগন্ধ পেলাম। পোলাউ রান্না করছে নাকি?  মুকুল মনে হল ফোন করেছে শিরিনকে। বেশি দেরি করা যাবে না। মায়ের জন্য ইনসুলিন আর চোখের ড্রপ কিনতে হবে।   টিভির পাশের একটা অ্যাকুয়ারিয়াম। নীলাভ আলোয় নানা বর্ণের মাছেরা খেলে বেড়াচ্ছে। শান্তাদের বাড়ি এমন একটা অ্যাকুয়ারিয়াম ছিল। শান্তারা থাকত আজিমপুর। আমি ওকে ভালোবাসতাম, ও আমাকে ভালোবাসত। এসবই ৫/৭ বছর আগের কথা। হঠাৎ বাবা মারা যাওয়ার পর সব হিসেব ওলোট-পালোট হয়ে যায়। জাপান চলে যাই। যা হয়-শান্তার বিয়ে হয়ে গেছে।  শিরিন ফিরে এল। মুখোমুখি সোফায় বসল। সময় নষ্ট না করে মেয়েদের প্রিয় প্রসঙ্গ তুলল। বলল, এত দিন পরে দেশে এলেন। বিয়ে করবেন না?সে জন্যই তো এলাম। বলে আমি হাসলাম।বউ নিয়ে যাবেন?এবার না পারি তো পরের বার। বললাম। শিরিন বলল, এই বীথি। ওসব নিয়ে আয়। সেই শ্যামলা মতন  মেয়েটা এল। পরনে সাদা সালোয়ার কামিজ। নীল ওড়না। হাতে ট্রেতে। ট্রেতে বিসকিট। আর চা।  টেবিলের ওপর ট্রে রেখে সালাম দিল।আমি মাথা নাড়লাম। আশ্চর্য! সুন্দর মুখ। নাকে নথ। নথ না হিরের নাকফুল? ঠিক বুঝলাম না। শিরিন বলল, জাহিদ ভাই। এ হল বীথি।  আমার কাজিন। নারানগঞ্জ থাকে। ইডেনে পড়ে। বিয়ের সময় ইন্ডিয়া ছিল বলে দেখা হয়নি। আমার এখানে কদিন ধরে বেড়াচ্ছে।ও। আমি মাথা নাড়লাম।    বস বীথি। শিরিন বলল।  বীথি বসল। বীথি লজ্জ্বা পাচ্ছে। আমার কে যেন ভালো লাগছে। শিরিন বলল, আপনারা কথা বলেন। আমি দেখি রান্নার কী হল। রাতে খেয়ে যাবেন কিন্তু।না, না। আমি আতকে ওঠার ভান করি। কোনও কথা শুনব না। আমি এ বাড়ির বউ হয়ে আসার পর আপনি এই প্রথম এলেন।  বলে শিরিন ভিতরে চলে যায়।আপনি নারানগঞ্জ থাকেন? বলে চায়ের কাপ তুলে নিই।জ্বী। কলাবাগানে বোনের বাসা আছে। ওখানে থেকেই পড়ছি।  বীথি বলল। কী মিষ্টি কন্ঠস্বর। আর বসার ভঙ্গিটা কি সুন্দর। ফ্যাশান ম্যাগাজিনের মডেলদের মতন একটু আড়াআড়ি বসেছে, সোফায় পিঠ ঠেকায়নি। সোফার প্রান্তে বসেছে। বেশ লম্বা বীথি। পা অনেকটা কার্পেটে ছড়িয়ে আছে। কত বয়স হবে? ২৪/২৫?  ও কি বিবাহিতা? কিংবা এনগেজড?  আমার বুকটা ধক করে উঠল।আমি কিন্তু আপনাদের বাড়ি গেছি। বীথি বলল।তাই ? আমি চমকে উঠলাম।হ্যাঁ। শিরিন’পার সঙ্গে। ও।আপনার মায়ের চোখের সমস্যা আছে।হ্যাঁ।আমি খালাম্মার চোখে ড্রপ দিয়ে দিলাম।ওহ্। খালাম্মার ডায়াবেটিস?হ্যাঁ।আমার কাছে থানকুনি পাতা চেয়েছিলেন। আমাদের নারায়নগঞ্জের বাড়িতে আছে। দিয়ে আসা হয়নি।একদিন আসেন?আসব। বীথি বলল। হাসল। আমার চোখের দিকে গাঢ় চোখে তাকাল। ঘরে কেউ নেই। ফাঁকা ঘরে মেয়েদের আচরণ বদলে যায়। হঠাৎই আমার মাথায় দুষ্টুবুদ্ধি এল। মুকুলের মেয়ে  জাফরিন-এর জন্য চকলেট কিনেছি। পকেটে ছিল। বার করে বীথি দিয়ে বললাম, নিন, চকলেট খান।বীথি হাসল।  মুক্তঝরা হাসি। ঝুঁকে চকলেট  নিল। চা শেষ। আমার পকেটে সিগারেটের প্যাকেট। তবে  সিগারেট ধরালাম না।  আমার কেন যেন মনে হল সিগারেট ধরালে বীথির খারাপ লাগবে। আমার কেন যেন মনে হল:  বীথি বিশ্বাস করে আমি ধূমপান করি না। আমি ওর মিথ্যে বিশ্বাস ভেঙ্গে দেব না ঠিক করলাম। বীথি  চকলেট নিয়ে বসে আছে।  আমি জানি আমার সামনে বীথি চকলেট খাবে না । আমি একটু আসছি বলে উঠে দাঁড়ালাম। শিরিন কি রান্নাঘরে?  হ্যাঁ। চুলার সামনে দাঁড়িয়ে, কাজের মেয়েকে কি সব বললেছ। রান্নাঘরের দরজায় দাঁড়িয়ে শিরিনকে  ইঙ্গিতে আসতে বললাল। মেয়েরা কীভাবে যেন সব টের পায়। আমি শিরিনের পিছন পিছন  ওদের শোবার ঘরে যাই। ঘরটা ফাঁকা।  শিরিনের চোখের দৃষ্টি কেমন বদলে গেল। আমি ওসব এড়িয়ে তাড়াতাড়ি বললাম, বীথি কে আমার খুব ভালো লেগেছে শিরিন। তুমি কি বল?  মুহূর্তেই শিরিনের ফরসা মুখে রং বদলে যায়। আমার বুক কাঁপছে। ও কি ম্যারিড? জিজ্ঞেস করলাম।না, না।যাক। নিশ্চিন্ত হলাম। তা হলে ওর বিয়ে কি ঠিক? না, না। শাড়ির আঁচলে কপালের ঘাম মুছে নিল শিরিন।তা হলে? আমার হার্টবিট বাড়ছে।শিরিন বলল, ওর সঙ্গে আপনার বিয়ে হলে আমি খুব খুশি হতাম। তবেতবে? থাক জাহিদ ভাই। কেন?ওর ... ওর  একটা অসুখ আছে জাহিদ ভাই। কী অসুখ?মেয়েলি ...আপনি ঠিক বুঝবেন না। আহা বলই না। আমরা তো ছোট নই।কলেজে পরার সময় বীথির  সিস্ট ধরা পড়েছিল। তখন জরায়ূতে অপারেশন মানে...হিস্টারেকটমি করতে হয়েছিল। বীথি মা হতে পারবে না।ও । অসুখটা  আমার  কাছে তত সিরিয়াস বলে মনে হল না । আমি বীথিকে বিয়ে করব। ব্যাস। বাচ্চাকাচ্চা হবে কি হবে না সেসব নিয়ে  পরে ভাবব। রাতে বাড়ি ফিরে রুপাকে বললাম, বিয়ের পাত্রী ঠিক করে এলাম রে রুপা।  রুপা থমকে যায়। কে? ভীষণ গম্ভীর হয়ে জিজ্ঞেস করল।বললাম, কনেকে তোর চেনার কথা । বীথি।  শিরিন, মানে তোর মকুল ভাইয়ের বউয়ের কাজিন। ছিঃ ভাইয়া না!রুপা ঝড়ের গতিতে ঘর ছেড়ে চলে যায়। এরপর দ্রুত গতিতে ঘটনা ঘটতে থাকল । টের পেলাম  টেলিফোনে শিরিনের সঙ্গে রুপার কী সব  ফিসফিস চলছে। মার সঙ্গেও রুপার ফিসফিস চলছে। মায়ের আদেশ। পরদিনই কনে দেখতে যেতে হবে। মীরপুর। মেয়েটাকে আগে একবার দেখে এসেছিলাম। আজানের সময় মাথায় ঘোমটা দেয়নি বলে  রিজেক্ট করা হয়েছিল। এখন ঐ মেয়েকেই আবার দেখতে যেতে হবে। আমি বেঁকে বসলাম।  মাকে ঘরে ডেকে বুঝিয়ে বললাম, ঐ যে মেয়েটা মা ... তোমার ... তোমার চোখে ড্রপ দিয়ে দিল না?মা মুখ কালো করে উঠে চলে গেল। আমার বুকটা ধকধক করছে। শিরিনকে ফোন করলাম। বললাম, মা রাজী না শিরিন। শিরিন বলল, আমি জানতাম।কত জনের বাচ্চাকাচ্চা হয় না শিরিন?আপনি ওসব বুঝবেন না জাহিদ ভাই, সংসারের হিসেব অন্যরকম। রুপা ভাবছে আপনার টাকাপয়সা দেখে আমরা বীথিকে আপনার গলায় ঝুলিয়ে দিতে চাইছি। ছিঃ।রুপাকে কিছু বলবেন না। প্লিজ। আপনাদের সংসারে অশান্তি হোক, আমি চাইনা।  শিরিন ফিসফিস করে বলে। রুপার ওপর রাগ হল আমার। শিরিন বলল, বীথি সব মেনে নিয়েছে-কি মেনে নিয়েছে? আমি চিৎকার করে উঠি। ও সারাজীবন একা থাকবে। আমার দৃষ্টিশক্তি কয়েক মুহূর্তের জন্য আচ্ছন্ন হয়ে এল। নিজের অজান্তে  ফোন অফ করে দিই। বীথিকে নিয়ে কোথাও পালিয়ে যাব ভাবলাম। নাহ্। সে সাহস  আমার নেই। মাকে কষ্ট দেওয়া আমার পক্ষে সম্ভব না।  আমার ভীষণ অস্থির লাগছে। কে যেন বলেছিল মেয়েদের শক্র মেয়েরা। একটু পর রুপা ঢুকল ঘরে।  বলল, মা বলল মা আর চোখে ড্রপ দেবে না। ইনসুলিনও নেবে না ভাইয়া। কী! আমি বজ্রাহত। ২৫ বছর ধরে মার ডায়াবেটিস। টাইপ ওয়ান। এখন ইনসুলিন না নিলে? মার কিছু হলে? বাবা মারা যাবার পর মা-ই সংসার আগলে রেখেছেন, যে সংসার বাঁচাব বলে, মাকে সুখি করব বলে পড়াশোনা শেষ না করেই প্রবাসী হলাম আর ... আর মা এখন ...মাথার ভিতরে মনে হল বরফের চাঁই ঢুকে গেছে, এমন অবশ লাগছে।  পরদিন  মা মীরপুর  গিয়ে মত দিয়ে এলেন। বিয়ের দিনক্ষণ ঠিক করে এলেন। পাত্রীর নাম নওরিন। ইডেনে পড়ে সোসালজিতে। বীথিও তো ইডেনে পড়ে । ওরা কি পরস্পরকে চেনে?বিয়ের দিন আমাকে দেখে কে বলবে আমার ভিতরে কি ঘটে যাচ্ছে। বিয়েতে শিরিন-মুকুলরা এল না।  মুকুলের বিয়েতে আমি সারাক্ষণ মুকুলের পাশে ছিলাম। আমার পাশে যারা বসল তাদের আমি চিনিনা বলে মনে হল আমার। সারাদিনই আমি খুব ঘামছিলাম। বারবার বীথির মুখটা মনে পড়ছিল আমার। রাত  ১১টার দিকে বাসরঘর ফাঁকা হয়ে গেল। আমি আমার নতুন বউয়ের দিকে তাকালাম। খুব সুন্দর করে সেজে আছে নওরীন । নওরীনের মুখটা অবিকল বীথির মতন মনে হল। নাঃ, নওরীনের মুখটা বীথির মত নয়; বীথিকে বউ সাজালে যেমন দেখাবে নওরীনের মুখটা তেমনই মনে হল। নাহ, বীথির আর এ জীবনে বউ সাজা হবে না। বীথির কী এক অসুখ করেছে, ওর জীবনে কখনও বিয়ের রাত আসবে না। হাজার বছরের সংস্কারবশত নওরীন কাঁদছে। আমি নিজেকে অনেক কষ্ঠ করে সামলে নিই। পুরুষ মানুষের  তো বিয়ের রাতে কাঁদার নিয়ম নেই! 

