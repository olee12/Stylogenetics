একটা যুদ্ধের স্মৃতি





                        শ্রীহীন বাড়িটির আস্তর না-করা দেওয়ালে রোদ। উঠানের বড়ুই গাছের ছায়া পড়েছে দেওয়ালে । দেওয়ালে বুলেট চিহ্ন। একটা যুদ্ধের স্মৃতি। সেই স্মৃতি নিয়ে  বৃদ্ধা কথা বলে যাচ্ছিলেন স্থানীয় ভাষায়। আমরা শুনছি। উঠানে জুন মাসের রোদ। গাছগাছালিতে পাখপাখালির ডাক। ১৯৯৫ সাল।   এম এ পরীক্ষা শেষ। ফেনী এসেছি। পরশুরাম থেকে ফুলগাজী ফিরছি। রেললাইনের  পাশ দিয়ে পিচ রাস্তা। সকালবেলার খটখটে রোদ। ঘামছি। আলকাতরার গন্ধ পাচ্ছি।  রিকশায় তিনজন। আমাদের পানি পিপাসা পেয়েছিল।  সিগারেটের ধোঁওয়া বিস্বাদ ঠেকছে। 
রাস্তার পাশে কলাঝোপের ওপাশে ঘরবাড়ির চিহ্ন  দেখে রিক্সা থামাতে বললাম। রিক্সা থেকে নেমে এগিয়ে যাই। কলাঝোপ। পর পর দুটে বাড়ি। মাঝখানে ভিতরে যাওয়ার পথ। একটা উঠান।  শিশুরা আমাদের দেখে এগিয়ে আসে।  ঘিরে ধরে। গরুর ডাক।  ক্ষাণিকবাদে বুঝলাম হিন্দুবাড়ি। পানি চাইতে  টিনের জগ এল।  জল এল। কাচের গ্লাস এল। 
একজন  বৃদ্ধা ঘর থেকে বেরিয়ে এলেন। সাদা শাড়ি পরা। ফরসা। শীর্ণ। মাথায় পাকা চুল। কী কারণে শামসুর রাহমানের কবিতা মনে পড়ে গেল: 
 সিঁথির সিঁদুর মুছে গেছে হরিদাসীর ...
 পরে আমার অনুমান সত্য হয়েছিল। বৃদ্ধা। কাল বিলম্ব না-করে  আবেগ তাড়িত হয়ে কথা বলতে শুরু করলেন । ’৭১ সালের কথা। অন্যকোনও কথা নয়। যেন আমরা কে তা তিনি জানতে চান না। যেন আমরা যে আসব তা তিনি জানতেন। যেন আমরা তার কথা শুনব তা তিনি জানতেন। বৃদ্ধা  কথা বলছিলেন তীব্র আবেগের বশবর্তী হয়ে। (সব কথা যে বুঝতে পারছিলাম তা কিন্তু নয়)  হাত তুলে দেখাচ্ছেন শ্রীহীন বাড়িটির ক্ষতস্থান ।  আস্তর না-করা দেওয়ালে রোদ। বড়ুই গাছের ছায়া। বুলেট চিহ্ন। একটা যুদ্ধের স্মৃতি। সে দিনের হানাদার বাহিনীর আক্রমনের কথা বলছেন। বলছেন কারা কারা নিহত হয়েছিল।’৭১ সালের কথা। 
অন্যকোনও কথা নয়। বৃদ্ধার অনেক কথা বোঝা যাচ্ছিল না। শুনতে শুনতে আমার কেবলি মনে হচ্ছিল,  এমন করে একটা যুদ্ধকে বিশ্বের আর কোনও জাতিই মনে রাখেনি। 


                    সর্বশেষ এডিট : ১৬ ই ডিসেম্বর, ২০০৯  সকাল ১০:৩৬                

