গল্প_ ধ্বনিকুম্ভ





                        বটগাছটা আমিরগঞ্জ রেলস্টেশন আর হাজীপুরের মাঝামাঝি, একেবারেই মেঘনা নদীর পাড় ঘেঁষে ; এখান থেকে নরসিংদী সদর বেশি দূরে নয়। যা হোক। বটবৃক্ষটি বেশ প্রাচীন। এই ডুলির মার হাট, সংকীর্ণ পিচের রাস্তা, ধূলিওড়া ভিড়ের বাসস্ট্যান্ড যখন গড়ে ওঠেনি - তারও অনেক আগে যেন   নদীর গর্ভ  থেকেই কোন্ কালে উঠে এসেছে ডালপালা ছড়ানো প্রাচীন বটবৃক্ষটি। নদীর ভিজে জোলো বাতাস যখন-তখন ঝাপটা মারে বটের পাতায়। 
এখন   চৈত্র মাস। এই সকালের বাতাসেও লু হাওয়া টের পাওয়া যায়। গরম বাতাসে বটে পাতার রং চটে যায়। 
বটগাছের  ছায়ায়  সকাল থেকে সন্ধ্যা পর্যন্ত সারিন্দা কোলে নিয়ে বসে থাকে আয়াত আলী ।  বয়স অনেক দিনই হল ষাট পেরিয়ে গেছে তার,  রোগা শীর্ণ চেহারা, বেশ লম্বা; গায়ের রংটা ঠিক ফরসা বলা যাবে না, অনেকটা মাজা কাঁসার মতন। মাথায় কাপড়ের সাদা টুপি, মুখে পাকা দাড়ি,  পরনে বাদামি রঙের পাঞ্জাবি, তাতে শতেক তালি। সবজে রঙের লুঙ্গিতেও জোরাতালি বোঝা যায়। আয়াত আলীর সামনে একটি রং ওঠা ছেঁড়া গামছা বিছানো। সারিন্দার সুর শুনে গাঁ-গঞ্জের জনমানুষ খুশি মনে টাকা-আধুলি যে যা পারে দিয়ে যায়। দিনের শেষে তাই পাথেয়। 
দিন এভাবেই কাটছে বৃদ্ধর। 
আজ সকাল-সকাল পুব পাড়ার সেরাজ মাঝি  এল। নাম সেরাজ মাঝি বটে-তবে লোকটা পেশার ঠিক-ঠিকানা নেই। আয়াত আলীর সামনে উবু হয়ে বসে ধুরন্ধর লোকটা। পরনে সাদা শার্ট, সবুজ লুঙ্গি। মাঝবয়েসী মিশকালো কোল কুঁজো বিয়ে পাগল একটা লোক- চরকির মতো ঘুরে বেড়ায় নরসিংদী সদর, পলাশ, বেলাবো, মনোহরদী, রায়পুরা, শিবপুর, বি বাড়িয়া, নারায়ণগঞ্জ, গাজীপুর । সেরাজ মাঝির পেশা কেউ জানে না। তবে পয়সা ঠিকই ঝনঝন করে বাজে লোকটার পকেটে, আর বছর বছর বউ পালটাতে ওস্তাদ লোকটা। সেরাজ মাঝি বলে,  আছো কেমুন আয়াতালি? অনেকদিন হইল এই হাটে আসা হয় না। বলে চারিদিকে তাকায়।  
আল্লা রাখছে। 
ভালো। ভালো। তা পরানের সুরখান বাজাও গো আয়াতালি। সেরাজ মাঝি বলে। 
পরানের সুর মানে: ‘বনমালী তুমি পরজনমে হইও রাধা’ গানটার সুর। সুরটা সেরাজ মাঝির প্রিয়। আয়াত আলী ধনুকের মতো বাঁকা  ছড়টা তুলে পটরির ওপর বাঁ হাতের আঙুল দিয়ে তার টিপে ডান হাতে ছড় টানতে শুরু করে । চৈত্র সকালের ডুলির মার হাটের জোলো বাতাসে সারিন্দার ‘বনমালির’  সুর ভাসে। পথচলতি লোকজন থমকে যায়, তাকায়।  এখন কারও সময় নেই বসার, লোকজনের ভিড় হয় দুপুরের পরে। এখন কেবল সেরাজ মাঝির মতো ‘অন্যরকম’ লোকের একক আসর।
 সেরাজ মাঝি চোখ বুজে আছে। বিড়ি ধরিয়েছে একটা।   তিন তারের ওপর অভিজ্ঞ আঙুল চলে আয়াত আলীর। তার ওপর এবং তার সারিন্দার ওপর সকালবেলার সোনালি রঙের রোদ এসে পড়েছে। আয়াত আলীর দুই ফুটি দীর্ঘ সারিন্দা যন্ত্রটি দেখতে সুন্দর। মাথার দিকে বক পাখির মাথা খোদাই করা। তার পাশে কাঠের তৈরি তিনটি কান। ওই কান মুচড়ে সুর ঠিক করতে হয়।  নিচের দিকে কাঠ খোদাই করে ধ্বনিকুম্ভ তৈরি করা হয়েছে। ওই ধ্বনিকুম্ভ থেকে একদিন অশ্রুত সুর বেরুবে, সেই  অশ্রুত সুর শুনে জীবন ধন্য হবে। এই আশায় আজও সারিন্দা বাজিয়ে যায় বৃদ্ধ আয়াত আলী । 
একটা ট্রাক ধূলো উড়িয়ে আমিরগঞ্জ রেলস্টেশনের দিকে চলে যায়। বাতাসে ডিজেলের গন্ধ ছড়ায়। ধূলো এসে আয়াত আলীর ওপর আর তার সারিন্দার ওপর পড়ে। পলকে সন্ধ্যাবেলার মেঘনায় ডুবস্নানের কথা ভাবে আয়াত আলী। 
বনমালির বাজনা শেষ হলে সেরাজ মাঝি বিড়ি বাড়িয়ে  দিয়ে বলে, লও,  টানো।
সারিন্দা এক পাশে রেখে আয়াত আলী ঝুঁকে  বিড়ি নেয়। 
একমুখ ধোঁয়া ছেড়ে সেরাজ মাঝি অদ্ভুত এক কথা বলে। বলে, তুমার গুলমোহররে গেল সপ্তায় দেখছি ।
আয়াত আলী চমকে ওঠে। কও কি! কই দেখলা?
মনোহরদী। 
আয়াত আলী চুপ করে যায়। 
সেরাজ মাঝি নিজে থেকে বলে, বাসস্ট্যান্ডে দেখছি। বুরখা পইরা ছিল, তয় চিনতে পারছি। সাদেক মাষ্টারের পোলা হুমায়ূনরেও দেখলাম বইলা মনে হয়। 
আয়াত আলী দীর্ঘ নিঃশ্বাস ফেলে। ঘাড় ফিরিয়ে নদীর দিকে তাকায়। ঘাটে নৌকার ভিড়, লঞ্চের ভিড়। নৌকায়- নৌকায় শশা আর করলার স্তূপ । একটি লঞ্চে লাল রঙে লেখা: ‘রায়পুরা’। কিশোর বয়েসে রায়পুরা লঞ্চের সারেং-এর সহকারী ছিল। সেসব কথা মনে পড়ে।  মেঘনার পানি চিকচিক করছে।  গুলমোহরের কথাও মনে পড়ে। গুলমোহর কি মনোহরদী থাকে? সাদেক মাষ্টারের পোলা হুমায়ূনরে বিয়া করছে?
সেরাজ মাঝি আন্তরিক কন্ঠে বলে, কইলে কও খোঁজখপর লই। কও তো সাদেক মাষ্টারের পোলা হুমায়ূনরেও সাইজ কইরা দিতে পারি।
আয়াত আলী চুপ করে থাকে। 
সেরাজ মাঝির পকেটে বীনের সুর বাজতে শোনা যায়। পকেট থেকে তড়িঘড়ি করে মোবাইল বের করে কানে ঠেকায়। তারপর ‘আইতেছি উস্তাদ’ বলে বিড়ি ছুঁড়ে ফেলে তাড়াতাড়ি উঠে চলে যায়।
তারপর দিনটা এত বছর যেভাবে কেটেছে সেভাবেই কেটে গেল।  
সন্ধ্যার আগে আগে গামছা গুটিয়ে নিয়ে উঠে পড়ে। বাড়ির দিকে যেতে থাকে। বাড়ি মানে আমিরগঞ্জ রেলস্টেশনের উলটো দিকে পরিত্যক্ত সরকারি  পাট গুদামের গা ঘেঁষে নৌকার ছৈয়ের মতো দেখতে বেড়ার ওপর আশমানী রংয়ের প্লাষ্টিকের ঘের দেওয়া ঘুপচি ঘর । সেই ঘরে সারিন্দা আর গামছা রেখে সরকারি গুদামের পাশ দিয়ে হেঁটে গেলে খালপাড়-সে খালপাড় ধরে নদীর ঘাটে যাওয়া যায়। পথের দু’পাশে ইটের ভাটা, বেশ্যাদের খাপড়ার ঘর, বাতাসে শুঁটকি মাছের গন্ধ,  রোঁয়া ওঠা কুকুদের চিৎকার, কাকেদের চিৎকার, শিশুদের কান্না, ঘাটে বেদে নৌকার সারি  । তবে আকাশে শেষবেলার রঙের পরিবর্তন আয়াত আলীর মনকে প্রশান্তি দেয় ...  
পবিত্র মেঘনার জলে আয়াত আলী অর্ধনগ্ন হয়ে ডুবস্নান করে। 
সন্ধ্যালগ্নে ডুবস্নান গুরুর নির্দেশ। ডুবস্নানের সময় সারিন্দার ধ্বনিকুম্ভের কথা একাগ্রমনে স্মরণ করতে হয়। একদিন ওই ধ্বনিকুম্ভ থেকেই নির্গত হবে  অশ্রুত নাদ, তখন সেই মুহূর্তেই  জীবন সার্থক হবে। ধ্বনিকুম্ভ থেকে উত্থিত   অশ্রুত নাদ শোনার জন্যই জীবনের এতসব যাতনা সহ্য করা। 
ডুবস্নান শেষে খাল পাড় ঘেঁষে আবছা আঁধারে ঘুপচি ঘরের দিকে ফিরে যেতে থাকে। তখন নদীর দিক থেকে তুমুল বাতাস এসে বৃদ্ধ সাধককে ঠেলে ফেলে দিতে চায়। বৃদ্ধ মুচকি হাসে।   বেশ্যাদের ঘর থেকে রেডিয়োতে ভেসে আসে মন কেমন করা গান ...
 সন্ধ্যার ছায়া নামে ঝিরিঝিরি হাওয়া
ভালো লাগে জীবনের এই গান গাওয়া ... 
 অন্ধকার ঘুপচি ঘরটা খাঁ খাঁ করে। করারই কথা। তিনকূলে তার যে কেউ নেই। সেই কবে জন্ম হয়েছিল মেঘনা পাড়ের মাঝিপাড়ায়।  কী অসুখে মা ছোটবেলায় মারা যায়। বাবা মোজাম মাঝি-কারণে-অকারণে ক্ষেপে যেত;   ঘরে সৎ মা ছিল, তার নানান উপদ্রপ ছিল। অতিষ্ট হয়ে বারো বছর বয়েসেই ঘর ছাড়ে, রায়পুরের এক লঞ্চে  মজু সারেং এর ফুটফরমাস খাটতে থাকে। জীবনের বেশ ক’টা বছর কাটল  মেঘনার এ-ঘাট সে-ঘাট করে  । লঞ্চে  মন বসেনি। মন সারাক্ষণ পালাই-পালাই করত। মজু সারেং লোকটা বদ, অস্বাভাবিক তার যৌনজীবন ; ফুটফুটে বালকদের কেবিনে টেনে নিয়ে যেত। কিশোর বয়েস থেকে আয়াতও অনেক অসহ্য যন্ত্রণা সহ্য করেছে। দুনিয়ায় ভাতের কষ্ট বলে মজু সারেং এর সঙ্গ ছাড়তে পারেনি। 
তরুণ বয়েসে মেঘনার ঘাটে বৃদ্ধ সাধু নিত্যচরণের সঙ্গে দেখা। বৃদ্ধের পরনে ময়লা লুঙ্গি-ফতুয়া, মাথায় জটাধরা চুল, কপালে তিলক, হাতে সারিন্দা। সাধু নিত্যচরণের বাড়ি গোপালগঞ্জ- হরিচাঁদ মতুয়ার শিষ্য।  সাধু নিত্যচরণ বলল,  লঞ্চে লঞ্চে জীবন ক্ষয় করা তুমার কাজ নয় চাঁদ।
তরুণ আয়াত চমকে ওঠে। তয়। বলে।
তখন সাধু নিত্যচরণ বলেছিল আশ্চর্য সব কথা। খুলে বলেছিল ধ্বনিকুম্ভর তত্ত্ব রহস্য। জগতে কত রকম অশ্র“ত-অলীক সুর যে ভেসে বেড়ায়।  জগতে সুরের তরঙ্গ ধরাই মানুষের প্রকৃত কাজ। তবে সেই সুর ধরার নির্দিষ্ট আধার আছে। যেমন সারিন্দা-সেতার।  দীর্ঘকাল সারিন্দা বাজালে একদিন এর ধ্বনিকুম্ভ থেকে  অশ্র“ত স্বর নির্গত হবে। অতএব লঞ্চের চাকরি ছেড়ে দাও চাঁদ। সারিন্দা বাজাও। সেই নিত্যচরণ সাধুই তাঁর সারিন্দাটি আয়াত আলীকে দিয়ে যায়। সাধুর বয়েস হয়েছে, এবার কোথাও গিয়ে চোখ বুজবেন। সাধু নিত্যচরণের কথা আয়াত আলী বিশ্বাস করেছিল।  সারিন্দা বাজানোর কলাকৌশল  সাধু নিত্যচরণই তাকে শিখিয়ে দিয়েছিল। তারপর সে সারিন্দা নিয়ে মেঘনা পাড়ের বটগাছের তলায় বসে যায়। পাকিস্তান আমলের শেষের দিকের কথা। যুদ্ধের বছরও সে এই বটতলায় বসে ছিল। একবার দূর থেকে সৈন্যরা গুলি চালিয়েছিল; সে অলৌকিকভাবে বেঁচে যায় ... বটের গুঁড়িতে খুঁজলে সে বুলেটের দাগ এখনও পাওয়া যাবে  ... বয়স তার ষাট বছর কবে পেরিয়েছে -নরসিংন্দি জেলার বাইরে  কখনও যাওয়া হয়নি।  আমিরগঞ্জ রেলস্টেশন, হাজীপুর আর নরসিংদী সদরই তার দুনিয়া।  
কাছেই  মসজিদ। এশার আজান হলে বেরিয়ে পড়ে। নামাজ শেষে মসজিদের উলটো ধারে হাজী আবদুল হালিম-এর  ভাতের হোটেলে ঢুকে ।  আয়াত আলীর রোজকার মেনু ... শাক আর মাছের ঝোল। কোনও কোনও দিন ডাল থাকে, কোনও কোনও দিন থাকে না। যা  বিল হয় মাস শেষে মিটায়। আয়াত আলীকে ভাতের দোকানের প্রোপাইটার হাজী আবদুল হালিম বিশেষ ভক্তিশ্রদ্ধা করে। কাজেই ডিসকাউন্টও থাকে। 
... তারপর আয়াত আলী আবার শূন্য খুপরিতে ফিরে আসে। 
খুপরি ঘর শূন্য। কেননা, ঘর বাঁধা হয়নি। একবার সেরকম অবস্থা তৈরি হয়েছিল। পুবপাড়ার সেরাজ মাঝির খালাতো বোন  মনিরা বিয়ের জন্য তাগিদ দিয়েছিল।  তখন দেশ সদ্য স্বাধীন হয়েছে। মনিরাকে ফিরিয়ে দিতে হয়েছে।  শরীরে মজু সারেং এর অদৃশ্য উপস্থিতি টের পেত। কামভাব হলে কোমড়ের নিচে চিনচিন ব্যাথা করত।  তবে এসব নোংরা কথা। সারিন্দায় আয়াত আলীর হাত ভালো। 
মনিরা আজও বেঁচেবর্তে আছে। মনোহরদীতে ভরন্ত সংসার ...
অন্ধকার ঘুপচিতে গরম আর দুর্গন্ধ। চাটাইয়ের ওপর শুয়ে বিড়ি ধরায়। অন্ধকারে লাল ফুটকি।  সেরাজ মাঝির কথা মনে পড়ল ... তুমার গুলমোহররে দেখছি বয়াতি। আয়াত আলী দীর্ঘশ্বাস ফেলে। না, গুলমোহর তার নিজের কেউ না। অন্ধ মেয়েটা আলতা বানুর কাছেই ছিল; মধ্যবয়েসী বেশ্যা আলতা বানু আমিরগঞ্জ রেলস্টেশনের  আশেপাশে শরীর বেচত। মাঝে-মাঝে   এসে সারিন্দার বাজনা শুনত। বছর পাঁচেক আগে আয়াত আলীকে তেরো বছরের বালিকা গুলমোহরের দায়িত্ব   দিয়ে  আলতা বানু গায়েব হয়ে যায়।  বছর পাঁচেক একত্রে ছিল এই ঘুপচি ঘরে। আয়াত আলী সন্ধ্যেবেলায় ফেরার পথে বাজার করত, তারপর রাঁধতে বসত। দুজনের মধ্যে কথা হত কম।  সেই গুলমোহর বছর খানেক আগে হারিয়ে যায়। মেয়েটি  কেনই-বা এল? কেনই-বা হারিয়ে গেল? এসব নিয়ে বেশিক্ষণ ভাবে না। গুলমোহর অন্ধ হলেও  রুপবতী ছিল । সাদেক মাষ্টারের ছেলে হুমায়ূন ঘুরঘুর করত। হুমায়ূন  সরকারি ঠিকাদার। সেই গুলমোহরকে ফসলালো কিনা বলা যায় না। 
এসব ভাবতে ভাবতে আয়াত আলী ঘুমিয়ে পড়ে। 
মাঝরাতে ঘুম ভেঙে যায় তার। 
মাঝে মাঝে ঘুমহীন রাতে নদীর পাড়ে গিয়ে দাঁড়ায়।
আজও পায়ে পায়ে সেদিকেই গেল।
শৈশবে এ রকম রাত গভীরে নদীর পাড়ে দাঁড়াত। নদীর পাড়েই তো তার জন্ম, মাঝিপাড়ায়। জোছনা ছাওয়া নদীর পাড়ে উথাল-পাথাল হাওয়া । শীর্ণ বৃদ্ধকে ঠেলে ফেলে দিতে চায়। নদীর পানিতে চাঁদের আলো পড়ে চিক চিক করে। সে চিকচিকে পানির দিকে তাকিয়ে থাকতে-থাকতে আল্লা না, রসুল না; খালি মায়ের মুখ মনে পড়ে।  মাঝে-মাঝে মনে হয় একদিন মেঘনার পানি থেকে ভেসে উঠবে রুপালি রঙের এক বিশাল নাও। সে নাওয়ের  ছৈয়ের ওপরে দাঁড়িয়ে থাকবে কতকাল আগে হারিয়ে যাওয়া মা।  
শেষরাত পর্যন্ত নদীর পাড়ে দাঁড়িয়ে থেকে  ঘরে ফিরে আসে।  
ধীরেসুস্থে পাঞ্জাবি খোলে। অন্ধকার ঘুপচিতে গরম আর দুর্গন্ধ। চাটাইয়ের ওপর ওপর বসে বিড়ি ধরায়। চাটাইয়ের এক কোণে সারিন্দা নামে একটি বাদ্যযন্ত্র নিথর পড়ে আছে। 
সেটির ধ্বনিকুম্ভের ওপর হাত বোলায় নিঃসঙ্গ বৃদ্ধ সাধক।  
যদি বেজে ওঠে অশ্রুত সুর ... 
 উৎসর্গ: কবি শিরীষ ...


                    সর্বশেষ এডিট : ১৫ ই এপ্রিল, ২০১০  সন্ধ্যা  ৭:২৭                

