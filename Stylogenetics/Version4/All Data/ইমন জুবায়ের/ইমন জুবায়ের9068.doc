আজকের বই_ মির্জা গোলাম আহমেদ রচিত Jesus in India_




 
                        মির্জা গোলাম আহমেদ
 খ্রিস্টানদের বিশ্বাস এই রকম: যিশু খ্রিস্ট ক্রশবিদ্ধ হয়ে মৃত্যুবরণ করেছেন। তিনি স্বর্গে আছেন; সময় হলে পৃথিবীতে আবার ফিরে আসবেন। এই বিশ্বাসকে বলা হয় "যিশুর দ্বিতীয়বার পৃথিবীতে আগমন" বা second coming,- যা ব্লগার রাঙা মীয়ার প্রিয় বিষয়।
বলে রাখা ভালো যে:মুসলিমদের বিশ্বাস ঠিক এইরকম নয়। তাহলে? মুসলিমদের বিশ্বাস-  যিশু খ্রিস্ট ক্রশবিদ্ধ হননি,বরং আল্লাহ্ তাঁকে সশরীরে বেহেস্তে তুলে নিয়েছেন। শেষ জামানায়,যে তিনি ফিরে আসবেন-সে ব্যাপারে অবশ্য মুসলিমদের মধ্যে দ্বিমত অবশ্য নেই।  অবশ্য তখন যিশুর পাশে থাকবেন ইমাম মাহদি। সে সব কথায় পরে আসছি।
যিশুসংক্রান্ত মুসলিমদের বিশ্বাসের উৎস কোরানের দুটি আয়াত। সূরা নিসা-র ১৫৭ সংখ্যক আয়াতটি এরকম: “আর ‘আমরা আল্লাহ্র রসূল মরিয়ম-পুত্র ঈসা মসীহ্ কে হত্যা করেছি’ তাদের এ উক্তির জন্য। তারা তাকে হত্যা করেনি ও ক্রশবিদ্ধও করেনি, কিন্তু তাদের এরুপ মনে হয়েছিল। যারা তার সম্বন্ধে মতভেদ করেছিল, তারা নিশ্চয়ই এ সম্বন্ধে সংশয়যুক্ত ছিল,  এবং এ সম্পর্কে অনুমানের অনুসরণ ছাড়া তাদের কোন জ্ঞানই ছিল না।” (অনুবাদ: মাওলানা মোবারক করীম জওহর।) ওই একই সূরার ১৫৮ সংখ্যক আয়াতে বলা হয়েছে,“বরং আল্লাহ্ তাকে তাঁর নিকটে তুলে নিয়েছেন, এবং আল্লাহ পরাক্রমশালী, প্রজ্ঞাময়।” (অনুবাদ: ঐ) সূরা নিসার ১৫৮ সংখ্যক আয়াতের মূল আরবিতে “রাফা” শব্দটি রয়েছে। রাফা অর্থ:lift up বা ওপরে তোলা কিংবা উর্ধগতি দান করা। কাজেই মুসলিমদের বিশ্বাস-আল্লাহ্ তাকে তাঁর নিকটে তুলে নিয়েছেন।
আহমেদীয়া মুসলিম জামাত তৃতীয় এক চিত্তাকর্ষক মত উপস্থাপন করে। চিত্তাকর্ষক কারণ-আহমেদীয়া মুসলিম জামাত বিশ্বাস করে  যে- যিশু ক্রশবিদ্ধ হয়ে মারা যাননি। তা হলে? যিশু জীবিত অবস্থায় ভারতে এসেছিলেন। ভারতের কোথায়? শ্রীনগরে। সেখানেই ১২০ বছর বয়েসে শ্রীনগরেই মারা যান।
এই অভিনব দাবী আহমেদীয়া মুসলিম জামাতের পথিকৃৎ মির্জা গোলাম আহমেদ-এর। অবিভক্ত ভারতের পাঞ্জাব প্রদেশের কাদেয়ান জেলায় মির্জা গোলাম আহমেদের জন্ম ১৮৩৫ খ্রিস্টাব্দের ১৩ ফেব্রুয়ারি । পরিনত বয়েসে নবুয়াত প্রাপ্তির দাবি করেন তিনি।  এ দাবি তৎকালীন মুসলিম সমাজে প্রচন্ড ধিক্কার উঠল। কেননা, ইসলামের নবীই সর্বশেষ নবী খাতেমুন নাবিঈন বা seal of the prophet । মির্জা গোলাম আহমেদের বক্তব্য হল: ইসলামের নবী সর্বশ্রেষ্ট নবী বা best of the prophet -সর্বশেষ নবী বা seal of the prophet নয়। 
নবুয়াত প্রাপ্তি ছাড়াও নিজেকে মুজাদ্দিদ অর্থাৎ স্বর্গীয় সংস্কারক দাবি করেছিলেন মির্জা গোলাম আহমেদ; অধিকন্তু নিজেকে দাবি করেছিলেন ইমান মাহদি হিসেবে। 
তৎকালীন মুসলিম সমাজে তাঁর এই দাবি প্রচন্ড বিস্ময়ে সৃষ্টি করেছিল। কেননা, কোরানে উল্লেখ না থাকলেও  মুসলিমরা বিশ্বাস করে শেষ জামানায়; অর্থাৎ, কেয়ামতের আগে আগে মাহদি পৃথিবীতে অবস্থান করবেন। তিনি পৃথিবীর  যাবতীয় পাপ, অন্যায় অত্যাচার দূর করবেন, দজ্জাল-বধ করবেন। এবং, সেই মহৎ কাজে মাহদির পাশে থাকবেন ইসা নবী বা যিশু খ্রিস্ট। এবং এভাবেই  মুসলিমরা "যিশুর দ্বিতীয়বার পৃথিবীতে  আগমন" বা second coming এর বিষয়টি স্বীকার করে নিয়েছে। 
মির্জা গোলাম আহমেদ নিজেকে মাহদি দাবী করায় সঙ্গত কারণেই মুসলিম সমাজ থেকে অনিবার্য  প্রশ্ন উঠল -আপনি মাহদি হলে ইসা নবী কোথায়?
তখনই যিশুর জীবনের শেষ অধ্যায় সর্ম্পকে চিত্তাকর্ষক তৃতীয় মত উপস্থাপন করেন মির্জা গোলাম আহমেদ।  তিনি বললেন, যিনি এই পৃথিবীতেই মারা গেছেন তিনি দ্বিতীয়বার কীভাবে আকাশ থেকে নামবেন? 
মির্জা গোলাম আহমেদ সেসব যুক্তিতর্ক উপস্থাপন করেছেন- তা নিয়েই আজকের এই চিত্তাকর্ষক বই।
 Click This Link    

                    সর্বশেষ এডিট : ২৭ শে সেপ্টেম্বর, ২০০৯  সকাল ৯:১৯                

