গল্প_ পাখি ___





                        গয়রাগাছা গ্রামের জহির লোকটা পাগলা আছে। পাগলা বলেই কাজকাম নাই তার। সারাদিন এক গ্রাম থেকে অন্য গ্রামে ঘুরে বেড়ায়;তার পরিবারের অবস্থা ভালো, খাওয়া পরার চিন্তা নাই তার। 
কখনও গ্রামের দক্ষিণে কালির জলার ধারে বসে থাকে জহির। 
গাছপালা ঘেরা অনতিবৃহৎ কালির জলায় খুব  পাখি আসে । শীতকালে। তখন পাখিদের কলকল কলকল শব্দে কালির জলার পাড় মূখর হয়ে ওঠে। বাতাসে নোনা গন্ধ ছড়ায় ...
অতিথি পাখিদের প্রতি কী এক টান অনুভব করে জহির। সেই টানেই শীতকালে জলার দক্ষিণ ধারে ছনের ঘর  তুলে থাকে সে। অতিথি পাখি মারতে দেয় না কাউকে। এক বার টাঙ্গাইল  সদর থেকে জিপ নিয়ে একটি অভিজাত পরিবার এসেছিল কালির জলায় পাখি শিকার করতে। তো, সেই সৌখিন শিকারীরা নেমেছিল কালির জলার উত্তর পার্শ্বে ... জহিরের ডান হাত করমালির মুখে সে সংবাদ পেয়ে বাঁশ নিয়ে দৌড়ানি দিছিল জহির । 
পিছন পিছন করমালি।  
জহিরের সতর্ক পাহারার কারণে কালির জলায় এসে  শীতকালে পাখি মারতে সাহস পায় না কেউ।  
শীতকালে অজস্র পাখি কলকল করে কালির জলায়। বাতাসে নোনা ঘ্রান ছড়ায় তখন ...
 ২
 একবার ভীষন জ্বরে পড়ল জহির। 
বাঁচল না সে। 
জলার দক্ষিণ ধারে ছনের ঘরের মধ্যে মরে পড়েছিল সে।
তখন শীত প্রায় শেষ ...
 ৩
 গয়রাগাছা  গ্রামের ছেলে তুহিন।  মেডিকেল কলেজে পড়ে শহরে।  ফিফথ ইয়ার।  উঠতি ডাক্তারই বলা যায় তাকে।  
গ্রামে ফিরে করমালির মুখে জহিরের মৃত্যু সংবাদ শুনে সে ভারি বিমর্ষ বোধ করে । পাগল লোকটাকে ভালই লাগত তার। ছেলেবেলা থেকেই দেখে আসছে। ভীষন পাখি ঘাঁটত লোকটা -কালির জলার ধারে মরে পড়ে ছিল ... অ্যাভিয়ান ইনফুয়েঞ্জা না তো ... আপন মনে বলল তুহিন। 
করমালি সামনেই বসে ছিল। কথাটা তার কানে পৌঁছল ঠিকই। কী কইলেন মিঞাভাই? 
সহজ করে বলার চেষ্টা করে তুহিন: ...বার্ড ফ্লু, সম্ভবত ...
 

                    সর্বশেষ এডিট : ৩০ শে সেপ্টেম্বর, ২০০৯  সকাল ১০:২৮                

