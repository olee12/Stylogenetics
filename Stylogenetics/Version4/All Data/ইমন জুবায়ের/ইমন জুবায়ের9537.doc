পুরনো ঢাকার পোগোজ স্কুল_ একজন অবাঙালি আর্মেনিয়র ভালোবাসা।




 
                        পোগোজ স্কুল। ১৮৪৮ খ্রিস্টাব্দে প্রতিষ্ঠিত বাংলাদেশের প্রথম প্রাইভেট স্কুল। প্রতিষ্ঠাতা আর্মেনিয় ব্যবসায়ী জে জি নিকোলাস পোগেজ। নিকোলাস পোগেজ অবশ্য নিকি পোগোজ নামেই ঢাকাবাসীর কাছে পরিচিত ছিলেন।  নিকি পোগোজ প্রতিষ্ঠিত পোগোজ স্কুলটি ব্রিটিশ বাংলায় শিক্ষা বিস্তারের ক্ষেত্রে  বিশেষ অবদান রেখেছিল ।
 এর আগে আমি অন্য একটা লেখায় দেখিয়েছি যে  অষ্টাদশ-উনিশ শতকের ঢাকার আর্থ-সামাজিক উন্নয়নের পিছনে  আর্মেনিয়দের অবদান ছিল অসামান্য   । এমন কী ঢাকার অভিজাত নবাবদের আর্থিক পতিপত্তির কারণও আর্মেনিয়দের সঙ্গে বানিজ্যিক সম্পর্ক। আর্মেনিয় সম্প্রদায়ের অনেকেই ধনাঢ্য ব্যাক্তি ছিলেন।  বঙ্গভবনের জমি, শাহবাগের কিছু অংশের মালিক ছিলেন ঢাকার আর্মেনিয় জমিদারগন। ঢাকার উন্নয়নের জন্য বিশেষ করে আর্মেনিয় আগাসি, মাইকেল, স্তেফান, জোয়াকিম, আরাতুন, কোজা, মানুক ও পগোজ পরিবারের ভূমিকা ছিল উল্লেখ করার মত। বঙ্গভবনের ভিতরে আজও মানুক হাউজ রয়েছে- যা আদি আর্মেনিয় মালিকের নাম স্মরণ করিয়ে দেয়। বুড়িগঙ্গার তীরে বাকল্যান্ড বাঁধটির নির্মানের সময় ঢাকার আর্মেনিয় সম্প্রদায়  অর্থ সাহায্য করেছিল।
যা হোক। পোগোজ স্কুলের প্রতিষ্ঠাতা নিকোলাস পোগোজ ছিলেন আর্মেনিয় সম্প্রদায়ের অন্যতম নেতা। বিশাল জমিদারী ছিল পোগোজের, ব্যবসাও করতেন তিনি।  ঢাকার প্রথম ব্যাঙ্কের নাম: ঢাকা ব্যাঙ্ক। সেই ব্যাঙ্কের একজন প্রধান অংশীদার ছিলেন নিকি পোগোজ। শুধু তাই নয়-ঢাকা মিউনিসিপালিটির ৯ জন কমিশনারের একজন ছিলেন তিনি। তাঁর কার্যকাল: ১৮৭৪-১৮৭৫।
সবচে বড় কথা-বাংলার জনগনের জন্য  তাঁর  ভালোবাসা ছিল অটুট।
১৮৪৮ খ্রিস্টাব্দে পোগোজ প্রতিষ্ঠিত স্কুলটি ছিল তাঁরই বাড়ির নিচতলায়। বাড়িটি ঢাকার
আর্মানিটোলায় কোথাও ছিল সম্ভবত। পোগোজ স্কুলের নাম দিয়েছিলেন “পোগোজ অ্যাংলো ভার্নাকুলার স্কুল।” সেখান থেকে ১৮৫৫ সালে স্কুলটি সরিয়ে নেওয়া হয় আর্মানিটোলার জে.পি পানিওতির মালিকানাধীন ভাড়া বাড়িতে । এবং আরও পাঁচবছর পর সদরঘাটের শাবিস্থান সিনেমা হলের পাশে একটি দোতলা বাড়িতে স্কুলটি স্থানাস্তরিত হয়। তারপর স্কুলটি আবার  চিত্তরঞ্জন অ্যাভিনিউতে সরিয়ে নেওয়া হয়। পোগোজ স্কুলের প্রথম হেড মাষ্টার ছিলেন পোগেজ নিজেই। পড়াশোনা ভালোবাসতেন।  অনেকগুলি ভাষা জানতেন পোগোজ।  ১৮৬৭ সালে পোগোজ স্কুলের ছাত্রসংখ্যা ছিল ৫০০।  স্কুলটি সে সময় বাংলার সবচে বড় স্কুলের অভিধা পেয়েছিল। কাজেই স্কুলটির পিছনে নিকি পোগোজের শ্রম ও ভালোবাসার কথা সহজেই অনুমান করা যায়।
১৮৭৮ সাল। নিকোলাস পোগেজ কী কারণে লন্ডন চলে গেলেন। তারপর  স্কুলটির মালিকানা পেলেন তৎকালীন ঢাকার বিশিষ্ট ব্যাঙ্কার ও জমিদার মোহিনিমোহন দাস । উদার মানুষ বলেই স্কুলটির সঙ্গে নিজের নাম যুক্ত করেননি মোহিনিমোহন।
কাজেই, বেঁচে রইলেন নিকোলাস পোগোজ। 
ছেলেবেলায়  ঐ ঐতিহাসিক স্কুলটিতে  যারা পড়েছেন তাদের মধ্যে আমাদের প্রিয়তম কবি  শামসুর রাহমান অন্যতম। দারুণ নাম ছড়িয়েছিল ঢাকার নিকি পোগোজের স্কুলের।  যে কারণে স্বামী বিবেকানন্দ, মাইকেল মধূসুধন দত্তর মতন মানুষ স্কুলটি দেখতে এসেছিলেন। 
আগেকার সেই গৌরব অনেকটা অস্তমিত হয়ে এলেও আজও পোগোজ  স্কুলটি পুরনো ঢাকায় টিকে আছে একজন অবাঙালি আর্মেনিয়র ভালোবাসার চিহ্ন হয়ে ।
 তথ্যসূত্র: বাংলাপিডিয়া।


                    সর্বশেষ এডিট : ২৮ শে সেপ্টেম্বর, ২০০৯  দুপুর ১:১২                

