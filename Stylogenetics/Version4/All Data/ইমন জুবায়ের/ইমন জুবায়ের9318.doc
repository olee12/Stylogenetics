গল্প_ প্রথম সেশান ___





                        মনোরোগ-বিশেষজ্ঞ: (গম্ভীর কন্ঠে) নাম? 
নাজমা: (কাঁপা কাঁপা কন্ঠে) নাজমা সুলতানা তুলি? 
মনোরোগ-বিশেষজ্ঞ: (মুখ না-তুলে, প্যাডে লিখতে লিখতে) বয়স?
নাজমা: আগামী জুলাই মাসে সাতাশ হবে। 
মনোরোগ- বিশেষজ্ঞ:  কী সমস্যা বলুন?
নাজমা: (কাঁপা কাঁপা কন্ঠে) আমি ...আমি  একা থাকলে অদ্ভুত অদ্ভুত সব  জিনিস দেখি।
মনোরোগ-বিশেষজ্ঞ: কী জিনিস দেখেন?
নাজমা: (ফিসফিস করে) এই ... এই   বাচ্চা হাতি ...সাদা রঙের ঘোড়া ...
মনোরোগ-বিশেষজ্ঞ: কোথায় দেখেন? স্বপ্নে?
নাজমা: না, না, স্বপ্নে না। বললাম না একা থাকলে দেখি...  ঘরের ভিতরেই দেখি। বেডরুমে ...ড্রইংরুমে ... 
মনোরোগ-বিশেষজ্ঞ: ঠিক কোন্ সময়টায় দেখেন?
নাজমা: ঠিক নাই, এই সকালের দিকে ...কখনও কখনও দুপুরের দিকে। কালকে বিকালের দিকে ঘরে একটা কালো রঙের ঘোড়ার বাচ্চা দেখলাম  ...আমার স্বামী ঘরে থাকলে দেখি না ...
মনোরোগ-বিশেষজ্ঞ: কত দিন হয়েছে?
নাজমা: কি!
মনোরোগ-বিশেষজ্ঞ: বিয়ের?
নাজমা: আট মাস।
মনোরোগ-বিশেষজ্ঞ: বাড়িতে আর কে থাকে?
নাজমা: আমার সংসারটা ছোট। আমি আর আমার হাজব্যান্ড -আর কাজের একটা মেয়ে ...
মনোরোগ-বিশেষজ্ঞ: কতদিন ধরে দেখছেন এসব?
নাজমা: মাস খানেক।
মনোরোগ-বিশেষজ্ঞ: হু, রাতে ঘুমের সমস্যা হয়?
নাজমা: হ্যাঁ। মাস খানেক হল ঘুম পাতলা হয়ে গেছে। একবার ঘুম ভাঙ্গলে ঘুম আর আসতে চায় না। আগে আমার ঘুমের সমস্যা ছিল না।  
মনোরোগ-বিশেষজ্ঞ: ইদানিং আপনি কি কোনও ব্যাপারে আপসেট? 
নাজমা: হ্যাঁ, মানে ...মানে
মনোরোগ-বিশেষজ্ঞ: বলুন ...
নাজমা: না ... আমার স্বামী ...
মনোরোগ-বিশেষজ্ঞ: বলুন ... 
নাজমা: আমার স্বামী ... আমার স্বামী ... আমাকে নিয়ে হ্যাপি না ...
মনোরোগ-বিশেষজ্ঞ: এ কথা কেন মনে হলো আপনার ? 
নাজমা: বিয়ের পরপর ওর ...মানে ... আমার প্রতি ওর যতটা আগ্রহ ছিল এখন...এখন আর ততটা ...মানে ...
মনোরোগ-বিশেষজ্ঞ: ওহ্। সে তো হতেই পারে। পারে না? এক সময় ঘোর সকলেরই কাটে ... 
নাজমা: না, মানে ...ও 
মনোরোগ-বিশেষজ্ঞ: হ্যাঁ, বলুন ...
নাজমা: না, আমি বলতে পারব না ...
মনোরোগ-বিশেষজ্ঞ: বলুন ... দেখুন আমি একজন চিকিৎসক ...চিকিৎসকের কাছে কোনও কথা লুকাতে নেই। আপনার মেন্টাল পেইন সাবসাইড  করতে আমার সব শোনা দরকার।  
নাজমা: না। প্লিজ ... আমি বলতে পারব না ...আমার কেমন যেন লাগে ... 
মনোরোগ-বিশেষজ্ঞ: আপনার স্বামীর কি অন্য কোথাও -
নাজমা: হ্যাঁ, 
মনোরোগ-বিশেষজ্ঞ: কী ভাবে সিওর হলেন? 
নাজমা: ও ...ও ... ঘরে ...
মনোরোগ-বিশেষজ্ঞ: আই সি। তার পর থেকেই ঘরে পশুপাখি দেখছেন?
নাজমা: হ্যাঁ। তবে পাখি কখনও দেখিনি।
মনোরোগ-বিশেষজ্ঞ: ও। তো, আপনি যখন হাতি ঘোড়া ... মানে ... ঐসব দেখেন তখন কাজের মেয়েটা কই থাকে?
নাজমা: রান্নাঘরে থাকে হয়তো...কি ছাদে কাপড় তুলতে যায় ...বাজার ওই করে ... ওকেও আমি মাঝেমাঝে দেখি না ।
মনোরোগ-বিশেষজ্ঞ: (প্যাডটা তুলে নিয়ে) ঠিক আছে। আমি কিছু ঔষুধ লিখে দিচ্ছি, মনে করে নিয়মিত খাবেন।
নাজমা: ঠিক আছে। 
মনোরোগ-বিশেষজ্ঞ: আমার এখানে আবার এক সপ্তাহ পরে আসবেন। আমরা নেকস্ট সেশান-এ বসব। 
নাজমা: আসব।
মনোরোগ-বিশেষজ্ঞ: আগামী মঙ্গলবার বিকেল ঠিক সাড়ে পাঁচটায় চলে আসবেন।  মনে থাকবে তো?
নাজমা: হ্যাঁ, মনে থাকবে।  


                    সর্বশেষ এডিট : ৩০ শে সেপ্টেম্বর, ২০০৯  সকাল ১০:৩৫                

