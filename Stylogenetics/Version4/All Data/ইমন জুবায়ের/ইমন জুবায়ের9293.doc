গল্প_ তাবাসসুমের  বিষন্ন  হয়ে ওঠার পটভূমি





এখন বিকেল। সুন্দর একটা হলদে রঙের ফ্রক পরে পুরানা পল্টনের  গলিতে হেঁটে হেঁটে তাবাসসুম ওর মিস এর বাড়ি যাচ্ছে পড়তে। রোববার বিকেলে ও মিস এর বাড়ি যায়। অন্যান্য দিন মিসই তাবাসসুমদের বাড়ি যায়। তাবাসসুমদের বাড়ি থেকে  মিস এর বাড়ি কাছেই, গলি দিয়ে হেঁটে গেলে দশ-পনেরো মিনিটের মতো সময় লাগে। এসব চৈত্রের দিনে আলোকিত গলি সাধারনত মনোরম সব দৃশ্যে ভরে থাকে; বাদামওলার ‘বাদাম’ ‘বাদাম’  বলে মজাদার চাপা চিৎকার কিংবা টুং টুং টুং টুং করে একটানা ঘন্টি বাজানো আইসক্রিমঅলা। সাধারনত বালক-বালিকারা এসব দৃশ্য দারুণ পছন্দ করে। অথচ তাবাসসুমের কিছু ভালো লাগে না। ওর মায়ের কথা মনে পড়ে ...ওর বাবার কথা মনে পড়ে  ...তাবাসসুমের ‘মিস’ ফারহানা এ লেখকের পরিচিত। ব্যস্ততা সত্ত্বেও মাঝে মাঝে পুরানা পল্টনে ফারহানার বাড়ি যাওয়া হয়। সেখানেই এক বিকেলে ফুটফুটে দশ/এগারো বছরের বালিকাকে দেখে লেখক উচ্ছ্বসিত হয়ে ওঠে। ‘কী সুইট!’ ‘হ্যাঁ। সত্যিই সুইট।’ ফারহানা বলে। তারপর লেখক র চা পান করে। ফারহানার দুটি বাচ্চা - ফাইয়াজ ও জান্নাত; ওদের আদর করে, ওদের সঙ্গে কথা বলে। ওরা ‘আঙ্কেল’, ‘আঙ্কেল’ করে। একবার নিচে নেমে গলির কনফেকশনরি থেকে ওদের আইসক্রিম কিনে দিল। ফাইয়াজ ও জান্নাত ‘ললি’ আইসক্রিম পছন্দ করে।  তাবাসসুম তখনও দোতলার ড্রইং রুমে বসেছিল। বইপত্র গোছাচ্ছে। ওকে নিতে লোক এসেছে।  লেখক আদুরে গলায় জিগ্যেস করে -কি নাম তোমার শুনি?তাবাসসুম আজবা। অনেক আস্তে আস্তে বলে মেয়েটি। কেমন বিষন্ন স্বর। মুখটি ফুটফুটে হলেও দারুণ বিষন্ন। রিবন-বাঁধা ঈষৎ সোনালি চুল, পরনে হলুদ ফ্রক। আদর করে আলত করে ছুঁয়ে দিতে ইচ্ছে করে। নাকের ডগায় অল্প ঘাম জমেছে। রুমাল দিয়ে মুছিয়ে দিতে ইচ্ছে করে।অবশ্যি সে সব সাধ পূরণ হয় না। কেননা সন্ধ্যার মুখে পড়া শেষ হলে তাবাসসুম চলে যায়।তখন ফারহানা বলে, ‘আজ কিন্তু খেয়ে যেতে হবে শরীফ ভাই। টাকি মাছের ভর্তা করব রাঙা আলু দিয়ে।’ লেখক ঘড়ি দেখে। একবার শমরিতা হাসপাতালে যেতে হবে। লেখকের এক কলিগ অসুস্থ্য। ধরা যাক - এ গল্পের কথক ব্যাঙ্কার ...সন্ধ্যার মুখে মেঘ জমল। কিছুক্ষণ ঝড়ো বাতাস বইল- বটে কিন্তু বৃষ্টি এল না। তবে কারেন্ট চলে গেল। তখন মোমের আলোয় ফারহানার সঙ্গে লেখকের কথাবার্তা হয়। আগের কিছু কথা রিপিট হয়। যেমন, ‘ তোমার ছাত্রী তাবাসসুম কী সুইট!’ লেখক বলে। ‘হ্যাঁ। ক্লাস ফাইভে পড়ে। সত্যিই সুইট।’ ফারহানা বলে। দেখলেই চোখ জুড়িয়ে যায়। তারপর কথায় কথায় এক পর্যায়ে ফারহানা বলে, আচ্ছা, শরীফ ভাই কারও কারও নেশা কি করতেই হয়?হ্যাঁ। কেউ কেউ করে বৈ কী।আর তাতে কতজনের যে সর্বনাশ হয়ে যায়। ফারহানার কন্ঠস্বরে বিষন্নতা। তা তো হয়ই। লেখকের মনে হল কথাগুলি তাবাসসুমের প্রসঙ্গে ফারহানা বলছে। সে মনোযোগী হয়ে ওঠে। মেয়েটাকে দেখে অসম্ভব বিষন্ন মনে হল।  ক্লাস ফাইভে পড়ে ...এ বয়েসেই কেমন গম্ভীর। ওর ফ্যামিলির কেউ কি নেশা করে? ড্রাগ অ্যাডিক্ট?কারেন্ট এল। ফারহানা বলল, আহা, তাবাসসুম আজও পেন্সিলবক্সটা ফেলে গেছে। ইস্। এখন পড়তে বসলে ওকে কে পেন্সিল দেবে। ওকে তো দেখার তেমন কেউ নেই। দেখার কেউ নেই মানে? লেখক অনেকটা বিস্মিত।ওর বাবা তো হাসপাতালে। প্রায় তিন মাস হল।তিন মাস!হ্যাঁ।ওহ্, ওর মা?মা?হ্যাঁ, মা।তাবাসসুমের মা সিঙ্গাপুরে। ওহ্ । এ সময়ে সিঙ্গাপুরে ...মানে?মানে-ফারহানা চুপ করে যায়। কথা ঘুরিয়ে বলে, আচ্ছা শরীফ ভাই, যারা নেশা করে তারা কি খুব রাগী হয়?হ্যাঁ। হতে পারে। রাগটাগ নার্ভের ব্যাপার। নেশা তো নার্ভের ক্ষতি করে। আমি একজনের কথা জানি। বউকে খুব মারত। অমন  ঘটনা হরহামেশাই ঘটে। লেখক বলে। ইস্ ।এইই বাস্তব। কারও কারও নিয়তি। ফারহানা বলে, আর সেই বউ যদি রাগ করে সিঙ্গাপুরে চলে যায় তাহলে তো তাকে দোষ দেওয়া যায় না- কি বলেন শরীফ ভাই?ফারহানার কথা শুনে দুইয়ের দুইয়ের চার মেলালাম। বললাম, তাবাসসুমের বাবা কি রিহ্যাবে আছে?হ্যাঁ। ওর মা কতদিন হল দেশে নেই?৩ মাস  । ট্রিটমেন্টের নাম করে গেছে। এখন মনে হচ্ছে ঘটনা অন্যরকম। কারও সঙ্গে পালিয়ে গেছে। বুঝেছি।ফারহানা বলে, তাবাসসুমরা এখানকার পয়সাওয়ালা পরিবার। জয়েন্ট ফ্যামেলি। তাবাসসুমের বাবা পড়াশোনা বেশি দূর করেনি,  ডিশ-এর ব্যবসা করে। বেশ কয়েকটা  দোকানও আছে।   বিয়ের সময় তাবাসসুমের মার বয়স ছিল  কম, হবু স্বামী যে নেশা করত সম্ভবত তা বুঝতে পারেনি। যা হোক। কম বয়েস বলেই হয়তো সংসার জীবনে  ক্লান্ত হয়ে পড়েছিল। তার ওপর নেশারু স্বামীর মারধোর তো আছেই। তাবাসসুমের বাবা কি কারণে ড্রাগ ধরল-সেটা কেউ জানে না। এলাকার লোকজন বলে তাবাসসুমের বাবা নাকি ডেইলি ২০০০ হাজার টাকা ড্রাগসের পিছনে খরচ করত  ... হয়তো দুঃসহ পরিবেশ থেকে বাঁচতেই তাবাসসুমের মা অন্য কাউকে খুঁজে নিয়েছে । আজকাল মোবাইল ফোনের যুগ।  ৩ মাস আগে সিঙ্গাপুরে চলে গেছে। ঠিক ওই সময়ই তাবাসসুমের বাবা হঠাৎ অসুস্থ হয়ে রিহ্যাবে ভর্তি হয়। তাবাসসুমের বাবা এখনও জানে না যে তাবাসসুমের মা সিঙ্গাপুরে। কি আশ্চর্য তাই না? আর এসবের মধ্যে পড়ে তাবাসসুম এখন একা হয়ে গেল। ওহ্ । লেখকের দীর্ঘনিঃশ্বাস ঝরে পড়ে। তাবাসসুমের সুন্দর করুন মুখটি মনে পড়ে। কোনও দোষ না-করেও সংসারের পঙ্কিল আর্বতে পড়ে এই বালিকা বয়সেই ওর মনের গভীরে বিষন্নতার বীজটি রোপিত হয়ে গেছে। লেখক বিষন্ন হয়ে যেতে থাকে। তাবাসসুমের বাবা এখনও জানে না তাবাসসুমের মা, সিঙ্গাপুরে। কি আশ্চর্য ...মেয়েকে ফেলে তাবাসসুমের মাও নিশ্চয়ই শান্তিতে নেই ... মনে ভারী পাথর জমে আছে। এমন কেন হয়? অল্প বয়েসে বিয়ে, নেশারু স্বামী, শারীরিক নির্যাতন ...পতন ... পতন ... তারপর লেখকের জরুরি ফোন আসে। অবিলম্বে শমরিতায় যেতে হবে। কলিগের ব্লাড লাগবে।  রাঙা আলু দিয়ে  টাকি মাছের ভর্তা খাওয়া আর হয় না।  ফারহানা ভীষণ কনসিডারেট,  খেয়ে যেতে খামাখা জোর করে না। সিগারেট ধরিয়ে লেখক পুরানা পল্টনের আধো-অন্ধকার গলিপথে হাঁটতে থাকে। সি এন জি পেলেই থামাবে। লেখক বলেই তাবাসসুমের বিষাদ তার শরীর ও মনে জড়িয়ে যায়।  মাকে ছাড়া কেমন লাগে ওর? বাবাকে ছাড়া?  লেখকের ঘোর লাগে। অথচ দু’জনই বেঁচে আছে। আসলে কি বেঁচে আছে? মেয়ের কাছে যেহেতু বেঁচে নেই! তখন ফারহানা বলছিল, ফারহানা বলে, আর সেই বউ যদি রাগ করে সিঙ্গাপুরে চলে যায় তাহলে তো তাকে দোষ দেওয়া যায় না- কি বলেন শরীফ ভাই? ...লেখক শিউরে ওঠে। কী ভাবে বউকে মারত ডিশ ব্যবসায়ী?  দৃশ্যটা কি তাবাসসুম দেখত? কনসেনট্রেশন ক্যাম্পে-মা-বাবার সামনে ছোট ছোট ছেলেমেয়েদের খুঁচিয়ে খুঁচিয়ে মারত। তখন মা-বাবার কেমন লাগত? লোকে সাধারন এসব প্রসঙ্গ তোলে না। বলে, ঐ গাছটা দেখ কী সুন্দর! জীবন কেবলি দুঃখময় নয়, দুঃসহ চৈত্রের পর আসে আষাঢ়ের সজল দিন। কিন্তু যখন ডিশ ব্যবসায়ী তার বউকে মারত সে দৃশ্য দেখে ফুটফুটে সুন্দর মেয়েটির কেমন লাগত? আমি এসব ভাবছি কেন? আমার এসব ভাবার কি দরকার। আমাকে শমরিতায় যেতে হবে। কলিগের ব্লাড লাগবে। আমি সেই ভাবনাই ভাবি না কেন? ফোনবুকে দেখি কোন্ কোন্ নাম্বার গুলি উপকারি। এখন ন’টার মতো বাজে। তাবাসসুম এ পাড়ায় থাকে। মেয়েটি ঘুমিয়ে পড়েছে কি? না, এত তাড়াতাড়ি এ শহরের ছেলেমেয়েরা তো ঘুমায় না। তাবাসসুম ক্লাস ফাইভে পড়ে। আশা করি মেয়েটি দীর্ঘ দিন  বেঁচে রইবে। তবে ওর সে দীর্ঘ জীবন হবে ভীষন বিষন্ন । কেননা এরই মধ্যেই ওর বালিকা বয়সে বিষন্নতার বীজটি রোপিত হয়ে গেছে ...তা ছাড়া এ ধরনের অসুখি মেয়েরা কম বয়েসে ভালোবাসার সম্পর্ক গড়ে তুলতে চায়। সেই ছেলেটি ক্লিন তো? ড্রাগ অ্যাডিক্ট নয় তো? কে জানে। যদি তাবাসসুম তখনও কাঁদে?  লেখক সিগারেট টানতে টানতে আধো-অন্ধকার গলিপথে হাঁটতে থাকে। তারপর লেখক সি এন জিতে ওঠার আগে আধো-অন্ধকার গলিপথে  সুন্দর একটা হলদে রঙের ফ্রক পরা বিষন্ন  তাবাসসুম কে হেঁটে যেতে দেখে।... তখন ফারহানা বলল, বিয়ের সময় তাবাসসুমের মার বয়স ছিল  কম, হবু স্বামী যে নেশা করত সম্ভবত তা বুঝতে পারেনি। যা হোক। কম বয়েস বলেই হয়তো সংসার জীবনে  ক্লান্ত হয়ে পড়েছিল। তার ওপর নেশারু স্বামীর মারধোর তো আছেই। ... লেখক বলেই তাবাসসুমের মার জীবনটাও আধো-অন্ধকার গলিপথে ভেসে উঠতে থাকে ... যে গলি পথে আজ বিকেলে সুন্দর একটা হলদে রঙের ফ্রক পরে  হেঁটে হেঁটে তাবাসসুম ওর মিস এর বাড়িতে পড়তে এসেছিল ...

