বাছা সব সময় ঠাট্টা করতে নেই এবার নামাজ কালাম ধরো।



খবরটা জেনে ভালো লাগলো। অনেক দিন পরে একটা খবর শুনে ভালো লাগলো, যদিও আশা ছিলো অনেক আগেই এই ঘটনা ঘটবে তবে দেরিতে হলেও এটা ঘটেছে তাই আমি আনন্দিত।
কার্টুনিস্ট আরিফ মুক্তি পেয়েছে - আদালত তাকে ধর্ম অবমাননা এবং ধর্মীয় অনুভুতিতে আঘাত হানবার অভিযোগ থেকে মুক্তি দিয়েছে-
তবে এই যে তার এত দিনের হেনেস্তা হলো- যেহেতু আদালত বিশ্বাস করে তার তেমন কোনো ইচ্ছা ছিলো না মানুষের ধর্মীয় অনুভুতিতে আঘাত হানবার- তাহলে এই বিনা অপরাধে এত দিন অন্তরীণ থাকবার জন্য তাকে ঠিক কি ক্ষতিপূরণ দেওয়া হবে?
তবে এই দেশে পুলিশের হাত থেকে জীবিত বের হয়ে আসবার মতো পুরস্কার আর কিছু হতে পারে না- মানবাধিকার কমিশন গঠনের পরে পুলিশের নির্যাতনে নিহত হয়েছে ২ জন, এবং ৩ জন সার্বিক পঙ্গু হয়েছে-
এত সব জানবার পরে আরিফকে অভিনন্দন- অন্তত জীবিত অবস্থায় পুলিশের খপ্পর থেকে বের হয়ে এসেছো তুমি।
আমাদের ধার্মিক পুলিশ কর্মকর্তারা জোশে পড়ে তোমাকে হত্যা করে নি এটাই আমাদের বড় পাওয়া- বাছা সাবধানে থাকবে- যেখানে মানুষের রসবোধ নেই সেখানে রসিক মানুষের পরিণতি করুণ হত্যার শিকার হওয়া- মনে রাখবে এটুকুই।
বাছা সব সময় সব কিছু নিয়ে ঠাট্টা করতে নেই।

