লেখক হতে চাই না



আমি হঠাৎ করেই বুঝলাম আমি আসলেই লেখক হতে চাই না। আমি দিকভ্রান্ত মানুষ, ঠাওর পাই না কোনো ভাবেই- হঠাৎ নতুন কোথাও গিয়ে হোঁচট খাই- এটা কোন দিক, পশ্চিমে মুখ করে দাঁড়ালে ডান হাত উত্তর অথবা ডান হাত দক্ষিণ এসব হিসাব করে ক্যাম্পাস নিয়ে ঘোরা সম্ভব নয়- সম্ভব নয় অসংখ্য মানুষের ভীড়ে নির্বিকার হেঁটে যাওয়া এবং অহেতুক হাজার মানুষের সাথে পরিচিত হওয়া এবং কুশল বিনিময় সম্ভব নয়-
বই মেলায় যাবো না যাবো না করেও ৩ দিন গেলাম- আরও কম যাওয়া যেতো হয়তো- কিংবা চেষ্টা করলে এড়িয়ে যাওয়া যেতো- তবে বই মেলার প্রতি যে তীব্র আকর্ষণ ছিলো বিশ্ববিদ্যালয় জীবনে সেটা কেটে গেছে সময়ের সাথে-
বইমেলায় ঢুকলেই এখন ধুলো, মানুষের ভীড় আর নানাবিধ ছোঁয়াচ এড়িয়ে হাঁটার কসরত- হয়তো নাদিয়া কোমানিচি হলে ভালো হতো- তবে এ বয়েসে সেটা সম্ভব না-
এরপরও লেখক হিসেবে যা গুনাবলী থাকা উচিত আমার তা নেই- আমার কখনও মনে হয় না না লিখে আমি বাঁচতে পারবো না- প্রতিদিন নিয়ম করে হলেও একপাতা আমার লিখতেই হবে- এমন নিয়মতান্ত্রিকতা কিংবা তাগিদও নেই আমার ভেতরে- বরং গত কয়েকদিনে জেবতিক আরিফের সাথে বইমেলা চত্ত্বরে দেখা হওয়ার পরে বুঝলাম লেখক হওয়ার নানারকম হ্যাপা- এই প্রকাশকের দরজায় কিংবা প্রকাশনীর দরজায় পাহারা দেওয়া- এরসাথে সাক্ষাৎ তার সাথে হাসি-
এতটা সম্ভব হবে না সাত মন ঘি পুড়বে না রাধাও নাচবে না এখানে-
আর লেখকদের ভেতরে ঘারানার বিষয়ে একটা তীব্র বিতৃষ্ণাবোধ করলেও এখন দেখছি এটা এড়ানো প্রায় অসম্ভব একটা বিষয়- ছাপ লেগে যাওয়া, ছাপ লাগিয়ে দেওয়া, অহেতুক সংঘর্ষ আর বিদ্বেষ এর কোনোটাই আমাকে আগ্রহী করে না- অস্তিত্বকে দ্বিখন্ডিত করে দিচ্ছে ইদানিং এ বোধটাই প্রবল-
প্রাতিষ্ঠানিকতার বিরুদ্ধে থাকলেও আদতে কখনও প্রতিষ্ঠানের বাইরে যেতে পারে না মানুষ। মানুষ সংঘবদ্ধ রাজনৈতিক জীব এবং মানুষ আড়ম্বর করেই প্রাতিষ্ঠানিকতার চর্চা করে-
যখনই প্রতিষ্ঠান নির্মিত হয়- এই প্রতিষ্ঠান সংক্রান্ত ধারণাগুলোও জন্ম নেয়- প্রতিষ্ঠানের আগ্রাসন, প্রতিষ্ঠানের প্রতিপত্তি এবং প্রতিষ্ঠানের খবরদারি বাড়তে থাকে- প্রতিষ্ঠান কোনোসময়ই নিজেকে সীমাবদ্ধ রাখে না বরং অস্তিত্বকে সীমাবদ্ধ করে ফেলে-
আমরাই সেরা এবং আমাদের এখানেই বিশল্যকরণী পাওয়া যায়- প্রতিষ্ঠানের ধাঁচটাই এমন-
এরপরেও বই মেলা গেলাম- বইমেলা গিয়ে দোকান খুঁজে পাওয়া একটা সংগ্রাম- সাহিত্যবিকাশ, সাহিত্যপ্রকাশ নামে গোলমাল লেগে গেলেও সাহিত্যবিকাশের স্টল খুঁজতে যাই মানচিত্রে-
বইমেলার বর্ধমান হাউসের পাশেই মানচিত্রে বিভিন্ন স্টলের লোকেশন দেওয়া আছে চিহ্নিত করে- সেখানেই খুঁজে খুঁজে সাহিত্যবিকাশের দোকানের নাম্বার বের করা- ২৪৫-২৪৬
মানচিত্রের গোলকধাঁধায় এরপরে হারিয়ে যাই- হুমম ২০১-২২১- ২৪১- ২৬৭ কিন্তু ২৪১ থেকে ২৬৭এর ভেতরে বাকি দোকানগুলো নিরুদ্দেশ হয়ে গেলো? বারংবার খুঁজেও না পেয়ে ভাবলাম বোধ হয় সোহওয়ার্দিতে পাওয়া যাবে- গেলাম সোহওয়ার্দি-
নাহ সেখানে নীলক্ষেতরে তেহারি হালিম- কোপ্তা কাবাব নানাবিধ খাওয়া পাওয়া গেলেও সাহিত্য বিকাশের জন্য কোনো স্টল নেই সেখানে আর সেখানে দোকানের নাম্বার ৩৪ ৩৮, আবারও বইমেলার গেট দিয়ে ভেতরে ঢুকলাম-
আবারও সেই মানচিত্র থেকে কিছু উদ্ধারের আশা- নাহ হচ্ছে না কিছুই- ম্যানুয়াল ম্যানুভার- বইয়ের স্টলের উপরে তাকিয়ে তাকিয়ে হাঁটি- পাওয়া গেলো, ঠিক নাকের ডাগায় আছে- কোনো এক অজানা কারণে এই অঞ্চলের কোনো চিহ্ন নেই মানচিত্রে তবে দোকান আছে সেখানে-
দোকানে গেলাম- আর বুঝলাম আমার অনুদঘাটিত একটা এলার্জি মানুষের ভীড়- সেই ভীড় ঠেলে বইমেলায় বই প্রকাশের মাসে কোনোদিনই যেতে চাই না আমি-
আমি আদতে কোনোদিনই লেখক হতে চাই না। 

