পুরোনো শহরের গন্ধ দুহাতে



দুহাত বাড়িয়ে দিয়ে বলি,
"দেখো আমার দুহাতে কেমন পুরোনো শহরের গন্ধ..."
দুহাতে মুখখানা ডুবিয়ে প্রাণ ভরে শ্বাস নিয়ে তুমি বললে,
"হুমম...। ফিনিক্স।"
নতুন শহরে আমি বেওয়ারিশের মতো ঘুরি।
রাস্তাগুলো হঠাৎ করে গোলকধাঁধা হয়ে যায়।
ঊনআশি নম্বর হাইওয়ে খুঁজতে গিয়ে উঠে পড়ি একান্ন নম্বর রাস্তায়;
চোখের সামনে গন্তব্য ফেলে তিনবার আসা যাওয়া করি একই রাস্তা দিয়ে;
আমি নতুন শহরকে গালি দিতে দিতে একসেলারেটর চেপে ধরি প্রাণপণ।
নতুন শহর হাসে।
আমাকে গাড়ি থেকে নামতে বলে, খুলে ধরে তার সৌন্দর্য্যের ঝাঁপি।
আমি মুগ্ধ হয়ে দাঁড়িয়ে যাই।
তবু বিড়বিড় করি, "পুরোনো শহরের গন্ধ দুহাতে,
পুরোনো শহরের গন্ধ।"
পুরোনো শহরের ধুসর বুকের মাঝে মনোরম কৃত্রিম লেক।
নতুন শহরের পেটের ভিতর দিয়ে তিন তিনখান নদী।
পুরোনো শহর খোলা ময়দান, ঝাঁ ঝাঁ রোদ্দুর, মনোহর রাস্তা ঘাট।
নতুন শহর গায়ে গায়ে দালান, বরফের চাঁই, সরু সরু রাস্তার হাত পা।
জ্যামে বসি ভাবি, "পুরোনো শহর চাই, দুহাতে আমার পুরোনো শহরের গন্ধ"।
নতুন শহর মুচকি হেসে আমাকে এক পাহাড়ে নিয়ে যায়।
নদীর এপারে দাঁড়িয়ে ওপারে শহরের রমনীয় রূপে আমি মুগ্ধ হয়ে যাই।
অনুভব করি ফসকে যাচ্ছে পা।
তবু প্রানপন বলতে থাকি, "পুরোন শহরের গন্ধ দুহাতে,
পুরোনো শহরের গন্ধ"।
তুমি যখন এলে, সমস্ত দিনের ক্লান্তি রাস্তায় ছড়াতে ছড়াতে
এয়ারপোর্টে নিতে এলাম তোমায়।
কুশল শেষে, হঠাৎ দুহাত বাড়িয়ে দিয়ে বলি,
"দেখো আমার দুহাতে এখনও পুরোনো শহরের গন্ধ..."
দুহাতে মুখখানা ডুবিয়ে প্রাণ ভরে শ্বাস নিয়ে বললে,
"পিটস্‌বার্গ?"
পুরোনো শহরের গন্ধগুলো এভাবেই,
খোলস ছাড়ায় বারবার।

