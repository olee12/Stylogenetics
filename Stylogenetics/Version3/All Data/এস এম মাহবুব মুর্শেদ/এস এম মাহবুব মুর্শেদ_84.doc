বিবাহবার্ষিকীতে



অনেকক্ষণ খালি উইন্ডো খুলে বসে আছি। তোমাকে নিয়ে কিছু লিখতে চাচ্ছি কিন্তু কোথা থেকে শুরু করব বুঝতে পারছিনা। আমাদের পরিচয় থেকে শুরু করি?
তোমাকে প্রথম দেখি ইউনিভার্সিটির প্রথম দিনেই। প্রথম ক্লাসটা কোথায় হবে বুঝতে না পেরে আমাকে জিজ্ঞেস করলে। সঙ্গে তোমার আম্মা ছিলেন বোধহয়। আমার তখন লম্বা চুল ছিল। সেজন্যই মনে হয় মনে রাখতে পেরেছিলে যে আমি তোমার সাথেই ভর্তি হয়েছি। তখন 'যারে দেখি লাগে ভালো'র বয়স - তাই মনে মনে স্বপ্ন বুনতে শুরু করেছি। তবুও কি একটু বিশেষ চোখে দেখিনি তোমাকে?
তোমাকে এই কথা গুলো বলতে বলতে 'ডেজাভ্যু'র মত লাগছে। আগেই তোমাকে বলেছি বুঝি? তবু বারবার বলতে ইচ্ছে করে যে!
তারপর তোমার সাথে কিভাবে ঘনিষ্ট হলাম? কখন তোমাকে বলেছি যে, তোমাকেই চাই? কখন বলেছি যে, তোমাকে না পেলে আমার চলবে না কিছুতেই মেয়ে? মনে নেই।
মনে আছে শুধু সেই উথাল পাথাল সন্ধ্যা। মনে আছে কেমিস্ট্রি পরীক্ষা শেষে রমনা পার্কের বেঞ্চিতে বসে ক্লান্ত দুজনের একসাথে ঘুমঘুম বিকেল। মনে আছে শুধু দুঃখের প্রহরগুলোতে একে অপরের সান্নিধ্য; বিভ্রান্তিকর সময়গুলোতে পরম ভরসা।
অনেকগুলো বছর পেরিয়ে গেছে মেয়ে। প্রেমিকা থেকে আমার স্ত্রী হয়েছ তুমি। দুঃখ, বেদনা, কষ্ট, আনন্দ, ভালোবাসার সাথী হয়েছো। পরম যতনে সাজিয়েছো তুমি আমাদের সংসার। তবু কসম বলছি, সপ্তাহ শেষে এখনো তোমার শহরে গেলে আমার সেই প্রথম দিনের মতই শিহরন হয়।
সময় গড়িয়ে গিয়েছে অনেক। অনেক কাজের মাঝে, ব্যাস্ততার মাঝে তোমাকে যে কথাটা কখনই বলা হয়ে ওঠেনা, আজ আমাদের এই বিশেষ দিনে তোমাকে সে কথাটাই বলতে চাই মেয়ে। তুমি আমার গদ্য, পদ্য, গান আর আটপৌরে জীবনের প্রেরনা হয়ে থেকো সারাক্ষণ, সবসময়।

