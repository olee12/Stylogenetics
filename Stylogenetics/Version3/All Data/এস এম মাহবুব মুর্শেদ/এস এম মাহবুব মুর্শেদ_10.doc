আমার য-ফলা কোথায়?



অতি সম্প্রতি ইউনিকোড ৭.০ প্রকাশিত হয়েছে। তাতে 'মধ্যাঙ্গুলি',  'ভালকান স্যালুট', 'কোট পরা মানুষ বাতাসে ভাসছে' - এই ধরনের প্রায়-ফালতু ধরণের আইকন ইউনিকোড বর্ণ হিসেবে যুক্ত হয়েছে। [ ১, ২ ]


বাংলা ভাষায় যুক্ত হয়েছে আনজি নামের একটি অক্ষর। বাংলা সংখ্যা ৭ এর মত দেখতে এই অক্ষরটি লেখার শুরু বোঝাতে ব্যবহৃত হয় (হতো?)। [৩] সব মিলিয়ে ইউনিকোড ৭.০ এ ২৮৩৪টি নতুন অক্ষর যুক্ত করা হয়েছে। অথচ এখন পর্যন্ত য-ফলা যুক্ত করা হয় নি।
য-ফলা সমস্যাটির কথা ২০০৭ এ প্রথম তুলে ধরি। [৪] লেখাটির একটি অংশ নীচে প্রকাশ করা হলো।
২০১০ সালে বাংলাদেশ সরকার ইউনিকোড কনসোর্শিয়ামে অর্ন্তভুক্ত হয়।  [৫] অথচ ২০১৪ তে এসেও এই গুরুত্বপূর্ণ বিষয়টির দিকে নজর দেয়া হয়নি। বিজ্ঞান এবং প্রযুক্তি মন্ত্রনালয় কি করছে জানি না, তবে বাংলা ভাষার ইন্টারনেটে প্রসারের কাজটি যে ঠিকমতো করছে না সেটা বলতে পারি। বিজ্ঞান এবং প্রযুক্তি মন্ত্রনালয়কে এ ব্যাপারে দৃষ্টি দেবার অনুরোধ করছি। ইউনিকোড সমস্যা ছাড়াও একটি ফ্রি এবং উন্মুক্ত কিবোর্ড কিবোর্ড যেনো মন্ত্রনালয় প্রকাশ করতে পারে সে ব্যাপার আবারও অনুরোধ জানাচ্ছি।


রেফ এবং য-ফলা ইস্যু
র-হসন্তের পর কোন ব্যাঞ্জনবর্ণ আসলে সেটা ব্যাঞ্জনবর্ণের উপর রেফ হয়ে যায়। আবার ব্যাঞ্জনবর্ণের পর য-ফলা আসল সেটা ব্যাঞ্জনবর্ণের য-ফলা হয়। কিন্তু র-হসন্তের পর য-ফলা আসলে সেটা 'র্য' হতে পারে আবার 'র‌্য' ও হতে পারে। ডিফল্ট হিসেব এটা 'র্য' হিসেব বর্তমানে দেখানো হয়। এর সমাধান হিসেবে অনেকে দাবী করেছেন য-ফলাকে খন্ড-ত এর মত একটা আলাদা বর্ণ হিসেবে মর্যাদা দেয়া হোক। কিন্তু ইউনিকোড কর্তাব্যক্তিরা সেটা মানতে রাজি হননি।
এই সমস্যাটা আরো অনেক ইন্ডিক ভাষায় আছে। সবার জন্য নতুন অক্ষর ঢুকাতে গেলে এর মধ্যে বিশাল হয়ে যাওয়া ইউনিকোড আরো বিশাল হয়ে যাবে।ইউনিকোড কর্তাব্যক্তিরা এর একটা অন্য সমাধান দিয়েছেন। তার দুটো অক্ষর ব্যবহার করতে বলেছেন। একটা হলো, 'জোর করে জুড়ে দাও' - zero width joiner (ZWJ) এবং আরেকটি হল 'জোর করে জুড়ে দেয়া বিরত রাখ' - zero width non joiner (ZWNJ)। তাই র-হসন্ত-য কে র‌্য হিসেবে দেখতে র এর পর আপনাকে য-ফলার সাথে জুড়ে দেয়া বন্ধ করতে হবে। অর্থাৎ র-ZWNJ-হসন্ত-য টাইপ করতে হবে।


উদাহরণ স্বরূপ 'র‌্যাব' শব্দটি লিখতে হলে:
বিভিন্ন কির্বোডে র‌্যাব
ইউনিজয় - v`Zfh
বিজয় - v`Zfh
ফোনেটিক - r`Yab
প্রভাত - r~/Zab
মাউস দিয়ে - র zwnj য-ফলা আ-কার ব

