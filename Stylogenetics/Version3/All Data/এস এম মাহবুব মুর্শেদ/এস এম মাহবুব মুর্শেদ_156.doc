গলাগলি, দলাদলি এবং সফল প্রতিষ্ঠান



১। দলবাজী শেখা
বুয়েটে যখন পড়ছি তখন আমরা সবে মাত্র উঠতি বয়সী। এক ক্লাসে সমবয়সী ৭০ জন ছেলেপিলে, এক ডিপার্টমেন্টে ১৩০, আর পুরো উইনিভার্সিটি জুড়ে প্রায় ৭৫০। দেখা গেল বিভিন্ন কম্বিনেশনে দলাদলি গড়ে উঠছে। কয়েকজন ছেলেপিলে এবং মেয়েপিলে কয়েকদিন একসাথে গলাগলি বন্ধুত্ব শেষে অনুভব করে যে তারা সবাই একটি "দলের" এবং তাদের "দলের" সবাইকে রক্ষা করা তাদের দায়িত্ব।
আমি শুরু থেকেই ব্যাপারটা এভয়েড করতাম। তবু কেমনে কেমনে যেন একটা "দলের" সদস্য হয়ে গেলাম। তখন খেয়াল করেছিলাম যে এই দলাদলির কয়েকটা পর্যায় আছে:
১। পরিচয় - সবে মাত্র পরিচয়। সবাই সবার জন্য জীবন দিতে প্রস্তুত। এই সময় অন্য দলের সাথে খুব কোন্দল হয়। কাদের দল সেরা সেটা নিয়ে একটা প্রতিযোগীতা চলে। দলের সবাই সেটা খুব এনজয় করে।
২। পার্সোনাল উপলব্ধি - দলের কারো গোপন ব্যাপার জানা। বিপরীত লিঙ্গের প্রতি আকৃষ্ট হওয়া। এসময় দলের মধ্যেই কেউ একটু বেশী কাছের এবং কেউ বেশী দূরের হয়ে যায়।
৩। কোন্দল - এ পর্যায়ে এক বা একাধিক বন্ধুর সাথে ঝগড়াঝাটি হয় এবং ক্রমান্বয়ে প্রায় পুরো দলটাই আলাদা হয়ে যায়। 
৪। রিইউনিয়ন - সময় আবার ক্ষত সারিয়ে দেয়। এবং দলটা আবার একত্র হয়। কিন্তু পুরোনো সুর আর বেজে উঠে না।
মাস্টার্স করার সময় ঠিক করলাম এরকম দলবাজী বা রাজনীতি করব না। প্রথমতঃ আমি বাঙ্গালী কমিউনিটির এইসমস্ত বিষয়ে সহজে মিশতাম না। দ্বিতীয়তঃ ইউনিভার্সিটির কোন গ্রুপের সাথেও খুব বেশী মিশতাম না।
এতে লক্ষ্য করলাম আমি ওই জায়গা গুলোতে যেন থেকেও নেই। শেষ মেষ ঠিক করলাম, যে বন্ধু পেতে হলে মিশতেই হবে।
২। দলবাজী থেকে সৃষ্টি
আমি এর আগে একটি অনলাইন কমিউনিটির সদস্য ছিলাম। অনেক বেশী লোকের আনাগোনা সেই কমিউনিটিতে অবধারিত ভাবে দলাদলি হত। আমি এবং আরো কিছু সহজ সরল ব্যক্তি খুব চেষ্টা করতেন সেই সব দলাদলিতে না জড়াতে। দলাদলিতে না জড়ানো সম্ভব। কিন্তু সেক্ষেত্রে আপনাকে থাকবেন বন্ধুহীন।
শেষমেষ যখন সেখানকার পরিবেশ সত্যিই করুণ তখন একটি বিশেষ চিন্তা ধারার লোকেদের সাথে আলোচনা শেষে সেখান থেকে বেরিয়ে নতুন কিছু করার চিন্তা ভাবনা করি। সেই থেকেই সচলায়তনের জন্ম।
৩। একটি সফল প্রতিষ্ঠান
আমরা দলবাজীর কুফল জানতাম বলেই সচলায়তনে দলবাজী প্রথম থেকেই বন্ধ করতে চাইছিলাম। আমাদের লক্ষ্য ছিল যেন ৪/৫ জনের একটি বিশেষ দল দানা বেঁধে না উঠে। সবাই যেন বৃহত্তর সচলায়তন পরিবারের অংশ মনে করেন নিজেকে। আমাদের ধীর সচলীকরন পদ্ধতি করাই হয়েছে যাতে নতুন সচল সচলায়তনের বৃহত্তর পরিবারে মিশতে পারেন ভালোভাবে। প্রায়ই আমাদের এক-দুজন সচল এই ব্যাপারগুলো মানতে না পেরে নানাবিধ কারন আশ্রয় করে বিদায় নেন।
কিন্তু তারপরও কি আমাদের মধ্যে সুক্ষ্ণ দলাদলী গড়ে উঠেনি? আমি তো পরিষ্কার দেখতে পাই, নারী ব্লগারদের একটি জোট, কবিদের একটি জোট, গল্প লিখিয়েদের একটি জোট গড়ে উঠেছে।
ছোটখাট দলাদলির ব্যাপারটা থাকতে পারে। নইলে মানুষ বন্ধু পাবে কিভাবে?
কিন্তু আপনাদের কাছে আমার একান্ত অনুরোধ, দলাদলি বা দলীয় রেষারেষি থেকে বেরিয়ে আসুন। নিজেকে বৃহত্তর অংশের একজন বলে ভাবতে শিখুন। ছোটখাট ব্যাপারগুলো ইগনোর করতে শিখলেই, আপনার কাছে থেকে বেরিয়ে আসবে অসাধারন সব সৃষ্টি।
একটি সফল ব্লগ হিসেবে সচলায়তনকে প্রতিষ্ঠা করার লক্ষ্যে আপনার কাছে আমার এই অনুরোধটুকু থাকল।

