উইকিলিকস: শান্তির জন্য অশান্তি?



অস্ট্রেলিয়ান নাগরিক জুলিয়ান অ্যাসেঞ্জকে এখন উইকিলিকসের কারণে অনেকেই চিনেন। উইকিলিকস দাবী করে যে, এযাবৎ কালে তাবৎ সংবাদপত্র মিলে যতখানি গোপন তথ্য বের করেছে তার চেয়ে বেশী তথ্য উইকিলিকস একাই প্রকাশ করেছে।
উইকিলিকসের কল্যাণে প্রকাশিত ডকুমেন্ট কেনিয়ার রাজনীতিতে বিরাট পরিবর্তন রাখতে সাহায্য করে। তবে উইকিলিকস সবচেয়ে বিখ্যাত তাদের ইরাক ভিডিও লগের জন্য। এই ভিডিওতে দেখা যায় জুলাই ১২, ২০০৭ এ দুটো অ্যাপাচি হেলিকপ্টার থেকে গুলি করে প্রায় এক ডজন ইরাকী সিভিলিয়ান এবং সঙ্গে দুজন বালককে মেরে ফেলা হচ্ছে। এই ভিডিওটি প্রকাশের পর আমেরিকার পররাষ্ট্র নীতি নিয়ে রীতিমত হৈচৈ পড়ে যায়। ভিডিওটি নীচে দেয়া হল।

জুলিয়ান অ্যাসেঞ্জের একটা সাক্ষাৎকার প্রকাশিত হয় টেড থেকে। জুলাই ২০১০ এর নেয়া সাক্ষাৎকারটিতে জুলিয়ান জানান, অনাচারে ভরা পৃথিবীর শান্তি রক্ষার জন্যই উইকিলিকসের জন্ম। জুলিয়ান অ্যাসেঞ্জের সাক্ষাৎকারটি নীচে দেয়া হল।

অতি সম্প্রতি উইকিলিকস থেকে আমেরিকার অভ্যন্তরীন তথ্যের বিশাল বন্যা প্রকাশ করতে শুরু করে। এই তথ্যের মধ্যে পাকিস্থানের সাথে নিউক্লিয়ার ভারসাম্যতা রক্ষা, আরব নেতাদের কাছ থেকে ইরান আক্রমণের জন্য অনুরোধ ইত্যাদি রয়েছে। এর মধ্যে রয়েছে চাইনীজ সরকার কিভাবে গুগলকে আক্রমণের জন্য পরিকল্পনা করেছে তার বিস্তারিত। তাছাড়া উত্তর কোরিয়ার অবশ্যম্ভাবী পতনের পর কোরিয়ার একীভুত করনের পরিকল্পনা; ইরানের নিউক্লিয়ার শক্তি বর্ধন ঠেকানোর ব্যাপারে সৌদি আরবের বাদশাহের ফোন ইত্যাদিও রয়েছে।
দেখা যাচ্ছে আমেরিকার তথ্য ভান্ডার হলেও ইস্যুটা বিশ্ব জুড়ে। কেননা এতে জড়িয়ে রয়েছে বেশ কিছু দেশ।
উইকিলিকস বেশকিছুদিন ধরে এই তথ্য প্রকাশের কথা বলে আসলে দেখা যায় তাদের সার্ভারে ডিস্ট্রিবিউটেড ডিনায়াল অভ সার্ভিস এটাক আসতে থাকে। এই ইন্টারনেট ভিত্তিক আক্রমণে সার্ভারের কাছে ক্রমাগত হিট আসতে থাকে এবং সার্ভার এই ভার বইতে না পেরে ক্র্যাশ করে। তাছাড়া জুলিয়ানের উপর বিভিন্ন ধরণের হুমকি এবং রাজনৈতিক আক্রমণ অব্যাহত থাকে।
এই অবস্থায় উইকিলিকস তাদের ডকুমেন্টের একটা বড় অংশ পৃথিবীর বিভিন্ন দেশের পত্রিকায় পাঠিয়ে দেয়। তার থেকে নিউইয়র্ক টাইমস একটা অংশ প্রকাশ করে এখানে এবং গার্ডিয়ান প্রকাশ করে এখানে। এছাড়া নিউইয়র্ক টাইমসের ওয়ার লগস সেকশনটাও খুব গুরুত্বপূর্ণ।
উইকিলিকস ওয়েবসাইটটি এখনও অ্যাকসেসিবল। আমেরিকাও বিষয়টাকে একটু হালকাভাবে দেখানোর চেষ্টা করছে। কিন্তু সত্য কথা হল ভেতরের কথা গুলো বেরিয়ে পড়লে অনেকগুলো দেশের মধ্যে সর্ম্পক খারাপ হবে। ইরানের কাছে খুব শক্তিশালী নিউক্লিয়ার ওয়েপন আছে এমন খবর বেরোনোর পর ইরান ইতিমধ্যেই বলে বসেছে যে এটা আমেরিকারই একটা চাল। এছাড়া আরও বিভিন্ন দেশ নড়ে চড়ে বসছে এটা শুনে। এমতাবস্থায় উইকিলিকসকে আর শান্তি কামী সংগঠন বলা বরং বেশ শক্তই মনে হচ্ছে।
এখন আপনার কি মনে হয়? উইকিলিকস কি সত্যিই শান্তিকামী একটি সংগঠন? নাকি শুধুই দৃষ্টি আর্কষণের জন্য একটি লোকের আপ্রাণ চেষ্টা?
দেখা যাক, উইকিলিকসের পর পৃথিবীর অবস্থা কি দাঁড়ায়।

