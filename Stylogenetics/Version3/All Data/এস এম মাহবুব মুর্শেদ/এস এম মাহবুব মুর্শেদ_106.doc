পিটস্‌বার্গের ধুসর পান্ডুলিপি - ০০৯ (আবার এলো যে সন্ধ্যা)



মানুষের সমাজে গ্যাঞ্জাম থাকবেই। থাকবে কিছু রগচটা মানুষ, দ্রুত কনক্লুশন টানা মানুষ, সুবিধাবাদী রাজনীতিবিদ, সহিষ্ণু মানুষ। এজন্যই মানুষ 'মানবিক'। সচলায়তন নিয়ে অরূপের ডেডিকেশন নিয়ে যেমন সন্দেহ নেই, তেমন সচলায়তনের ভালো করতে চেয়ে অতিরিক্ত অসহিষ্ণুতা দেখিয়ে অরূপ, হিমু আর আমার করা ভুল গুলো নিয়েও তেমনি কোন দ্বিমত নেই। ভুলগুলো ধরতে, শুধরাতে সব সচলের মমতা, ক্ষোভ এবং পরামর্শ চোখে পড়ার মত।
মাঝে মাঝে টুকটাক ঝাকুনি খাওয়া মনে হয় দরকার। পর্যাপ্ত বিদ্যুত প্রবাহ শরীরের ভিতর দিয়ে গেলে নাম্ব হয়ে যাওয়া পেশীগুলি কাজ করতে পারে। কাজের প্রেশারে সচলায়তন থেকে ক'দিন দূরে ছিলাম। এই ধাক্কায় ফিরে আসা হল।
গতবার এই দিনপঞ্জী লেখার পর অনেক দিন পেরিয়েছে। শীত গিয়েছে, গ্রীষ্ম আসি আসি করেও ক্রমাগত বৃষ্টি ঝরিয়ে চলেছে। মাঝখানে পহেলা বৈশাখ অনুষ্ঠানে একটা বড় রকম কন্ট্রিবিউশন করতে হয়েছে। সেটাও মজা লেগেছে।
সবচেয়ে আনন্দ লেগেছে মিউজিক করাটা আবার শুরু করতে পেরে। অ্যারিজোনা ছেড়ে আসার পর ছোট্ট পিটস্‌বার্গ কমিউনিটিতে মিউজিক করার মত সঙ্গী পাব ভাবিনি। দেখা গেল একটা ছেলে তবলা বাজায়। আরেকটা ছেলে গীটার বাজায়। আমি টুকটাক ভাঙ্গা গলায় গান করতে পারি, গীটার বাজাতে পারি। আরেকজন বেইজিস্ট হলেই শুরু করা যায়। ভেবে দেখলাম সব কিছুতে মিডিওকার হলেও মানুষকে ইনফ্লুয়েন্স করতে ভালই পারি। এটাই হয়ত আমার সেলিং পয়েন্ট! 
আজকে ডিজিটেক আরপি ৩৫৫ অর্ডার করলাম। মনের আনন্দে বগল বাজাতে ইচ্ছে করছে। অবশ্য জিনিসটা হাতে পেলে গীটারই বাজাব, বগল নয়। 
ফটোগ্রাফী শেখাটাও শুরুত করতে হবে। দুনিয়াতে এতো কিছু শেখার যে মেজাজ খারাপ হয়ে যায়। জীবনটা মিডিওকার হিসেবে শেষ করতে হবে মনে হচ্ছে!

