নিউইয়র্কের বাঙ্গালী রেস্টুরেন্ট গুলো - ৩/৩



(আগের পর্বের পর)
জ্যাকসন হাইটসের 73 থেকে 74 স্ট্রীটে অবস্থিত বাংলাদেশী দোকানগুলি নিউইয়র্ককে বাংলাদেশীদের কাছে একটা বিশেষ মহিমা দিয়েছে। 74th স্ট্রীটে ঢুকলে আপনি আবিষ্কার করবেন যে অদৃশ্য স্টারগেইট জাতীয় কোন গেইট পার হয়ে আমেরিকার নিউইয়র্ক থেকে হঠাৎ ঢাকার ফার্মগেটে পৌছে গেছেন। লোকেরা জটলা করে বাংলায় আড্ডা দিচ্ছে। রাস্তা ঘাট বাংলাদেশের মতই সংর্কীণ আর নোংরা। দোকান পাট বাংলায় নামকরন করা। আমেরিকার ব্যস্ততম শহরে হঠাৎ বাংলাদেশ।

আমি আর আমার স্ত্রী প্রথমদিনই ঠিক করলাম এখানে যাবো। সেদিন গুগেনহাইম নামের একটা আর্ট মিউজিয়াম দেখতে গিয়েছিলাম। মর্ডান আর্ট যেন এক্সট্রিম পার্ভারশনে পৌছে গেছে! যাকগে সে অন্য প্রসঙ্গ। গুগেনহাইম হল সেন্ট্রাল পার্কের মাঝ বরাবর। সেখান থেকে গ্র্যান্ড সেন্ট্রাল তারপর F বা V ট্রেইন ধরে 74th স্ট্রীটে জ্যাকসন হাইটের আগের স্টেশনে নামবেন। সাবওয়ে থেকে সিঁড়ি দিয়ে নীচে নামলেই ফার্মগেট, থুক্কু জ্যাকসন হাইটসের বাঙ্গালী পাড়া।
প্রথমদিন সাবওয়েতে ম্যাপ দেখে আন্দাজ করলাম 84th স্ট্রীটের কাছে জ্যাকসন হাইটস নামের স্টেশনে নামতে হবে। আসলে নামতে হত 74th স্ট্রীটের কাছে। স্টেশন থেকে বেরিয়ে তাই অনেকক্ষণ হাঁঠতে হল মূল জ্যকসন হাইটসে পৌছতে। সেদিনকার মত চুড়ি আর কিছু সিডি কিনে বিদায় নিতে হল।
আসল খাওয়া দাওয়া এবং কেনাকাটা হল ফিরে আসার আগের দিন, শনিবার। এদিন গাড়ি নিয়ে গিয়েছিলাম। 74th স্ট্রীটের থেকে খানিক দূরে পার্ক করে হেটে চলে আসলাম। আমাদের একটা জামা সেলাই করতে দিতে হবে। দেশের ছোট খাট টেইলার্সের মত দেখি অনেকগুলা আছে। একটা ১০ ডলারে সেলাই করে দিবে বলে রাজি হলে পরে আমরা তাকে জামাটা দিয়ে হাঁটতে বেরোলাম।
আমার স্ত্রী এক জায়গায় কিছু চুঁড়ি দেখতে দাঁড়িয়েছে। দেখি এক সেমি চাইনীজ-আমেরিকান এসে ভাঙ্গা ভাঙ্গা হিন্দীতে বলছে, "আপ হিন্দী সামাজটে হে?" আমি বললাম, "হাঁ, বাট ইটস নট মাই ফার্স্ট ল্যাঙ্গুয়েজ"। সে বলে, "আপ বাংলাদেশশে হে?" আমি সম্মতি জানাতেই সে বলে, "কেমোন আচেন?" বলে হাতে একটা কাগজ গুঁজে দিলো। খ্রীষ্টান ধর্ম প্রচার। আমাদের চুঁড়ি দেখাচ্ছিল যে দোকানদার সে আমার বিস্মিত মুখ দেখে বলল, ভাই এরা ধর্ম প্রচার করে, চিন্তার কিছু নাই।
ঘুরতে ঘুরতে গেলাম অবকাশ নামের এক সিডি দোকানে। সুলভে সাম্প্রতিক সিডির সম্ভার দেখে অবাক আমরা ধুমসে সিডি কিনতে লাগলাম। প্রায় ২০-২৫টা বিভিন্ন নাটক, ঈদের অনুষ্ঠানের ডিভিডি কিনে দুহাত ভরে নিয়ে বেরুলাম।
আমাদের কিছু কাবাব কিনে নেবার কথা ছিল। তাই কাবাব কিং নামের এক দোকানে বিহারী কাবাবের অর্ডার দিলাম। দোকানটা সম্ভবতঃ পাকিস্থানীদের। ক্রেতা যেন ফেটে পড়ছে সেখানে। দেখলাম পাকিস্থানী বা ভারতীয়রা রান্নার জায়গাটায়। তবে পরিবেশনে সম্ভবতঃ সব বাংলাদেশীরা। বাসায় নিয়ে গিয়ে খাবার পর এদের কাবাবটা আসলেই ভাল লেগেছিল। আমার মনে হয় জ্যাকসন হাইটসে আসলে এই জায়গাটা মিস করাটা ঠিক হবে না।
কাবাব কিনে আমরা গেলাম আলাউদ্দীন সুইটমিটসে। পরিকল্পনা হল কিছু মিষ্টান্ন কিনে নেবার। গিয়ে দেখি মিষ্টির পাশাপাশি হালিম, বাংলাদেশী-থাই স্যুপ বিক্রী হচ্ছে। আর দোকানের পিছনের দিকে জটলা পাকিয়ে ফাটিয়ে আড্ডা দিচ্ছে বাংলাদেশীরা। নির্বাচনী আড্ডা। আমাদের খুব ইচ্ছে হল হালিম আর থাই স্যুপ খাবার। দুজনে দুবাটি করে কিনে দেখি এক গাদা খাবার। খেয়ে শেষ করতে পারিনা। তাছাড়া অতটা মজাও লাগল না। হালিম বেঁধে নিলাম ঘরে খাব বলে। মিষ্টি, বিরিয়ানী প্যাকেট করে নিয়ে নিলাম।
জ্যাকসন হাইটসে আসলে আলাউদ্দীন সুইটমিটসে মনে হয় যেতে পারেন। মিষ্টি গুলো ভালই ছিল। খাবার গুলো মোটামুটি। আর দলবেঁধে আসলে তো আড্ডার দেবার ব্যবস্থা আছেই।
নিউইয়র্কে আমাদের বাংলাদেশী খানাপিনা মোটামুটি এখানেই শেষ। এছাড়া আমরা এবারে মূলতঃ লায়ন কিং মিউজিক্যাল আর স্টম্প শো দুটো দেখেছি। আমার স্ত্রীর চাচার বাসায়ও প্রচুর আড্ডা হয়েছে। দুই সন্ধ্যায় তো বেশ গান বাজনাও হল, চাচার চিলেকোঠার ট্রায়াঙ্গল মিউজিক লাউঞ্জে। সেসব নিয়ে হয়ত আরেকটা পোস্ট হোলেও হোতে পারে। তবে বাঙ্গালী রেস্টুরেন্ট নিয়ে পোস্ট এখানেই সমাপ্তি।
(সমাপ্ত)

