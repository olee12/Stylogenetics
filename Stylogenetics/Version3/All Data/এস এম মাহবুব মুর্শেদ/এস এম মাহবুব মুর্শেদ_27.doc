কেইস স্টাডি: ন্যাভিস্টার - একজন সিইওর দায়



ন্যাভিস্টার একটি ট্রাক উৎ‍পাদনকারী প্রতিষ্ঠান। বাজারে মূলধণ সাড়ে তের বিলিয়ন, কর্মী সংখ্যা প্রায় একুশ হাজার (সুত্র)। প্রতিষ্ঠানটি গত প্রায় দশ বছর ভালোই করছিলো। কিন্তু কপালে সুখ বেশী দিন সহ্য হলো না।
আমেরিকার এনভায়রনমেন্ট প্রটেকশন এজেন্সী (ইপিএ) একটি নির্দিষ্ট সময় পর পর পরিবেশ প্রতিরক্ষার মান বাড়িয়ে দেয়। এতে করে ধীরে ধীরে ট্রাক বা যে কোনো গাড়ীর প্রতিবেশিক প্রভাব কমানো সম্ভব হয় বা পরিবেশ বান্ধব হয়।
২০০১ এ ইপিএ একটি নতুন পরিকল্পনা উপস্থাপন করে যেটা ২০০৭ থেকে কার্যকর হবে। নতুন নিয়মটি বেশ শক্ত ছিলো। ডিজেল ইঞ্জিন থেকে নক্স (NOx) আর পার্টিকুলেট নিঃসরণ কমাতে হবে। এইসময় সব ট্রাক উৎ‍পাদনকারী প্রতিষ্ঠান, ভলভো, ম্যাক, ফ্রেটলাইনার, প্যাকার, কামিনস, সহজে প্রস্তুত করা যায় এবং সহজে ইপিএর লক্ষ্যে পৌছানো যায় এরকম একটি পদ্ধতি বেছে নেয়। পদ্ধতিটি হলো গাড়ী থেকে নিসঃরিত গ্যাসটাকে ইউরিয়ার মধ্যে দিয়ে চালনা করা, যার ভালো নাম সিলেক্টিভ ক্যাটালাইটিক রিডাকশন বা SCR।
SCR পদ্ধতিতে ইঞ্জিন থেকে বের হতে থাকা ধোঁয়াটাতে ইউরিয়া স্প্রে করা হয়। এতে করে ইউরিয়ার সাথে নক্সের বিক্রিয়ায় নাইট্রোজেন আর পানির বাষ্প তৈরী হয় যার দুটোই পরিবেশ বান্ধব। কিন্তু সমস্যা হলো ট্রাকগুলোতে এখন থেকে দুটো "জ্বালানী" বহন করতে হবে। একটা হলো ডিজেল আর আরেকটা হলো ইউরিয়া। তাছাড়া এই অতিরিক্ত ইউরিয়া বহন করার জন্য ট্রাকের জ্বালানী খরচও বাড়বে। 
ন্যাভিস্টার প্রতিযোগীদের প্রচলিত এবং সহজ পদ্ধতিতে গেলো না। SCR ছাড়াও আরেকটি পদ্ধতিতে একই ধরণের ধুম্র শোধন করা সম্ভব। একে বলে এক্সজস্ট গ্যাস রিসারক্যুলেশন, EGR। এপদ্ধতিতে নিসঃরিত গ্যাসটাকে ঘুরিয়ে দ্বিতীয়বার ইঞ্জিনে পাঠানো হয়। দুবার পুড়ে যাবার কারনে পার্টিকুলেট কমে যায়। সমস্যা হলো এই পদ্ধতিটি তখনো শিশু অবস্থায় ছিলো। তাছাড়া এটার কারণে ইঞ্জিন সহ পুরো গাড়ীর অভ্যন্তরীন প্রযুক্তি উন্নত করতে হবে। এখানে একটি SCR আর EGR এর মধ্যে তুলনামূলক আলোচনা আছে।
নীচের ভিডিওতে একটি তুলনামূলক চিত্র পাওয়া যাবে, যদিও ভিডিওটি করা হয়েছিল SCR কে পঁচিয়ে।

যদি ন্যাভিস্টার EGR পদ্ধতি কার্যকরী করতে পারে তাহলে তারা প্রতিযোগীদের থেকে অনেক এগিয়ে যাবে। আর যদি না পারে?
ন্যাভিস্টারের সিইও ড্যান উস্টিয়ান শিকাগোর ডিপ'ল ইউনিভার্সিটি থেকে ব্যবসায় প্রসাশন বিষয়ে পড়াশোনা শেষ করে ১৯৭২ সালে। ন্যাভিস্টারে যোগদানের পর খুব দ্রুত উপরের দিকে উঠতে থাকে সে। ১৯৯৯ সালে ডিজেল ইঞ্জিন শাখার প্রধাণ, ২০০২ এ সিইও এবং ২০০৪ চেয়ারম্যান হয় উস্টিয়ান।
উস্টিয়ানের পরিচিত জনেরা বলেন তিনি খুব "গাটসি" লোক। অর্থাৎ সিদ্ধান্ত নেবার সময় সে "গাট ফিলিং" বা "আমার মনে হচ্ছে এটা ঠিক" এইরকম একটা অবস্থান থেকে সিদ্ধান্ত নেন। একারণে তাকে প্রায়ই বিপদজনক সিদ্ধান্ত নিতে দেখা গেছে। উস্টিয়ানের ক্ষেত্রে সবসময় এই পদ্ধতি তাকে সাহায্যই করেছে। এবারেও তাই তিনি বিপদজনক এবং অপরীক্ষিত সিদ্ধান্তই নিলেন। তিনি EGR পদ্ধতিতে এগুবার চিন্তা করলেন।
কিন্তু ২০০৭ এ যখন ইপিএ এর নতুন নীতিমালা জারি হলো তখনও এই EGR সফলভাবে ব্যবহার করতে পারেনি ন্যাভিস্টার। আগের বছরগুলোতে ইপিএর নীতিমালার চেয়েও পরিবেশ বান্ধব ইঞ্জিন তৈরী করতে পেরেছিলো তারা। তখন ইপিএ তাদের প্রচুর "ক্রেডিট" দিয়েছিল। এই "ক্রেডিট" গুলোর বিনিময়ে ন্যাভিস্টার আগের ইঞ্জিনগুলোই ব্যবহার করতে থাকে এবং EGR এর উপর কাজ চালিয়ে যেতে থাকে।
ধীরে ধীরে ২০০৮, ২০০৯ ও পার হয়ে যেতে থাকে। ইঞ্জিনিয়াররা বুঝতে পারছিলো তারা ভুল পথে এসেছে। এই সিদ্ধান্ত একটা বেটাম্যাক্স বনাম VHS ফরমেট যুদ্ধের মতোই রূপ নিচ্ছে। কিন্তু উস্টিয়ানের একটাই কথা "EGR কেই ঠিকঠাক করো"। ইঞ্জিনিয়াররা বলছিলো আমরা চেষ্টা করতে পারি কিন্তু আমরা জানিনা আদৌ এটা করা সম্ভব হবে কিনা। বিশেষ করে উস্টিয়ানের সিদ্ধান্তে বিরুদ্ধে কথা বলে যখন চাকরী পর্যন্ত যেতে পারে তখন বাকীরা চুপ থাকার সিদ্ধান্তই নিলো।
নতুন নিয়ন্ত্রন নীতিমালা জারি হবার পর আড়াই বছর পার হয়ে যাবার পর যখন ন্যাভিস্টারের আগের "ক্রেডিট" গুলো শেষ হলে গ্যালো এবং EGR নিয়ে কিছু করা সম্ভব হলো না তখন ইপিএ ন্যাভিস্টারকে ট্রাক প্রতি প্রায় দুহাজার ডলারের বিনিময়ে আগের মডেলের ট্রাকগুলোর বিক্রি চালিয়ে যাবার অনুমতি দেয়। এরপরও উস্টিয়ান EGR নিয়েই গোঁ ধরে রইল। একটা স্বীকৃত নিশ্চিত পক্ষপাত বা অতিরিক্ত আত্মবিশ্বাসের একটি উদাহরণ।
এর মাঝে অন্যান্য ট্রাক প্রতিষ্ঠানগুলো ইপিএ এর বিরুদ্ধে মামলা ঠুকে বসল। "আমাদের বেলা ঠিকই নিয়ম চাপিয়েছো আর ন্যাভিস্টারের বেলায় সহজেই ছাড় দিয়ে যাচ্ছো!" এইরকম একটা অবস্থান থেকে মামলা করল অন্যান্য কোম্পানী। আর গতমাসে (জুলাই ২০১২) যখন মামলার ফলাফল ন্যাভিস্টারের বিপরীতে গেল তখন উস্টিয়ান এতদিন যার বিরোধীতা করে এসেছে সেই SCR পদ্ধতিই মেনে নেবার সিদ্ধান্ত নিলো।
কিন্তু ততদিনে অনেক দেরী হয়ে গেছে। এই গ্যাঞ্জামে পড়ে ২০১২ এর শুরু থেকেই ট্রাক বিক্রি প্রায় বন্ধ হতে বসেছে। ২০১২র প্রথম ছয়মাসে তারা লোকসান করে প্রায় আধা বিলিয়ন ডলার! মড়ার উপর খাড়ার ঘা হিসেবে আগের ইঞ্জিনগুলোর সমস্যা দেখা দিতে শুরু করেছে। তাই তাদের পুরোনো ইঞ্জিন মেরামত বাবদ রাখতে হচ্ছে ২২৭ হাজার ডলারের। কফিনের শেষ পেরেক ঠুকতে ভবিষ্যত ট্রাকের চাহিদা কমে গেছে ৪০ শতাংশ। আর এই সব ডামাডোলে তাদের শেয়ারে নেমেছে ধ্বস। প্রায় সত্তর ডলারের শেয়ার এখন প্রায় একুশ ডলার - ২০১১ তে ১৪ বিলিয়ন ডলারের ট্রাক বিক্রি করা প্রতিষ্ঠানের এখনকার বাজার মূলধণ মাত্র দেড় বিলিয়ন।

ছবি সুত্র
আরও অন্যান্য টুকটাক সমস্যা মিলিয়ে ন্যাভিস্টারের অবস্থা খুব নাজুক। তারা তাদের সাধারণ কর্মীদের মধ্যে থেকে ২০% লোক ছাটাই করবার ঘোষণা দিয়েছে। এছাড়াও ইঞ্জিনিয়ারিং শাখাতেও ছাটাই হবে বোঝা যাচ্ছে।  এছাড়া ১ বিলিয়ন ডলার ধার নিয়ে আগামী বছরের মাঝ নাগাদ কামিনসের কাছ থেকে SCR প্রযুক্তি কিনে সেটা কাজে লাগাতে চায় তারা।
এটা নিয়ে বিস্তারিত বর্ণনা পাবেন এখানে। আমি মূলত এই লেখাটিকেই অনুসরণ করে লিখেছি।
পরে কি হবে, কোম্পানী বাঁচবে না ব্যাঙ্করাপ্সির দিকে মোড় নিবে সেটা সময় আসলেই বোঝা যাবে। কিন্তু এই ঘটনা থেকে যেটা শিক্ষণীয় সেটা খুব জরুরী এবং আমি নিশ্চিত বিভিন্ন এমবিএ ক্লাসে এটা নিয়ে তুমুল আলোচনা হবে।
আমি যে শিক্ষনীয় বিষয়গুলো আইডেন্টিফাই করেছি:
১) নিজের "গাট" অনুভূতির চেয়ে যুক্তি অনেক বেশী নির্ভারশীল।
২) প্রতিযোগীকে সম্মান করতে শেখো এবং পুরো দুনিয়া যেদিকে চলছে তার থেকে মুখ ফিরিয়ে থেকোনা। অন্ত্যতঃ তারা সবাই মিলে এই সিদ্ধান্ত কেনো নিলো সেটা চিন্তা করো।
৩) সবসময়ে একটা পরিকল্পনা দুই রাখবে। দরকার হলে একটা গবেষণা শাখা বসিয়ে রাখে যারা বিপদের সময় দ্বিতীয় পদ্ধতিটি যোগান দিতে পারবে।
৪) নিজের ভুল বোঝার মতো মানসিকতা রাখতে হবে। "আমি ঠিক এবং কেউ আমার বিরুদ্ধে কথা বলতে আসলে তাকে ছাটাই করে দিতে হবে" এই মানসিকতা ক্ষতিকর। প্রাতিষ্ঠানিক রাজনীতির চেয়ে প্রাতিষ্ঠানিক উন্নতি বেশী গুরুত্বপূর্ণ।
পাঠক আপনার অনুভুতি কি? নিজেকে এই প্রতিষ্ঠানের একজন কর্মীর যায়গায় বসিয়ে চিন্তা করুন আপনি কি করতেন?
কিংবা নিজেকে এই সিইওর যায়গায় বসিয়েই বা কি সিদ্ধান্ত নিতেন? ২০০১ এ যখন প্রাথমিক সিদ্ধান্ত নিয়েছিলেন, ২০০৭ এ যখন লক্ষ্য অর্জন করতে পারেনি, ২০১০ এর মাঝামাঝি যখন তাদের ইপিএ "ক্রেডিট" শেষ হয়ে গেলো, ২০১১ তে যখন অন্যান্য কোম্পানী ইপিএ কে ছাড় দেবার দায়ে মামলা দায়ের করল কিংবা ২০১২ তে যখন তরী ডুবল?
এরকম একটা প্রতিষ্ঠান বাঁচাতে আপনি কি কি পদক্ষেপ নিতেন?

