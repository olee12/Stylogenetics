মিশিগামি ০০২: হিট ডোম



শিকাগোতে এতো গরম পড়তে পারে ধারনা ছিলো না। ৯৮ ডিগ্রী ফারেনহাইট (৩৬.৬৭ ডি সি) তাপমাত্রা এখন। ফিলস লাইক ১০২ ডিগ্রী ফারেনহাইট। ১১০-১২০ ডিগ্রীর তাপমাত্রা অ্যারিজোনাতেই পেয়েছি। শুষ্ক তাপমাত্রা বলে গায়ে লাগেনি অতটা। কিন্তু এখন তাপামাত্রা পাশাপাশি হিউমিডিটি যুক্ত হয়ে খুব ভ্যাপসা গরম পড়েছে এখানে। ইনফ্যাক্ট পুরো নর্থ আমেরিকাতেই হিট ডোম নামের এই গরমের হলকা বইছে ক'দিন ধরে। আজ দুপুরে লেকের দিকে যেতে গিয়েও মাঝ পথে ফিরে এলাম গরমে।
সেদিন যুধিষ্ঠিরের বাসায় দাওয়াত ছিলো। ভাবীর হাতের মজার মজার খাবার গুলো খেয়ে আবার হৈচৈ করে গান বাজনা করে ভালোই বিরক্ত করে এলাম। যুধিষ্ঠিরের গল মন্দ না। প্র্যাকটিস করলে হয়তো ভালো করবেন।
এই গরমের মাঝে শিকাগোর আউটডোর এট্রাকশনগুলো ঘুরে নেবার প্ল্যান করেছি। প্ল্যান অনুযায়ী একদিন গেলাম নেভি পিয়ারে। ছোট্ট বাচ্চাটাকে নিয়েই আমরা একটা স্পিড বোট ট্রিপে উঠলাম প্রথমে। দূরন্ত গতিতে বোট চলার সময় পানি ছিটকে গায়ে পড়ছিলো। মজাই লেগেছে।









এরপরে নেভি পিয়ারের রাইডগুলোত চড়ে, সোয়া দশটা নাগাদ আতশবাজি দেখে, রাতের খাবার খেয়ে বাড়ি ফিরলাম। ছোটলু তখন ঘুম।
ফেরার পথে রাস্তায় টোল দিতে গিয়ে এক ঘটনা ঘটল। লম্বা লাইনে প্রায় বিশ মিনিট দাঁড়িয়ে যখন প্রায় টোল বুথের কাছে পৌঁছে গেছি তখন এক হ্যাট সানগ্লাস পরা লোক এরে লাইন ভেঙ্গে ঢুকতে চাইছে আমার সামনে। এর আগে বেশ কয়েকটা লাইন ভাঙ্গা গাড়িকে সুযোগ দিয়ে মেজাজ চড়ে আছে। একে জায়গা দিলাম না। টোল বুথ পার হয়ে দেখি এই লোক আমার পিছু নিয়েছে। খানিক পরে আমার সামনে এসে তার গতি কমিয়ে আমাকে গতি কমাতে বাধ্য করছে। আমি লেইন বদলালে সে আবার ওই লেন এ চলে আসছে। আমি শেষমেষ সর্বডানের লেইন ধরে আগাতে থাকি। আমার এক্সিট যেটা নেবার কথা সেটা না নিয়ে, ব্রেক না চেপে গতি কমাতে থাকি। একেবার শেষ মুর্হুতে ফুড়ুৎ করে এক্সিট নিয়ে বেরিয়ে যাই। ওই বেটা তখন এক্সিট ছাড়িয়ে খানিকটা এগিয়ে গেছে। সে হুড়মুড় করে ব্রেক চাপলেও আমার পিছু নিয়ে বেরোবার সুযোগ পায়নি। একটু ভয়ই পেয়ে গিয়েছিলাম। আল কাপোনের দেশ বলে কথা।
পরের উইকএন্ডে গেলাম মিলেনিয়াম পার্কে। সেখানে বিখ্যাত ক্লাউড গেইট বা লোকাল নাম দ্যা বিন নামের স্থ্যাপত্যটি আছে। একটি একটা বিশাল চকচকে সীমের বিচীর মতো একটা বস্তু। শহরের দালানগুলোর ছায়া পড়ে দেখতে ভালোই লাগে। তাছাড়া ক্রাউন ফাউনটেইন বলে একটা জায়গা আছে যেখানে দুটো চর্তুভুজাকৃতির দালানে ভিডিও দেখা যায় এবং সেখানে প্রদর্শিত মানুষের মুখ থেকে পানি পড়ে কিছুক্ষণ পর পর। এই পার্কে একটা ওপেন স্টেজ আছে যেখান প্রতি সামারের প্রতি উইকএন্ড মিউজিক শো হয়।






তারপর লেইকশোর ড্রাইভ ধরে লেকের মনোরম সৌন্দর্য্য দেখতে দেখতে ডেভন স্ট্রিটের জে কে কাবাবে গিয়ে ডিনার করলাম। এরপর বাড়ি।
পরের দিন ডেভন স্ট্রিটে গিয়ে বাজার সদাই করার ফাঁকে শাড়ীর দোকান গুলোতে একটু ঢুঁ মারলাম। একবারে গলাকাটা দাম দেখে আরেকটু হলে বিষম খেতাম আমি। ৩০০ থেকে ৭৫০ ডলার পর্যন্ত চায় শাড়ীর দাম। তবে একজন জানালেন দেশের মতো এখানে দামাদামী করা যায় ইচ্ছা মতো। পরের ভিজিটে এটা মাথায় রাখতে হবে।
ফেইসবুকে ছবি গুলো দেবার পর কেউ কেউ খুব আফসোস করলেন। খুব সুখে আছি এধরনের একটা ইমপ্লিকেশন দেখে মনে হোলো মানুষেরা আসলে কেবল সুখের ছবি তোলে। দুখের ছবি তোলে না। তাই কারো ছবির অ্যালবাম ঘাঁটলে মনে হবে আহা পৃথিবীর বুকে মানুষেরা খালি জীবন ভর আনন্দই করে যাই।
তবে শিকাগো এক্সপ্লোরেশনটা খারাপ হচ্ছে না। শীত আসার আগে আরো কয়েকটা জায়গা ঘুরে ফেললে মন্দ হবে না। দেখা যাক সামনের দিনগুলোতে কোথায় যাওয়া যায়।

ছবি: 


 

 

 

 

 

 

 

 

 

 

 

 

 

 

 



