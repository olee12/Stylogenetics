এলোমেলো চিন্তা: বই সংগ্রহ



বাংলাদেশের শিশুদের বই পড়ার সুযোগ খুব কম। স্কুলের বই জোগাড় করার সুযোগই নেই অনেকের। পড়ার বইয়ের বাইরের বই জোগাড় করার সুযোগ খুবই অপ্রতুল।
আমি যখন প্রাইমারী স্কুলে ছিলাম তখন স্কুলে একটা ছোট লাইব্রেরীর মতো করা হয়েছিলো। সেখানে আহামরী না হলেও কিছু বই পাওয়া যেতো। কিন্তু বই চুরির ধাক্কায় সেই লাইব্রেরী আর টেকেনি। একই অবস্থা হতো পাড়ার লাইব্রেরীগুলোর। শখ করে একজন দু'জন পাঠাগার গড়ে তুললেও বই চুরির ধাক্কায় সেগুলোও টিকে থাকতে পারেনি বেশী দিন। কিশোর বই পড়ুয়াদের তাই নিজ পয়সায় বই কিনে পড়া ছাড়া তেমন কোনো সুযোগ ছিলোনা বললেই চলে।
এই ফাঁকে বিশ্ব সাহিত্য কেন্দ্রের কথা না তুললেই নয়। ঢাকায় মিরপুরের মতো জায়গায় বিশ্ব সাহিত্য কেন্দ্রের বিচরণ সসময়টা ছিল না বললেই চলে। অনেক পরে বিসাকে এর গাড়ী দেখেছি। কিন্তু ততদিনে আমার পড়ার সুযোগ সীমিত হয়ে গেছে।
হাই স্কুলে উঠে হাতের কাছে পেয়েছিলাম চট্টগ্রাম পাবলিক লাইব্রেরী। নিয়মিত বই পড়তে যাবার সেই সময়টা খুব আনন্দময় কেটেছে আমার। এছাড়া চট্টগ্রাম নিউমার্কেটের আশেপাশের নতুন পুরোনো বইয়ের দোকান চষে বেড়াতাম আমরা কয়জন পড়ুয়া।
ঢাকায় ফিরে বই কেনার অভাব পুরণ করেছে নীলক্ষেত। নীলক্ষেত আমাদের উচ্চশিক্ষার বইয়ের একটা বিরাট অভাব পুরণ করেছে। কিন্তু সেই সাথে নতুন বইয়ের বাজার নীলক্ষেতের সাথে পাল্লা দিতে গিয়ে অনেক ক্ষেত্রে ক্ষতিগ্রস্থও হয়েছে।
সুতরাং দেখা যাচ্ছে বাংলাদেশে পড়ুয়াদের জন্য স্কুল কেন্দ্রীক, পাড়া কেন্দ্রীক পাঠাগার নেই বললেই চলে। পাবলিক লাইব্রেরী নামে প্রতিটি বড়শহরে একটি করে পাঠাগার থাকলেও কিশোরদের জন্য সেটা সীমিত কিংবা নাগালের বাইরে। পুরোনো বইয়ের দোকানগুলো আর নীলক্ষেতের উপর অনেক সময় ভরসা করতে হয় পড়ুয়াদের। বিশ্ব সাহিত্য কেন্দ্রের সম্ভাবনা থাকলেও, অন্ততঃ আমাদের বেড়ে ওঠার সময়ে, এই প্রভাব সবার কাছে পৌঁছায়নি। ইলেকট্রনিক বইয়ের বিষয়ে পরে আসছি।
আমার উচ্চ শিক্ষার সময়টুকুতে পড়াশোনার বাইরের বই পড়ার সুযোগ সীমিত হয়ে যায়। আমার বাবা আমার অতিরিক্ত বই পড়া দেখে রীতিমত বিরক্ত হতেন, একেতো টাকা খরচ, দ্বিতীয়ত চোখে চশমা নিতে হয়েছিলো ছোটবেলা থেকেই। তিনিও খুশী হন পড়াশোনার বাইরের পড়া বন্ধ করেছি দেখে। ইন্টারমিডিয়েটের পর পর কেনা একগাদা বইয়ে পোকা জমতে থাকে।
এরপর বাইরে চলে আসি পড়াশোনা করতে। এখানকার ইউনিভার্সিটিতেও একাধিক লাইব্রেরী আছে যেখান থেকে আনলিমিটেড বই ধার নেয়া যায়। আমাদের বাংলাদেশে ইউনিভার্সিটির লাইব্রেরী ছিলো ছোট্ট আর বই দিতো, যতদূর মনে পড়ে, দু'টো করে। তাছাড়া এখানে বই ছাড়াও পড়ার জন্য জায়গা আছে, গ্রুপ স্টাডির জন্য আলাদা রুম আছে, ফ্রি ইন্টারনেট, ব্যবহারের জন্য কম্পিউটার এগুলোতো আছেই।
এরমাঝে পড়াশোনা শেষ করে চাকরী শুরু করি। মাঝে কিছু বই পড়ার শুরু করলেও বিভিন্ন কারণে বই পড়ার সুযোগ হয়নি। ড্রাইভিংয়ের ফাঁকে ফাঁকে অডিও বই শুনতাম সেসময়।
একসময় লক্ষ্য করলাম এদেশে প্রতিটি শহরে একটি করে লাইব্রেরী আছে। আপনি শহরের বাসিন্দা হলে ফ্রি বই নিতে পারবেন যতখুশী। অবশ্য আপনার প্রোপার্টি ট্যাক্সের একটা অংশ যায় লাইব্রেরীতে। এছাড়া লাইব্রেরীতে শিশুদের জন্য বই পড়া, বিভিন্ন অ্যক্টিভিটি আছে। বই ছাড়াও পাওয়া যায় ভিডিও, অডিও সিডি/ডিভিডি। ইদানীং ভিডিও গেইম আর ই-বইও রাখে সেখানে।
ইতিমধ্যে ই-বইয়ের প্রচলন হয়েছে। অ্যামাজন কিন্ডল, নুক এবং বিভিন্ন ট্যাবলেট ডিভাইসের উপর ভিত্তি করে ই-বইয়ের গ্রহণযোগ্যতা এবং জনপ্রিয়তা বেড়েছে। কিন্তু বাংলা ইবইয়ের প্রচলন এখনো বাড়েনি। সচলায়তন শুরুতে কিছু ই-বই প্রকাশ করেছে এবং পরবর্তীতে প্রকাশায়তন নামে একটি প্রজেক্ট হাতে নেয়। বইদ্বীপ নামে আরেকটি ওয়েবসাইট এব্যাপারে কাজও করছে। কিন্তু এবিষয়টি এখনও শিশু।
এদেশে পুরোনো বইয়ের দোকানও আছে। অ্যামাজন, ‌অ্যালিব্রিস বা অ্যাবিইবুকসের মাধ্যমে পুরোনো বই কেনা যেতে পারে। সমস্যা হলো শিপিং খরচ। কিংবা আশেপাশের পুরোনো বইয়ের দোকানে ঢুঁ মারা যেতে পারে।
এছাড়াও প্রতিটি শহরের লাইব্রেরীগুলো তাদের পুরোনো বই, কিংবা অন্যান্য পাঠকদের দান করা বইগুলো নিয়ে নিয়মিত বইমেলা করে থাকে। সেখানে খুব সস্তায় বই পাওয়া যেতে পারে। কয়েকটা লাইব্রেরীর মেলা ঘাঁটলে আপনি বুঝতে পারবেন কোন লাইব্রেরীর মেলাগুলোতে ভালো বইগুলো বিক্রি হয়। এই লাইব্রেরী মেলাকে কেন্দ্র করে আবার কিছু বইবিক্রেতা বা বইসন্ধানীকে দেখতে পাবেন। এরা সস্তায় বই কিনে করে ইন্টারনেটে বিক্রয় করে লাভের আশায়। রীতিমত বারকোড স্ক্যানার নিয়ে ঘোরে এরা।
সুতরাং দেখা যাচ্ছে, আমেরিকাতে স্কুলে, কলেজে এবং ইউনিভার্সিটিতে বই সংগ্রহ করা কোনো সমস্যা নয়। তাছাড়া প্রতিটি শহরে একটি করে লাইব্রেরী থাকে যেখানে বই ছাড়াও নানাবিধ জ্ঞান আহরণের সুযোগ রয়েছে। সেইসাথে পুরোনো বইয়ের দোকান, ওয়েবসাইট এবং লাইব্রেরী কেন্দ্রিক বইমেলায় সস্তায় বই কেনার সুযোগ আছে। উপরন্তু ই-বইয়ের উত্থানের সাথে সাথে বই পড়া এবং সংগ্রহ করা আরো সহজ হয়েছে।
আমারা কেনো উন্নতি করছি না এটি নিয়ে আমরা অনেক সময় হা হুতাশ করি। কিন্তু এই দুটো দেশের এই একটি বিষয়ে তুলনা করলে সমস্যাটির একটি মাত্রা চোখে পড়ে। একটি জাতির শিশু সমাজ যখন পর্যাপ্ত পরিমান পড়ার সুযোগ পায় না, তখন সে জাতি পিছিয়ে যেতে বাধ্য। অথচ সমস্যাটির সমাধাণ খুব জটিল নয়। ইলেকট্রনিক মিডিয়ার এই যুগে স্বল্প খরচে সমস্যাটির সমাধাণ করা যায়।
পাঠকের কাছে প্রশ্ন: আপনি যে জায়াগায় থাকেন সেখানে বই সংগ্রহের উপায় কি? বাংলাদেশ বা একই ধরণের অপ্রতুল বইয়ের দেশে বই সংগ্রহের সমস্যাটি কিভাবে সমাধাণ করা যায়?

