পিটস্‌বার্গের ধুসর পান্ডুলিপি - ০০২



সকালে দৌড়াতে দৌড়াতে অফিসে ঢুকলাম আটটা বিশে। মিটিং ছিল একটা আটটা পনেরোতে। ওয়েবএক্স নামের একটা অনলাইন সফটওয়্যার ব্যবহার করে মিটিং করি আমরা। সেখানে লগইন করতে করতে আরো পাঁচ মিনিট দেরী। ঢুকে দেখি প্রাথমিক আলাপ চলছে তখনও, বেশী মিস করি নাই।
প্রথম প্রথম সকালে উঠতে খুব সমস্যা হত। মিটিং এ বসে ঝিমোতাম। মিটিংয়ে উপস্থিত থাকে এভানস্টন, শিকাগো থেকে আমার ম্যানেজার, ইন্ডিয়া থেকে সফটওয়্যার টেস্টিং টিমের তিনজন আর ক্যাননস্‌বার্গ, পেনসিলিভিনিয়া থেকে আমি। কেউই মুখোমুখি না। সুতরাং ফোনের সাইলেন্স বাটন চেপে, নাকে তেল দিয়ে ঘুমা।
কিন্তু ম্যানেজার একদিন প্রায় টের পেয়ে গিয়েছিল আরকি। আমাকে কি যেন জিজ্ঞেস করছিল। কয়েকবার ডাকাডাকি করে তুলেছে আমাকে। সেবার জোর বাঁচা বেচে গেছি। তাই এখন সর্তক হয়ে থাকি। তবু সচলায়তনের পাতা খুলে মাঝে মাঝে অন্যমনস্ক হয়ে পড়তেই হয়।
মিটিংয়ের পর কিছু কাজ ছিল। ঝটপট সেগুলো সেরে লাঞ্চে বাসায় আসলাম আজ। গতকাল রাতে মুরগী রান্না করেছিলাম। ভাত চড়ালাম। তারপর ঝটপট ক্রেইগসলিস্ট নামের একটা ওয়েবসাইটে আমার বড় বউ বিক্রী করার বিজ্ঞাপন দিয়ে দিলাম।
বড় বউকে কিনেছি ২০০৫ এ, বিয়াল্লিশ শ ডলারে। মাঝে একবার চরম বাড়ি খেল। পেছনটা ভচকে গিয়েছিল। জ্বী ঠিকই ধরেছেন, এটা আমার বুড়ো গাড়ি। বুড়ো হলে কি হবে আমার খুব আদরের। তবে নতুন ছোট বউকে একটু বেশী আদর সোহাগ করতে হয় এখন। নতুন বউ বলে কথা!
বড় বেগম ক্যামরীতুন্নেসা গুলাব (১৯৯৫)
বিকালে গাড়িটা দেখতে এল এক লোক। তাকে গাড়িটা দেখলাম। পছন্দ হয়েছে মনে হয়। আগামীকাল তার মেয়ে, যার জন্য সে গাড়ী কিনছে সে দেখবে। পছন্দ হলে হয়ত বিক্রীও হয়ে যেতে পারে। কিছু ক্যাশ দরকার হাতে। হাতটা হঠাৎ খালি হয়ে গেছে এই মুর্হুতে।
আপনাদের এমন হয় কিনা জানি না। তবে আমার হাত খালি থাকলে মেজাজটাও খারাপ থাকে। (আসল) বউয়ের সাথে তুমুল ঝগড়া করলাম গত সপ্তাহে। হাতে টাকা নেই, তাই এই অজুহাতে আগামী বন্ধে কোথাও যাব না। তাই নিয়ে আমার হইচই। বেচারী পড়েছে বিপদে। টাকাই আসলে দুনিয়ার চালিকা শক্তি।
সকালের আরেকটা ঘটনা বলে শেষ করি। সকালে জিমেইল খুলতেই দেখি পরিচিত এক ছেলে ছাগল হয়ে গেছে। ম্যাঁ ম্যাঁ করে, নাদি ছড়িয়ে একাকার। যে তাকে সামলাতে আসে থাকেই ঢুঁস মারে। এরে লাত্থায়, তারে গুঁতা দেয়। সে এক অবস্থা বটে! ভেবে দেখলাম ছাগুনেশিয়া সবার মধ্যেই থাকে। পরিবেশ আর পরিস্থিতিতে সবাই ছাগু হয়ে যেতে পারে। এমন কি আমিও! সুতরাং সময় থাকতেই আপনার ভিতরকার ছাগুকে সামলে রাখুন।
 
