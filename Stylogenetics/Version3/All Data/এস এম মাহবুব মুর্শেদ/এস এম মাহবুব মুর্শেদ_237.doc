শেষ সাতটি সিগারেট



।১।
তুমি
দূর থেকে কাছে আস
ক্রমাগত ভেতরটা পোড়াতে পোড়াতে
অথচ এর ভেতরেও আছে ভালোলাগা।
তাই তো
তোমাকে কেবল দূর থেকে
কাছে আনি
ভেতরটা পোড়াই
সুখ পাই-
যেন সিগারেট
৪ জানুয়ারী, ১৯৯৭
।২।
এমন হয় কেন মানবিক মন!
এতগুলো উদার উচ্চারন,
তুলো মেঘের মতন হাসি,
এমন গাঢ় অনুরোধ
তবু রেখে দেই ফোন।
সিগ্রেটের প্রিয় পোড়া ছাইয়ের মতোন।
৭ জানুয়ারী, ১৯৯৭
।৩।
টেলিফোনে গাঢ়, নিপুন শব্দাবলী -
"আপনার বন্ধুতা চাইছি"
কি দেব বন্ধুতার বদলে?
আমার আছে শুধু
ছোটোমোটো একটা মন
আর আধখানা সিগারেট।
৮ জানুয়ারী, ১৯৯৭
।৪।
অ্যাশট্রেতে মুখ গুঁজে
পড়ে থাকে আধ খাওয়া সিগ্রেট।
ব্যবহৃত হবার পর যেন বুদ্ধিজীবি।
৮ জানুয়ারী, ১৯৯৭
।৫।
ফোন করে রেখে দিলে।
শুরুতেই প্রয়ান।
যেন দেশলাইয়ের শেষ কাঠিতে
ধরানো গেল না
সিগারেট।
৯ জানুয়ারী, ১৯৯৭
।৬।
তুমি কৈশোরের লুকিয়ে টানা প্রথম সিগারেট মতো
ভেতরটা পুড়েছেই কেবল
তুমি অর্ন্তলীন।
জানুয়ারী ১৮, ১৯৯৭
।৭।
তুমি যৌবনের দর্পভরে সিগারেট খাওয়া
যেন সবাইকে দেখান -
দেখো এই আমি আমার প্রিয়াকে বুকের ভিতর রাখছি।
কিন্তু আমার সামনেই তুমি ধোঁয়া হয়ে উড়ে যাও
পরে আঁতিপাতি খুঁজি বুকের ভিতর
দেখি, তুমি নেই!
জানুয়ারী ১৮, ১৯৯৭
(এই সময়টায় প্রচন্ড স্মোকিং করতাম। এই সময়ের পরপরই প্রচন্ড অ্যাজমায় সিগারেট ছাড়তে হল - শাপে বর।)

