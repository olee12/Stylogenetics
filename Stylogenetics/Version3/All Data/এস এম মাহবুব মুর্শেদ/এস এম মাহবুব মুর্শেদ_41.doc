মিশিগামি ০০১: আমি এক যাযাবর



শিকাগো শহর। উইন্ডি সিটি। ভয়াবহ ঠান্ডা এবং কুৎসিত শীতকাল। সিটি অফ জ্যাজ এন্ড ব্লুজ। মাল্টিকাচারাল মেট্রোপলিটান শহর। আমেরিকার তৃতীয় বৃহত্তম শহর। আমেরিকার পাঁচটি বৃহত্তর লেইকের দ্বিতীয় বৃহত্তম লেইক মিশিগানের তীরে অবস্থিত শহর। এরকম কতধরণের বিশেষণ জানতে পারলাম শহরটা সর্ম্পকে। মুভিংয়ের বিরক্তির পাশাপাশি তাই যুগপদ আগ্রহ ও ভয় কাজ করছিলো।
দু'দিনের ড্রাইভিং শেষে নতুন শহরে যেদিন পৌছালাম কোমল একটা রৌদ্দুর খেলা করছিলো শহরের মাথায়। সেই রৌদ্দুর অবশ্য মেঘটাকে পুরোপুরি সরাতে পারেনি। শিকাগো শহরের কেন্দ্রস্থল বা ডাউনটাউনটাকে সাধারণভাবে দ্যা ল্যুপ বলা হয়। রাস্তার দু'পাশে সাতটা করে মোট চৌদ্দটা লেইন এবং মাঝখানে দু'লেইনের ট্রেইন চলাচলের ব্যবস্থা থাকলেও লুপটাকে কেন্দ্র করে যথারীতি প্রায় ঢাকা শহরের মতো ভিড়। ভিড় ঠেলে অ্যাপার্টমেন্ট অফিসে সাইন আপ করে শহর দেখতে বেরোলাম।
আক্ষরিক অর্থেই মাল্টিকালচারাল শহর শিকাগো। আমরা যেখানটায় উঠেছি ল্যুপ থেকে সেটা পঁয়ত্রিশ মিনিটের ড্রাইভিং দুরত্বে অবস্থিত। কিন্তু বিভিন্ন বর্ণের মানুষ আর রকমারী পণ্যের দোকানের অভাব নেই সেখানেও। সাদা মানুষ অধ্যুষিত এলাকার পিটসবার্গ ছেড়ে আসায় মনে হচ্ছিলো পঞ্চাশ বছর পরের পিটসবার্গ দেখছি আমরা।
উইকএন্ডে দেখা হবার কথা কৌস্তুভের সাথে। রবিবার দুপুরের ট্রেইন খুব দেরী করে করে ছাড়ে। গাড়ি নিয়ে তাই রওনা দিয়েছি ডাউনটাউনের উদ্দেশ্যে। দেড় ঘন্টা জ্যামে বসে থেকে যখন রাস্তায় ঝুলে থাকা মনিটরে যখন দেখলাম আরো সোয়া ঘন্টার উপর লাগবে ডাউনটাউন যেতে তখন কৌস্তুভকে দুঃখ প্রকাশ করে ফিরে আসা ছাড়া আর উপায় ছিলো না।
উইকএন্ডটা কোনোরকমে পার করে সোমবার দুপুরে কৌস্তুভের সাথে দুপুরের খাবারের জন্য দেখা। সাবরি নামের রেস্টুরেন্টে অনেক গল্প গুজবের পর কৌস্তুভের সাথে বিদায় নিতেই হোলো অফিসের কারনে। হিমুর কমিকটা গিফট হিসেবে দেবার জন্য আবার ধন্যবাদ জানিয়ে রাখি কৌস্তুভকে।
মঙ্গলবার সন্ধ্যায় যুধিষ্ঠিরদার পরিবারের সাথে। ফুটফুটে ছোট্ট একটা মেয়ে আছে তাদের। পুটপুট করে কি চমৎকার গল্প করে মামনিটা। আমার তৃষ্ণার্ত বাবা হৃদয়টা ভরে গেলো ওর সাথে গল্প করে। আরো দেখা হোলো "জি" পরিবারের সাথে। একটা চমৎকার রেস্তোরায় কাবাব খেয়ে চমৎকার গেলো সন্ধ্যাটা।
ম্যাপে দেখছিলাম যে আমার নতুন অফিসটা লেইক মিশিগানের খুব কাছে। লেইক মিশিগান নামটা এসেছে ওইয়াবি ভাষার মিশিগামি শব্দটা থেকে, যার অর্থ বিশাল জলাধার। বুধবার দুপুরে লাঞ্চ করে হাঁটি হাঁটি পা করে চলে গেলাম সেখানটায়।
গিয়েই মনটা ভালো হয়ে গ্যালো। ঝক ঝকে রোদ। বিশাল জলরাশি। ছুটির দিন নয় বলে ভিড় নেই তেমন একটা। আশেপাশে গাঙচিল উড়ছে। নীল পালকের হাঁসেরা সাঁতার কাটছে। এক চিলতে একটা বীচে কুকুর হাঁটাতে নিয়ে এসেছে কিছু মানুষ। কুকুরেরা পানি থেকে মালিকের ছুঁড়ে দেয়া বস্তু তুলে আনছে। দূরে একটা বীচে বাচ্চারা খেলা করছে। এই পানি থেকেই আমাদের উদ্ভব বলেই হয়ত বিশাল জলরাশির সামনে আসলেই আমাদের মনটা উদাস হয়ে যায়।

মনটা একটু খারাপও হয়ে গেলো। যাযাবর জীবন আমাদের। আবার কবে নোঙ্গর তুলতে হবে আমাদের কে জানে। প্রাচীন কালের হান্টার গ্যাদারারদের মতো দু'দিনের এই বসতি। তাই এই রোদ ঝলমলে, লেকের পাড়ের দুপুরটা প্রাণ ভরে উপভোগ করি। পরের কথা নাহয় পরে চিন্তা করা যাবে। ...

ছবি: 


 



