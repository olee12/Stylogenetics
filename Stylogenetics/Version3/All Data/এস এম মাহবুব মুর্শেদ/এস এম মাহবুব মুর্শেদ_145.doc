ওয়াশিংটন ডিসি বেড়িয়ে এসে (১/৩) - জনৈক সচল পরিবারের সাথে মোলাকাত



এবারের লেবার ডের লম্বা ছুটিতে ভাবলাম ওয়াশিংটন ডিসি ঘুরে আসি। আগেই জানতাম 'জনৈক সচল' ব্লগার থাকেন সেখানে। তাই আগেভাগে ফোনে যোগাযোগ করলাম। জানালাম দেখা করতে চাই।
ভাবছিলাম ব্লগের সুত্রে পরিচয় - বিরক্ত করাটা কতটা সমীচিন হবে! দেখা গেল উল্টো তিনি আমাকে তার বাসায় থাকতে বললেন এবং পারলে তার স্ক্যাজিয়্যুল ভেঙ্গে আমাদের সময় দেন। আমি তাকে নিরস্ত্র করলাম এই বলে যে, আমাদের হোটেল বুকিং হয়ে গেছে আর আমরা নিজেরাই তো শহর ঘুরে নিতে পারব।
প্ল্যান হচ্ছে যে শুক্রবার আমার স্ত্রী মৌটুসী ইন্ডিয়ানা থেকে সরাসরি ফ্লাই করবে আর আমি পেনসিলিভিনিয়া থেকে ড্রাইভ করে পৌছাব সেখানে। প্ল্যান অনুযায়ী সেখানে পৌছাতে সমস্যা হয়নি। একটানে সাড়ে চার ঘন্টা ড্রাইভ করে যখন রোনাল্ড রেগ্যান এয়ারর্পোটে পৌছেছি তখন বেশ ভাল বাথরুম ধরেছে আমার। ছোটোটা।
সেল ফোন ওয়েটিং এলাকায় গাড়ীটা নিয়ে দাঁড়াতেই মৌটুসী ফোন করল যে সে ল্যান্ড করেছে। সুতরাং পনের মিনিটের মধ্যে বাইরে আসবে। পনের মিনিট পর তাকে তুলে নিয়ে রওনা দিলাম সেই সচলের বাড়ি। তখন রাত নয়টা।
কিছু কিছু ব্যাপারে আমি এখনো গাঁড়ল। যেমন, এই জিপিএস সিস্টেম। আমার এখনও মনে হয় জিপিএস একটা খেলনা, যেটা দিক নিদের্শনা দিয়ে অন্ধ একটা প্রজন্ম গড়ে তুলছে। তবু মৌটুসীর গুঁতাগুঁতিতে একটা জিপিএস প্রায় কিনেই ফেলেছিলাম, খালি বাধ সাধল এই খবরটা। লেইন এসিস্ট, লাইভ ট্রাফিক আর থ্রিডী ভিউ নিয়ে এক মাসের মধ্যে আসছে গার্মিনের নতুন জিপিএস। সুতরাং এখন জিপিএস কেনা যাবে না।
জিপিএস ছাড়া নতুন শহরে আসলে কি কি করনীয় সেটা আগের ভ্রমন অভিজ্ঞতা থেকে জানা। এক. প্রয়োজনীয় সার্ভিস আগে ভাগে ঠিক করা, যেমন হোটেল, রেন্টাল গাড়ী। দুই. বিভিন্ন জায়গার ড্রাইভিং ডিরেকশন প্রিন্ট করা। তিন. সবার ফোন নাম্বার কাগজে লিখে রাখা; প্রয়োজনের সময় ফোন নাম্বার ঘেঁটে ফোন করা প্রায় অসম্ভব। চার. মোবাইল ফোন ঠিক রাখা। সব কিছু আগেভাগে মেনেছি তারপরও এয়ারপোর্ট থেকে বিশ মিনিট দূরত্বের সচল ব্লগারের বাড়িতে যেতে গিয়ে রাস্তা হারিয়ে ফেললাম।
অনেকবার ফোনাফোনি, ম্যাপ দেখা, অনেকগুলি ইউর্টান, বউয়ের ভ্রু কোঁচকানো চেহারা দেখা শেষে ব্লগার সাহেব রাস্তা থেকে যখন আমাকে পিক করে নিয়ে বাড়িতে নিয়ে গেলেন তখন রাত বাজে এগারোটা। ব্লগার দম্পতি আমাদের জন্য না খেয়ে বসে আছেন জেনে আমাদেয় লজ্জায় মাথা কাটা যায় যায় আরকি!
ভাবীর হাতের রান্না করা অনেক গুলো পদ খাওয়া দাওয়ার পর খানিকটা আড্ডা হল। সাম্প্রতিক ব্লগ বিষয়াদি, সরকারের বিভিন্ন বিষয়, টেকনোলজী, আমেরিকার রাজনীতি এই সমস্ত টুকটাক বিষয় নিয়ে আলোচনা হল। জানা গেল ভাবিও ব্লগান এবং সেই ব্লগগুলি আমাদের মধ্যে আলোচিতও হয়েছে। তবে তারা সঙ্গত কারনেই দুজনে ছদ্মনামে লেখেন। আর এজন্যই আমাকে ছবি নিতে কিংবা সাক্ষাৎকার দিতে গভীর অনাগ্রহ প্রকাশ করলেন।
সপ্রতিভ, স্মার্ট এবং অতি সজ্জন এই পরিবারের সাথে দেখা এবং ভাবীর হাতের অসাধারন হরেক পদের খাবার দিয়ে ডিনার শেষে যখন ফিরছি তখন রাত সাড়ে বারোটা বাজে। হোটেলে চেকইন করতে দেবে কিনা ভাবতে ভাবতে গাড়িতে স্টার্ট দিলাম আমি। সচল ব্লগার সাহেব মনে হয় আমার মনের কথা বুঝতে পেরেছিলেন। আমাকে বললেন, আমি আরো আধাঘন্টা জেগে আছি, সমস্যা হলে জানিও। শুধু মাত্র অনলাইনে চেনা জানার সুত্রে একটা মানুষ কতটা আপন হতে পারে সেটা ভাবতে ভাবতে গাড়ী টান দিলাম।

