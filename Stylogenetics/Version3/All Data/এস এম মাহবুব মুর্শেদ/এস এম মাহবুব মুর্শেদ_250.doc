হঠাৎ রোদ্দুর



রাস্তায় বেরিয়ে ভালোবেসে ফেলি হঠাৎ রোদ্দুর।
আমার পদচারনা আপামর জনতার বিরাট মিছিলে
আমার দাবী লাখো মানুষের বাঁচার চিৎকার
আমার রাস্তা শেষ হয় গিয়ে দারিদ্র্য সীমায়
তবু
বেরিয়ে রাস্তায় ভালোবেসে ফেলি হঠাৎ রোদ্দুর।
চারিদিকে দেখে প্রতিবাদী যখন আমার গান
বাসের জানালা থেকে প্রচন্ড চিৎকারে হঠাৎ শ্লোগান
স্বৈর শাসকের মৌন মুর্তি ভেঙ্গে খান খান
মিছিলে গুলিতে সহযোদ্ধার অকাল প্রয়ান
তবু
তাকিয়ে ফুটপাতে ভালোবেসে ফেলি হঠাৎ রোদ্দুর।
"মুক্তিযুদ্ধ হয়েছিল নাকি? জানিনাতো ভাই!"
শুনে বিস্ফোরন মাথার ভিতর, জ্বলে উঠে বুক
বুকে হাত দিয়ে বলে উঠি শালা, তোদের রক্ষা নাই।
শকুনেরা হাসে, ঘোরে আশেপাশে; আমি নিস্ফল
তবু
দাঁড়িয়ে জানালায় ভালোবেসে ফেলি হঠাৎ রোদ্দুর।
ফুটনোট
এই কবিতার ইটালিক অংশটুকু আজকে কয়েক মুর্হুত আগে লিখা। প্রথম অংশটুকু অনেক আগে, ১৯৯৭ এর কোন এক সময়ে শুরু করা। কোনদিন শেষ করতে পারিনি। হঠাৎ আজকে শেষ করে ফেললাম। অবাক কান্ড! কষ্টে থাকলে নাকি কবিতা আসে। নিদারুন কষ্টে আছি, সেটাই কারন হবে হয়ত।

