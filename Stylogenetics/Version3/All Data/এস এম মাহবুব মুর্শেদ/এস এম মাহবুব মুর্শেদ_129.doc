পিটস্‌বার্গের ধুসর পান্ডুলিপি - ০০৬



সূর্যটাকে লাথি দিয়ে উড়িয়ে দিয়েছে প্রকৃতি। অন্ধকারে অফিসে গিয়ে ঢুকি। মাঝে মাঝে জানালা দিয়ে ঘোলা দুপুরটাকে দেখি। আবার অন্ধকারে অফিস থেকে বের হই।
মাঝখানে একদিন সকালে দেখি দুই ইঞ্চি তুষার জমে আছে গাড়ির উপর। সেটা পরিষ্কার করতে গিয়ে 'জেবন বেইরে গ্যালো'। লোকে জানাল এটা নাকি সবে শুরু!
তবে তুষার পড়ার পর প্রকৃতির চেহারাই বদলে গেল। আমি এই চেহারা আগে দেখিনি। ছবিতে দেখেছি। কিন্তু সত্যিকারে দেখিনি। বসবাস করতে যেমনই লাগুক, চারিদিকে সাদা চাদর দেখতে ভালোই লাগে।
প্রকৃতির সাথে সাথে আমেরিকার অর্থনীতিও মনে হয় ঠান্ডা হয়ে যাচ্ছে। গত সপ্তাহে সিটি ব্যাঙ্ক তাদের সাড়ে তিন লক্ষ কর্মীর মধ্যে পঞ্চাশ হাজার ছাটাই করে ফেলেছে। এই নিয়ে আমেরিকায় সবকালের সর্বাধিক লোক বেকার হয়ে পড়ল। আমেরিকান এক্সপ্রেস ব্যাঙ্কের অবস্থাও টলোমলো। এই দুই ব্যাঙ্কেই আমার ক্রেডিট কার্ড আছে।
এর মধ্যে আমেরিকার "বিগ থ্রী" গাড়ি তৈরীর কারখানা ভিক্ষা চেয়ে বসেছে সরকারের কাছে। গতসপ্তাহে এই "বিগ থ্রী" অর্থাৎ জেনারেল মোটরস, ফোর্ড আর ক্রাইসলার সরকারের কাছে হাত পেতেছে পঁচিশ বিলিয়ন ডলার ধারের জন্য।
এই কোম্পানীগুলি বছরের পর বছর জ্বালানী-খেকো ষাঁড়ের মত বিশাল বিশাল গাড়ি বানিয়ে গছিয়েছে আমেরিকানদের কাছে। কখনও ভবিষ্যতের কথা ভাবেনি, পৃথিবীর সীমিত জ্বালানীর কথা ভাবেনি, পরিবেশের কথা ভাবেনি। কোম্পানীর হর্তাকর্তারা ধুমাধুম খরচও করেছে নিজেদের আরাম আয়েশের জন্য। এমনকি গত সপ্তাহে সরকারের কাছে ভিক্ষা চাইতে গিয়েছে নিজেদের প্রাইভেট বিমানে করে, যার একবার ভ্রমনের খরচ দশ হাজার ডলার। সিইওদের বেতন বাৎসরিক কয়েক মিলিয়ন ডলার। এখন যখন জাপানী কোম্পানী নাকের ডগা দিয়ে ইফিসিয়েন্ট গাড়ি বিক্রী করে টাকা নিয়ে যাচ্ছে তখন টনক নড়েছে। কয়েক মিলিয়ন কর্মীর চাকুরীর দোহাই দিয়ে ভিক্ষা চাইছে এখন।
আমেরিকার অর্থনৈতিক অবস্থা খুব খারাপ। খুবই খারাপ। অতি-অতি দীর্ঘস্থায়ী রিসেশন বা অর্থনৈতিক মন্দা আসছে সামনে। কিন্তু কতটা ভয়াবহ হবে কেউ জানে না। অনেকের বলছে অর্থনৈতিক স্পাইরাল ঘুর্নিচক্রে হারিয়ে যেতে পারে আমেরিকার অর্থনীতি। হাত পাতা ভিক্ষুকদের তালিকা দীর্ঘ থেকে দীর্ঘতর হচ্ছে। তালিকায় ক্যালিফোর্নিয়া, অ্যারিজোনার মত স্টেটও আছে। কবে না চীনের কাছে আমেরিকার কোন একটা স্টেট বিক্রী করা লাগে! ভাবছি একটা ফাঁকা দেখে স্টেট কিনে বাংলাদেশের মানুষগুলোর পূর্ণবাসন করা যায় কিনা।
সমাজতন্ত্রের পতনের মত এটাই হয়ত পুঁজিবাদী সমাজের পতন। অনিয়ন্ত্রিত স্বপ্নের বুদবুদ বড় করতে করতে হঠাৎ করে ফটাশ। হুড়মুড়িয়ে পড়ল সবকিছু। আমরিকার পতন হয়ত এভাবেই আসছে।
পরিচিতদের ফোন আসা শুরু হয়েছে। চাকরী চলে গেছে, চাকরী চায়। লক্ষ লক্ষ লোক চাকরী চায়। চাকরী কোথায়? ভয়ে আছি, কবে নিজেই সেই তালিকায় না গিয়ে পড়ি! এইসব খবর শুনতে শুনতে ইদানিং আর কিছু গায়ে লাগে না। এক কান দিয়ে ঢুকাই আরেক কান দিয়ে বের করে দেই।
অফিসের কাজও বেড়েছে খুব। এইসব দিনগুলিতে একটা শীতনিদ্রা দিতে পারলে মন্দ হত না।

