মাঝে মাঝে মনে হয়...



মাঝে মাঝে মনে হয় সব কিছু ছেড়ে ছুড়ে চলে যাই।
মাঝে মাঝে ছোট্টবেলার সেই দুপুরের কথা মনে পড়ে। সকাল থেকে বৃষ্টি হচ্ছে বলে স্কুল যেতে হয়নি। জানালা ধরে দাঁড়িয়ে আছি। মেঘলা দুপুর। পথে লোক নেই। মাঝখানে একটু করে বৃষ্টি থেমেছে। আর আমার কেবলই মনে হচ্ছে দই ওয়ালা গল্পের বই থেকে বেরিয়ে আসবে। কিন্তু দইওয়ালা আজও আসেনি...
মাঝে মাঝে মনে পড়ে সেই ছোট্ট শহরটির কথা। সকাল বেলা যেখানে গরম গরম মিষ্টি জাল দিয়ে তুলত পাড়ার ছোট্ট হোটেলটা। আমরা আব্বুর হাত ধরে সেই পরোটা-মিষ্টি খেতে যেতাম আমরা। দুপুরে রিক্সায় করে সাত মাথার মোড়। বিকেলে ছেলে মেয়েদের খেলা। খেলা দেখতে দেখতে আমরা ভাবতাম - ওরা আমাদের খেলায় নেয়না কেন? ভাবতে ভাবতে কালো চুল গুলো ধুসর হয়ে এলো। তবুও ওরা আমায় খেলতে ডাকেনি...
সময়ে অসময়ে সেই বৃষ্টির দিনের কথা মনে পড়ে। করার কিছু ছিলো না বলে বৃষ্টি আর কাদায় আমরা ফুটবল খেলতে নেমে গেলাম। ফুটবল আর কাদায় অপার্থিব হাসি ঠাট্টার দিনটি এক নিমিষে শেষ। দিন শেষে আমাদের প্রতিজ্ঞা - বছরে একবার হলেও এরকম করে খেলব। কতগুলো বছর চলে গেলো বৃষ্টির দিনে আর ফুটবল খেলা হয়নি....
মাঝে মাঝে মনে হয় সব কিছু ছেড়ে ছুড়ে চলে যাই। এই খাঁচার মত শহরটাকে ভেঙ্গে চুরে উড়ে যাই। চলে যাই অনেক দূরে, যেখানে সূর্যের রাজত্ব। বসন্ত খেলা করে প্রতিদিন। ঝুম বৃষ্টি মাঝে সাঝে। সেখানে কোন কাজ নেই, তাড়া নেই। কেবল অলস দুপুর। আর আনন্দময় দুরন্ত বিকেল।

