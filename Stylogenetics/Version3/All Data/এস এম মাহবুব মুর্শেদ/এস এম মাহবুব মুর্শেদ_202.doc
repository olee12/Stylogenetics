রাষ্ট্রের লাল চক্ষু বনাম হ্যাকারের কালো টুপি এবং কতিপয় আবেগপ্রবন বাঙ্গালীর সাদা চোখ



সম্প্রতি শাহী মির্জা নামের একটি ছেলে ড়্যাবের ওয়েবসাইট হ্যাক করে বিপুল পরিমান আলোচিত হয়েছে। বিভিন্ন পত্রপত্রিকায় এবং বেশ কিছু বাংলা ব্লগে তাকে নিয়ে প্রচুর পোস্ট পড়ছে। সম্প্রতি কিছু লেখা দেখে মনে হল এটা নিয়ে কথা বলা দরকার।
সংজ্ঞা
প্রথমে হ্যাকারের সংজ্ঞা জানা দরকার। উইকিপিডিয়ার শরনাপন্ন হলে জানা গেল (ভাবানুবাদ):
"কম্পিউটার নিরাপত্তার আলোকে, যে ব্যক্তি কম্পিউটারের সুরক্ষা/কুরক্ষার কাজে (ভালো ভাবে বা খারাপ ভাবে ব্যবহারের উদ্দেশ্যে) কম্পিউটারের ভুল ধরার কাজে পারদর্শীতা অর্জন করে, অথবা কম্পিউটারে (ভালো ভাবে বা খারাপ ভাবে ব্যবহারের উদ্দেশ্যে) অযাচিতভাবে ঢোকার জন্য বিশেষ দক্ষতা, পদ্ধতি এবং গভীর জ্ঞান ব্যবহার করে তাকে হ্যকার বলে। সাধারনভাবে ব্যবহৃত "হ্যাকার" শব্দটি আসলে কালো-টুপি হ্যাকার বা ক্রিমিনাল হ্যকারকে বুঝিয়ে থাকে। এছাড়া সৎ বুদ্ধি বিবেচনা সমৃদ্ধ হ্যকারও রয়েছেন, যাদেরকে সাদা-টুপি হ্যাকার বলা হয়। যে হ্যাকারদের বুদ্ধি বিবেচনা নিয়ে সন্দেহ আছে তাদের গ্রে-হ্যাট হ্যকার বলা হয়। হ্যাকার শব্দটির এই বিবিধ ব্যবহারের ধোঁয়াশা দূর করতে ক্র্যাকার শব্দটিও অনেক সময় ব্যবহার করা হয়। ক্র্যাকার শব্দ দিয়ে কম্পিউটার নিরাপত্তা সাথে জড়িত ক্রিমিন্যালদের থেকে শিক্ষিত, ভালো ধরনের হ্যাকারদের আলাদা করা হয় (যেমন এরিক এস. রেমন্ড)।
কম্পিউটার সিকিউরিটি সংক্রান্ত হ্যাকিং একটি সাব-কালচার গড়ে তুলেছে যাকে অনেক সময় নেটওর্য়াক হ্যাকার সাব-কালচার বা কম্পিউটার আন্ডারগ্রাউন্ড বলা হয়। এরা দাবী করে করে যে তারা সৃষ্টিশীল এবং অস্বাভাবিক রকমের পারদর্শী কম্পিউটার ব্যবহারকারী। অপরদিকে, হ্যাকার বিরোধীরা দাবী করে হ্যাকাররা এর অপরাধপ্রবন দিকটা অনেক সময় অনুধাবন না করেই নিজেদের আর্টিস্টিক বিদ্যা জাহির করতে এবং পলিটিক্যাল কারনে হ্যাকিং করে।"
বিভিন্ন রিপোর্ট
ইত্তেফাকের রিপোর্ট [১] অনেকটাই সাইবার ক্রাইমের বিরুদ্ধে। তারা পুরো বিষয়টির অনেক বড় ইফেক্টের দিকে নজর দিয়েছে এবং সঠিকভাবে এবং সার্বিকভাবে তার বিরোধীতা করেছে।
চাইর চুট্টা (ছবি: ডেইলী নেশন)
অথচ ইত্তেফাকের ডেইলী নেশনের সুর আবার নরম। অবশ্য তারা হ্যাকারদের দোহাই দিয়ে উল্লেখ করেছে যে হ্যাকিং করা উচিৎ নয়। বিডিনিউজও ঠিক ধরি মাছ না ছুঁই পানি টাইপের নিউজ করেছে এক্ষেত্রে।
তবে সবচেয়ে অবাক লেগেছে প্রথম আলোর রিপোর্ট [২] দেখে। খুব নরম সুরে তারা টেকনিক্যালী হ্যাকারদের বরাত দিয়ে বলতে চেয়েছ যে শাহী মির্জা আসলে ২১ বছরের নাদান দুদু খাওয়া ছেলে। ঠিক বুঝতে পারে নাই যে তারা হ্যাকিং করেছে। তারা হ্যাকিং করার টেকনিক শিখেছে, ছয় মাস ধরে ড়্যাবের ওয়েব সাইটের "প্রথম পাতা ওলট পালট করেছে"। আর তারা নাকি বুঝে নাই যে হ্যাকিং একটা অপরাধ! প্রথম আলোর এই ধরনের অপরিনামদর্শী রির্পোট দেখে যার পরনাই বিরক্ত লেগেছে।
স্বভাবতই ব্লগগুলোও সরগরম ছিল বিষটি নিয়ে। একমাত্র সচলায়তন ছাড়া সবগুলো ব্লগে কম বেশী আলোচনা হয়েছে [ক]। কিন্তু সবচেয়ে অবাক হয়েছি শক্তিশালী কলামিস্ট সচল আরিফ জেবতিকের একটি পোস্ট দেখে [খ, গ]। একটি ব্লগ প্লাটফর্ম আবার সেটিকে প্রথম পেইজে লটকে দিয়েছে। আরিফ জেবতিকের মত ব্লগে এভোলিউশন সৃষ্টিকারী লেখক যখন বিষয়টি নিয়ে ভুল অবস্থানে দাঁড়ান তখন দুশ্চিন্তা ভর করে বৈকী!
আমার মতামত
প্রথম আলোর মতে শাহী মির্জা ড়্যাবের (এবং অন্যান্য সরকারী ওয়েবসাইটের) ওয়েব মাস্টারদের প্রথমে সর্তক করে দেন। তাতে তারা কান না দিলে মির্জা তাদের শিক্ষা দেয়ার জন্য ওয়েবসাইট হ্যাক করে দেখান। আহা কি মহৎ তার উদ্দেশ্যে!
এখন এই বিষয়কে বাস্তব একটা উদাহরন দিয়ে তুলনা করি। ধরেন আমি আমার গ্যারেজে গাড়ি পার্ক করে দরজা খোলা রেখে বাসায় ঢুকে পড়ি। গাড়ি লক করা থাকে কিন্তু গ্যারেজ খোলা থাকে।  শাহী মির্জা  পাড়ার ছেলে। সে খালি আমার গাড়ির আশেপাশে ঘুর ঘুর করে। এখন শাহী মির্জা আমাকে কয়েক দিন ধরে বলে আসছে ভাই আপনার গ্যারেজ লক করেন, নাইলে কিন্তু চোরে গাড়ি নিবে। তার কথা প্রমান করার জন্য মাঝে মাঝে গাড়ীর আশেপাশে ময়লা করে আসে। কিন্তু গ্যারেজের দরজা ঠিক করা হয়না বলে আমার আর দরজা লক করা হয়না। একদিন গ্যারেজ গিয়ে দেখি আমার গাড়ি নাই এবং একটা চিরকুট পেলাম, শাহী মির্জা গাড়িটা চুরী করেছে আমাকে দেখানোর জন্য, যে গাড়িটা ইনসিকিওরড ছিল।
তাহলে কি মির্জা চোর, নাকি আমার ওয়েল উইশার? অবশ্যই চোর! ভালো করে দরজা বন্ধ করলে কি সে চুরি করত না? তাতে একটু কষ্ট হত কিন্তু অবশ্যই সে চুরি করত।
যত বুদ্ধিমানই হোক, যত যোগ্যতাই থাকুক, বয়স যত অল্পই হোক অপরাধ অপরাধই। তার জন্য তাকে শাস্তি পেতেই হবে। উপরন্তু সাইবার ক্রাইমের এই উঠতি সময়ে একটা দৃষ্টান্ত মূলক শাস্তি না দিতে পারলে আমাদের মত তৃতীয় বিশ্বে কিছুদিন পরে হ্যাকারে হ্যাকারে সয়লাব হয়ে যাবে। এমনিতে বিশ্বে ব্ল্যাক হ্যাট হ্যাকারদের কারনে প্রতিনিয়ত অজস্র শ্রম এবং অর্থ অপচয় হচ্ছে। এই তালিকায় বাংলাদেশের নাম না লেখালেও চলবে।
তবে জেল বা অবমাননাকারী কোন শাস্তি দিলে হয়ত প্রতিশোধের নেশায় হিতে বিপরীত হতে পারে। তাই তাকে এমন শাস্তি দিতে হবে যাতে সে শুধরাতে পারে। বড় অঙ্কের অর্থদন্ড দেয়া যেতে পারে। যেহেতু অর্থ দিতে হবে পরিবারকে, পরিবারের সদস্যরাই তাকে ট্র্যাকে রাখবে।
আর সেই সাথে সাংবাদিক এবং ব্লগারদের আহ্বান জানাই অন্যায়কে প্রশয় দেবেন না। সাইবার ক্রাইমকে এখনই না বলুন।
লিংকস


[১] ইত্তেফাকের রির্পোট - ইউনিকোডে


সাইবার ক্রাইমে জড়িয়ে পড়ছে শিক্ষার্থীরা
।। ইত্তেফাক রিপোর্ট ।।
সাইবার ক্রাইমে জড়িয়ে পড়ছে দেশের তথ্য প্রযুক্তিতে পারদর্শী ছাত্র-ছাত্রীরা। আইন সম্পর্কে সচেতনতা না থাকার কারণে এরা এমন কিছু কাজকে কৃতিত্ব বলে মনে করে যেগুলো প্রকৃতপক্ষে সাইবার ক্রাইমের আওতায় পড়ে। সম্প্রতি র‌্যাবের ওয়েব সাইট হ্যাকিং করার অভিযোগে ৪ ছাত্রকে গ্রেফতার করার পর সাইবার ক্রাইম নিয়ে আইন-শৃঙ্খলা বাহিনীকে ভাবিয়ে তুলেছে। এ ব্যাপারে র‌্যাব মহাপরিচালক হাসান মাহমুদ খন্দকার বলেন, আমাদের ব্যর্থতা এই যে, যারা কম্পিউটার ও ইন্টারনেটসহ আধুনিক তথ্য প্রযুক্তি নিয়ে কাজ করছে, তাদেরকে সাইবার ক্রাইম সম্পর্কে সচেতন করে তুলতে পারছি না। সাইবার ক্রাইম একটি গুরুতর অপরাধ। অনেকেই সাইবার ক্রাইমকে কৃতিত্ব মনে করে। 
এদিকে, র‌্যাবের ওয়েবসাইট হ্যাকিং করার অভিযোগে গ্রেফতার মিরপুর সাইক ইন্সটিটিউট অব ম্যানেজমেন্ট টেকনোলজির ৪ ছাত্রের বিরুদ্ধে আইসিটি আইন-২০০৬-এর ৫৬(২) ও ৫৭(২) ধারায় মামলা হয়েছে। এ ধারায় অভিযোগ প্রমাণ হলে তাদের সর্বোচ্চ শাস্তি ১০ বছরের জেল ও ১ কোটি টাকা জরিমানা হতে পারে।
সূত্র জানায়, ব্যাংকের ক্রেডিট কার্ড জালিয়াতি, কারো প্রতিষ্ঠানের তথ্য চুরি, প্রতিষ্ঠানের তথ্য নষ্ট করে দেয়া, ওয়েবসাইটে অশ্লীল ছবি প্রচার করা সাইবার ক্রাইমের অন্তর্ভুক্ত। সম্প্রতি জাল ক্রেডিট কার্ড দিয়ে রাজধানীর চাঁদনী চক মার্কেটের একটি জুয়েলারি দোকান থেকে ৮ লাখ টাকার স্বর্ণালঙ্কার কেনা হয়। পরে এ চক্রটিকে পুলিশ চট্টগ্রাম থেকে গ্রেফতার করে। 
এ ব্যাপারে এক শিক্ষাবিদ ইত্তেফাককে বলেন, বিদেশে ছাত্র-ছাত্রীরা সাইবার ক্রাইমকে চ্যালেঞ্জ হিসাবে নেয়। সাইবার ক্রাইম রোধ করা সম্ভব নয়। কারণ সাইবার ক্রাইমের মাধ্যমে তরুণ ছাত্র-ছাত্রীরা প্রমাণ করে তাদের কম্পিউটার প্রোগ্রাম সম্পর্কে কতটা জ্ঞান রয়েছে। র‌্যাবের ওয়েবসাইট যে ৪ ছাত্র হ্যাকিং করেছে তারা অবশ্যই তথ্য প্রযুক্তির দিক দিয়ে যথেষ্ট জ্ঞান রাখে।




[২] প্রথম আলোর রির্পোট - ইউনিকোডে


র‌্যাবের ওয়েবসাইট হ্যাকিংয়ে জড়িত সন্দেহে চার তরুণ গ্রেপ্তার
নিজস্ব প্রতিবেদক
তথ্য ও যোগাযোগ প্রযুক্তি আইন থাকলেও দেশীয় প্রতিষ্ঠানগুলোর ওয়েবসাইট ও তথ্যব্যাংক সুরক্ষিত নয়। হাতেনাতে তা দেখিয়ে দিলেন কম্পিউটার সায়েন্সে ডিপ্লোমাপড়ুয়া তরুণ শাহী মির্জা। ২১ বছরের এ তরুণ গত দেড় বছরে বিভিন্ন নামীদামি প্রতিষ্ঠানের ৫০টির বেশি ওয়েবসাইটে ঢুকেছেন (হ্যাক করেছেন)।
সর্বশেষ শাহী মির্জা র‌্যাবের ওয়েবসাইটের নিরাপত্তা ভেঙে গত শনিবার রাতে তিন সহযোগীসহ মিরপুরের বাসা থেকে গ্রেপ্তার হয়েছেন। গ্রেপ্তার অন্যরা হলেন সৈয়দ মো. ইসতিয়াক, জায়েদুল হোসেন ও তাওহিদুল ইসলাম। এঁরা সবাই মিরপুর-২-এর সায়েক ইনস্টিটিউট অব ম্যানেজমেন্ট অ্যান্ড টেকনোলজিতে দ্বিতীয় বর্ষে পড়েন।
র‌্যাব কর্মকর্তারা জানান, সুনির্দিষ্ট প্রমাণসহ চার তরুণের বিরুদ্ধে তথ্য ও প্রযুক্তি আইন ২০০৬-এর ৫৫ ও ৫৬ ধারায় অভিযোগ আনা হয়েছে। অভিযোগ প্রমাণিত হলে তিন থেকে ১০ বছর কারাদন্ড বা তিন লাখ থেকে এক কোটি টাকা অথবা উভয় দন্ড হতে পারে।
সাধারণভাবে নিরাপত্তাব্যবস্থা ভেঙে অন্যের ওয়েবসাইট বা নেটওয়ার্কে প্রবেশ করাকে হ্যাকিং বলে। দেশের প্রচলিত আইনে কম্পিউটারের সোর্সকোড ভাঙা ও হ্যাকিং করা অপরাধ। ইন্টারনেটের মাধ্যমে করা এ ধরনের অপরাধের নাম ‘সাইবার অপরাধ’।
র‌্যাবের মহাপরিচালক হাসান মাহমুদ খন্দকার বলেন, দেশে এই প্রথম কোনো ‘সাইবার অপরাধী’কে গ্রেপ্তার করা হলো। তিনি নিজেকে র‌্যাবের চেয়ে ১০ গুণ বেশি শক্তিশালী বলে দাবি করলেও ওয়েবসাইটে হামলার ২৪ ঘণ্টার কম সময়ের মধ্যে র‌্যাব তাঁকে শনাক্ত করে গ্রেপ্তার করতে সক্ষম হয়েছে।
তিন সহযোগীসহ শাহী মির্জাকে গতকাল দুপুরে র‌্যাব তাদের সদর দপ্তরে সংবাদ সম্মেলন ডাকে। র‌্যাবের যোগাযোগ শাখার পরিচালক কমান্ডার মাঈনুল হক জানান, র‌্যাবের দাপ্তরিক ওয়েবসাইটটি গত বৃহস্পতিবার রাত নয়টা ২০ মিনিটের দিকে হ্যাকারদের আক্রমণের শিকার হয়। তবে তাঁরা এ ঘটনা জানতে পারেন শুক্রবার রাতে। এরপর মাত্র ১২ ঘণ্টার মধ্যে তাঁরা হ্যাকারদের চিহ্নিত করতে সক্ষম হন। শনিবার রাতে মিরপুর-১ নম্বরের এফ ব্লকের ১ নম্বর সড়কের একটি বাড়ি থেকে তাঁদের গ্রেপ্তার করা হয়। শাহী মির্জা হ্যাকিংয়ের কথা স্বীকার করেছেন বলে জানান তিনি।
তবে একটি সুত্র জানায়, একটি ব্লগ থেকে শাহী মির্জার ঠিকানাসহ যাবতীয় তথ্য জানতে পারে র‌্যাব।
সাংবাদিকদের সামনেও শাহী মির্জা বিভিন্ন ওয়েবসাইট হ্যাকিংয়ের কথা স্বীকার করে বলেন, সাইটগুলোর নিরাপত্তাব্যবস্থা যে কত দুর্বল, সেটা দেখাতেই হ্যাক করা হয়েছে। এতে তিনি নিজে আর্থিক বা অন্য কোনোভাবে লাভবান হওয়ার চেষ্টা করেননি।
প্রথম আলোর সঙ্গে আলাপকালে শাহী মির্জা জানান, তাঁর পুরো নাম আবু মুসা মির্জা কামরুজ্জামান শাহী। সংক্ষেপে তিনি শাহী মির্জা নাম ব্যবহার করেন। তিন ভাইয়ের মধ্যে তিনি দ্বিতীয়। তাঁর বড় ভাই ময়মনসিংহ মেডিকেল কলেজে আর ছোট ভাই সপ্তম শ্রেণীতে পড়ে। বাবা মুবাশ্বের আলী মির্জা পুলিশের উপপরিদর্শক। সিলেটের একটি থানায় তিনি কর্মরত। তাঁদের আদি বাস সুনামগঞ্জের তাহিরপুর উপজেলায়। ২০০৩ সালে তিনি সিলেটের ব্লুবার্ড হাইস্কুল থেকে এসএসসি পাস করেন। ২০০৬ সালে তিনি ঢাকায় সায়েক ইনস্টিটিউট অব ম্যানেজমেন্ট অ্যান্ড টেকনোলজিতে ভর্তি হন। তিন বন্ধুসহ থাকেন মিরপুর-১ নম্বরের একটি মেসে। তাঁরা একই ইনস্টিটিউটে পড়েন।
হ্যাকিংয়ের নেশা কী করে হলো−জানতে চাইলে শাহী জানান, পত্রিকা পড়ে ও ব্লগ দেখে তিনি এ ব্যাপারে আগ্রহী হন। তথ্যপ্রযুক্তির প্রতি তাঁর আগে থেকেই প্রচন্ড ঝোঁক ছিল। পিএইচপি ও লিনাক্স অপারেটিং পদ্ধতিও রপ্ত করেন তিনি। শুরুতে মজা করার জন্য তিনি ব্যক্তিগত কিছু সাইট হ্যাকিং করতেন। এতে সফল হলে ‘সাইবার ডার্ক হিমু’ ছদ্ম নামে তিনি ইন্টারনেটে একটি ভাইরাস ছাড়েন। শাহী জানান, কিছুদিন পর বিদেশ থেকে এক হ্যাকার নিজকে সাইবার ডার্ক হিমু বলে দাবি করে। ওই হ্যাকার বিভিন্ন ব্যাংক ও আর্থিক প্রতিষ্ঠানের ক্রেডিট কার্ড জালিয়াতি করতে শুরু করে। এরপর তিনি শাহী মির্জা নাম দিয়ে হ্যাকিং করেন। গত দেড় বছরে তিনি ৫০টির বেশি সাইট হ্যাকিং করেছেন বলে জানান।
শাহী জানান, তুরস্কের হ্যাকাররা প্রথমে নিজের দেশের সাইটগুলোর নিরাপত্তা বৃদ্ধি করে। পরে অন্য দেশের সাইটে আক্রমণ করে। তুরস্কের পথ অনুসরণ করতে গিয়ে তিনি দেখতে পান, বাংলাদেশের বেশির ভাগ সাইটের নিরাপত্তাব্যবস্থা খুব দুর্বল। এসব দুর্বলতা ঠিক করতে ছয় মাস আগে সরকারের নিয়ন্ত্রণে থাকা ওয়েব হোস্টিং অ্যাডমিনের সাইট এসআইসিটিতে মেইল করে দুর্বলতার কথা জানান। কিন্তু সরকার বিষয়টি কানে তোলেনি।
শাহী প্রথম আলোকে জানান, সাইটগুলোর নিরাপত্তা বাড়ানোর জন্য সচেতনতা তৈরির লক্ষ্যে তিনি পরীক্ষামূলকভাবে হ্যাকিং করেন। তাই সাইটগুলোর ভেতরের পাতাগুলো ঠিক রেখে শুধু প্রথম পাতা ওলট-পালট করে দিতেন তিনি। মন্ত্রিপরিষদ বিভাগ, বিভিন্ন বাহিনী, সংস্থা ও ব্যক্তিগত কোম্পানির ২২টির বেশি সাইট মাত্র ছয় মাসে আক্রমণ করেন তিনি।
র‌্যাবের সাইটে হামলার ব্যাপারে তিনি জানান, এতে ঢুকতে তাঁর ১১ ঘণ্টার মতো সময় লাগে। সাইটগুলোর দুর্বলতা সম্পর্কে জানতে চাইলে তিনি জানান, দেশে যাঁরা সাইট তৈরি করেন তাঁরা যে প্যাকেজ সফটওয়্যার ব্যবহার করেন তার বেশির ভাগই নকল বা পাইরেটেড। মূল সফটওয়্যার এদিক-সেদিক করে তাঁরা প্রোগ্রাম তৈরি করেন। এতে সব প্রোগ্রাম প্রায় একই রকম হয়ে পড়ে। এসব সাইটের ডোমেইন নেম সিস্টেম (ডিএনএস) ও ফাইল ট্রান্সফার প্রটোকল (এফটিপি) খুবই দুর্বল। এদিকে নজর না দিলে যে কেউ এসব সাইট ধ্বংস করে দিতে পারবে। সবাইকে সতর্ক করাই তাঁর লক্ষ্য ছিল দাবি করে তিনি বলেন, এতে যে এত বড় অপরাধ হবে, তা তিনি আগে বুঝে উঠতে পারেননি।


 
