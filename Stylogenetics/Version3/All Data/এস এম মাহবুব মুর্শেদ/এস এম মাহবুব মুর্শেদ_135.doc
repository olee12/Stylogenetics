পিটস্‌বার্গের ধুসর পান্ডুলিপি - ০০৪



চলে এলো বসন্তের দিন। উজ্জ্বল রৌদ্র, রঙ্গীন গাছপালা আর মনোরম বিকেলের দিন। গাছগুলোতে যেন রংয়ের বিস্ফোরন ঘটেছে। পাখিরা কিচ মিচ করে উড়ে যায়। গোধুলীর রং ছুঁয়ে যায় পাহাড়গুলোতে। আর বুভুক্ষ আমি সানগ্লাস খুলে ফেলি। গাড়ির জানালা নামিয়ে গিলতে থাকি আগুন লাগা পাহাড় আর রঙ্গীন বনভুমি। আহ্, হোয়াট অ্যা ওয়ানডারফুল ওর্য়াল্ড!
আমার বাসাটা একটা পাহাড়ের উপরে। আসলে পুরো অঞ্চলটাই বিভিন্ন রকম পাহাড়ে ঘেরা। আমার অফিসটাও আরেকটা পাহাড়ের উপরে, নাম সাউথপয়েন্ট। সাউথপয়েন্টের পাদদেশে একটা উপত্যকা। সেখানটায় গলফ ক্লাব আছে একটা।
এদেশে গলফ ক্লাব হলো এলিটদের বিচরন ভুমি। কাড়ি কাড়ি টাকা দিয়ে সদস্য হতে হয়। সে টাকা খরচ করে অদ্ভুত সুন্দর একটা পার্কের মতো করা হয়। সেখানে ধনী মানুষেরা লাঠি হাতে বল পেটাতে যায়।
পাদদেশে সেই গলফ ক্লাব থাকার কারনে সাউথপয়েন্ট পাহাড়টা অস্বাভাবিক সুন্দর মনে হয়। এমনিতেই পাহাড়ী বনাঞ্চল এলাকাটা। তার উপর সুন্দর লেক, ফুলের বাগান। ফল ঋতু আসার পর সেখানটা এত সুন্দর হয়েছে যে চোখ ফেরানো যায় না। মনে হয় কোন এক স্বর্গোদ্যানে আছি আমি। আহ্, হোয়াট অ্যা ওয়ানডারফুল ওর্য়াল্ড!
সেইসাথে মনটা খারাপ হয়ে যায়। কতদিন ঢাকায় যাই না! প্রিয় শহরের বসন্ত দেখা হয় না। দেখা হয় না বাসন্তী শাড়ি পরা প্রেয়সীদের। একলা একলা আমি তাই ল্যাপটপ হাতে বসে থাকি। টুকটুক করে ব্রাউজ করি সচলায়তন। তবু কিছুতেই আমার হারিয়ে যাওয়া বিকেল আমার কাছে ফিরে আসে না, কিছুতেই না।

