অসাধারন ছবি ক্র্যাশ (Crash)




আমি খুব ক্ষুধার্ত থাকি সব সময়। চিন্তার খাবারের জন্য। চিন্তা করার জন্য আমার সব সময় নতুন নতুন খাবার চাই। আপনিও কি তাই নন?
সচলায়তনের জন্য গুগল সার্চ ইঞ্জিনটা নিয়ে তিনটে প্রায়-নির্ঘুম রাত কাটিয়ে দুনিয়াদারীর উপর বিতৃষ্ণা ধরে গিয়েছিল। রাতে বাসায় ফিরে কি মনে করে ছবিটা নিয়ে বসলাম। অনেকদিন কোন ছবি এতটা আলোড়িত করেনি। আমার চোখে বেশ কয়েকবার প্রায় পানি চলে এসেছিল।
ক্র্যাশ ছবির ঘটনা একটু জটিল। অনেকগুলো বিভিন্ন বর্ণের মানুষ। তাদের কয়েকজন কালো, কয়েকজন সাদা, কয়েকজন বাদামী, কয়েকজন হলুদ। তারা কেউ কেউ রেসিস্ট, কেউ কেউ নয়। ছবির প্রথমভাগে এইরকম মোটাদাগে বুঝিয়ে দেয়া হয় কারা কারা রেসিস্ট, কারা লিবারেল, কারা ভিকটিম।
আমি যখন ধরে নেন ছবির চরিত্রগুলোকে আপনি বুঝতে পেরেছেন তখনি ভাঙ্গতে থাকে সব কিছু। রেসিস্ট হয়ে ওঠে সাধু, সাধু হয়ে উঠে রেসিস্ট। সাদা-কালো-বাদামী সব মিলে মিশে একাকার হয়ে যায়। বেঁচে  থাকে জীবনবোধ। 'ঘরে ফিরে সব নদী  - ফুরায় এ জীবনের সব লেনদেন'।

