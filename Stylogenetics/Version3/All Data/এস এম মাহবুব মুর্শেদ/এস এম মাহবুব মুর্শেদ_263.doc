এক আঁজলা বাংলাদেশ



আমেরিকার একটি উঠতি শহর। আকারে প্রকারে বাড়তি এই শহরে বিন্দু বিন্দু করে শিশির জমার মতো কিছু বাঙ্গালী জড়ো হচ্ছে ধীরে ধীরে। সেই শহরের কিছু ছেলেপিলে এরা।
পিকলুর খুব স্বপ্ন ব্যস্ত জীবন একদিন শান্ত হবে। তারপর খুবসে গান বাজনা করবে সে। এই ভেবে গীটার কেনে, শব্দ বাড়ানোর যন্ত্রপাতি কেনে (এম্প), রেকর্ড করবার যন্ত্রপাতি কেনে। কিন্তু জীবন আর শান্ত হয়না। সময় আর মেলে না। ধুলো পড়তে থাকে যন্ত্রপাতিতে।
আবির স্বভাবে খুব শিশু এখনো। গাইতে পারে ভালো, আর কিবোর্ড বাজায়। মনে তার খুব উচ্চাশা। টুকটাক গান লিখে, কিভাবে কিভাবে সুরও করে ফেলে একটা দুটা। পিকলু আর আবির এক সাথে হলেই গান বাজনা করার সুপ্ত বাসনাটা চাগিয়ে ওঠে দুজনের মধ্যে।
সুমন হাবাগোবা ধরনের একটা ছেলে। প্রথম প্রথম এসে চুপেচাপে থাকে কিছুদিন। তারপর একদিন কি করে যেন পিকলুকে বলে বসে সঙ্গীতে তার আগ্রহের কথা। পিকলু আগ্রহী হলে তাকে গীটার বাজিয়ে শোনায় সুমন। কিন্তু পিকলু খানিকটা দমে যায় তা দেখে।
এর মাঝে বাংলাদেশ থেকে আসে রাহুল, যে কিনা বেইজ গীটার বাজাত আগে। পিকলুর মাথায় সম্ভাবনাটা জেগে উঠে আবার। আবির আর সুমনকে স্বপ্ন দেখায়। ইতিমধ্যে সুমন বাংলাদেশে থেকে একটা একুয়াস্টিক গীটার কিনে টুকটাক মকসো কেটে ফেলেছে। রাহুলের সাথে যোগাযোগ করতেই তার আগ্রহটা টের পায় পিকলু আর সুমন। ব্যস তারা দুহাত দিয়ে মেলে ধরতে চায় এক টুকরো বাংলাদেশকে বিভুঁইয়ের মাটিতে।
সমস্যা হলো, পিকলুর যদিও ধুলো পড়া কিছু যন্ত্রপাতি আছে, বাকী কারো কিছু নেই। কোন ভাবে পকেট উল্টে সবকিছু বের করে কেনা হল বেইজ গীটার আর এম্প। সুমনও ক্রেইগলিস্ট ঘেঁটে কোন রকমে পুরোনো একটা গীটার আর এম্প কিনল। এই দিয়েই চলা শুরু করল তারা।
অচীনপুরে এক আঁজলা বাংলাদেশ আর চোখে স্বপ্ন।

