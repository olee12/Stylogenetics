ছবি সমাচার



বহুত ডিজাইন-টিজাইন করে, থার্ড ক্লাশ কোয়ালিটিগুলোকে সেন্টু মেরে, নিজের ঢোল নিজে পেটাতে পেটাতে ফাটানোর উপক্রম করে একখানা পার্সোনাল ওয়েবসাইট তৈরি করলাম। হোম পেইজে বসালাম টাই-টুই পরা এক্সিকিউটিভ টাইপের একটা ছবি। পরদিন পার্টি দিয়ে ওয়েবপেইজের উদ্বোধন করলাম আর বন্ধুদের আমন্ত্রণ জানালাম মন্তব্য করতে। রাতে কমেন্টস চেক করতে গিয়ে দেখি, আমার সবচেয়ে প্রিয় বন্ধুটি লিখেছে, 'ঐ গাধা, হোম পেইজে চাকরীর দরখাস্তের ছবি বসিয়েছিস কেনো? বুদ্ধু , একটা ক্যাজুয়াল ছবি দে।' ক্যাজুয়াল ছবি খুজঁতে খুজঁতে একখানা নিরীহ-নিপাট ভদ্র গোছের ছবি খুব পছন্দ হলো। এবার নিশ্চয় কারো আপত্তি থাকবে না। পরের দিন দেখি, কমেন্ট লিস্টে লেখা- 'এই বেকুব, তোর ছবি দেখে মনে হচ্ছে এইমাত্র ভূমিষ্ঠ হয়েছিস, এখনি ওয়াঁ ওয়াঁ শুরু করবি। হারানো বিজ্ঞপ্তির জন্যও পারফেক্ট ছবিখানা, একদম আলভোলা। ' 
মেজাজ প্রচন্ড বিগড়ে গেলো। এবার কমেন্টের হাত থেকে বাচঁতে প্রিয় দুই বন্ধুর মাঝখানে কোলগেট হাসি মাখা ছবি আপলোড করলাম। ছবিতে যেহেতু আমি একা না, সো কেউ আপত্তি করবে না। সকাল হতে না হতেই দুই বন্ধুর ফোন। দোস্ত প্লিজ ছবিটা চেইঞ্জ কর। সবাই তো আমাদের এলটন জনের শিষ্য মনে করছে রে। হোম পেইজে গ্রুপ ছবি! 
হেভি শকড্ হলাম। সবশেষে অনেক খুঁজে প্রিয় বান্ধবীর সাথে তোলা একখান ছবি এড করলাম। না এবার সকাল হতে হয়নি। ভোর রাতেই ফোন। ওপাশ থেকে বাজখাঁই গলার ধমক, 'ঐ হালা, তোর তো সাহস কম না! আমার লগে বিলা করস! আমার পিয়ারীর লগে ছবি তুইল্যা ওয়েবে দিছস্! পাঁচ মিনিট টাইম দিলাম। ছবি পাল্টা। নইলে ট্যাংরি ভাইঙ্গা হাতে ধরাইয়া দিমু কইলাম।' পাঁচ মিনিট কি! পাঁচ সেকেন্ডেই ছবি রিমুভ করলাম। আর নতুন কোন ছবি সিলেক্ট করার সাহসই পেলাম না! 
পরদিন জরুরী সভা ডেকে বন্ধুদের দায়িত্ব দিলাম গণতান্ত্রিক পদ্ধতিতে ভোটের মাধ্যমে আমার একখানা ছবি নির্বাচন করার। বন্ধুরা সানন্দে রাজি হলো। গণতান্ত্রিক প্রক্রিয়ার অংশ হিসেবে মানিব্যাগ খালি করে তাদের রিফ্রেশমেন্টের ব্যবস্থা করে আমি মহানন্দে বাসার দিকে পা বাড়ালাম। বন্ধুরা আশ্বস্ত করলো রাত আট'টার সময় ফলাফল আপলোড করা হবে। বাসায় এসে শান্তিতে দু'চোখ বুজলাম। ঘুম ভাঙ্গতেই দেখি রাত এগারটা। তড়াক করে লাফ দিয়ে উঠলাম। ওয়েব পেইজ ওপেন করলাম। এ কি! আমি স্বপ্ন দেখছি না তো! গায়ে চিমটি কেটে দেখলাম। না, জেগেই তো আছি। ভালো করে চোখ কচলে আবার মনিটরে তাকালাম। দেখি আগের মতো আমার দিকে চোখ পিটপিট করে তাকিয়ে আছে একটি রামছাগল। আমি যেন ব্যাকগ্রাউন্ডে তার ম্যা ম্যা ডাক শুনতে পেলাম। কমেন্টস বাটনে ক্লিক করলাম। সেখানে লেখা ---- "নির্দলীয়, নিরপেক্ষ ব্যক্তির তত্ত্বাবধানে অনুষ্ঠিত নির্বাচনে কোন ছবিই একক সংখ্যা গরিষ্ঠতা অর্জন করতে পারেনি। তাই আপাতত সর্বসাধারণের সম্মতিক্রমে সবদিক দিয়ে তোমার জন্য মানানসই ও উপযুক্ত ছবিটি নির্বাচন করা হয়েছে। সেই সাথে আগামী এক সপ্তাহের মধ্যে আজকের মতো আবার পুনঃ নির্বাচন অনুষ্ঠান করার আহ্বান জানানো হলো। আশা করি বৃহত্তর গণতন্ত্রের স্বার্থে তুমি এ রায় মাথা পেতে নেবে।" 
মাথা পেতে নেবো কি! আমার ধড়ে তো তখন মাথাই নেই। রাগে, দুঃখে, ক্ষোভে তখনি ওয়েবসাইটটি চিরতরের জন্য আনসাবস্ক্রাইব করলাম। ভীষণ ইচ্ছে করছিলো নিজেকেও আনসাবস্ক্রাইব করে দিই পৃথিবী থেকে। 


‹ কম্পিউটারসম বুদ্ধি!
উপরে
টাংকিবাজির কিশোরকাল ›



