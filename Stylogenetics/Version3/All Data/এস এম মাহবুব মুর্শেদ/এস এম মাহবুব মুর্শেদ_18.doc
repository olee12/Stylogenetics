দ্যা শক ডক্টরিন



বইটার নাম খুব গালভারী। দ্যা শক ডক্টরিন: দ্যা রাইজ অভ দ্যা ডিজাস্টার ক্যাপিটালিজম। গুডরিডসে প্রায় সাড়ে বারো হাজার লোক গড়ে ৪.২২ রেটিং দিয়েছে। সেখানকার হিসেবে অনেক উঁচু রেটিং। আগ্রহী হয়ে পড়া শুরু করলাম।
শক ডক্টরিন হচ্ছে কতিপয় ব্যক্তির একটি বিশ্বাস যে, চরম আঘাত বা শকের ফলে একটি দেশে বিশৃঙ্খলা বিরাজ করলেও এর ফলে দেশটিতে নতুন করে সবকিছু করার সুযোগ তৈরী হয়। সুতরাং প্রাকৃতিক দূর্যোগ বা যুদ্ধ বিগ্রহ খারাপ কিছু তো নয়ই, বরং এর ফলে একটি পরিষ্কার স্লেট সবকিছু নতুন করে গড়ে তোলা যায়। ধ্বংসের ডামাডোলে পুঁজিবাদী অর্থচোষাদের সম্পদ দখলের এই প্রক্রিয়াটিকেই বলা হয় ডিজাস্টার ক্যাপিটালিজম।
ভারী ভারী শব্দের আড়ালে যেটা প্রকাশ করা হয়েছে সেটা আসলে আমাদের দেশের লোকজনের কাছে অতি পরিচিত। একটা বস্তি ভেঙ্গে শপিং সেন্টার করতে হলে বস্তিতে আগুন ধরিয়ে জায়গা দখল করা কিংবা চর ডুবে গেলে, পানি সরে যাওয়া মাত্র মোড়লের চর দখলের সাথে আমরা খুব পরিচিত। ধ্বংসের পথ ধরে দূর্বলকে সরিয়ে অর্থলোভীদের এই দখল চিরকাল চলে এসেছে। কিন্তু এই বিষয়টি আরো বৃহত্তর পরিসরে, আরো সুপরিকল্পনার মধ্যে দিয়ে চলছে। বইটিতে সেটাকেই আলোকপাত করা হয়েছে।
লেখিকা নাওমি ক্লেইন প্রথমে মানুষের ব্রেইনের উপর বিদ্যুৎ শকের প্রভাবের বিষয়টি থেকে শুরু করেছেন। একসময় মনে করা হতো, মানুষকে বিদ্যুৎ শক, জাগতিক সমস্ত যোগাযোগ থেকে বিচ্ছিন্ন করণ ইত্যাদি প্রক্রিয়ায় একটি ফাঁকা বইয়ে পরিণত করা যায়। তারপর আবার প্রথম থেকে সেই বইটি লিখে ফেলা যায়। যদিও এর কোনো বৈজ্ঞানিক ভিত্তি নেই, তারপরও একদল মানুষকে ক্রমাগত নিশ্ছিদ্র অন্ধকার থেকে চরম আলো, পিনপতন নীরবতা থেকে অমানুষিক শব্দ, বৈদ্যুতিক – এই রকম বিভিন্ন প্রক্রিয়ায় ক্লিন স্লেট বানানোর প্রক্রিয়া চলত। শেষমেষ দেখা গেলো এতে কোনো কাজ হয়নি – মানুষকে ক্লিন স্লেট বানানো যায়নি। এই গবেষণার উপর ভিত্তি করে পরবর্তীতে সিআইএর টর্চার ম্যানুয়াল প্রস্তুত করা হয়েছিলো।
ইউনিভার্সিটি অভ শিকাগোর অর্থনীতিবিদ মিল্টন ফ্রায়েডম্যান একটি দেশের অর্থনীতির উপর একই ধরণের শক থেরাপি দেবার প্রস্তাবনা করেন। তিনি বলেন একটি দেশকে দূর্যোগের মধ্যে ঠেলে দিতে পারলে এর মধ্যে দিয়ে বিধ্বস্ত্ব দেশটিতে সবকিছু নতুন করে শুরু করা সম্ভব হবে। কিন্তু এটাতো প্রমান করার উপায় নেই। তাই মিল্টনের মগজ ধোলাই কারখানা থেকে ছাত্রদের শেখানো হলো কিভাবে ডিজাস্টার ক্যাপিটালিজম কাজে লাগানো যাবে।
প্রথম সুযোগ আসলো দক্ষিণ আমেরিকার চিলেতে। সেখানে জেনারেল অগাস্ট পিনোশেঁর নেতৃত্বে প্রেসিডেন্ট সালভাদরে অ্যালেন্দে সমর্থকদের মেরে কেটে দখল নিলো ডিক্টেটর পিনোশেঁ। তারিখ ৯/১১ ১৯৭৩। বত্রিশশো লোক মারা গেলো, আশি হাজার গেলো জেলে, দুই লাখ লোক পালিয়ে গেলো। এই বিধ্বস্ত্ব দেশটিতে বিধ্বস্ত অর্থনীতিতে শিকাগো থেকে স্কলারশীপের লোভ দেখিয়ে মগজ ধোলাই করা অর্থনীতিবিদের পরামর্শে প্রায় সমস্ত সরকার পরিচালিত কোম্পানী পানির দরে বিক্রয় করে দেয়া হলো আমেরিকান প্রতিষ্ঠানের কাছে। বাজারে পন্যের দাম করে দেয়া হলো নিয়ন্ত্রণমুক্ত। এই পরিস্থিতিতে দরিদ্ররা হলো দরিদ্রতর। ধণীরা আরো ধণী।
একইভাবে একই ধরণের প্রক্রিয়া পরে চালানো হলো আরো অনেক দেশে। থ্যাচারের সহায়তায় ব্রিটেনের কয়লা খনির বেসরকারীকরণ, পোলান্ডের বিপর্যয়, দক্ষিন আফ্রিকায় গণতন্ত্রের প্রতিষ্ঠালগ্নের সুত্রপাতের ডামাডোলে বেসরকারীকরণ, রাশিয়ায় একই প্রক্রিয়া চালু করা থেকে শুরু করে অ্যামেরিকার ৯/১১ পরবর্তী হোমল্যান্ড সিকিউরিটির প্রতিষ্ঠা, ইরাক যুদ্ধ – এসবকিছু এই একই নীতির উপর প্রতিষ্ঠিত।
শুধু মানুষদের তৈরী করা সমস্যা নয় প্রাকৃতিক দূর্যোগকে ভিত্তি করেও শক থেরাপী দিতে দেখা গেছে বিভিন্ন দেশে। শ্রীলংকার সুনামী পরবর্তী পূর্ণগঠনে দেখা যায় সমুদ্র পার্শবর্তী জায়াগার দখল নিয়েছে সরকার। গ্রামগুলোক সরিয়ে টুরিজম স্পট তৈরীর খায়েশ যেটা আগে সম্ভব ছিলো না সুনামীর সুযোগে এই ব্ল্যাঙ্ক স্লেটে তাই সরকার নতুন করে টুরিজম স্পট করতে চায়। এছাড়া আমেরিকার নিউ অরলিন্সে টর্নোডো পরবর্তী সময়ে একই বিষয় পরিলক্ষিত হয়।
শেষ মেষ উপসংহারে লেখিকা একটি আশার বানী ব্যক্ত করেছেন। এই সব শক থেরাপীতে আক্রান্ত জনপদ একসময় শক কাটিয়ে ওঠে এবং পরবর্তীতে একই প্রক্রিয়া ঘটতে দেখলে প্রতিরোধ করে। তাই বিষয়টি নিয়ে প্রয়োজন জনসচেতনতার।
একটি বিষয়কে কেন্দ্র করে বিভিন্ন উদাহরণের বিস্তারিত বর্ণনায় মাঝে মাঝে বইটিকে বোরিং মনে হলেও লেখিকার বিষদ গবেষণা প্রতিটি লাইনকে বিশ্বস্ত করে তোলে। বড় আকারের বৈশ্বিক রাজনীতির অনেকগুলো দিক তাই পরিষ্কার হয়ে ওঠে বইটি পড়া শেষে। অবশ্যপাঠ্য বই এটি।
--------------
সিমনের ব্যাপারে মন খারাপ। বিভ্রান্তিমূলক সংবাদে বিরক্ত এবং কিছু করতে না পারার বেদনায় ভারাক্রান্ত আমি। তবু প্রথম পাতায় খানিকটা বৈচিত্র্য আনার জন্য এবং অনেক দিনের জড় হয়ে যাওয়া আঙ্গুল সচল করতে লেখাটি প্রকাশ করলাম এখনই। সিমন সুস্থ হয়ে উঠুক।

