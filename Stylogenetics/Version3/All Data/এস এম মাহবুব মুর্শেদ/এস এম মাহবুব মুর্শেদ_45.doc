আপনার রক্তে কোলেস্টেরলের পরিমাণ নিয়ন্ত্রণে আছে তো?



শরীরে কোলেস্টেরলের পরিমাণ নিয়ন্ত্রণের বাইরে চলে গেলে হৃদরোগ সহ নানা ধরনের জটিলতা সৃষ্টি হতে পারে। অথচ এ বিষয় জন সচেতনতা একেবারে নেই বললেই চলে। কোলেস্টেরলের উপর সাধারন জন সচেতনতামূলক পোস্ট এটি।
কোলেস্টেরল কি?
কোলেস্টেরল একটি পিচ্ছিল মোম (waxy) ধরনের পদার্থ। এটি শরীরে নার্ভ প্রতিরক্ষা, কোষ এবং কিছু হরমোন তৈরীতে ব্যবহৃত হয়। লিভার বা যকৃত এই কোলেস্টেরল প্রস্তুতকর্তা। তবে খাবার থেকেও সরাসরি এই কোলেস্টেরল আসতে পারে (যেমন ডিম, মাংস কোনো কোনো ধরনের ডেইরী খাদ্য)। বেশী কোলেস্টেরল শরীরের জন্য ক্ষতিকর। ১
কোলেস্টেরল বেশী হলে ক্ষতি কি?
কিছু কোলেস্টেরল স্বাস্থ্যের জন্য দরকারী হলেও অতিরিক্ত পরিমানে এটি রক্তে থাকলে হৃদরোগ সহ হার্ট অ্যাটাক এবং স্ট্রোকের সম্ভাবনা বাড়িয়ে দেয়।
উচ্চ মাত্রায় কোলেস্টেরল থাকলে আপনার রক্তনালীতে এটা জমে উঠতে পারে। কিছু আর্টারি বা রক্তনালী আপনার হৃৎপিণ্ড থেকে আপনার শরীরে রক্ত পৌছে দেয়। আর্টারিতে কোলেস্টেরল জমে উঠলে একে প্ল্যাক (plaque) বলা হয়ে থাকে। শুরুতে নরম থাকলেও সময়ের সাথে এই প্ল্যাক শক্ত হয়ে যায় এবং আপনার আর্টারিগুলোকে সরু করে দিতে পারে। এভাবে চলতে থাকলে আপনার আর্টারি একেবারে বন্ধও হয়ে যেতে পারে। অনেক সময় কোলেস্টরলের কারনে আর্টারি ছিঁড়ে গিয়ে রক্ত জমাট বদ্ধতার সৃষ্টি করতে পারে।
যে সমস্ত আর্টারী হৃৎপিণ্ডের পেশীতে রক্ত প্রবাহ করে তাদের কোনটা বন্ধ হয়ে গেলে হার্ট অ্যাটাকের সূচনা হতে পারে। আর যে সমস্ত আর্টারী আপনার মস্তিষ্কে রক্ত প্রবাহ করে তাদের কোনো একটা বন্ধ হয়ে গেলে স্ট্রোকের সূচনা হতে পারে।

স্বাভাবিক রক্তনালি বনাম বন্ধ রক্তনালি
হৃদরোগের পেছনে প্রচলিত কারনগুলো কি?

ইতিমধ্যেই হার্ট অ্যাটাক হয়েছে
পুরুষ হলে বয়স ৪৫ এর উপরে
নারী হলে বয়স ৫৫ এর উপরে
নারীর মেনোপজের মধ্যে দিয়ে যাচ্ছেন কিংবা সম্পন্ন করেছেন
পরিবারে (বাবা, মা, ভাই, বোন) কারো হৃদরোগ আছে
ধুমপানের অভ্যাস আছে
উচ্চরক্তচাপ অথবা ডায়াবেটিস আছে
অতিরিক্ত ওজন বা মোটাত্ব আছে
ইনঅ্যাকটিভ বা ব্যায়াম করেন না

কখন আমার কোলেস্টেরল লেভেল যাচাই করা উচিৎ?
যদি রক্ত পরীক্ষা না করা হয় তাহলে কোনোভাবে বলার উপায় নেই যে আপনার রক্তে উচ্চ মাত্রার কোলেস্টেরল আছি কিনা। বিশ বছরের বেশী বয়সের সমস্ত পূর্ণবয়স্কের কমপক্ষে প্রতি ৫ বছরে একবার কোলেস্টেরল পরীক্ষা করা দরকার। যদি আপনার কোলেস্টেরলের মাত্রা বেশী থাকে কিংবা উপরের হৃদরোগের তালিকার কোনো একটি যদি আপনার সাথে মিলে যায় তাহলে আরো ঘন ঘন কোলেস্টেরল পরীক্ষা করা দরকার।
কোলেস্টেরল সর্ম্পকিত পরিমাপ গুলো কিরকম? কিভাবে বুঝব যে আমার বেশী বা কম কোলেস্টেরল আছে?
রক্তে ভিন্ন ধরনের কোলেস্টরলগুলো দলবদ্ধ ভাবে বিচরন করে। এই দলবদ্ধ কোলেস্টেরল কে বলে লিপোপ্রোটিন।
কম ঘনত্বের লিপোপ্রোটিন (Low-density lipoprotein বা LDL) শরীরে কোলেস্টেরল পৌছে দেয়। বেশী ঘনত্বের লিপোপ্রোটিন (High-density lipoprotein বা HDL) রক্তস্রোত থেকে অন্যান্য কোলেস্টেরল সরিয়ে দেয়।
সুতরাং বোঝাই যাচ্ছে অতিরিক্ত LDL শরীরে ক্রমাগত কোলেস্টেরল বাড়িয়ে দিতে চেষ্টা করবে। উল্টোভাবে HDL রক্তস্রোত থেকে কোলেস্টেরল সরিয়ে একে প্রবাহমান রাখবে। সাধারণভাবে তাই LDL কে ব্যাড কোলেস্টেরল এবং HDL কে গুড কোলেস্টেরল বলে। এই দুয়ের তুলনামূলক পরিমান আপনার রক্তের কোলেস্টেরলের গুনাগুন বর্ণনা করবে। ২
এছাড়া ট্রাইগ্লিসারাইড হোলো আর্টারিতে ইতিমধ্যে জমতে থাকা কোলেস্টেরলসমূহ। রক্তে বেশী পরিমান ট্রাইগ্লিসারাইড থাকা মানে হোলো বিভিন্ন আর্টারিতে ইতিমধ্যেই প্ল্যাক জমতে শুরু করেছে। ৩
মোট কোলেস্টেরল হোলো HDL এবং LDL এর সমষ্টি। অর্থাৎ মোট কোলেস্টেরল = HDL + LDL। ৪
কোলেস্টেরল রেশিও হোলো মোট কোলেস্টেরল বনাম HDL বা ভালো কোলেস্টেরলের অনুপাত। অর্থাৎ কোলেস্টেরল রেশিও = মোট কোলেস্টেরল / HDL। এই অনুপাত ৫:১ এর কম হলে ভালো। সবচেয়ে ভালো হয় এই অনুপাত ৩.৫:১ হলে। ৫
উদাহরন স্বরুপ, যদি আপনার মোট কোলেস্টেরলের মান যদি বেশী হয় কেননা আপনার LDL বেশী তাহলে আপনার হৃৎরোগের সম্ভাবনা বেশী। আর যদি HDL বেশী হবার কারনে মোট কোলেস্টেরলের মান বেশী হয় তাহলে তুলনামূলকভাবে হৃৎরোগের সম্ভাবনা কম।
মোট কোলেস্টেরল মাত্রা

২০০ থেকে কম হলে ভালো
২০০ থেকে ২৩৯ সীমান্তবর্তী বেশী
২৪০ থেকে বেশী হলে হৃদরোগের সম্ভাবনা বেশী

LDL বা বদ কোলেস্টেরল মাত্রা

১০০ নীচে হলে যাদের হৃদরোগের সম্ভাবনা রয়েছে তাদের জন্য সর্বোৎকৃষ্ট
১০০ থেকে ১২৯ মোটামুটি
১৩০ থেকে ১৫৯ সীমান্তবর্তী বেশী
১৬০ থেকে বেশী হলে হৃদরোগের সম্ভাবনা বেশী

HDL বা ভালো কোলেস্টেরল মাত্রা

৪০ নীচে হলে হৃদরোগের সম্ভাবনা বেশী
৬০ থেকে বেশী হলে হৃদরোগের সম্ভাবনা কম

ট্রাইগ্লিসারাইড কোলেস্টেরল মাত্রা

১৫০ থেকে কম হলে স্বাভাবিক
১৫০ থেকে ১৯৯ সীমান্তবর্তী বেশী
২০০ থেকে ৪৯৯ বেশী
৫০০ থেকে বেশী হলে হৃদরোগের সম্ভাবনা বেশী

কোলেস্টেরল অনুপাত (মোট কোলেস্টেরল বনাম HDL এর অনুপাত)

৫:১ থেকে বেশী হলে বিপদজনক
৫:১ থেকে কম হলে স্বাভাবিক
৩.৫:১ হলে সবচেয়ে ভালো

আমার কোলেস্টেরলের মাত্রা নিয়ন্ত্রনে আনতে কি করতে পারি?
যদি আপনার কোলেস্টেরলের মাত্রা বেশী থাকে তাহলে আপনার জীবনযাত্রায় কিছুটা পরিবর্তন আনতে হতে পারে। যদি আপনি ধুমপান করে থাকেন, সেটা ছাড়ুন। নিয়মিত এক্সারসাইজ করুন। আপনার ওজন বেশী হলে আড়াই থেকে পাঁচ কেজি পর্যন্ত ওজন কমাতে পারলে আপনার কোলেস্টেরলের মাত্রা নিয়ন্ত্রনে আসতে পারে। প্রচুর ফল, মূল, শাক-সব্জি, গম জাতীয় হোল গ্রেইন খাবার, মাছ এবং অন্যান্য স্বাস্থ্যসম্মত খাবার খাবেন। স্যাচুরেটেড এবং ট্রান্স স্নেহ জাতীয় খাবার এড়িয়ে চলুন। হৃদরোগ থাকলে প্রতিদিন ২০০ মিলিগ্রামের কম এবং না থাকলে ৩০০ মিলিগ্রামের কম কোলেস্টেরল খেতে পারবেন।
কোলেস্টেরলের মাত্রা নিয়ন্ত্রনে ঔষুধ খেতে পারি?
বিজ্ঞানের কল্যানে এখন বেশ কিছু কোলেস্টেরল নিয়ন্ত্রন কারী ঔষুধ বাজারে পাওয়া যায়। কিন্তু এর মূল্য এখনো অনেক বেশী। সুতরাং প্রাণপন চেষ্টা করুন অন্যান্য উপায়ে কোলেস্টেরল নিয়ন্ত্রন করতে।
আমার চিন্তিত হবার কারন আছে কি?
গবেষনায় দেখা গেছে এশিয়ান বংশদ্ভুতদের তুলনামূলকভাবে হৃদরোগে আক্রান্ত হবার প্রবনতা বেশী থাকে। উপরন্তু পরিবারে কাসুন্দী ঘাটলে দেখা যাবে কারো না কারো এই রোগ ছিলো বা আছে। তাছাড়া জাতিগত ভাবে আমরা একটু ইনঅ্যকটিভ। তার উপর ওজন বেশী হলে তো কথাই নেই। ৬ ৭ ৮

সুতরাং আপনার বয়স যদি ২৫ এর বেশী হয়ে কিংবা পরিবারে যদি কোনো হৃদরোগী থাকে তাহলে বয়স যাই হোক না কেনো অবশ্যই কোলেস্টেরল পরীক্ষা করে ফেলুন। আমার জানামতে ঢাকায় ২০০ থেকে ৩০০ টাকায় কোলেস্টেরল পরীক্ষা করা সম্ভব। (ধন্যবাদ তানজির এবং তাসনীম ভাই) ঢাকায় একদিনে হাতখরচই এখন ৫০০ টাকা। সুতরাং আর দেরী নয় আজকে কোলেস্টেরল পরীক্ষা করুন এবং সুস্থ সবল থাকার জন্য যথাযথ পদক্ষেপ নিন।
কোলেস্টেরল না লিপিড প্রোফাইল?
জানতে পারলাম ঢাকায় দুধরনের কোলেস্টেরল পরিমাপের পদ্ধতি আছে। শুধু কোলেস্টেরল এবং লিপিড প্রোফাইল।
শুধু কোলেস্টেরল পরিমাপের খরচ ২০০ থেকে ৩০০ টাকা। এক্ষেত্রে মোট কোলেস্টেরল, HDL এবং LDL পরিমাপ করে।
লিপিড প্রোফাইল পরিমাপের খরচ ৯০০ থেকে ১২০০ টাকা। এক্ষেত্রে মোট কোলেস্টেরল, HDL, LDL, ট্রাইগ্লিসারয়েড এবং কোলেস্টেরল রেশিও পরিমাপ করে।
আমার ব্যক্তিগত মত হচ্ছে, যদি ডাক্তার না উল্লেখ করে তাহলে লিপিড প্রোফাইল পরিমাপের কোনো প্রয়োজন নেই। শুধু কোলেস্টেরল পরিমাপ করলেই প্রায় সবকিছু জানা হয়ে যায়।
শুধু মোট কোলেস্টেরল এবং HDL জানা থাকলে বাকি গুলো জানতে নীচের সুত্র ব্যবহার করুন:
LDL = মোট কোলেস্টেরল - HDL
কোলেস্টেরল রেশিও = মোট কোলেস্টেরল / HDL
ঘরে বসে কোলেস্টেরল মাপার কোনো যন্ত্র নেই?
ঘরে কোলেস্টেরল মাপার ভালো যন্ত্রের খুব অভাব। তবু কার্ডিও চেক নামের একটি যন্ত্র পাওয়া যায়। এটি ব্যবহার করা যেতে পারে। যদিও রিলায়েবিলিটির কথা ভেবে আমি নিজেই এটি ব্যবহার করতে নারাজ।
টেস্ট স্ট্রিপ কেনার সময় মনে রাখবেন - ট্রাইগ্লিসারয়েড পরিমান জরুরী নয় এবং মোট কোলেস্টোরেল আর HDL জানলেই LDL জানা হয়ে যায়। আলাদা করে ট্রাইগ্লিসারয়েড এবং LDL স্ট্রিপ কেনার দরকার নেই।
(আমি চিকিৎসক নই তাই এ ব্যাপারে কোনো ভুল থাকলে শুধরে দেবার অনুরোধ থাকল।)
পাদটীকা১. ফ্যামিলি ডক্টর থেকে আর্টিকেল
২. ওয়েব মেড কোলেস্টেরল রেশিও
৩. ওয়েব মেড কোলেস্টেরল
৪. কোলেস্টেরল যোগ করার উপায়
৫. আমেরিকান হার্টের মতে কোলেস্টেরল অনুপাত
৬. এশিয়ানদের কোলেস্টরল নিয়ে ব্লগ
৭. বিভিন্ন এথনিক গ্রুপে নারীদের হৃদরোগ
৮. বিভিন্ন এথনিক গ্রুপে হৃদরোগ


