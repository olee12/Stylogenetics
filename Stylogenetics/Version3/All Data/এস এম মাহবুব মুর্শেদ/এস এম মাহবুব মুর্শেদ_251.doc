করোটিতে রোদ্দুর



এসো, আলোর ঝরনাধারায় এসো।
এলো চুলে ধরতেই গান,
অশরীরী হাওয়া এসে
একমুঠো রোদ্দুর দিল ছুঁড়ে।
দিশেহারা আমি নেমে পড়ি রাস্তায়।
রাস্তায় রোদ্দুর আমার সর্বাঙ্গে ঝরে পড়ে।
চুঁইয়ে, চুঁইয়ে আলো গড়ায়
আমার চুলে চোখে মুখে।
আমি রৌদ্রের ঝরনাধারায় দুহাত উপরে তুলে
উদার বৃক্ষের ভঙ্গিতে দাঁড়াই।
"দাও রোদ্দুর আলো দাও
আলো দাও আমার কবিতায়
দাও আমার গান ভরিয়ে দাও।
অর্ন্তহিত করো ছায়া
ভাসিয়ে দাও, ডুবিয়ে দাও দেশ
অমর করো আমায়।"
আলোর আর্শীবাদে আমি
দীর্ঘ থেকে দীর্ঘতর হয়ে উঠি।
অবশেষে আলোর জন্মদাত্রী সূর্যের
পদস্পর্শ করে আমি দেবতায় উর্ত্তীণ হলাম
এসো আলোর ঝরনাধারায় এসো,
এসো আলোয় ভিজে ধর গান।
দুহাত বাড়িয়ে দাও সূর্যের দিকে,
এমন আঁধার যুগে,
সূর্যের আর্শিবাদেই পাবে
অন্য নতুন দিন।
(এটা আসলে "করোটিতে আরো রোদ্দুর" লেখার আগেই লিখা। দুইটার মধ্যে রৌদ্রের মিল ছাড়া আর কিছু মিল নাই। এই সময়টাতে বুয়েটের প্রথম বর্ষে পড়তাম। লম্বা চুল ছিল আমার। তখন গীটার টীটারও শিখতাম। খুব ভাবে রৌদ্রে ঘুইরা বেড়াইতাম। সেইজন্য রৌদ্র ছিল আমার প্রিয় অনুসঙ্গ। যেমন সিগারেট ছিল কলেজে পড়ার সময়। তখন বোধহয় জেমসের দুঃখিনী দুঃখ কোরোনা এলবামটা বের হইছিল। তার কিছুটা প্রভাব ছিল বোধহয়।
এই কবিতাটা অতটা ভাল হয় নাই। তবু আপনাদের প্রশ্রয় পাইয়া তুইলা দিলাম।)

