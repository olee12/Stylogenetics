ডিজিটাল পাঠাগার ম‌্যানেজম‌েন্ট



হিমু গুডরিডস নিয়ে একটা লেখা প্রকাশ করেছে সম্প্রতি। গুডরিডস যে সমস্যাটির সমাধান করে সেটা হচ্ছে বইকে কেন্দ্র করে একটা সোশ্যাল নেটওয়ার্ক তৈরী করা। বন্ধুরা কে কি পড়ছে, কে কি রিভিউ করছে সেসব জানার ফলে বই পড়ার আগ্রহ তৈরী হয়। নিঃসন্দেহে একটা বই কেন্দ্রিক সামাজিক আলোচনার ক্ষেত্র প্রসারে জুড়ি নেই গুডরিডসের।
এর ধারাবাহিকতায় সুহান একটি লেখা দিয়েছে বইশেয়ার ডট কম নিয়ে। বন্ধুদের সাথে শুধু সামাজিকতাই নয়, বরং পরিচিত/অপরিচিত বই পড়ুয়াদের সাথে বই আদান প্রদানের একটা ব্যবস্থা করে দেয়ে সাইটটি।
আমার আজকের লেখাটি একই ধারাবাহিকতায় তৃতীয় একটা সমস্যা সমাধাণ করবে। আপনার ডিজিটাল বই কিভাবে ম্যানেজ করবেন? দশ পনেরটা বই হলে বইয়ের লেখক ড্যাশ বইয়ের নাম এইভাবে ফাইল কম্পিউটারে রেখে দিয়ে চলে কিন্তু দিনকে দিন প্রায় সব বই ডিজিটাল হয়ে যাওয়ায় সেগুলো ম্যানেজ করার জন্য আলাদা সফটওয়‌্যার হলে বেশ হয়।
ছবি যাচাই বাছাই ঝাড়পোছ করার জন্য যেমন অ্যাডোবি লাইটরুম, অডিও ভিডিও ম্যানেজ করার জন্য যেমন মিডিয়া মাংকি আছে তেমনি ডিজিটাল বই ম্যানেজ করার জন্য ক্যালিব্রের তুলনা হয় না। ফ্রি এই সফটওয়ারটি ব্যাবহার করে আপনি বইগুলো প্রথমে ইমপোর্ট করে নিতে পারেন।
তারপর বইটির উপর রাইট ক্লিক করে তার মেটাডাটা, অর্থাৎ কে লিখেছে, কত সালে প্রকাশিত হয়েছে ইত্যাদি তথ্য ডাউনলোড করে নিতে পারেন। আবার পিডিএফ থেকে সরাসরি ইপাব সহ বিভিন্ন ফরম্যাটে বদলেও নিতে পারেন এখানে। এছাড়া গুডরিডস নামের প্লাগইন যুক্ত করে আপনার ডিজিটাল বইটি গুডরিডস ওয়েবসাইটের সাথে যুক্ত করে নিতে পারেন।
কিন্তু ডিজিটাল বইটি মোবাইল সহ অন্যান্য ডিভাইসে পাঠাবেন কি করে? আইওস এর জন্য স্ট্যানজা এবং অ্যান্ড্রয়েডের জন্য অ্যলিডিকো বা কুল রিডার ব্যবহার করতে পারেন। ক্যালিব্রেতে কনটেন্ট সার্ভার বলে একটা অপশন আছে। সেটা বাছাই করলে একটা সার্ভার আপনার কম্পিউটারে চালু হবে যেটা আইফোন বা অ্যান্ড্রয়েডে উল্লেখিত অ্যাপ থেকে ডাউনলোড করে নিতে পারেন। বিস্তারিত গুগল করলেই জানতে পারবেন।
ঠিকাছে তাহলে সে কথাই রইল। বেশী বেশী করে বই পড়ুন আর চমৎকার চমৎকার সব আইডিয়া বা রিভিউ নিয়ে লিখুন সচলায়তনেই। 

