শুধু নারীর ক্ষমতায়ন নয়, চাই ঊর্ধ্বতন পদে আরো নারী



লাঞ্ছনা আর বঞ্চনার গল্প
মৌটুসী বুয়েট থেকে মেকানিকাল ইঞ্জিনিয়ারিং পাশ করে বেরিয়েছে কিছুদিন হলো। তার পরীক্ষার ফলাফল খুব ভালো। আমেরিকার একটি বিশ্ববিদ্যালয়ে উচ্চশিক্ষার সুযোগ হয়ে গেলেও ভিসা সংক্রান্ত জটিলতায় পরের সেমিস্টারে যেতে হচ্ছে তাকে। প্রায় ছয় মাসের এই সময়টুকুতে একটা চাকুরী করতে চাচ্ছিল সে।
মৌটুসীর আন্ডারগ্র্যাজুয়েট গবেষণার বিষয় ছিলো ডিজেল ইঞ্জিনে ঘনীভূত প্রাকৃতিক গ্যাস প্রতিস্থাপন করে কর্মক্ষমতা যাচাই করা। এই গবেষণাটি সে যথেষ্ট আনন্দ এবং আগ্রহের সাথে করেছে। তথ্যের জন্য দিনরাত লাইব্রেরিতে পড়ে থাকা, দিনের পর দিন গবেষণাগারে পড়ে থাকা, গবেষণার যন্ত্রাংশ তৈরির জন্য বিভিন্ন প্রতিষ্ঠানে দৌড়াদৌড়ি করা, সবই সে করেছে নিজে নিজে। কখনো তার সাথে সাহায্য করেছে একই গবেষণার সঙ্গী ছেলেটি। মৌটুসীর তাই ইচ্ছা কোনো গাড়ির সার্ভিস সেন্টারে কাজ করা, যেখানে সে তার অর্জিত জ্ঞান হাতেকলমে কাজে লাগাতে পারবে।
শেষমেষ ঢাকায় একটি অভিজাত গাড়ির সার্ভিস সেন্টারে তার চাকুরী হয়। চাকুরীর সাক্ষাৎকারে তাকে বলা হয়, ‘আপনার শ্বশুরবাড়ি থেকে কাজ করতে দিবে?’ মৌটুসী সদ্য বিয়ে করেছে পাশ করার পর পর।  শ্বশুরবাড়ির সম্মতি নিয়েই কাজ খুঁজছিল সে। সেটা জানায় তাদের।
মেকানিকাল ইঞ্জিনিয়ার হিসেবে চাকুরী হলেও তাকে বলা হয়, ‘আপা, আপনি গাড়ি রিসিভ করার ডেস্কে বসেন’। মৌটুসী ঘুরে ফিরে পিছনের শপে যায়, কাজ শিখতে চায়। কিন্তু তাকে বারবার বলা হয় ফ্রন্ট ডেস্কে বসতে। তিক্ত মুখে মৌটুসী আবিষ্কার করে তাকে আসলে চেহারা দেখাতে ফ্রন্ট ডেস্কে বসিয়ে রাখা হয়েছে।
মৌটুসীদের সাথে সহপাঠিনী ছিলো ১২ জন। মোট প্রায় ১৪০ জন ছাত্রের মধ্যে ১২ জন মেয়ে। শতকরা ৮.৫ ভাগের মতো। মৌটুসী যখন সার্ভিস সেন্টারের তিক্ত অভিজ্ঞতার মধ্যে দিয়ে যাচ্ছে তখন বাকিরাও চাকরীর ইন্টারভিউ দিচ্ছে বিভিন্ন জায়গায়। 
একবার এক প্রতিষ্ঠানে ইন্টারভিউয়ের ডাক এলো মিশার। সেখানে গিয়ে সে দেখে তার সহপাঠীদের প্রায় সবাই সেখানে এসেছে। শুধু মেয়েরা। অর্থাৎ সেদিন সাক্ষাৎকারের জন্য শুধু মেয়ে প্রার্থীদের ডাকা হয়েছে। মিশা ডাক পড়লে রুমে যেতেই তাকে কিছু সহজ প্রশ্ন, যার উত্তর একটা স্কুল পড়ুয়াও দিতে পারবে, দিয়ে শুরু করে সাক্ষাৎকর্তা। যেমন, ‘সিএনজি কী?’ তারপর শুরু করে খাজুরে আলাপ, ‘বাড়ি কোথায়?’, ‘বাবা কী করে?’ একপর্যায়ে তারা স্বীকার করে যে এই পোস্টে মেয়েদের নেয়া হবে না।
প্রথমত, আগে থেকেই তারা ঠিক করে রেখেছে এই পোস্টে ‘মেয়ে’ নেবে না। দ্বিতীয়ত, তারপরও মেয়ে প্রার্থীদের ডেকে বিয়ের সাক্ষাৎকারের মতো এরকম নাজেহাল করা হয়েছে।
ছন্দার ঘটনা আরো ভয়াবহ। ঢাকা ইউনিভার্সিটি থেকে পাস করার পর বিভিন্ন কারণে বেশ কিছুদিন পর চাকুরীক্ষেত্রে ঢোকে সে। একটি নামকরা ব্যাংকে ভালো একটি চাকুরী পেয়েও ছন্দা স্বস্তির নিঃশ্বাস ফেলতে পারে না। এক সহকর্মী শুরু করে তাকে হেনস্থা করা। দিনরাত তার সাথে খাতির জমানোর চেষ্টা করে। ছন্দা বিবাহিত এবং তার একটা ফুটফুটে মেয়েও আছে। এসব জানা সত্ত্বেও এক সময় তাকে প্রেমের প্রস্তাব দেয় লোকটা। তার কুপ্রস্তাবে রাজি হয়নি দেখে শুরু করে মানসিক অত্যাচার, বাড়িয়ে দেয় কাজের চাপ এবং বিভিন্নভাবে হেনস্থা করতে থাকে। বিভিন্ন ঝামেলা বাঁধিয়ে প্রমোশন আটকে রাখে সঠিক সময়ের চেয়ে দু’বছর বেশি। লোকটির ক্ষতির কথা বিবেচনা করে অভিযোগ জানায়নি এতদিন। এবারে ছন্দা বাধ্য হলো অভিযোগ জানাতে। ভাগ্য সুপ্রসন্ন থাকায় লোকটিকে ছাঁটাই করে প্রতিষ্ঠানটি।
এ তো গেলো উচ্চশিক্ষিত ইউনিভার্সিটি পাশ মেয়েদের কথা। স্বল্পশিক্ষিত বা অশিক্ষিত মেয়ে শ্রমিকদের আরো অনেকগুণ লাঞ্ছনার মধ্যে দিয়ে কাজ করতে হয়। পোশাকশিল্পে রিফাতের ইন্টার্নশিপের অভিজ্ঞতা [১] থেকে জানা গেল,  অনিয়ন্ত্রিত পোশাক কারখানায় নারীরা কিভাবে লাঞ্ছিত হন সেখানে। শিশু শ্রম আইন থাকা সত্ত্বেও শিশুদের কাজে লাগানো হয় নিয়মিত। ম্যাটার্নিটির ছুটি নিতে না পেরে নারী শ্রমিক বাচ্চা প্রসব করেন ভাঙা বিমের ফাঁকে। প্রচণ্ড শব্দে ঘোরা সেলাই মেশিন আর গরমের মধ্যে নতমূখে কাজ করে যায় এই নারী শ্রমিকেরা। আর দেখতে একটু নজরকাড়া হলে নানারকম যৌন নির্যাতন তো আছেই।
আসলে এই গল্পগুলো লিখে শেষ করা যাবে না। সচলায়তনের নারী সপ্তাহ নিয়ে প্রকাশিত লেখাগুলো  [২] জ্বলজ্যান্ত দলিল এই বিষয়ে।
কর্মক্ষেত্রে নারীর এই অভিজ্ঞতাগুলো পড়লে দুটো ভেক্টর চোখে পড়ে: লাঞ্ছনা আর বৈষম্য। বিষয়দুটো নিয়ে আরো একটু আলোচনা করা যাক।
কর্মক্ষেত্রে নারী লাঞ্ছনা (সেক্সুয়াল হ্যারাসমেন্ট)
ইউনাইটেড নেশনসের সংজ্ঞা [৩] অনুযায়ী, যৌন হয়রানি হচ্ছে, অযাচিত যৌন ইচ্ছা প্রদর্শন, কিংবা যৌন কার্য সম্পাদনের অনুরোধ, কিংবা যৌনতা সংক্রান্ত মৌখিক বা শারীরিক কর্ম যখন:
১) এই কাজের বদলে চাকরি প্রদানের শর্ত জুড়ে দেয়া হয়
২) এই কাজের বদলে চাকরিতে প্রমোশন বা সুযোগ সুবিধার শর্ত জুড়ে দেয়া হয়
৩) এই কাজে রাজি না হলে ভয়ভীতি প্রদর্শন করে কাজে বাধার সৃষ্টি করা
এর পরে একটি লম্বা তালিকা দেয়া হয়েছে, কী কী কাজ সেক্সুয়াল হ্যারাসমেন্টের মধ্যে পড়ে।  এগুলোকে  চারভাগে ভাগ করা যায়।
শারীরিক: ধর্ষণ বা ধর্ষনের চেষ্টা, ছোঁয়া, গায়ের উপর চলে আসা, কোনঠাসা করা, চিমটি কাটা, ঘাড়ে মাসাজ করা, কাপড়, চুল বা শরীর ছোঁয়া, জড়িয়ে ধরা, চুমু দেয়া, শরীরে চাপড় দেয়া, টোকা দেয়া, গায়ে ঘেঁষে দাঁড়ানো।
মৌখিক: যৌন কার্য সম্পাদনের জন্য চাপ প্রয়োগ, আপাত মধুর নাম যেমন, বেইব, সোনা, ময়না, জান্টু ইত্যাদি ডাকা, শিস দেয়া বা অদ্ভুত শব্দ করা, শরীর সর্ম্পকে বা অযথাই যৌন বিষয়ক মন্তব্য করা, কাজের প্রসঙ্গ ঘুরিয়ে যৌন প্রসঙ্গে নিয়ে যাওয়া, যৌন বিষয়ক কৌতুক বা গল্প, যৌন অভিজ্ঞতা বা আকাঙ্ক্ষা নিয়ে প্রশ্ন, যৌন বা সামাজিক জীবন নিয়ে অযাচিত প্রশ্ন, চুমুর শব্দ, কুকুরের মতো ঘেউ ঘেউ করা, জামা কাপড় সর্ম্পকে যৌন ইঙ্গিতপূর্ণ মন্তব্য করা, কারো যৌন জীবন সর্ম্পকে মিথ্যা এবং বানোয়াট কথা ছড়ানো।
অন্যান্য: কাউকে আপাদমস্তক দেখা, হা করে তাকিয়ে থাকা, পথ রোধ করা, পিছু নেয়া, উপহার দেয়া, চোখের ইশারা যৌন ইঙ্গিত দেয়া, হাত বা শরীর ব্যবহার করে যৌন অঙ্গভঙ্গী করা, চোখ টেপা, চুমু ছোঁড়া বা জিহ্বা চাটা।
ইলেকট্রনিক: তাছাড়া ইদানীং ইন্টারনেটের যুগে ফোনে মিস কল দেয়া, টেক্সট বা ভয়েস মেসেজে কুৎসিত ইঙ্গিতপূর্ণ মন্তব্য বা ছবি প্রেরণ করা, ফেইসবুকে ফালতু কথা বলা, ইমেইল বা মেসেজ যৌন ইশারা মূলক লিংক বা কৌতুক পাঠানো, ভিডিও ধারণ, পর্ন ভিডিও প্রদশর্নের চেষ্টা, ইত্যাদি আছে।

ছবি ১: নারী লাঞ্ছনার ধরন
ছন্দার ঘটনা তো উপরে বলাই হয়েছে। তাছাড়াও সচলায়তনে নারী সপ্তাহ উপলক্ষ্যে প্রকাশিত লেখাগুলোতেও এই ধরনের লাঞ্ছনার আরো উদাহরণ পাওয়া যায়। স্বপ্নহারার লেখায় [৪] জানতে পারি শাওন নামের মেধাবী মেয়েটি নিজের যোগ্যতায় প্রোমোশন পেয়েও কীভাবে সহকর্মীদের মৌখিক লাঞ্ছনার শিকার হয়। দস্যি নামের অতিথি লেখক জানান [৫], কীভাবে তার ভিডিও ধারন করে অফিসের সবাই সেল ফোনের করে দেখেছে, অথচ অভিযোগে কিছুই হয়নি।
আসলে বাংলাদেশের কর্মক্ষেত্রে ছোট বড় সেস্কুয়াল হ্যারাসমেন্ট এত বেশি যে সেটা রীতিমতো লজ্জাজনক। কিন্তু সমাধানের উপায় কী? আমার মনে হয়েছে এর সমাধানে দুটি বিষয় গুরুত্বপূর্ণ। প্রথমত প্রয়োজন সেক্সুয়াল হ্যারাসমেন্ট চিহ্নিতকরণ ও প্রতিরোধ বিষয়ে প্রশিক্ষণ, সেই সাথে কঠিন শাস্তি প্রয়োগ। দ্বিতীয়ত ঊর্ধ্বতন পদে আরো নারী নিয়োগ।
সেক্সুয়াল হ্যারাসমেন্ট ট্রেইনিং নিয়ে ভারতের উদাহরণ এখানে প্রযোজ্য। আদ্যিকালের বদ্দিবুড়ি নামে একজন ফেইসবুক বন্ধু জানালেন: “ভারতের অর্গানাইজড সেক্টরে 'বিশাখা গাইডলাইন' এখন খুব কড়াভাবে ফলো করা হয়। আমি আমাদের কোম্পানির অ্যান্টি সেক্সুয়াল হ্যারাসমেন্ট সেলে আছি, আমাদের কোম্পানিতে মোটামুটি প্রমাণ হলে দুই ঘন্টার মধ্যে চাকরি যায়। ২০১১ পর্যন্ত বেশ ফ্রিকোয়েন্ট ছিল এই ধরনের অভিযোগ মাসে দুটো তিনটে [হ্যারাসমেন্টের ঘটনা] কোনো না কোনো ব্র্যাঞ্চে থাকতই। এখন সেটা কমে বছরে দুটোতে এসে দাঁড়িয়েছে। এ বছর এখন পর্যন্ত একটাও [হ্যারাসমেন্টের ঘটনা] আসে নি। 
এটা সম্ভব হয়েছে প্রত্যেক কর্মীকে প্রত্যেক বছর অ্যান্টি সেক্সুয়াল হ্যারাসমেন্টের কোর্স করে পরীক্ষায় পাশ করতে হয়, আর ঐ তৎক্ষণাৎ চাকরি যাবার ঘটনায়। 
কিন্তু বড়সড় সংবাদপত্র বা ছোটখাট কোম্পানিগুলোতে খুব খারাপ অবস্থা।”
উচ্চ পদে আরো নারী নিয়োগ বিষয়ে পরে আসছি। আগে নারী বৈষম্যের দিকটা জেনে নেয়া যাক।
কর্মক্ষেত্রে নারী বৈষম্য (গ্লাস সিলিং এবং অন্যান্য)
আমাদের মাননীয় প্রধান মন্ত্রী একজন নারী। তাছাড়া সংসদে ৩৫০টি আসনের মধ্যে নারীদের জন্য ৫০টি আসন নির্ধারিত। বাংলাদেশে সংসদের স্পিকার একজন নারী। তাছাড়া আমাদের প্রাক্তন বিরোধী দলের প্রধানও একজন নারী। ১৯৪৭ সালে পাকিস্তান হিসেবে আলাদা হবার পর থেকেই বাংলাদেশে নারীর ভোটের সমান অধিকার রয়েছে। পৃথিবীর ১৯৫টি স্বাধীন রাষ্ট্রের মধ্যে মাত্র ১৭টির রাষ্ট্রপ্রধান একজন নারী। বিশ্বের সমস্ত সংসদের মাত্র ২০ভাগ সদস্য নারী। সে তুলনায়  তৃতীয় বিশ্বের উন্নয়নশীল রাষ্ট্র বাংলাদেশ একটি উজ্জ্বল ব্যতিক্রম।
কিন্তু বাংলাদেশের নারীদের সমস্যা কি সমাধান হয়ে গেছে? আমার লেখার শিরোনামে বলেছি ঊর্ধ্বতন পদে আরো নারী এই সমস্যা সমাধানে একটি গুরুত্বপূর্ণ পদক্ষেপ। কিন্তু বাংলাদেশের প্রধানমন্ত্রী, প্রাক্তন বিরোধীদলের প্রধান, স্পিকার এবং সংসদের একটি বিশাল অংশ নারী হওয়া সত্ত্বেও আমাদের নারীদের সমস্যা থেকেই গেছে।
বাংলাদেশে ১৫ থেকে ৬৪ বছর বয়সিদের মধ্যে প্রতি ১০০ পুরুষে ১১১ জন নারী। অন্যভাবে দেখলে, প্রতি ১০০ জন ১৫-৬৪ বছর বয়সীদের মধ্যে ৫৩ জন নারী এবং ৪৭ জন পুরুষ। অর্থাৎ কর্মক্ষম জনশক্তির একটি বৃহত্তর অংশ নারী [৬]। বিশ্বব্যাংকের তথ্য অনুযায়ী সেকেন্ডারি পড়াশোনায় [৭] এই পার্থক্য সঠিকভাবে পরিলক্ষিত হয়। এক্ষেত্রে প্রতি ১০০ জন ছাত্রের বিপরীতে ছাত্রী ১১৪ জন, যেটা পৃথিবীর অন্যান্য দেশের তুলনায় অনেক বেশি! অথচ টারশিয়ারি অর্থাৎ ভোকেশনাল বা বিশ্ববিদ্যালয় পড়াশোনার ক্ষেত্রে সহসাই এই হার কমে প্রতি ১০০ ছাত্রের বিপরীতে ৭২ জন ছাত্রী হয়ে যায় [৮]। দুঃখজনক হলো পৃথিবীর অন্যান্য দেশের তুলনায় এটি অনেক কম। নিচের গ্রাফ দুটোতে এই বৈপরীত্য দেখানো হলো।

ছবি ২: সেকেন্ডারি পড়াশোনায় নারী বনাম পুরুষ % [৭]

ছবি ৩: টারশিয়ারি বা ইউনিভার্সিটি পড়াশোনায় নারী বনাম পুরুষ % [৮]
ভাগ্যিস ছাত্রীরা কলেজ পাশের পর পড়তে আসে না, নাহলে হয়ত আমার ইঞ্জিনিয়ারিং পড়ার সুযোগই ঘটত না। কথাটা সার্কাজম মনে হলেও আসলে খুব সত্য। আমাদের সাথে মেকানিকাল ইঞ্জিনিয়ারিং পড়ত ১২৯ জন ছাত্রের সাথে ছাত্রী ছিলো ১১ জন। অথচ জনসংখ্যার হিসেবে ছেলেদের তুলনায় বেশি পড়ার কথা মেয়েদের।
ঠিক একইভাবে উচ্চশিক্ষার ক্ষেত্রে যেমন নারীদের অনুপস্থিতি প্রকটভাবে চোখে পড়ে, বিভিন্ন সংস্থার উঁচু কার্যনিবার্হী পরিষদের নারীদের অনুপস্থিতি তেমনভাবেই পীড়াদায়ক। বাংলাদেশে প্রধানমন্ত্রী, প্রাক্তন বিরোধীদলীয় নেত্রী, সংসদের স্পিকার নারী হওয়া সত্ত্বেও মন্ত্রী পরিষদের ৫২ জনের মধ্যে প্রধানমন্ত্রীসহ মাত্র ৪ জন নারী  (প্রায় ৭.৫%) [৯]।  Women in Executive Power বইটিতে [১০] আলোচনা করা হয়েছে যে, পারিবারিক সম্পৃক্ততার ভিত্তিতে বাংলাদেশের রাজনীতিতে নেতৃদ্বয় ক্ষমতায় এলেও তারা নারীদের ক্ষমতাসীন পদে অধিভুক্ত করতে পারেননি। কেবল নামমাত্র কয়েকটি পদে নারীদের অর্ন্তভুক্ত করা হয়েছে, যেগুলোর এক্সিউটিভ ক্ষমতা বইটির ভাষায় শুধু মাত্র ‘সফট পাওয়ার’ এর মধ্যে সীমাবদ্ধ।
একই চিত্র দেখা যাবে বাংলাদেশের বিভিন্ন প্রতিষ্ঠানের প্রধানের ক্ষেত্রে। যদিও বাংলাদেশের নারী এক্সিকিউটিভদের সংখ্যা নিয়ে তথ্য পাওয়া যায়নি, আমাদের সবার অভিজ্ঞতা থেকে দ্বিমত ছাড়া সবাই বলতে পারেন বাংলাদেশে নারী এক্সিকিউটিভ অত্যন্ত কম এবং তাদের ক্ষমতা সাধারণত ‘সফট পাওয়ারের’ মধ্যে সীমিত থাকে। কাছাকাছি ধরণের একটি তথ্য পাওয়া যায় বিশ্বব্যঙ্কের ওয়েবসাইটে, যেখানে বলা হয় নারীদের মাত্র ৫৭% বিভিন্ন কাজে জড়িত [১১]। তুলনামূলকভাবে, পুরুষদের ৮৪% ভাগই বিভিন্ন কাজে জড়িত [১২]।
পশ্চিমা বিশ্বে এই সমস্যাটিকে একটি অদৃশ্য কাচের ছাদ বা গ্লাস সিলিং বলা হয়। অর্থাৎ নারীরা  কর্পোরেট সিঁড়ির একটা পর্যায় পর্যন্ত ঠিকমতো উঠতে পারলে একটা পর্যায়ে এসে একটা অদৃশ্য ছাদে যেন আটকে যায়। তাকে আর উপরে উঠতে দেয়া হয় না।
এই বিপুলসংখ্যক কর্মজীবী নারীদেরও ব্যবহার করা হয় সস্তা শ্রমিক হিসেবে। আন্তর্জাতিক শ্রমিক সংস্থার একটি রিপোর্টে [১৩] বলা হয় যে, তাদের সংগৃহীত তথ্য অনুযায়ী একজন নারী কর্মজীবী পুরুষের তুলনায় ঘন্টাপ্রতি শতকরা ২১ ভাগ কম আয় করেন। অর্থাৎ একটি কাজের জন্য পুরুষ ১০০ টাকা আয় করলে একই যোগ্যতা নিয়ে নারী আয় করেন ৭৯ টাকা। বিশেষ করে হোটল এবং রেস্টুরেন্টে এবং কনস্ট্রাকশন সেক্টরে কর্মরত নারীরা  পুরুষদের থেকে শতকরা ৩০ ভাগেরও কম আয় করেন।
বাংলাদেশের প্রাথমিক শিক্ষার তুলনামূলক চিত্র দেখলে দেখা যায় ছাত্ররা, ছাত্রীদের তুলনায় বেশী ফেইল করে (রিপিটেশন)। [১৪, ১৫] অথচ কাজের ক্ষেত্রে তাদের মনে করা হয় পুরুষদের তুলনায় তারা যোগ্য নয়। এই ধারণা আমাদের সমাজের এতটাই গভীরে যে মেয়েরা নিজেরাও সেটা বিশ্বাস করে।
আমার সাথে এক সহপাঠিনী মাধ্যমিক এবং উচ্চ মাধ্যমিক পরীক্ষায় স্ট্যান্ড করার পর আমাদের সাথে ইঞ্জিনিয়ারিং পড়তে এসেছে। প্রথম সেমিস্টারের গণিত পরীক্ষার দিন সে ভীষণ নার্ভাস তার পড়া ঠিক হয়নি বলে। আমি তেমন পড়িনি পরীক্ষার জন্য অথচ তেমন কোনো দুশ্চিন্তা নেই আমার মাঝে। তার মতো ভীষণ ভালো ছাত্রী পরীক্ষা শুরু হবার কিছু আগে আমার কাছে একটি বিষয় আলোচনার জন্য আসে, আমি সে বিষয়ে কিছু জানি না ঠিকই কিন্তু ছোট্ট একটা অংশ উল্লেখ করে বললাম, জ্যাকোবিয়ান পড়েছ? সে আরো নার্ভাস হয়ে গেল। পরীক্ষার ফলাফল প্রকাশের পর দেখা গেল সে ঠিকই সে বিষয়ে সর্বোচ্চ গ্রেডটি পেয়েছে। নারী হবার কারণে তার মধ্যে একটা নিজেকে ছোট ভাবার একটা প্রবনতা দেখা যায়। এমনকি এই লেখার অংশটি তাকে দেখিয়ে প্রকাশের অনুমতি চাইতে গেলেও সে নিজেকে ডিফেন্ড করছে এই বলে যে, ‘আমি সত্যিই অংকে ভালো না। মাধ্যমিকে কোনোমতে ৯০ এবং উচ্চ মাধ্যমিকে কোনোমতে লেটার পেয়েছিলাম।’ এতদিন পরেও সে নিজেকে ছোট ভাবার আভ্যন্তরীন অনুভূতি থেকে বেরোতে পারেনি।
এছাড়া আমাদের কাজের জায়গাগুলোতে নারীদের জন্য সুষ্ঠু পরিবেশ নিশ্চিত করা হয় না। নারীদের যাতায়াত করতে হয় পুরুষদের সাথে যু্দ্ধ করে। ব্যবহার করতে হয় অস্বাস্থ্যকর অপ্রতুল বাথরুম। আমার এক বন্ধু, লাজিনা জানায়, “একটা বিষয় যেটার আমি সম্মুখীন হয়েছি, বাংলাদেশ এ চাকুরিজীবী মেয়েদের থাকার সমস্যা। মেয়েরা যদি অন্য কোনো শহরে চাকরি পায়, যেখানে তার পরিবারের কেউ অথবা কাছের কোনো আত্মীয় থাকে না, সেখানে থাকাটা একটা বড় সমস্যা হয়ে যায়। এইটা হয়ত চাকরি ক্ষেত্রের বৈষম্য নয়, কিন্তু এই সামাজিক বৈষম্য এর কারণে বাংলাদেশে অনেক মেয়ে অনেক ভালো চাকরি তে যোগ্যতা থাকা সত্ত্বেও আবেদন জমা দিতে পারে না।”
এই আলোচনাসাপেক্ষে, চাকুরীক্ষেত্রে বৈষম্যগুলো নিচের ছবির মতো ভাগ করা যায়।

ছবি ৪: নারী বৈষম্যের ধরন
তাহলে কর্মক্ষেত্রে নারী অবদমনের পুরো চিত্রটি দাঁড়ায় এরকম।

ছবি ৫: নারী অবদমনের ধরন
ঊর্ধ্বতন পদে আরো নারী
লেখার এই অংশে এসে আমি বলতে বাধ্য হচ্ছি যে আমি একজন পুরুষ। নারীদের যে সমস্ত বাধা পেরুতে হয় আমাকে তার সিকিভাগও পেরুতে হয়নি। তথ্য এবং সূত্র ব্যবহার করে একটি সমস্যার প্রকৃতি বোঝা যায় কিন্তু এই সমস্যাটির সমাধান করতে হলে একজন নারী হিসেবে এই বাধা পার হবার অভিজ্ঞতা থাকতে হবে। আমি তাই শরণাপন্ন হচ্ছি ফেইসবুক অপারেশনসের প্রধান (সিওও) শ্যারল স্যান্ডবার্গের লেখা “লিন ইন” নামের বইটার প্রতি [১৬]। বইটিতে এবিষয়ে প্রচুর তথ্যের সন্নিবেশ আছে। আমার ক্ষুদ্র লেখার ক্ষুদ্রে একটি অংশে বইটার মূল শিক্ষাগুলো তুলে ধরার চেষ্টা করব শুধু।
যেদিন পৃথিবীতে সত্যি সত্যি সম অধিকার প্রতিষ্ঠিত হবে সেদিন দেশ ও প্রতিষ্ঠানগুলোর সব পর্যায়ে  নারী অর্ধেকটা জুড়ে কাজ করবে এবং পুরুষ, সহধর্মিনীর সাথে হাত মিলিয়ে ঘরের কাজগুলোর অর্ধেকটা করে দেবে, সেই দিন হবে পৃথিবীর জন্য একটি গৌরবময় দিন। অর্থনীতির সূত্র এবং এ সংক্রান্ত সমস্ত গবেষণায় জানা গেছে যে যদি আমরা পুরুষ ছাড়াও নারী জনগোষ্ঠির বুদ্ধি এবং শক্তি কাজে লাগাতে পারি তাহলে সামগ্রিকভাবে আমাদের কার্যদক্ষতা বৃদ্ধি পাবে।
নারীদের নেতৃত্ব দিয়ে লাইবেরিয়ার রাষ্ট্রপ্রধান হঠানোর জন্য নোবেল পুরষ্কার প্রাপ্ত নেত্রী এবং লেখিকা লেইমাহ জিবোউইকে যখন জিজ্ঞেস করা হয় নারীরা কীভাবে এগিয়ে আসতে পারে, তখন তিনি এককথায় উত্তর দেন, “চাই ঊর্ধ্বতন পদে আরো নারী”, More women in power।  কিন্তু কীভাবে? 
লক্ষণীয় যে, আমাদের  এবং পার্শ্ববর্তী দেশে নারীর ক্ষমতায়ন বলে কাছাকাছি ধরনের একটি বিষয় চালু আছে। নারীর ক্ষমতায়ন নারীর অধিকার বৃদ্ধিতে সহায়তা করলেও সামগ্রিকভাবে এবং সুদূরপ্রসারী ফলাফল বিবেচনায় যথেষ্ট নয়। নারীর ক্ষমতায়ন একটি সঠিক পদক্ষেপ হলেও আমাদের প্রয়োজন উচ্চ পদে আরো নারী।
ফেইসবুকের সিওও শ্যারল একবার আমেরিকার কোষাধ্যক্ষ প্রধান টিম গাইটনারের সাথে একটি সাক্ষাৎকার আয়োজন করে। সেখানে টিমের সাথে কয়েকজন নারী আসেন। আলোচনার শুরুতে দেখা যায় শ্যারলের অনুরোধ সত্ত্বেও নারীরা রুমের এক কোনায় গিয়ে বসেছে, আলোচনার টেবিলে নয়। শ্যারলের প্রথম উপদেশ তাই, টেবিলে এসে বসো। 
নারীরা সবসময় নিজেদের সন্দেহ করে। এর একটি গালভারি নামও আছে: ইমপোস্টার সিনড্রোম বা প্রতারক মনোভাব। যদিও এই সমস্যায় নারী-পুরুষ উভয়ই ভুগতে পারে, সাধারণত নারী ভোগে অনেক বেশি। এই সমস্যায় আক্রান্ত ব্যক্তি যদি কোনো বিষয়ে ভালো করে ফেলে, তখন মনে মনে ভাবে আমি বোধ হয় ভুল করে ভালো করে ফেলেছি, যে কোনো মুহূর্তে কেউ একজন ধরে ফেলবে যে আমি আসলে এত ভালো না। উপরে আমার বান্ধবীর যে ঘটনা বলেছি সেটা একটা বাস্তব উদাহরণ এক্ষেত্রে। গবেষণায় দেখা গেছে এই পরিস্থিতিতে সবচেয়ে ভালো বুদ্ধি হচ্ছে, যদি নিজের সফলতা প্রতারণা মনে হয়, তাহলে প্রতারণাই চালিয়ে যাও, যতক্ষণ না পর্যন্ত আত্মবিশ্বাস গড়ে ওঠে। Fake it, till you feel it.
অন্যদিকে সফলতা এবং জনপ্রিয়তা এই দুটি একত্রে পাওয়া নারীদের জন্য ভীষণ শক্ত। দেখা গেছে সফল নারীদের কেউ পছন্দ করে না। অথচ সফল পুরুষদের সবাই পছন্দ করে। ২০০৩-এর একটি পরীক্ষা করা হয়, যেখানে একটি কেইস স্টাডি ছাত্রদের পড়তে দেয়া হয়। এতে একজন সফল ব্যবসা উদ্যোক্তার গল্প বলা হয়। ছাত্র এবং ছাত্রীদের কেইস স্টাডিটি দেবার আগে একভাগের জন্য উদ্যোক্তার নাম দেয়া হয় হাওয়ার্ড, একজন পুরুষ এবং আরেক ভাগের জন্য বলা হয় উদ্যোক্তার নাম হেইডি, একজন নারী। দেখা যায় ছাত্র এবং ছাত্রী উভয় পক্ষই হাওয়ার্ডকে উদ্যোক্তাকে হিসেব পছন্দ করছে। আর হেইডিকে বলেছে স্বার্থপর এবং বস হিসেবে অনুপযুক্ত।
গবেষণায় দেখা গেছে, নারী-পুরুষ নির্বিশেষে ভাবে যে পুরুষেরা যোগানদাতা, সিদ্ধান্ত নিতে পারদর্শী এবং আত্মনির্ভরশীল, অপরপক্ষে নারীরা মমতাময়ী, আদর যত্নে পারদর্শী এবং সামাজিক। যেহেতু আমরা নারী এবং পুরুষকে দুটো বিপরীত মেরুতে রেখে চিন্তা করি, সেহেতু কার্যক্ষেত্রে যখন আমাদের ধ্যানধারণার সাথে মেলে তখন পুরুষ এক্সিকিউটিভকে আমাদের “পছন্দ” হয়। আর যেহেতু নারীর এই সনাতন ধারণার সাথে মেলে না তখন নারী এক্সিকিউটিভকে আমাদের আর “পছন্দ” হয় না। সময়ের সাথে ধীরে ধীরে এই অবস্থার উত্তরণ ঘটবে এই আশা ব্যক্ত করে শ্যারল বলেছেন যে, ‘আমি’ শব্দটি কম ব্যবহার করে ‘আমরা’ শব্দটি বেশি ব্যবহার করতে। এতে করে নারী এক্সিকিউটিভকে স্বার্থপর মনে হবে না অতটা বেশি।
শ্যারলের মতে নারীদের আরেকটি সমস্যা হচ্ছে মেন্টর বা পরামর্শদাতা খোঁজার একটি প্রয়াস। উচ্চপদে উঠতে আগ্রহী নারীরা অনেক সময় একজন মেন্টরের জন্য মরিয়া হয়ে উঠেন। শ্যারলের মত হচ্ছে, মেন্টর পেলে ভালো, কিন্তু না পেলে এত অস্থির হবারও কিছু নেই। আবার অনেক সময় খুব অল্প অল্প করে সাহায্য করতে পারে এরকম কয়েকজন মেন্টরকে দিয়েও কাজ চালাতে হতে পারে। আত্ম নির্ভরশীলতা এবং সাহস জরুরি এক্ষেত্রে।
শ্যারলের আরেকটি উপদেশ হচ্ছে সত্য কথাটি বলো, সেটা শুনতে যেমনই হোক না কেন। সত্য কথা বললে ম্যানেজার কী চিন্তা করতে পারে এমনটা ভেবে অনেকেই সত্যি কথা বলার সাহস পান না। কিন্তু কার্যকরী যোগাযোগের গুরুত্বপূর্ণ শর্ত হচ্ছে সত্য বলা। আবার বেশীরভাগ নারী মনে করে কর্মক্ষেত্রে কাঁদা ঠিক না। কিন্তু শ্যারলের বিরুদ্ধে একবার একজন একটা কুৎসিত কথা বলার পর মার্ক জাকারবার্গকে সেটা জানাতে গিয়ে কেঁদে ফেলেন শ্যারল। মার্ক জিজ্ঞেস করে তোমার একটা হাগ দিতে পারি? শ্যারল হ্যাঁ বলার পর, মার্ক তাকে আলতো করে জড়িয়ে সান্ত্বনা দেন। শ্যারলের মতে এই ধরনের ব্যাপারগুলো তাদের মধ্যে বোঝাপড়া অনেক বাড়িয়ে দিয়েছে। অবশ্যই বাংলাদেশের পরিপ্রেক্ষিতে অফিসগুলোতে আগে পরিবর্তন প্রয়োজন।
একবার এক ফেইসবুকের এক অল্পবয়সী কর্মচারী এসে শ্যারলকে কাজ এবং প্রাত্যহিক জীবনের ভারসাম্য কীভাবে রক্ষা করা যায় সে বিষয়ে প্রশ্নবানে জর্জরিত করতে থাকে। শ্যারল উত্তর দিতে দিতে প্রশ্ন করে, তোমার কি শিগগিরই বাচ্চা হবে? সে জানায় বাচ্চা তো দূরের কথা, বিয়েও হয়নি তার, এমনকি এখন কোনো বয়ফ্রেন্ডও নেই তার। শ্যারলের মনে হয়েছে এই ভাবে মেয়েরা ভবিষ্যতে কী হতে পারে সে দুঃশ্চিন্তায় দায়িত্বশীল কাজ থেকে পিছিয়ে যায়। তাই প্রয়োজনের অনেক আগে থেকেই তারা অপ্রয়োজনীয়ভাবে পিছিয়ে পড়তে থাকে। শ্যারলের পরামর্শ হচ্ছে আগে থেকেই পিছিয়ে যাবার প্রয়োজন নেই। মেয়ে হয়ে মাতৃত্বকে নিজের দেনা হিসেবে ভাবার ও কোনো কারণ নেই। ক্রমাগত প্রতিষ্ঠানগুলো নারীদের প্রতি সহনশীল হচ্ছে এবং হবে। তাই যখন মা হবার সুযোগ আসবে তখন সেটার সমাধান করলেও চলবে।
অফিসের কাজে যেমন নারীদের সম অধিকার প্রতিষ্ঠা করা প্রয়োজন তেমনি বাড়ির কাজেও প্রয়োজন স্বামী-স্ত্রীর মধ্যে কাজ অর্ধেক অর্ধেক ভাগ করে নেয়ার। বাংলাদেশের পরিপ্রেক্ষিতে, যেখানে সাহায্যের জন্য নানী-দাদী কিংবা অর্থের বিনিময়ে সাহায্য পাওয়া যায়, সেখানে এই সাহায্যের প্রয়োজন অনেকাংশে সীমিত। তবুও অনেক কাজ বাংলাদেশের মায়েদের একলাই করতে হয়। সেসব ক্ষেত্রে এমন জীবনসঙ্গীনি বাছাই করুন যারা আপনার সাথে সংসারের কাজ অর্ধেক ভাগ করে নিতে রাজি আছেন।
শেষ কথা
প্রথমেই আমাদের স্বীকার করে নিতে হবে যে, সত্যিকার সম অধিকারের সময় এখনই এসে গেছে, সুদূর ভবিষ্যতে নয়।  এই অধিকার প্রতিষ্ঠিত করতে প্রয়োজন সরকারি এবং বেসরকারি প্রতিষ্ঠানে উচ্চপদস্থ কর্মকর্তা হিসেবে সমানসংখ্যক নারী। আর সেই লক্ষ্যেই আমাদের এগিয়ে যেতে হবে সেটা যত কষ্টকর হোক। এক্ষেত্রে নারী এবং পুরুষের পার্থক্যটা ভুলে না গিয়ে বরং সেটাকে গ্রহণ করেই এগিয়ে যেতে হবে।
এ লক্ষ্যের কোনোটাই সম্ভব না যদি পুরুষ এবং নারী সমান ভাবে একত্রে কাজ না করে। এক্ষেত্রে পুরুষকে যেমন নারীদের সহায়তা দিতে হবে, তেমনি নারীদেরকেও সহায়তা করতে হবে নিজেদের। অনেক সময় দেখা যায় প্রতিষ্ঠিত নারীরা অন্য নারীদের উপরের দিকে উঠতে দিতে চান না। শ্যারলের মতে [১৬], প্রতিষ্ঠিত নারীরা মনে করেন শুধু মাত্র একজন নারীই তাদের প্রতিষ্ঠানের উপরের দিকে উঠতে পারবে। তাদের এমনটা মনে কারন হচ্ছে তারা রুমভর্তি পুরুষ দেখে অভ্যস্ত, এবং তাদের মধ্যে বিশ্বাস ঢুকে গেছে মেয়েরা এই চেয়ারের যোগ্য না। তাই তারা অন্যান্য মেয়েদের নিজেদের প্রতিযোগী হিসেবে দেখে। অথচ গবেষণায় দেখা গেছে, যখন মেয়েরা একে অন্যকে সাহায্য করে এবং ক্ষমতাসীন পদে একে অন্যকে আসতে সাহায্য করে তখন সামগ্রিক ভাবে সেই প্রতিষ্ঠানের সকল নারী এর সুবিধা পায়। সুতরাং নারী-পুরুষ নির্বিশেষে নারীদের উঠে আসতে সাহায্য করতে হবে।
পাকিস্তানের অংশ হিসেবে যখন বাংলাদেশের অর্ধেক জনগণ সংসদে সঠিকভাবে উপস্থাপিত হয়নি এবং পদে পদে যখন বাংলার জনগনকে লাঞ্ছিত এবং বঞ্চিত করে রাখা হয়েছিলো তখন বাংলাদেশের জনগণ যুদ্ধের মাধ্যমে বিজয় ছিনিয়ে নিয়ে আসে সেই অন্যায়ের বিরুদ্ধে। অথচ যুগ যুগ ধরে আমাদের জনগোষ্ঠীর অর্ধেক নারী যখন লাঞ্ছিত হয়, বঞ্চিত তখন আমরা সেই প্রথাকে জিইয়ে রেখে দিই, পিছিয়ে টেনে রাখি নারীদের। এখন সময় এসেছে সেই অর্ধেক জনগোষ্ঠিকে তাদের প্রাপ্য বুঝিয়ে দেবার। আসুন আমরা সবাই মিলে নারী অধিকার রক্ষায় এগিয়ে আসি।
কৃতজ্ঞতা
হাসিব মাহমুদ
তৃষিয়া নাশতারান
তথ্যসুত্র
[১] https://kathopokathon.wordpress.com/2013/04/28/%E0%A6%B8%E0%A7%87%E0%A6%B2%E0%A6%BE%E0%A6%87-%E0%A6%A6%E0%A6%BF%E0%A6%A6%E0%A6%BF%E0%A6%AE%E0%A6%A8%E0%A6%BF/
[২] http://www.sachalayatan.com/taxonomy/term/19583
[৩] http://www.un.org/womenwatch/osagi/pdf/whatissh.pdf
[৪] http://www.sachalayatan.com/swopnohara/54365
[৫] http://www.sachalayatan.com/guest_writer/54332
[৬] http://en.wikipedia.org/wiki/Demographics_of_Bangladesh
[৭] http://data.worldbank.org/indicator/SE.ENR.SECO.FM.ZS
[৮] http://data.worldbank.org/indicator/SE.ENR.TERT.FM.ZS/countries
[৯] http://en.wikipedia.org/wiki/Cabinet_of_Bangladesh
[১০] Women in Executive Power: A Global Overview; Chapter 3 
https://books.google.com/books?id=rv1zVtHv3FQC&pg=PA24&lpg=PA24&dq=number+of+women+executive+in+Bangladesh&source=bl&ots=ay9DXnI5Zr&sig=vEDpRGQOOrqLYyZMOIgaZHUnq-I&hl=en&sa=X&ei=-eRQVcGYC4XooATk0ICYCw&ved=0CB0Q6AEwADgK#v=onepage&q=number%20of%20women%20executive%20in%20Bangladesh&f=false
[১১] http://data.worldbank.org/indicator/SL.TLF.CACT.FE.ZS/countries
[১২] http://data.worldbank.org/indicator/SL.TLF.CACT.MA.ZS/countries
[১৩] http://ilo.org/wcmsp5/groups/public/@asia/@ro-bangkok/documents/publication/wcms_098063.pdf
[১৪] http://data.worldbank.org/indicator/SE.PRM.REPT.FE.ZS/countries 
[১৫] http://data.worldbank.org/indicator/SE.PRM.REPT.MA.ZS/countries
[১৬] http://www.amazon.com/Lean-In-Women-Work-Will/dp/0385349947

