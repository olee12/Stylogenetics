গিটার ইশ্‌কুল: পর্ব-৭ : পাঁচটি প্রাথমিক স্ট্রামিং প‌্যাটার্ন



এই পর্বে পাঁচটি প্রাথমিক স্ট্রামিং প্যাটার্ন দেখানো হয়েছে নীচের ভিডিওতে। খুব বেসিক এই প্যাটার্ন গুলো পরবর্তীতে অন্যান্য স্ট্রামিং শেখার জন্য কাজে লাগবে। ভিডিওটিতে E মেজর কর্ড ব্যবহার করে স্ট্রামিংগুলো দেখানো হয়েছে। কিন্তু প্রয়োজনে বাম হাত দিয়ে স্ট্রিংগুলো চেপে ধরে স্ট্রামিং প্যাটার্ন প্র্যাকটিস করতে পারেন।
স্ট্রামিংগুলো আট নোটের উপর ভিত্তি করে করা হয়েছে। বেশীরভাগ গান 4/4 বিটে তৈরী হয়। চার বিটের প্রতিটিতে একটা & যুক্ত করে আট নোট পাওয়া যায়। এভাবে বিট 1-2-3-4 হয়ে যাবে, 1-&-2-&-3-&-4-&।

আট নোট - দুই বার
প্রথম প্যাটার্ন: ডাউন স্ট্রোক
আটটি নোটের প্রতিটিতে ডাউন স্ট্রোক করতে হবে। 

প্রথম প্যাটার্ন
খুব সহজ হলেও সময় প্র্যাকটিস করার জন্য মেট্রোনোম ব্যবহার করে সময় জ্ঞানটাকে পোক্ত করে নিন। যখন আমরা শব্দ বেশী হবার জন্য জোরে স্ট্রাম করি, কিংবা আস্তে স্ট্রাম করি তখন অনেক ক্ষেত্রে সময় বা বিট অনুযায়ী বাজাতে পারি না। সহজ এই স্ট্রামিংটা ব্যবহার করে জোরে এবং আস্তে বাজিয়ে, কিন্তু একই বিটে এই প্র্যাকটিসটি করতে পারেন।
দ্বিতীয় প্যাটার্ন: একটি ডাউন এবং একটি আপ স্ট্রোক
সংখ্যার ঘরগুলোত ডাউন এবং & এর ঘরগুলোতে আপ স্ট্রোক করতে হবে। এক্ষেত্রে কব্জিটাকে আলগা করে বাজালে শ্রুতিমধুর হবে। তাছাড়া ডাউন স্ট্রোকের সময় ছয়টা স্ট্রিংয়ের সবগুলো বাজালেও, আপ স্ট্রোকের সময় চারটা স্ট্রিং বাজালে শ্রুতিমধুর হবে।

দ্বিতীয় প্যাটার্ন
খানিকটা বৈচিত্র্য আনতে একসেন্ট বা জোর দিয়ে বাজানো যায়। ২ এবং ৪ নম্বর বিটে একসেন্ট বা জোর দিয়ে বাজাতে পারেন। 

একসেন্ট সহ দ্বিতীয় প্যাটার্ন
তৃতীয় প্যাটার্ন: মিউটেড স্ট্রোক
তৃতীয় প্যাটার্নের ক্ষেত্রে একটা স্ট্রোক আমরা হাত দিয়ে মিউট করে দিবো। মিউট করার জন্য স্ট্রোক করার সাথে সাথে হাতের তালু দিয়ে স্ট্রিং গুলো চেপে ধরতে হবে। মিউট করার বিষয়টি ড্রামারের স্নেয়ার (snare) ব্যবহার করার সাথে তুলনীয়। ড্রামার ১-২-৩-৪ এই তালে বাজাতে বাজাতে অনেক সময় তৃতীয় বিটে স্নেয়ার ব্যবহার করে। মিউট করে আমরা সেই শব্দ বা অনুভূতিটি তুলে ধরার চেষ্টা করবো।

তৃতীয় প্যাটার্ন
মিউটেড স্ট্রিং বাজানোটা একটু কষ্ট হলেও ভবিষ্যতে অনেক কাজে লাগবে। তাই এই টেকনিকটি শিখে নেয়া জরুরী।
চতুর্থ প্যাটার্ন: আপ বিট গ্যাপ সহ
এবারে প্রথম ডাউন স্ট্রোকের পরের আপ স্ট্রোক বাজাবেন না। কিন্তু না বাজিয়ে, হাতটাকে উপরে নিয়ে আসুন, যাতে পরের ডাউন স্ট্রোকটা দিতে পারেন।

চতুর্থ প্যাটার্ন
পঞ্চম প্যাটার্ন: শুধু একটি গ্যাপ
এবারে শুধু তৃতীয় বিট বাজাবেন না। চতুর্থ প্যাটার্নে একটি করে আপ বিট ফাঁকা ছিলো। এবারে তৃতীয় "ডাউন" বিটটি ফাঁকা হবে।

পঞ্চম প্যাটার্ন
পিক ধরার ক্ষেত্রে এতো আলতো করে ধরবেন না যেনো হাত থেকে ছুটে যায়, আবার এতো শক্ত করে ধরবেন না যাতে অমসৃন শোনায়। এই দুয়ের মাঝামাঝি একভাবে আপনাকে পিকটা ধরতে হবে। স্ট্রামিং প্যাটার্নগুলো শিখতে সময় লাগলেও কষ্ট করে লেগে থাকুন। একবার শেখা হয়ে গেলে অন্যান্য প্যাটার্ন শিখতে কাজে লাগবে এগুলো। একবার শেখা হয়ে গেলে একসেন্ট, মিউটেড বা গ্যাপ ব্যবহার করে এই প্যাটার্নগুলোর উপর ভিত্তি করে নতুন প্যাটার্ন তৈরী করে নিতে পারেন। অবশ্যই একটি মেট্রোনোম বা জ্যম বক্স ব্যবহার করতে পারেন। ইদানিং স্মার্টফোনে মেট্রোনোম অ্যাপপ পাওয়া যায়। প্রয়োজনে সেগুলো ব্যবহার করতে পারেন।
টিউটোরিয়ালের ভিডিও

হোমওয়ার্ক
এই পাঁচটির মধ্যে যেকোনো দুটি প্যাটার্ন ভিডিও রেকর্ড জমা দিন। একস্ট্রা ক্রেডিট হিসেবে পাঁচটি প্যাটার্নের একটি নিজের মতো করে বদলে ভিডিও রেকর্ড করে জমা দিন।
শুভেচ্ছা।

