এগিয়ে যাচ্ছে স্বদেশ!!!



মরন খেলা
ঘটনা এক:
টিএন্ডটিতে চাকুরী করেন ফজল সাহেব। ছোট্ট একটি পোস্ট। মাসে বেতন সর্বসাকুল্যে ৫ হাজারের মতো। যখন চাকুরীতে ঢুকেছিলেন তখন কত টাকা ঘুষ দিতে হয়েছিল তা এখন আর নাই তুলি। দেশে বাবা-মা, ভাই বোন মিলিয়ে গোটা বিশ জনের পরিবার। ঢাকায় বউ বাচ্চা। তাদেরও তো বাঁচবার শখ আছে, আছে চাহিদা। ছোট খাট ফোনের লাইনের ব্যাপারে সাহায্য করে কিছু উপরি উপার্জন করতেন। অন্যায়, খুবই অন্যায়।
সরকারের পরিবর্তন হলো। দেশে লাগলো উন্নয়নের জোয়ার। বিশ বছর ধরে যে সিস্টেম নষ্ট হয়েছে একদিনে সেটা ভালো করার জোরাজুরি। ফজল সাহেবের আয় আবার সেই ৫ হাজার। ফলাফল মেট্রিক পরীক্ষার আগে ছেলের প্রাইভেট টিউশনি বন্ধ। বাজার বন্ধ হয় হয়।
তবু আমরা খুশী দেশে উন্নয়নের জোয়ার বইছে।
ঘটনা দুই:
দরিদ্র বাবার এক সন্তান বাবু। বাবা অনেক কষ্ট করে মেট্রিক পাশ করিয়েছে। ইন্টারমিডিয়েট কোন রকম ঠেলে ঠুলে একবার চেষ্টা করেছিল। ফেল করার পর আর কিছু হয়নি। এযুগে ইন্টারমিডিয়েট ফেল ছেলের কিছু হবার আশা নেই। তবু মামার কল্যানে একটি সরকারী অফিসে নামকা ওয়াস্তে পদে নিয়োজিত ছিল। পরিবারে খাওয়া পরা চলে যেত। খারাপ, খুবই খারাপ।
উন্নয়নের বেচারার চাকরী চলে গেল। হবে, সব কিছু টাইট হবে। বিশ বছরের টাইট একবারে হবে।
তবু আমরা খুশী দেশে উন্নয়নের জোয়ার বইছে।
ঘটনা তিন:
সরকারী কর্মকর্তা বজলু সাহেব দেদারসে ঘুষ খেতেন। বাড়ি, গাড়ি কি নেই করেন নি। তবু তার ছায়ায় ছিল প্রায় জনা ত্রিশেক কর্মচারী, তিন জন ড্রাইভার। ধান ছড়িয়ে থাকলে অনেকেই খেয়ে যায়। খারাপ খুব খারাপ।
উন্নয়নের জোয়ারে ভেসে গেল। আজ যে রামও নেই সেই অযোধ্যাও নেই। শুধু রয়ে গেছে ত্রিশটি ক্ষুধার্ত পেট।
ঘটনা চার: (আপডেট মার্চ ৩০, ২০০৭)
কবির সাহেব বিমানে চাকুরী করেন। সারাজীবন সৎভাবে থেকেছেন। কিংবা বলা যায় অসৎ হবার সুযোগ পাননি। ছোট্ট চাকুরী। দু বাচ্চার সংসারে অর্থের যোগানে তাই তাকে ওভারটাইম সহ হাঁড়ভাঙ্গা খাটুনী দিতে হয়। খুব খারাপ, কি বলেন?
তত্ত্বাবধায়ক সরকার লাভ দেখতে চায় বিমানের কাছে। দুর্নিতী কারী সব কর্মকর্তাকে ছাটাই করা হয়েছে। এখন আলোচনা হচ্ছে কর্মী ছাটাই হবে ৫০%। গভীর চিন্তায় আছেন কবির সাহেবের মত কর্মচারীরা। সারাজীবন সৎ থেকেও আজকে মাঝ বয়সে এসে আবার চাকুরী টেনশনে পড়তে হয়।
আমরা কিন্তু খুশী। দেশে উন্নয়নের জোয়ার বইছে!
পাশ করে দেশের বাইরে চলে এসেছি। কোরাপ্টেড সিস্টেমে কোরাপ্টেড হবার আগেই। এ ব্যাপারে ভাগ্যবান মনে করি নিজেকে। উন্নয়নের জোয়ার দেখে আমি খুশী। মরুক শালার দুর্নীতিবাজ হাভাতেরা। তবু গরম পানির ছিটা আমার গায়েও পড়ে। কেবলই সরে যেতে চাই, পারিনা। আপনি পারেন কি?
সামহোয়্যার ইন ব্লগ ২০০৭-০৩-২৮ ০৩:৩০:১৭

অতিথি লিখেছেন:
২০০৭-০৩-২৯ ০৫:৫৩:১১
মুর্শেদ ভাই:
চমৎকার পোস্টের জন্য অভিনন্দন।
আপনার উল্লেখিত ঘটনাগুলো অবশ্যই জীবনের বাস্তবতার অংশ।
কিন্তু, বজলু সাহেবের ঘুষ খেয়ে ৩০জন কর্মচারী রাখার যৌক্তিকতা কোথায়? মেনে নিলাম - বজলু সাহেবের ঘুষ বন্ধ হওয়ায় ৩০কর্মচারীর পেটে লাত্থি পড়লো। কিন্তু এই ৩০জনের কাজের ব্যবস্থা করা কিন্তু রাষ্ট্রেরই দায়িত্ব ছিল। রাষ্ট্রের এ ব্যর্থতার পেছনে আছে বড় মাপের দূর্নীতিবাজরা। বজলু সাহেব ঐ সিস্টেমেরই একটা অংশ। সরকারী উদ্দোগে কারখানা স্থাপন করে ঐ ৩০ জন এবং তাদের ৩০টি পরিবারের জীবনের ব্যবস্থা করার কথা ছিল সরকারের, সেটা করা হয় নি। বরং আদমজী পাটকল বন্ধ করে দেয়া হয়েছে। বলা যায় - পুরা সিস্টেমটাই নষ্ট করে দেয়া হয়েছে।
এখন যদি - ধরে নেয়া হয়, উপরি আয় দিয়ে আন্ডারপ্রিভিলেজড মানুষ চলতো, এখন তারা কী করবে! তাহলে কী আমরা বজলু সাহেব কিংবা ফজল সাহেবদের 'টুকটাক' উপরিকে সমর্থন করে যাবো? কতোদিন? এটা কী কোন সমাধান?
ইন্টারমিডিয়েট ফেল বাবু'র জন্য ওরকম চাকরীই কি শেষ ভরসা? অন্য কোন অলটারনেটিভ নেই? জীবন সংগ্রামে মানুষ কী নিজে কিছু করার চেষ্টা একটুও করবে না?
মেনে নিলাম - সব অসহায় মানুষ। কিচ্ছু করার নেই। কিন্তু এভাবে অন্যায় নিয়মের যে চর্চা, তার ক্ষতিটা কে বহন করবে? সমাজের বৃহত্তর অংশ নয় কি? এ চর্চাটা আগামীতে আরো ফজল সাহেব, বজলু সাহেব সৃষ্টি করবে না?
বরং , দূর্নীতি দমনের নামে যদি আসল রাঘব-বোয়ালদের ধরা হয়, তবে প্রান্তিক জনগোষ্ঠীর মানুষই উপকৃত হবেন বেশী। তখন টুকটাক উপরি আয়ের চর্চা হয়ে উঠবে বিক্ষিপ্ত ঘটনা।
সুতরাং, প্রত্যাশা - প্রথম তীর হর্তাকর্তাদের দিকেই যাক!
 
