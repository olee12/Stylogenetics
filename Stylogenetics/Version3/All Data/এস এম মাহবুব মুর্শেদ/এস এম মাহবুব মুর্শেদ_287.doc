বাংলায় প্রযুক্তি বিষয়ক ফোরাম: আমাদের প্রযুক্তি



প্রযুক্তির সবকিছু চাই বাংলায়...এই শ্লোগাণকে সামনে রেখে সম্প্রতি যাত্রা শুরু করেছে বাংলা ভাষায় বিশ্বের বিজ্ঞান ও প্রযুক্তি বিষয়ক প্রথম অনলাইন ফোরাম 'আমাদের প্রযুক্তি'। 
অনলাইনে বিভিন্ন ধরনের দেশী ফোরাম সাইট থাকলেও বেশির ভাগই বিনোদন নির্ভর ও আড্ডার। শুধুমাত্র বিজ্ঞান ও প্রযুক্তি বিষয়ক ফোরাম সাইট নেই। আর যেগুলো আছে সেসবেও মতামত আদান প্রদানের মাধ্যমও ইংরেজী কিংবা বাংরেজী। কিন্তু বিজ্ঞান ও প্রযুক্তির যেকোন কিছু বোঝা বা জানার জন্য মাতৃভাষার চেয়ে আর কোন কার্যকরী মাধ্যম হতে পারে না। আর একথা অস্বীকার করার কোন উপায় নেই যে, বিজ্ঞান ও প্রযুক্তির বিশ্বে আমরা অন্যদের চেয়ে ক্রমশ পিছিয়ে পড়ছি। এর কারণ হলো, আমাদের মাতৃভাষা বাংলায় বিজ্ঞান ও প্রযুক্তি শিক্ষার উপকরণের খুব অভাব রয়েছে। সেই অভাবটি পূরণের জন্যই এই ফোরাম সাইটটি তৈরি করেছেন বুয়েটের শেষ বর্ষের চার শিক্ষার্থী বিপ্র রঞ্জন ধর, সবুজ কুমার কুন্ডু, দেবজ্যোতি নাথ এবং মোঃ তাসিকুল আলম। এই চারজনের মাঝে সবুজ কুমার কুন্ডু কম্পিউটার সায়েন্স এন্ড ইঞ্জিনিয়ারিং বিভাগে এবং বাকী তিনজন ক্যামিকেল ইঞ্জিনিয়ারিং বিভাগে পড়ছেন। আমাদের প্রযুক্তি টিমকে বিভিন্ন পরামর্শের মাধ্যমে সাহায্য করেছেন বতর্মানে জাপানে অবস্থানরত বাংলাদেশী পরিবেশ প্রকৌশলী ড. মিয়া মোহাম্মদ হুসাইনুজ্জামান।
বিজ্ঞান ও প্রযুক্তি বিষয়ক অন্যান্য বাংলা সাইটের চেয়ে এই সাইটটি একটু আলাদা। কারন এখানে অন্যান্য সাইটের মত শুধুমাত্র তথ্যপ্রযুক্তিকে প্রাধাণ্য দেয়া হয়নি। তথ্যপ্রযুক্তির পাশাপাশি রয়েছে ন্যানোপ্রযুক্তি, স্বাস্থ্য প্রযুক্তি, আবাসন প্রযুক্তি, রোবট প্রযুক্তি, ইলেকট্রনিক্স, অটোমোবাইল সহ বিভিন্ন বিভাগ যা বিজ্ঞান ও প্রযুক্তির প্রায় সব শাখার মানুষের চাহিদা পূরণ করতে সক্ষম। এছাড়া প্রযুক্তি সংবাদ, ক্যারিয়ার, প্রযুক্তি পণ্য, প্রকাশনা ইত্যাদি বিভাগও রয়েছে। পরবর্তীতে বিভিন্ন বিভাগে পড়াশোনা সহায়িকা বিভাগ শুরু করার পরিকল্পনা রয়েছে যা বাংলাভাষায় বিজ্ঞান ও প্রযুক্তির বিভিন্ন বিষয়ের নোটের বিকল্প হিসেবে কাজ করবে। এছাড়াও রয়েছে কফি হাউজ নামে একটি বিভাগ। বিজ্ঞান ও প্রযুক্তির জটিল আলোচনায় ক্লান্ত হয়ে পড়লে এখানে আড্ডা দিতে পারবেন বিভিন্ন বিষয় নিয়ে।
সম্পূর্ণ ইউনিকোড ভিত্তিক এই সাইটটি তৈরি করা হয়েছে বহুল ব্যবহৃত ফোরাম ইঞ্জিন পিএইচপি বিবি । ইঞ্জিনটিকে বাংলায় রূপান্তর করেছেন আমাদের প্রযুক্তি টিমের দুই সদস্য সবুজ কুমার কুন্ডু এবং বিপ্র রঞ্জন ধর। এছাড়াও এ সাইটে রয়েছে ওয়েব ভিত্তিক ইউনিকোড কি-বোর্ডের মাধ্যমে কোন ধরনের বাংলা সফটওয়্যারের সাহায্য ছাড়াই বাংলা লেখার সুবিধা। এই উন্মুক্ত ওয়েব ভিত্তিক কি-বোর্ডটি পিএইচপি প্রোগ্রামার হাসিন হায়দারের তৈরি করা। ভবিষ্যতে এটাকে পি.এইচ.পি. বিবি'র অফিসিয়াল বাংলা ভার্সান হিসেবে ওপেনসোর্স ভান্ডারে যুক্ত করার ইচ্ছা পোষন করছে এর ডেভেলপারগণ।
আমাদের প্রযুক্তি টিমের এই চার তরুন স্বপ্ন দেখেন চীন, জাপান, কোরিয়া কিংবা রাশিয়ার মতো আমাদের দেশেও একদিন বিজ্ঞান ও প্রযুক্তি শিক্ষার প্রধান মাধ্যম হবে আমাদের মাতৃভাষা বাংলা। বাংলা ভাষায় নিয়মিত বিজ্ঞান ও প্রযুক্তি চর্চার মাধ্যমে তারা সে পথেই এগিয়ে যেতে চান। এক্ষেত্রে অনলাইন বেছে নেয়ার কারন হিসেবে তারা জানিয়েছেন, প্রযুক্তি মনস্ক মানুষের একটি বড় অংশ ইন্টারনেট ব্যবহার করেন। তবে তারা ভবিষ্যতে অনলাইনের পাশাপাশি অফলাইনেও মানুষকে মাতৃভাষায় বিজ্ঞান চর্চায় উদ্ভুদ্ধ করতে কাজ চালিয়ে যেতে চান। তাই তারা আশা করেন, বিজ্ঞান ও প্রযুক্তি মনস্ক প্রতিটি মানুষ তাদের এই আহবানে এগিয়ে আসবেন।
আমরাই পৃথিবীর একমাত্র জাতি যারা ভাষার জন্য রক্ত দিয়েছি। বাঙ্গালী জাতির এই মহান আত্মত্যাগের স্বীকৃতি মিলেছে, বাংলা ভাষার বিজয় কেতন উড়েছে দিক থেকে দিগন্তে। এখন আমাদের এগিয়ে যেতে প্রযুক্তির বিশ্ব বিজয়ের স্বপ্নে। তবে স্বপ্ন একা একা দেখা যায় না, স্বপ্ন দেখতে হয় সবাই মিলে। তাই এই উদ্যোগে সাড়া দিয়ে আপনার বিজ্ঞান ও প্রযুক্তি বিষয়ক চিন্তা-ভাবনা মাতৃভাষায় তুলে ধরতে ক্লিক করুনঃ
http://forum.amaderprojukti.com


‹ বাংলা ভাষায় বিজ্ঞান বিষয়ক সাইট | বিজ্ঞানী.org
উপরে
বীক্ষণ | সাহিত্য, সমাজ ও সংস্কৃতি বিষয়ক পত্রিকা ›



