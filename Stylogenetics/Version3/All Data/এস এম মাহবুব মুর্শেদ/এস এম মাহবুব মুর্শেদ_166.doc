তিনি যা কিছু করেন মঙ্গলের জন্য করেন!



(ডিসক্লেইমার: খারাপ পরিস্থিতিতে অনেকেই যান। আমিও যাচ্ছি। জানি একদিন সব ঠিকও হয়ে যাবে। কিন্তু এই লেখাটা আমার অস্থির মনের একটা ছবি হয়ে থাকুক। ভবিষ্যতে হয়ত আরেকজন অস্থির মানুষকে একটু শান্তি দিবে। আপনাদের কাছে ঘ্যানঘ্যান মনে হলে একান্ত দুঃখিত।)
মার্স্টাসের শুরু থেকেই গ্যাঞ্জাম। ঢুকেই দেখি আমার প্রফেসরের সাথের তৎকালীন ছাত্ররা কান্না কাটি করতেছে। তাদের পালাও পালাও রব শুনে কত চেষ্টা করলাম পালানোর!
প্রথম সেমিস্টারের পর ডিপার্টমেন্টে গিয়ে আলাপ করলাম। বলে আমার প্রফেসর যাকে একবার ছুঁয়ে ফেলবে তাকে ডিপার্টমেন্টের কেউ আর নিবে না।
ইন্ডাস্ট্রিয়াল প্রোডাকশন ইঞ্জিনিয়ারিংয়ে চলে যাবো ভাবলাম। গিয়ে কথা বললাম, ডিপার্টমেন্টের অবস্থা খারাপ বলে কোন ফান্ডিং দিতে পারবে না। 
ইলেকট্রিক্যাল ইঞ্জিনিয়ারিংয়ে চলে যাবো ভাবলাম। বলল দুই সেমিস্টারে প্রায় ৩০ ক্রেডিট করতে হবে আন্ডারগ্রাজুয়েট কম্প্যাটিবিলিটি রক্ষা করতে। তারপর আরো দুইবছর মার্স্টাস। ফান্ডিং তো আরো পরের ব্যাপার।
আমার বউও মাস্টার্স করতে আসবে তখন। যা ইচ্ছা তাই করতে পারবনা। সেই ভেবে এই প্রফেসরের সাথে থেকে গেলাম।
মা বললেন, "আল্লাহ যা করেন ভালর জন্যই করেন।"
তিন বছর ধরে প্রফেসর যা বলে তাই করি। গাধার মত খাটছি। কোথা থেকে দিনগুলো পার হয়ে যায় টের পাই না। তারপরও প্রফেসর বলে, আমি তার দেখা সবচেয়ে খারাপ ছাত্র। তাও চুপচাপ মেনে নেই।
বন্ধু বলে, "আল্লাহ যা করেন ভালর জন্যই করেন। তোমার জন্য নিশ্চয়ই আছে মঙ্গলময় ভবিষ্যত।"
কোন রকম ঠেলে গুঁতিয়ে ডিফেন্স করতে চাইলাম। প্রফেসর ৪বার তারিখ বদলালো। শেষ মেষ যখন ডিফেন্স করলাম, ইউনিভার্সিটি থেকে লাল-ফাইল জনিত এক কারনে বলল আমার ডিফেন্স একসেপ্ট করবে না। অবশ্য বুঝতে পারলাম প্রফেসর ৪বার তারিখ বদলানোতেই তারা খেপেছে। কিন্তু আমাকে গুনতে হল মাশুল। আবার ডিফেন্স করলাম।
শ্বাশুড়ী আম্মা বললেন, "বাবা, আল্লাহ যা করেন ভালর জন্যই করেন।"
এর মাঝে এক বাসায় গিয়েছি। পার্কিংয়ে রাখা গাড়িটা গুঁতো মেরে কে বা কারা সাড়ে সর্বনাশ করে গেছে।
বাবা বললেন, "বাবা চিন্তা করিস না, আল্লাহ যা করেন ভালর জন্যই করেন"
চাকরীর ইন্টারভিউ দিয়ে যাচ্ছি গত কয়েক মাস ধরে। ইন্টেলে দুইটা ফোন ইন্টারভিউ, চারজনের সাথে একটা অন-সাইট ইন্টারভিউ দেবার পর জানালো, "তোমার ব্যাকগ্রাউন্ড ম্যাচ করে না"!
অটোডেস্কে চারটা ফোন ইন্টারভিউ, ছয় জনের সাথে অন-সাইট ইন্টারভিউ শেষে বলল, "তোমাকে আমরা নেব"। একমাস ধরে অফার লেটার না দিয়ে, শেষে এসে বলে, "অর্থনৈতিক অবনতির কারনে চাকুরীপ্রদান স্থগিত করা হয়েছে"।
আমার স্ত্রী বলে, "সুমন চিন্তা করোনা, আল্লাহ যা কিছু করে ভালোর জন্যই করে।"
আমি বলি, "হ্যাঁ ঠিক! যতই োয়ামারা খেয়ে যাও, দয়াময় আল্লাহ ছাড়া গতি নাই। তিনি পরম দয়ালু ও দয়াময়। তার দয়ার সাগরে ভাসতে ভাসতে আমি োয়ামারা খেতে থাকি। কেননা তিনি যা করেন ভালর জন্যই করেন!!!"

