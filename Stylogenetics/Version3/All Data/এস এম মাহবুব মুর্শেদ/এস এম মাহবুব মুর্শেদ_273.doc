ধাঁধা: স্বর্গে যাবো কেমন করে?



(অনেক আগে প্রোগ্রামিং কনটেস্টের জন্য কিছু সমস্যা বানিয়েছিলাম। এটা সেখানকার একটা সমস্যার পরিবর্তিত রূপ।)
প্রথম অংশ:
অরূপ নামের এক পাপীষ্ঠ শেষ বিচারের দিন খোদার সামনা সামনি হল। খোদা মুড়ি চানাচুর খেতে খেতে বললো, "কিরে তুই নাকি এক ব্লগ থেকে আরেক ব্লগে লাফ দিয়েছিলি? তুকে এখন কি করা যায় বল দিকিনি?" অরূপ বলল, "বস অনেক মানুষের উপকার করছি। ছাইড়া দেন।" খোদা বলল, "নাহ তুকে ছাড়া যাবে না। যা ঐ ছক্কার গুটি চেলে আয় একবার।"
অরূপ ছক্কার গুটি চেলে দেখল পাঞ্জা পেয়েছে। খোদা হাত তালি দিয়ে বলল, "যা উচিৎ শিক্ষা হবে তোর। ঐ গাছতলায় গিয়ে ফুল কুড়িয়ে নিয়ে আয়। যেহেতু পাঁচ উঠেছে তোর গুটিতে, তাই পাপমোচনের পুকুরে গিয়ে ফুল পাশে রেখে গুনেগুনে পাঁচ বার ডুব দিবি। প্রতিবার ডুব দেবার পর গুনে গুনে বত্রিশ টা ফুল দিয়ে আসবি পাশের মন্দিরে। যদি কমবেশী দিস বা একবার ডুবের পর ফুল দিতে ভুলে যাস তাহলে মন্দির রক্ষী পেঁদিয়ে তোর পাছা লাল করবে আর সাথে সাথে তোকে দোজখের আগুনে পুড়িয়ে খাবে। যদি পাঁচ ডুবেও সব ফুল শেষ করতে না পারিস তাহলে চীরতরে দোজখে পঁচবি। যাহ.."।
অরূপ তো খুশীতে লাফাতে লাফাতে বত্রিশটা ফুল নিয়ে পুকুরে গেছে। ফুল পাশে রেখে ডুব দিয়ে উঠে দেখে সেগুলো চৌশট্টিটা হয়ে গেছে। বত্রিশটা মন্দিরে দিয়ে এসে আবার ডুব দেয় আবার চৌশট্টিটা হয়ে যায়। শেষ আর হয় না। দুষ্ট খোদা কথার মাঝে ফাঁক রেখে দিয়েছিল, একবার ডুব দিলে ফুল যে দ্বিগুন হয়ে যাবে সেটা বলেনি কখনো।
এই না দেখে বিচারের লাইনে দাঁড়ানো হিমু আর আমার কান্না কাটি শুরু হয়ে গেল। এখন উপায়? কতগুলো ফুল নিলে বেঁচে যেত অরূপ যদি জানতে পারতাম তাহলে কিছু একটা করা যেত। আপনার সাহায্য না করলে তো হচ্ছে না সচলবাসী!
দ্বিতীয় অংশ:
অরূপের অবস্থা দেখে হিমু মনে মনে হিসাব কষে নিল। দেখল অরূপ কতটা ফুল নিলে বেঁচে যেত। তারজন্য হিমু  হিসাব করে ফেলল ১ থেকে ৬ পর্যন্ত গুটি উঠলে কতটা ফুল খোদা বলতে পারে এবং কত ফুল নিয়ে পুকুরে যেতে লাগবে। ভেবে হাসতে হাসতে গেল সে খোদার কাছে।
তার হাসি দেখে খোদারও দাঁতে বেরিয়ে গেল। বলল, "ভাইবেছ তুমারে আমি ঠেকাতে পারবোনানে? তুমার জন্য ফুল হবিনে তিন গুন। যাও এবার ছক্কা চাল।" হিমু শুকনো মুখে ছক্কা চেলে দেখলো চার পেয়েছে। খোদা বলল, "তুমি কিন্তুক মন্দিরে একবারে একাশিটার বেশী ফুল দিতি পারবা না। কম বা বেশী হলি, সাথে সাথে দোজখ। যাও এখন ডুবোওগে।"
হিমু একটু দ্বিধাগ্রস্ত হয়ে একাশিটাই ফুল নিল। এবং তারক্ষেত্রে শেষ মেষ এতফুল হল যে বলার মত না। কতগুলো ফুল নিলে হিমু বেঁচে যেত?
তৃতীয় অংশ
আমি কি করি ভাবছি মাটিতে হাত পা ছড়িয়ে বসে। পিছন থেকে গুঁতো দিল সুমন চৌধুরী। বলল, "ভাবার দর্কার কি? যাও গিয়া সোজা দোযখে। সেখানে সব নেংটুরা ভিড় করছে।"
আমি তখন বিড়বিড় করতেছি, ছক্কায় যদি N পাই, প্রতি ডুবের পর ফুল যদি T গুন হয়, আর খোদায় যদি K টা ফুল মন্দিরে দিতে কয় তাহলে কতটা ফুল কুড়াইলে আমি বেহেশতে যাবো? এদের মধ্যে সর্ম্পকই বা কি?

