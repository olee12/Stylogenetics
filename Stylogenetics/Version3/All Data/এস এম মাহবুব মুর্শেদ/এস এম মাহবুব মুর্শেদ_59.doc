পাবলিক বিশ্ববিদ্যালয়ে সান্ধ্য কোর্স



এই একই শিরোনামে একটি লেখা এসেছে সমকালে ৯ই অক্টোবর ২০১০ সংখ্যায়। মূলতঃ পাবলিক বিশ্ববিদ্যালয়ে সান্ধ্য কোর্স নেবার সিদ্ধান্তের প্রতি বিষোদগার করে জনৈক গালিব লেখাটি লিখেছেন।
লেখাটির মধ্যে ধনীদের প্রতি বিষোদগার আছে। যেন সৎউপর্জনে ধনী হওয়া অর্জন নয় বরং একটি অপরাধ। উপরন্তু গাঁটের পয়সা খরচ করে পড়াশোনা করতে চাওয়াও মনে হয় বিরাট অপরাধ। তিনি বলেছেন:
এ বাস্তবতার বিপরীতে ঢাকায় ৭০-৮০ হাজার টাকা মাসিক বেতন দিচ্ছে ধনীর সন্তানরা। যাক সমস্যা নেই, যাদের টাকা আছে তারা খরচ করুক।
গালিব সাহেবের এই যুক্তিটি অকাট্য যে, যে দেশে পর্যাপ্ত স্কুল কলেজ নেই সে দেশে প্রয়োজনের তুলনায় অতিরিক্ত ইউনিভার্সিটি শুধুমাত্র শিক্ষাকে বানিজ্যিকীকরণেরই অপচেষ্টা। উপরন্তু এই পাবলিক বিশ্ববিদ্যালয়ে কতখানি পড়াশোনা হয় সেটা প্রশ্নসাপেক্ষ। কিন্তু উল্টো আমার মনে হয় ঠিক এই কারনেই পাবলিক বিশ্ববিদ্যালয়ের এগিয়ে আসা উচিৎ সান্ধ্য ইউনিট নিয়ে।
আধুনিক যুগের মানুষ ব্যস্ত। তাদের পেটের প্রয়োজনে চাকরী বাকরি করতে হয় দিনের বেলায়। ব্যবসার কাজে এদিক সেদিক ছুটে বেড়াতে হয়। তাই শিক্ষা প্রদানের পদ্ধতি ক্রমাগত হয় উঠছে ফ্লেক্সিবল। গড়ে উঠছে সান্ধ্য শিক্ষা, অনলাইন শিক্ষা সহ নানাবিধ পদ্ধতি। কোনো কোনো পদ্ধতি প্রশ্ন সাপেক্ষ হলেও আস্তে আস্তে সেটা প্রধান শিক্ষার সাথে প্রতিযোগী হয়ে উঠতে পারছে।
এক্ষেত্রে পাবলিক বিশ্ববিদ্যালয় গুলো এগিয়ে আসলে লাভ ছাড়া ক্ষতি হবে না। প্রথমতঃ গরীব ছাত্ররা সুলভ মূল্যে শিক্ষা পাবেন। দ্বিতীয়তঃ প্রতিযোগীতা বেড়ে গিয়ে শিক্ষার মান উন্নত হবে। তৃতীয়তঃ আরো অনেক বেশী শিক্ষার্থী শিক্ষিত হতে পারবে।
গালিব সাহেব অপর্যাপ্ত স্কুলের যে যুক্তিটি দিয়েছেন সেটি একটি সমস্যা হলেও এই বিষয়ের সাথে সর্ম্পকযুক্ত নয়। এটি সম্পূর্ণ ভিন্ন একটি সমস্যা এবং এর সমাধান ভিন্ন ভাবে করতে হবে। এই একটি অসর্ম্পকিত যুক্তি ছাড়া বিভিন্ন ভারী কথার আড়ালে গালিব সাহেব আর তেমন কোন যুক্ত দেখাতে পারেননি লেখাটিতে।
তাই বলি আবেগ নয়, বরং আসুন যুক্তির আলোকে পাবলিক বিশ্ববিদ্যালয়ে সান্ধ্য কোর্সের সিদ্ধান্তটাকে স্বাগত জানাই।

