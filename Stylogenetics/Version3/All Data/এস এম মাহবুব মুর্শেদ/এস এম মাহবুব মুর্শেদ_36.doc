অমর্ষণের আঙ্গুর - দ্যা গ্রেইপস অভ ড়্যাথ



জন স্টেইনবেকের দ্যা গ্রেইপস অভ ড়্যাথ উপন্যাসটির নামটি বাংলা সিনেমার মতো হলেও গল্পটা হৃদয়গ্রাহী। আমেরিকার গ্রেইট ডিপ্রেসনের সময়কার একটা করূন ছবি ফুটে ওঠে উপন্যাসটিতে।
গল্পটির প্রধাণ চরিত্র টম জোড। সে ঝগড়ার সময় ছুরি হাতে এক ছেলের হাত থেকে বাঁচতে গিয়ে মাথায় বাড়ি দিয়ে মেরে ফেলে তাকে। সাত বছর জেল হলেও সদাচরনের জন্য চার বছরের মাথায় ছাড়া পেয়ে যায় সে। বাড়ি ফিরে দেখে পুরো পরিবার ভিটে হারা হয়ে গেছে। এক হ্যান্ডবিলে লেখা নির্দেশনা পড়ে তার পরিবার ক্যালিফোর্নিয়া যাবার জন্য প্রস্তুতি নেয়। সঙ্গ নেয় টম।
বইটির অর্ধেক ক্যালিফোর্নিয়া যাত্রার বর্ণনা। ভাঙ্গা গাড়িতে যাত্রার সময় তাদের সহযাত্রী দক্ষিনের হাজার হাজার পরিবার। লোনে দায়ে ঘরছাড়া সবাই ছুটছে পশ্চিমে। পথে একে একে মারা যায় টমের দাদু, পালিয়ে যায় টমের বড় ভাই নোয়া, মারা যায় দাদী।
ক্যালিফোর্নিয়া পৌছে দেখতে পায় অতিরিক্ত অভিবাসীর কারণে কাজের খুব অভাব। আর সেই হ্যান্ডবিল যেটা দেখে তাদের ক‌্যালিফোর্নিয়া আসা সেটা আসলে উদ্দেশ্যমূলকভাবে ছাড়া হয়েছিলো। অতিরিক্ত লোক মানে স্বস্তা লেবার। ফলের বাগানে মাঠে, তুলার মাঠে তাই পাওয়া যাবে কম মূল্যের লোকবল।
নিদারুন কষ্ট তাদের। ক্যালিফোর্নিয়ার লোকেরা মূলতঃ ওকলাহোমা থেকে আসা এই অভিবাসীদের 'ওকিজ', 'রেড' বলে গালাগালি করে। সবরকমভাবে অবদমিত করে রাখে।
এর এক ফাঁকে একটা স্টাইকের সময় স্টাইকরত এক বন্ধুর সাথে দেখা করতে যায় টম। এই সময় ফার্মের মালিকের লোকজন প্রতিবাদী লোকদের মারধর করতে এলে টমের হাতে একজনের মৃত্যু হয়। পুরো পরিবার আবার পালায়। এক পর্যায়ে পরিবারের স্বার্থে টম আলাদা হয়ে যায়।
একের পর এক আঘাতে অভিবাসীরা পর্যদুস্ত হতে থাকে। একসময় টমের সন্তান সম্ভবা বোন রোজ অভ শ্যারন মৃত শিশু প্রসব করে। তবু তারা হাল ছাড়ে না।
শেষে প্রচন্ড বৃষ্টি আর বন্যায় আটকা পড়া ছয়দিনের না খাওয়া এক লোককে বুকের দুধ খাইয়ে বাঁচিয়ে তোলে রোজ অভ শ্যারন। আর পাঠক উপলব্ধি করে যে এই যাত্রায় এই গরীব লোকগুলোই একে অপরের ভরসা। অন‌্য কেউ নয়।
গল্পটার পুরোটায় এই টোনটাই ফুটে উঠে। গরীবরাই গরীবদের ভরসা। যতক্ষণ তারা এক থাকবে, ভালো থাকবে।
সমালোচকরা অবশ্য বলেছেন এই ফিকশনের কোনো বাস্তব ভিত্তি নাই। গ্রেইট ডিপ্রেসনের সময় এরকম ঘটনা ঘটেনি। আর ওকলাহোমার গড়পড়তা পরিবার ছিলো অনেক ছোটো, এই গল্পের মতো বিশাল নয়।
গল্পটা পড়তে ভালই লেগেছে। বেজোড় চ্যাপ্টারে গল্প। জোড় চ্যাপ্টারে থার্ড পার্সন ন্যারেটিভ। সেইসাথে লোকাল ভাষায় কথোপকথন, চমৎকার নিঁখুত বর্ণনা - সবিমিলিয়ে বেশ ভালো একটা পাঠ।

