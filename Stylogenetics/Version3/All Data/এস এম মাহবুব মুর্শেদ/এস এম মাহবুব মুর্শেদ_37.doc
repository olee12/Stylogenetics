উপপত্তি বা আর্গুমেন্ট: পর্ব ১ - উপপত্তির গঠন 



উপপত্তির গঠন
একটি কাজ বা ধারণা সঠিক প্রমান করতে এক বা একাধিক বক্তব্যের (বা যুক্তির) সমন্বয়ে গঠিত ভাষ্য বা লেখাকে আর্গুমেন্ট বা উপপত্তি বলে। সাধারণভাবে একটি উপপত্তির তিনটি অংশ থাকে: অনুমিতি, বক্তব্য (বা যুক্তি), এবং উপসংহার।
একটি উপপত্তির যে ধারণাটি লেখক বা বক্তা, পাঠক বা শ্রোতার কাছে প্রমান করতে চান সেটাকে উপসংহার বা কনক্লুশন বলে। এই উপসংহারে যাবার জন্য বক্তব্য (যুক্তি) বা প্রিমাইস ব্যবহৃত হয়। অন্যদিক, অনুমিতি বা এজাম্পশন কে প্রমাণ ছাড়াই সঠিক ধরে নেয়া হয়। সাধারণতঃ উপপত্তিতে অনুমিতি উপস্থিত থাকে না।
একটা উপপত্তি বা আর্গুমেন্টকে যদি একটা বাড়ির মতো চিন্তা করা যায় তাহলে বাড়ির ছাদ হবে উপসংহার। উপসংহার দাঁড়িয়ে থাকে বক্তব্যের পিলারের উপর। এবং বক্তব্য দাঁড়িয়ে থাকে অনুমিতির ভিত্তির উপর।

সমীকরণের মতো যদি চিন্তা করা হয় তাহলে একটি আর্গুমেন্টকে এভাবে উপস্থান করা যায়:
বক্তব্য + (অনুমিতি) = উপসংহার
সংক্ষেপে:
ব + (অ) = উ
ইংরেজীতে:
Premise + (Assumption) = Conclusion
এছাড়া আর্গুমেন্ট ম্যাপ নামের একটি পদ্ধতিতে উপপত্তিকে বিশ্লেষণ করা যায়।
বক্তব্য বা প্রিমাইস দুধরণের। একধরণের বক্তব্য উপপত্তিকে শক্তিশালী করে। আরেক ধরণের বক্তব্য উপপত্তিকে দূর্বল করে। একটা উপপত্তিতে সাধারণতঃ বেশীরভাগ বক্তব্যই শক্তিশালী করার জন্য ব্যবহৃত হয়। কোনো কোনো ক্ষেত্রে উপপত্তিকে দূর্বল করে এরকম বক্তব্য উপপত্তিতে উত্থাপন করে, সেটা খণ্ডানো হয়।
উদাহরণ
একটি উদাহরণ:

পানুকে হত্যা করতে যে বন্দুকটি ব্যবহৃত হয়েছে তাতে ভিরুর হাতের ছাপ পাওয়া গেছে। উপরন্তু, এতে অন্য কোনো হাতের ছাপ পাওয়া যায় নি। সুতরাং ভিরুই পানুকে হত্যা করেছে।

এখানে বক্তব্য বা প্রিমাইস গুলো:
ব১: পানুকে হত্যা করতে যে বন্দুকটি ব্যবহৃত হয়েছে তাতে ভিরুর হাতের ছাপ পাওয়া গেছে।
ব২: উপরন্তু, এতে অন্য কোনো হাতের ছাপ পাওয়া যায় নি।
উ: সুতরাং ভিরুই পানুকে হত্যা করেছে।
সমীকরণ:
ব১ + ব২ = উ
আরেকটি উদাহরণ:

গর্ভপাত হচ্ছে হত্যা। হত্যা করা অপরাধ। সুতরাং গর্ভপাত হচ্ছে একটি অপরাধ।

এখানে বক্তব্য বা প্রিমাইস গুলো:
ব১: গর্ভপাত হচ্ছে হত্যা।
ব২: হত্যা করা অপরাধ।
উ: সুতরাং গর্ভপাত হচ্ছে একটি অপরাধ।
উপরন্তু এই আর্গুমেন্টটিতে অনেকগুলো অনুমিতি ব্যবহৃত হয়েছে। এই অনুমিতি গুলো বক্তব্যে অনুপস্থিত এবং ধরে নেয়া হয়েছে এগুলো সবক্ষেত্র সত্যি।
অ১: গর্ভপাতের মানেই মানুষের ভ্রূণের হত্যা
অ২: একটি ভ্রূন পূর্ণাঙ্গ মানুষের সমতুল্য।
... ইত্যাদি।
সুতরাং সমীকরণ দাঁড়াচ্ছে:
ব১ + ব২ + অ১ + অ২ = উ
লক্ষ্য করুন যে, একটি বক্তব্য দুর্বল প্রমান করতে:
১) অনুমিতি গুলো ভুল প্রমান করতে হয়
২) বক্তব্যের ক্ষেত্রে বিপরীত বক্তব্য উপস্থাপন করতে হয়
৩) বক্তব্যের ক্ষেত্রে বিপরীত তথ্য উপস্থাপন করতে হয়।
৪) বক্তব্যে বর্ণীত ঘটনাটি তৃতীয় কোনো কারনে ঘটেছে এটা প্রমান করতে হয়।
আর শক্তিশালী করতে এর বিপরীত অবস্থান নিতে হয়:
১) অনুমিতি গুলো সঠিক প্রমান করতে হয়
২) বক্তব্যের ক্ষেত্রে বিপরীত বক্তব্য সঠিক নয় প্রমান করতে হয়
৩) বক্তব্যের ক্ষেত্রে বিপরীত তথ্য সঠিক নয় প্রমান করতে হয়।
৪) বক্তব্যে বর্ণীত ঘটনাটি তৃতীয় কোনো কারনে এটা ঘটেনি প্রমান করতে হয়।
(দ্বিতীয় পর্বে থাকবে যুক্তির সমস্যা নিয়ে আলোচনা)

