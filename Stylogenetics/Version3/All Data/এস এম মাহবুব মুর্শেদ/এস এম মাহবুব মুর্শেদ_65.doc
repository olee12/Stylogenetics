ইউনিকোড কনসোর্শিয়ামে অর্ন্তভুক্তির জন্য বাংলাদেশ সরকারকে অভিনন্দন



৫ই জুলাই প্রথম আলো প্রকাশিত সংবাদ এবং ইউনিকোড কনসোর্শিয়ামের ওয়েবসাইট অনুযায়ী ৩০ শে জুন ২০১০ থেকে বাংলাদেশ ইউনিকোড কনসোর্শিয়ামের একজন ইনস্টিউশনাল সদস্য হিসেবে নির্বাচিত হয়েছে। এই সদস্যপদ পূর্ণ সদস্যপদের প্রায় সমমানের কিন্তু শুধুমাত্র কোন দেশের সরকার বা গবেষণা কেন্দ্রের জন্য প্রযোজ্য। এতে করে বাংলার বিভিন্ন রকম ইউনিকোড জনিত সমস্যা সমাধানে বাংলাদেশের একটি কণ্ঠ যুক্ত হল।
আমি ব্যক্তিগতভাবে বাংলাদেশ সরকারকে অভিনন্দন জানাতে চাই। এই গুরুত্বপূর্ণ পদক্ষেপের পিছনে যারা আছেন তাদের আমার পক্ষ থেকে প্রাণঢালা শুভেচ্ছা রইল। এটি  ডিজিটাল বাংলাদেশ প্রতিষ্ঠার জন্য সঠিক দিকে একটি অত্যন্ত গুরুত্বপূর্ণ পদক্ষেপ। আমাদের এখনো আরো কিছু জরুরী কাজ বাকি আছে। এর মধ্যে একটি ফ্রি জাতীয় বাংলা কিবোর্ড সবচেয়ে গুরুত্বপূর্ণ।
তবে আমার পরামর্শ থাকবে চাকা পুনরায় আবিষ্কার না করে ইতিমধ্যে কাজ করছেন এমন ব্যক্তিবর্গের সাথে যোগাযোগ করে দ্রুত সার্বজনীন সমাধান তৈরী করতে। আমি ভারতের ভাষা প্রযুক্তি গবেষণা পরিষদের সাথে যোগাযোগ করেছিলাম। তাদের কিছু সমাধান আমি ইতিমধ্যে দেখেছি। তাছাড়া একই সাথে বাংলাদেশের অন্যান্য প্রতিষ্ঠান, যেমন, বাংলা একাডেমী, ঢাকা বিশ্ববিদ্যালয়, অভ্র টিম, শাব্দিক টিম এবং ছড়িয়ে ছিটিয়ে থাকা অন্যান্যরা একসাথে এগিয়ে আসলে অনেক কিছু করা সম্ভব হবে। তাছাড়া একজন ক্ষুদ্র তথ্য প্রযুক্তি ডেভলপার হিসেবে আমার যদি কিছু করা সম্ভব হয় তাহলে আমি  সর্বান্তকরনে সেটা করার চেষ্টা করব।
তবে আমি আশাবাদী। একটি পজিটিভ আন্দোলনের যখন শুরু হয়েছে তখন ইন্টারনেটে বাংলা ভাষার মুক্তি ঘটবেই, ঘটতে বাধ্য।

