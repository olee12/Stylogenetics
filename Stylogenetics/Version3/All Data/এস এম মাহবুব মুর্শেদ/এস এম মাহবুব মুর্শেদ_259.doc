এই মেঘ



এই মেঘ কেটে গেলে থেমে যাবে বৃষ্টি।
আমাদের ছায়া ঢাকা এই প্রিয় শহরে
কেন যেন হানা দেয় বিষন্ন বিকেল,
কোথায় সিক্ত হয় রমরমা আড্ডা
নীরবে হারিয়ে যায় সোনালী সময়।
তবু জানি একদিন থেমে যাবে বৃষ্টি
দেখবে নতুন আলো বলে যায় হাওয়া,
মজুর ভরসা পাবে দুমুঠো ভাতের;
এরই তরে আমি লড়ে যাই প্রানপণ।
নীচে চেয়ে দেখি আছি পুঁজিবাদী শেকড়ে
নিজেরে ঘৃনায় তাই মূলে কুঠারাঘাত;
আহত ব্যথিত আমি পুষে রাখি স্বপ্ন
এই জাতি সাম্যবাদী জাগরনে মগ্ন।
এই মেঘ কেটে গেলে থেমে যাবে বৃষ্টি,
রোদের সমুখে হবে নাশ অনাসৃষ্টি।
৩০ শে আগষ্ট ১৯৯৭
রাত ১২ টা ১০
এখানে প্রকাশের সময় কয়েকটি শব্দের অদল বদল।
১৪ ই মার্চ ২০০৬
(এই কবিতা গুলো লেখা সদ্য যৌবনে পা দিয়ে। তখনও বুঝিনি যে কবিতা লেখা আমাকে দিয়ে হবে না। পত্রিকা অফিসে দৌড়াদৌড়ি করেও যখন ছাপাতে পারিনি তখন হাল ছেড়েছি। কবিতাগুলোর প্রতি এক ধরনের মায়া আছে। তাই প্রথমে সামহোয়্যারইন ব্লগে দিয়েছিলাম ছদ্মনামে। এখন স্বনামেই এখানে দিলাম।
এই কবিতাটা অবশ্য পরে গান করেছিল হাসান নামে আমার এক বন্ধু। আর প্রকাশিত হয়েছিল বুয়েটের মেকানিক্যাল ইঞ্জিনিয়ারিংয়ের বার্ষিকীতে। এখন আবার গান করা যায় কিনা ভাবছি।)

