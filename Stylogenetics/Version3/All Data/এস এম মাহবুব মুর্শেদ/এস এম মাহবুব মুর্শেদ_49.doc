শিখবা নাকি ক্যামেরাবাজী?: বাবুর ছবি



আমার বাবু হবার পর থেকে বাবুর ছবি তোলার ধুম পড়ে গেলো। কিন্তু লক্ষ্য করলাম যে সব ছবিই আসলে মন মত হয় না। এ বিষয়ে ওয়েবে ঘাঁটাঘাটি করে কিছু বিষয় জানা গেলো। বিষয়গুলো আলোচনা করা যাক:
১। বাবুদের মুখভঙ্গী খুব দ্রুত বদলায়। তাদের মুডও খুব বদলায়। সুতরাং প্রচুর ছবি তুলতে হবে। খটাশ খটাশ করে তুলতেই থাকুন। দেখবেন এর মধ্যে একটা চমৎকার মুখভঙ্গী ধরা পড়েছে আপনার ক্যামেরায়।
২। ক্যামেরাতে বার্স্ট মোড বা এক নাগাড়ে একাধিক ছবি তোলার অপশন থাকলে সেটা ব্যবহার করতে পারেন। এতে করে একেবারে সঠিক মুখভঙ্গীটা ধরা পড়ে যাবে।
৩। একজন সাহায্যকারী রাখুন, যে বাবুর সাথে খেলবে, মজার মজার মুখভঙ্গী করবে। এতে করে বাবুর বিভিন্ন রকম এক্সপ্রেশন প্রকাশিত হবে। আপনি ক্যামেরা নিয়ে প্রস্তুত থাকুন শিকারের অপেক্ষায়। 
৪। বাবুদের ছবি তুলতে বাবুদের জগতের সাথে মিশতে হবে। যে বাবুরা নড়া চড়া করে তাদের লেভেলে গিয়ে আপনাকে ছবি তুলতে হবে।
৫। বাবুদের চেহারায় সফট আলো খুব মানানসই টোন তৈরী করে। একারণে খুব ভোরে, রাতে, ঘরের ছায়ায় ছবি তুলতে পারেন। বাবুদের চোখ খুব সংবেদনশীল হয়। তাই কম আলোতে ছবি তুললে ওদের চোখ কুঁচকে তাকানোরও সম্ভবনা কম। উপরন্তু ফ্ল্যাশ বন্ধ করে নিন। নইলে ওয়াশড আউট ছবি আসবে।
৬। বাবুর আশেপাশে নজরকাড়া পুতুল বা খেলনা থাকলে সেগুলো সরিয়ে নিন। ছবির মূল বিষয় হচ্ছে বাবুটা। কিন্তু যদি বাবুর পিছনের টেডি বেয়ারটা বেশী আকর্ষণীয় হয়ে ধরা দেয় তাহলে ছবির উদ্দেশ্যটাই বৃথা। বালিশ, চাদর এইসব ব্যবহার করে ন্যাচারাল ব্যাকগ্রাউন্ড তৈরী করতে পারবেন।
৭। ছবি তোলার সঠিক সময়টাও গুরুত্বপূর্ণ। বাবুর খাবার খেয়ে ওঠার পর পরই খুব আনন্দে থাকে। এই সময়টা খুব গুরুত্বপূর্ণ। আর গুরুত্বপূর্ণ হোলো ঘুমাবার সময়। বাবুদের ঘুমানোর সময়ে প্রায় সব ছবিই খুব সুন্দর হয়।
৮। ক্রিয়েটিভ হোন। যেমন ছোট ছোট হাত পায়ের ছবিও অনেক সময় বেশী স্মৃতি জাগানিয়া হয়।
৯। ছবি তোলার পুরো বিষয়টা বাবুর এবং মায়ের দুজনের জন্যই আনন্দ জনক হওয়া চাই। সেজন্য লক্ষ্য রাখবেন যেন অতিরিক্ত কষ্ট দেয়া না হয় বাবুকে।
১০। অন্যদের তোলা বাবুর ছবি দেখুন। অন্যদের আইডিয়া আপনাকে নতুন করে ভাবতে শেখাবে।
কিছু শিশু ফোটোগ্রাফির ওয়েবসাইট:
১। http://www.warmtone.com/nurture.html
২। http://www.digital-photography-school.com/newborn-photography-tips-for-beginners
৩। http://www.buzzfeed.com/burnred/while-the-baby-sleeps-281t
সঙ্গে আমার তোলা আমার নবাগতটির কিছু ছবি জুড়ে দিলাম। নীচের ছবিতে ক্লিক করলে ৩১ টি ছবির একটি অ্যালবাম চালু হবে। এরমধ্যে অন্য দুটি শিশুর ছবিও অর্ন্তভুক্ত।


‹ শিখবা নাকি ক্যামেরাবাজী?: বোকে/বোকেহ (Bokeh)
উপরে
অধ্যায় ৬: রিসোর্স পাবেন কোথায় ›



