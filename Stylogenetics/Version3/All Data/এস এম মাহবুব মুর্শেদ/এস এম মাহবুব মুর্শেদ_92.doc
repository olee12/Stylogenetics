তোমার বিরহে জি-মাইনর



তোমার বিরহে রৌদ্রের লুকোচুরি
তোমার বিরহে জি মাইনর থেকে বেজে উঠে নোটগুলো
মেঘের আড়ালে থেকে উঁকি দিয়েই লুকিয়ে যায় রোদ্দুর
রাস্তা পার হতে গিয়ে বেঘোরে প্রাণ দেয় ধুসর খরগোশ।
তোমার অনুপস্থিতিতে অনুষ্ঠান শুরু হতে গিয়েও থমকে দাঁড়ায় কয়েক মিনিট
প্রধানমন্ত্রী ইউ এনের সভায় কাষ্ঠ হাসি দিয়ে ছবি তোলেন
হেলথ কেয়ার রিফর্মের বিলটা বেঘোরে প্রাণ দেয়।
তোমার শূণ্যতায় বসন্তের পাতাগুলো লাল-হলুদ-সবুজ
মেঘ গুলো কাঁদতে থাকে সকাল-বিকাল-দুপুর
খুব ভোরে শীতল শ্লীট জেঁকে বসে উইন্ডশীল্ডে।
তোমার অভাবে উপত্যকার ভাঁজে ভাঁজে হাহাকার
অডোমিটার গোনে ত্রিশ হাজার মাইল
ফোন মারা যায় নয়শ ডলার বিলে
তবু মেয়ে তুমি থেকে যাও দূরে।
আর আমার আঙ্গুল গুলো ফেটে শব্দ ঝরে ঝরে
ভেসে যায় সচলায়তনের নীড়পাতা।
 
