না বন্ধু



না বন্ধু,
তোমার সাথে বিচ্ছেদে আমি কাঁদিনি;
তোমার বিরহে আমি ব্যাকুল হইনি এতটুকু।
তোমার চলে যাবার ছায়া দীর্ঘ থেকে দীর্ঘতর হয়ে
আমাকে ছুঁয়ে রেখেছিল।
তাই,
তোমার বিরহে আমি কাঁদিনি।
সে ছায়া ম্লান হয়েছে।
পৃথিবী তার বলয়িত পথে ঘুরে গেছে কতবার,
সূর্য হারিয়েছে উষ্ণতা,
বিগ্রহে নগ্ন হয়েছে পৃথিবী বারবার,
কত পরিচিত রমনী গর্ভবতী হয়েছে,
আমিও খোলশ ছাড়াতে ছাড়াতে বদলে গিয়েছি শতবার।
আজ আটলান্টিকের এপারে বসে
ব্লগোন্মুখ জনতার মিছিলের ভিড়ে
হঠাৎ তোমার দীর্ঘ ছায়া আমাকে ছুঁয়ে দিলে
আমি চমকে উঠি।
কিন্তু বিশ্বাস করো,
তোমার পুনঃরুত্থানে আমি কাঁদিনি।
উল্লাসে হাসিনি আমি উদ্বাহু।
কেবল কথার ফুলঝুরি দিয়ে সাজিয়েছি
নিজের ব্লগের ছোট্ট প্রান্তর।
না বন্ধু,
তোমার সাথে বিচ্ছেদে আমি কাঁদিনি।
(ইহা একটি অকোবতে)

