সচলায়তন সার্ভার বিপর্যয় এবং ভবিষ্যত ভাবনা



মাসখানেক আগে সচলায়তন বাংলাদেশে দেখতে না পারার দুর্বিপাক কাটিয়ে না উঠতে উঠতেই আবার সার্ভার নিয়ে সমস্য তৈরী হল। প্রথম ঘটনা সাময়িক উত্তেজনা সৃষ্টি করা ছাড়া আর কিছু করেনি। আর দ্বিতীয় ঘটনা আপনাদের বিশ্বাসের ভিতে খানিকটা হলেও ধাক্কা দিয়েছে। সত্যি বলতে কি আমি নিজেও খানিকটা ইনসিকিওর বোধ করছিলাম।
প্রথম দুর্যোগের সময়টাতেই আমরা বেশ কয়েকটি ডোমেইন এবং আইপি কিনেছিলাম। ভাবছিলাম একটা বন্ধ হলেও যাতে চট আরেকটা চালু করতে পারি। মুক্তপ্রাণ তখনই কেনা। ব্লুহোস্টে সমস্যাটা করার পর আর তাদের উপর ভরসা করতে পারিনি। মুক্তপ্রাণে ডাটাগুলো নিয়ে আসলাম আগে। সব ঠিকঠাক করলাম। কালপরশু নাগাদ সচলায়তন.কম ডোমেইনটাও চলে আসবে।
এখন কথা হচ্ছে কেন এই ব্যাপার ঘটল? এই সমস্যার চিরস্থায়ী সমাধান কি? আপনারা কি সচলায়তনের উপর নির্ভর করতে পারেন? আপনি কি ভাবে সাহায্য করতে পারেন? এই প্রশ্নগুলির উত্তর দিতেই এই ব্লগ।
কেন এই ব্যাপার ঘটল?
সচলায়তন কোন কর্পোরেট ব্যবসায়ীর পয়সায় চলে না। কিছু ব্লগ-অন্তঃপ্রাণ মানুষের সহৃদয় চেষ্টায় এটা চালানো হয়। সবসময় আমাদের ইচ্ছে ছিল, কর্পোরেট এক্সট্রাভ্যগেঞ্জা নয় বরং ছোটখাট একটা লেখার কুটির হোক আমাদের সচলায়তন। সেকারনেই সীমিত শক্তির ব্লুহোস্ট নামক সার্ভারে সচলায়তনকে হোস্ট করা হয়। ব্লুহোস্ট যে এধরনের ওয়েবসাইটের জন্য ভাল নয় সেটা কে জানত?
কিন্তু সচলায়তনকে ছোট খাট শান্ত লেখার একটি জায়গা ভাবতে চাইলে কি হবে, সচলায়তন আমাদের অগোচরেই হৃষ্টপুষ্ট হয়ে উঠছিল। নীচের সচলায়তনের ব্যান্ডউইথ কনজাম্পশন (প্রতিমাসে যে পরিমান তথ্য সচলায়তন থেকে সদস্যরা বের করে নেন) গ্রাফটি দেখুন।
সচলায়তনের ব্যান্ডউইথ কনজাম্পশন
দেখাই যাচ্ছে সচলায়তন ক্রমান্বয়ে বেড়েই চলেছিল। আরো একটা ব্যাপার লক্ষণীয় ফেব্রুয়ারী ২০০৮ থেকে এপ্রিল ২০০৮ এ সচলায়তন হঠাৎ করে অনেকখানি বেড়ে উঠে। তারপর খানিকটা স্থির হয়ে আইপি ব্যানের সময় আরো খানিকটা বেড়ে উঠে। সুতরাং আইপি ব্যান সচলায়তন বেড়ে উঠার জন্য মুখ্য কারন নয়।
তথ্যসুত্রের খাতিরে অস্ট্যাট নামের আরেকটি প্রোগ্রামের গ্রাফটাএ দিলাম। এখানে মোট ব্যান্ডউইথ অর্ধেক দেখাচ্ছে। যদিও প্যাটার্নটা একইরকম। মোদ্দাকথা হল, সচলায়তন গায়ে গতরে বাড়ছিল।
সচলায়তনের ব্যান্ডউইথ কনজাম্পশন - অস্ট্যাট
তো এই অবস্থায় আমার ধারনা ব্লুহোস্ট আমাদের নিয়ে চিন্তিত হয়ে পড়ে। তাদের কাজ কর্ম চুনোপুটি দিয়ে। কোন ওয়েবসাইট একটু বড় সড় হলে খুঁচিয়ে পয়সা নেয়া যায় কিনা সেটাই তাদের ধান্ধা। তাই ডাটাবেইজ বেশী খাচ্ছে এই অজুহাতে তারা একাউন্টটা বন্ধ করে দিয়েছিল। বাকি গল্পতো আপনাদের জানাই।
এই সমস্যার চিরস্থায়ী সমাধান কি?
সমস্যাটার তিনটে অংশ আছে।
(১) সচলায়তন ভবিষত্যে কতটুকু বাড়বে?
(২) কোন ধরনের সার্ভার আমাদের সেই লোডটুকু নিতে পারবে?
(৩) সচলায়তনের কোড বেইজে কতখানি পরিবর্তন করলে আরো দ্রুত চলবে?
(১) সচলায়তন ভবিষত্যে কতটুকু বাড়বে?
সচলায়তন কিভাবে বাড়ছে তার ছবি তো আগেই দিলাম। একটা একস্ট্রাপোলেশন করে বের করা যায় সর্বোচ্চ কতখানি বাড়তে পারে। নীচে সেটা দেয়া হল।
সচলায়তনের ভবিষ্যত বৃদ্ধি
ভবিষ্যত বৃদ্ধির গ্রাফ থেকে সহজেই দেখা যায় আগামী এক বছরে ১৫০ গিগা পর্যন্ত এবং পাঁচ বছরে ১০০০ গিগা পর্যন্ত যেতে পারে। তাছাড়া একবছরে হার্ড ডিস্ক স্পেস লেগেছে ১ গিগার মত। লিনিয়ার গ্রোথ ধরে আগামী একবছরে মোট ২ গিগা এবং ৫ বছরে ৫ গিগা লাগবে ধরা যায়। ডাটা বেইজের আকার ৫০০মেগার মত এটাই আড়াই গিগা পর্যন্ত যেতে পারে।
(২) কোন ধরনের সার্ভার আমাদের সেই লোডটুকু নিতে পারবে?
সচলায়তন ইমার্জেন্সী ইমেইল লিস্টে অনেক আলোচনার পর ঠিক হয় মাঝারী আকারের ডেডিকেটেড ভার্চুয়াল হোস্টিং এই লোড নিতে পারবে। তাছাড়া প্রয়োজন আকার বাড়িয়ে বা কমিয়ে নেয়া যাবে।
(৩) সচলায়তনের কোড বেইজে কতখানি পরিবর্তন করলে আরো দ্রুত চলবে?
স্পীডের জন্য ড্রুপালকে আমার প্রাথমিক পছন্দ মনে হয়েছিল। আরো কয়েকটি স্টাডি আমার সেই ধারনা পোক্ত করেছে। এগুলো পাবেন ১, ২, ৩, ৪ এবং ৫।
সুতরাং আমি এখনও ড্রুপাল ছাড়ার চিন্তা ভাবনা করছি না। বরং ড্রুপাল ৬.২ এ আপগ্রেড করা, ডাটাবেইজ, সার্ভার টিউনিং এসব করতে বেশী ইন্টারেস্টেড আমি। একবার সার্ভার জনিত ঝামেলা মিটলে এটা নিয়ে বসব।
আপনারা কি সচলায়তনের উপর নির্ভর করতে পারেন?
অবশ্যই পারেন! আমি জানি এই সমস্ত দুর্যোগ আপনার মনে কি আশংকার উঁকি দিচ্ছে। কিন্তু মনে রাখবেন আমরা প্রানপন চেষ্টা করে যাচ্ছি সমস্ত সমস্যার সমাধান নিয়ে আসতে। আর সেকারনেই এই লেখার সূচনা।
আপনি কি ভাবে সাহায্য করতে পারেন?
১) লিখতে থাকুন
আপনার সবচেয়ে বড় অবদান আপনার লেখা। নিশ্চিন্ত মনে, উৎফুল্ল ভাবে লিখতে থাকুন। আপনার লেখা দিয়ে সচলায়তনকে সমৃদ্ধ করুন।
২) ফিডব্যাক
ঢাকায় কেমন দেখা যাচ্ছে? আগের চেয়ে স্লো, নাকি ফাস্ট? কোন জিনিসটা দৃষ্টিকটু? কোন ব্যানারটা দরকার? এইসব জানান আমাদের। বিরক্ত করুন, ঝামেলা করুন। হয়ত সব করতে পারব না। হয়ত বিরক্ত হব। তবু না করব না। এটা যে আপনাদের ভালোবাসারই প্রকাশ!
৩) অর্থনৈতিক সাহায্য - না, ধন্যবাদ
অনেকে অর্থনৈতিক সাহায্যের হাত বাড়িয়েছেন। তাদের সবনিয়ে বলি অসংখ্য ধন্যবাদ আপনাকে। কিন্তু না আপনাকে অর্থনৈতিক ঝামেলা এবং কলুষতায় জড়াতে চাইনা। এটুকু কষ্ট আমরা আনন্দচিত্তে করতে রাজি।
৪) টেকনিক্যাল সাহায্য - ইয়েস প্লীজ
ভবিষত্যে ডিস্ট্রিবিউটেড ডেভলপমেন্ট করার ইচ্ছে। তাই আপনার এক্সপার্টাইজ অফার করতে চাইলে - ধন্যবাদ, এখনই জানান আমাদের।
সবশেষে বলি, সচল থাকুন সচল রাখুন।
 
