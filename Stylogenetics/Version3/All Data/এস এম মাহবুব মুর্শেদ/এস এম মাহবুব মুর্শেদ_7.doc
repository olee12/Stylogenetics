রিভিউ: চিৎকারের চিৎকার



সচলায়তনে সুবোধ অবোধ নামের আড়ালে লেখে রাব্বি নামের ছেলেটা। সেই সাথে একটা ব্যান্ডের সাথে গিটারিস্ট হিসেবে গিটার বাজায়। গত ডিসেম্বর বাংলাদেশ যাবার পর দেখা করবে জানালো। ঢাকার বাইরের এক হাসপাতালে ফিজিওথেরাপিস্ট হিসেবে রোগী দেখে ফেরার পথে একদিন আমার বাসার কাছে চলে আসলো। একটা খাবার দোকানে বসে ওদের নতুন গান গুলো শোনালো। ওদের তিনটে গান আগেই শোনা ছিলো। আরো কিছু নতুন গান শুনলাম সেদিন। ওদের গানগুলোর ভক্ত আমি শুরু থেকেই।
গল্পে গল্পে বাংলাদেশে মিউজিশিয়ানদের নড়বড়ে অবস্থার কথা জানালো রাব্বি। জানালো কিভাবে রেকর্ড প্রোডিউসাররা তাদের মর্জি অনুযায়ী শর্ত চাপিয়ে দেয়। গান অনৈতিক ভাবে ডাউনলোডের কারনে কিভাবে বঞ্চিত হচ্ছে মিউজিশিয়ানরা। ফিজিওথেরাপিস্ট বনাম ডাক্তারদের অনৈতিক যুদ্ধ এবং বাংলাদেশে ফিজিওথেরাপিস্টদের বঞ্চনার কথা বলল। এই মিউজিকের জন্যই সে উচ্চতর শিক্ষার নামে দেশ ছাড়েনি। সেই সাথে আরো জানালো তাদের অ্যালবাম প্রকাশের কাজ চলছে। যে কোনো দিন প্রকাশ হতে পারে।

হচ্ছে হবে করে সে অ্যালবাম প্রকাশ পেলো ১০ই ফেব্রুয়ারী ২০১৫ তে। অ্যামাজনে, আইটিউনস,  স্পটিফাই সহ সব অনলাইন মিডিয়ায় পাওয়ার পরদিনই আমি অ্যামাজন থেকে অ্যালবামটি কিনে ফেলি। 
প্রথমে ভালো গানগুলোর আলোচনা দিয়ে শুরু করি। অ্যালবামের মোট নয়টি গানের প্রথম গান ‘যতদূর’। প্রথম গানেই  চিৎকারের পরিবেশনা ভালো লেগে যেতে বাধ্য আপনার। সেতারের মতো একটা বাজনা ব্যবহার করা হয়েছে যেটা অন্য মাত্রা যোগ করেছে গানটায়।
অ্যালবামের চতুর্থ গান ‘চলতি হাওয়া’ এবং পঞ্চম গান ‘নদীর মতো চলি’ দুটোই মাস্টার পিস এবং আমার মতে তাদের সেরা দুটো গান। গানগুলোর কথা, সুর এবং সঙ্গীত সবই খুব ভালো লেগে যায় এজন্য। বিশেষ করে ‘নদীর মতো চলি’ গানটি প্রথম শোনায় আমার মাথায় ঢুকে যায় এবং গান শেষ হবার পর আবার শুনতে বাধ্য করে। একটাই অভিযোগ আমার গানটির ক্ষেত্রে, গানটা মনে হয় হঠাৎ করেই শেষ হয়ে যায়। গানটা আরেকটু দীর্ঘায়িত করলে এবং গানের মাঝখানে কিছু লিড গীটারের কাজ থাকলে আরো ভালো লাগতো মনে হয়েছে। শৈশবের গল্প নিয়ে ‘একা একা দিন’ গানটিও চমৎকার একটি পরিবেশনা।
তবে এ পর্যন্ত যে চারটি গানের কথা বললাম সেগুলোর প্রত্যেকটি মূলতঃ অ্যাকুস্টিক নির্ভর। রক ঘরানার বাকি পাঁচটি গানের মধ্যে ‘এখন ভাঙচুরের সময়’ গানটি উল্ল্যেখযোগ্য। যদিও সবার পছন্দ হবে না গানটি, তবু আমার মতে গানটি একটা নতুন ধারার জন্ম নিতে পারে। এক পাগল প্রেমিকের মাতাল করা গানটিআমার খুব পছন্দের।
‘রাত যায়’ গানটির সঙ্গীতায়োজন আমার মতে অ্যালবামটির সবচেয়ে সমৃদ্ধ কাজ। একই সাথে গানটি অ্যালবামের সবচেয়ে দীর্ঘ্য। এই ধরণের গান আরো কিছু থাকতে পারতো অ্যালবামে।
এছাড়া ‘বৃষ্টি আসছে’, ‘হাতে হাত’ গান দুটো মোটামুটি মনে হয়েছে। তবে সময়ের পরিক্রমায় গানদুটো শ্রোতাদের হৃদয়ে গেঁথে থাকবে কিনা সেটা শ্রোতারা ভালো বলতে পারবেন। এই গানদুটোর উচ্চারণগুলো আমার কাছে শ্রুতি কটু লেগেছে খানিকটা। পদ্মের স্টাইল কিনা জানি না, কিন্তু তিনি কয়েক জায়গায় জোর দিতে গিয়ে শব্দটাকে বদলে ফেলেছেন। যেমন ‘বৃষ্টি এসেছে’ গানটা শুরু করেছেন এভাবে, “মেঘ কিছু জড়ো হয় আক্কাশে, আক্বাশে; কি ভাবনা বাত্তাসে, বাত্তাসে, বাত্তাসে”। ‘হাতে হাত’ গানটায় ঠিক একই ভাবে “পত্থের ধুলোয়”, “ডাশটবিন” এই ধরনের শব্দের উচ্চারন কানে লেগেছে।
“হাট্টিমাটিম” গানটা চটুল এবং হাস্যকর লাগলেও অর্থ বুঝতে কষ্ট হয়। ঠিক কি বলতে চাইছেন সেটা পরিষ্কার নয়।  এটা যে ২০০৪ সালের সিরিজ বম্বিংয়ের সময়কার ঘটনাবলীকে কেন্দ্র করে একটা রাজনৈতিক স্যাটায়ার সেটা রাব্বি আমাকে না বললে বুঝতে কষ্ট হতো। ইন ফ্যাক্ট, বেশ কয়েকটা গানের অর্থ বুঝতে খানিকটা বেগ পেতে হয়।
অ্যামাজন থেকে ডাউনলোড করা গানগুলোর শেষে ১৫ থেকে ২০ সেকেন্ডের একটা করে গ্যাপ বা নিঃশব্দ অংশ আছে। এই টেকনিকাল সমস্যাটি এখন সমাধানের কোনো উপায় থাকলে শুধরে নিতে বলব চিৎকারকে। আর রাব্বি নিজেও গান গায়, তাই অ্যালবামে ওর গাওয়া কোনো গান না দেখে অবাক হয়েছি। আশা করছি ভবিষ্যত অ্যালবামে রাব্বির কিছু গান থাকবে।
রিভিউ লেখার সময় খারাপ দিকগুলোর আলোচনা পরে করার ফলে পাঠকের মনে নেগেটিভ অনুভূতি থেকে যাবার সুযোগ থাকে। তাই আবারও গুরুত্ব দিয়ে বলতে চাই যে, চিৎকার ব্যান্ডের প্রথম অ্যালবাম ‘চিৎকার’ যে কোনো বিচারে অসাধারণ একটি প্রকাশনা।  তাই অ্যালবামটা ফ্রি ডাউনলোড না করে অনুগ্রহ করে কিনে শুনুন। আমার দৃঢ় বিশ্বাস আপনার ভালো লাগবে।
ওহ বলাই হয়নি, চিৎকার ব্যান্ডটিতে বর্তমানে ছয়জন সদস্য আছেন। ভোকাল ও মন্দিরায় পদ্ম, গিটারে রাব্বি, সজীব ও অতনু, বেইজ গিটারে শুভ এবং তুহিন ড্রামসে। চিৎকার ব্যান্ডটির ফেইসবুক পেইজ : https://www.facebook.com/chitkarband ।
আমি নিশ্চিত চিৎকার ব্যান্ডটি ভবিষ্যতে আরো এগিয়ে যাবে। তাদের জন্য রইল শুভকামনা।
(খুঁজে পেতে ইউটিউবে একটি গান পেলাম। গানটি এই এলবামে নেই কিন্তু পাঠকের স্বার্থে সেটাই জুড়ে দিলাম)


