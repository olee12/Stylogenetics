তবু যাইনি এখন



দরজার কাছ থেকে
স্বপ্ন আমার এমন তাকালো!
এমন বাঁকালো তার মহৎ গ্রীবা!
আমি জল হয়ে গেলাম।
পরাজিত প্রত্যয়ে
বসে ছিলাম আমি;
এবং তুমি এলে ঘাসের ফুলের
মতোন হঠাৎ।
বললে, "বদলে গ্যাছো!"
অভিমানে দুরে ছিল মন;
কচুরীপানা দ্বীপের মতোন
ভাসতে ভাসতে এসে মিশে যায় মানবিক মন।
বললে, "বাড়িতে এসো।"
এমন ধাতুতে কেন গড়া আমি?
এমন মহৎ ভঙ্গি!
এতগুলো সাহজিক কথন!
তবু যাইনি এখন।
-----
ঢাকা
জুলাই ১, ১৯৯৭
(মেয়েটার নাম ছিল সোহাগী। আমরা বলতাম শো-হাগী।   কলেজের শুরুতে একমাস ক্লাস করে কলেজ ছেড়ে ভর্তি হয়েছিল টেকনিক্যাল কলেজে। মাঝে একদিন এসেছিল। তখন আমরা একটা আবৃত্তি সংগঠন করি। সেখানে বসে আছি, সে এসে দেখা করল। তার পরপর কবিতাটা লেখা। কত কিছু হতে পারত! কত কিছুই হল না!!)

