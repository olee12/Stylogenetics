আজুবাহ্




(ডিসক্লেইমার: ঘটনা কিঞ্চিৎ আদিরসাত্মক। খোকা খুকুরা খেলতে যাও। বাকিরা নিজ দায়িত্বে পইড়েন। চানাচুর মার্কা পোস্ট, জ্ঞানপাপীদের পড়তে মানা। পইড়া কান্না না পাইলে পয়সা ফিরত।)
অমিতাভের আজুবা ছবিটার কথা মনে আছে? বোধহয় শাহেনশাহ ছবির পর এরকম অল্টারনেট ভূমিকায় বেশ কিছু ছবি করেছিল অমিতাভ। ছবির মূল আকর্ষণ হলো ঝিকমিক্যা ড্রেস পরে অমিতাভ ঢিশুম ঢাশুম করে আর পিছন থেকে "আজুবাহ্, আজুবাহ্" এইরকম একটা রোল উঠে। কেমনে জানি কথাটা মাথার মধ্যে ঢুকে গেছিল আমার।
আমি গত এক বছরের কিছু বেশী সময় ধইরা জিমে যাই। না আরবী অক্ষর জিম না, হেলথ কেলাব - স্বাস্থ্য সমিতি। প্রথম প্রথম যাইতাম বাড়ির কাছের একটা ছোট্ট জিমে। কিন্তু লোকজন তেমন নাই, রাত হলে তাড়াতাড়ি বন্ধ করে দেয়, গাড়ি পার্কের সুব্যবস্থা নাই - এসব কারনে ভাবলাম নতুন জায়গা খুঁজি একটা। এক কলিগ এলএ-ফিটনেসের কথা বলল।
একদিন সময় কইরা জিমে গিয়া বললাম সদস্য হইতে চাই। মুরগী যদি শিয়ালের কাছে গিয়া কয় শহীদ হইতে চাই, তাইলে শিয়ালের যে অবস্থা হয় রিসেপশনিষ্টের সেরকম দশা। কিছুক্ষণ হাঁ কইরা তাকায়ে থাকার পর ভেটকী হাসি দিয়া কইল দাঁড়াও একটা শিয়ালরে ডাকি। শিয়াল আইসা আমারে জিমের বিভিন্ন অংশ ঘুইরা দেখায়। "এইটা হইল অ্যারোবিকস সেকশন, গানের তালে তালে স্বাস্থ্য রক্ষার নামে পাছা দুলাইতে চাইলে সপ্তাহে দুইদিন আসতে পারো। এইটা হইল ওয়েট লিফটিং, গাবরের মত পেশী চাইলে এইটা। এইটা হইল কার্ডিও সেকশন, কুত্তার মত দৌড়াইতে চাও? এইখানে আসো। এইটা হইল সুইমিং সেকশন"। এরকম করে সব কিছু দেখানো শেষে আমারে নিয়া আসল চেইঞ্জরুম বনাম বাথরুম বনাম সওনা।
চেইঞ্জরুমে ঢুইকা শৃঘাল ভায়া আমারে নসীহত করতেছে, অমুক সুবিধা আছে, তমুক সুবিধা আছে। হঠাৎ দেখি এক ব্যাটা গোসল দিয়া আইসা দিব্যি নাঙ্গু হয়্যা তাওয়াল ঘষতেছে। দেইখ্যা তো আমার চক্ষু চড়কগাছ। আরো দেখি বিশাল বিশাল দামড়া ব্যাটারা কাপড় ছাড়াই সাদা পাছা বের করে ঘুরে বেড়াচ্ছে। দেখেই আমার অস্বস্তিতে হাত পা পেটের ভিতর ঢুকে গেল। 
সেদিন রাতে ঘুমের ঘোরে অদ্ভুত একটা স্বপ্ন দেখলাম। দেখলাম যে একদল সাদা খালি পাছা লোক দৌড়ায়ে আসতেছে। আমি কালো ঝিলিক মারা জ্যাকেট, কালো সানগ্লাস পইরা একটা চেইন দিয়া সপাং সপাং তাদের পাছায় চাবুক মারতেছি। পিছনে গান হইতেছে, "আজুবাহ্ আজুবাহ্"। ইয়া মাবুদ উঠালে...
ভাবলাম শালার খ্যাতা পুড়ি জিমের আর যামুইনা। কিন্তু যে হারে মোটা শুরু করলাম আবার শেষ মেষ বাধ্য হইলাম আরেক জিমে ভর্তি হইতে। প্রথমে ভাবছিলাম এইটা বুঝি একটু ভদ্র টাইপের। কিয়ের কী? তাই কাপড় বদলাইতে গিয়া নেংটু দেখলে আজুবাহ্ আজুবাহ্ করতে করতে পালাই।
একবার কাপড় বদলাইতেছি। কিছুক্ষণ পর দেখি একটা আইসা আমার পথ রোদ কইরা দাঁড়াইছে। আমি আজুবাহ্ আজুবাহ্ করতে করতে, ঘুইরা অন্য দিকের সারি দিয়া বাইর হইতে গিয়া দেখি ওইখানে আরো দুইটা। এরা আবার মনের সুখে গল্প জুড়ে দিছে। চোখ বন্ধ কইরা কোন রকমে চিপা দিয়া বাইরা হইলাম। ইয়া মাবুদ উঠালে, উঠালে...
এর মধ্যে আব্বা, আম্মা আসছে দেশ থেকে। আম্মার ডায়াবেটিস, তাই নিয়মিত এক্সারসাইজ করতে হয়। ভাবলাম দুজনকে জিমে ভর্তি করে দেই, তাহলে দেশে গিয়েও অভ্যাসটা চালু রাখতে পারবে। আর যেহেতু ঘরে কাপড় বদলে যাবে, আজুবা দর্শন হবে না।
বিধিবাম। একদিন আব্বা আমার সাথে চেইঞ্জ রুমে গেছে বাথরুম করতে। ফিরার পথে দেখে ইয়া বিশাল একটা ব্যাটা কাপড় ছাড়াই আব্বার দিকে তেড়ে আসতেছে। আব্বা ভয়ের ঠ্যালায় আমার কাছে এসে কাঁপতেছে। বলে, "তোবা তোবা। এরা কী মানুষ না পায়জামা? কোন লাজ শরম নাইরে!" আমি বললাম, আব্বা আজুবাহ্ বলতে বলতে চোখ বন্ধ করে উপরে চলে যান।
ভাবছিলাম আম্মার হয়ত এসব চোখে পড়বে না। কিন্তু যেখানে বাঘের ভয় সেখানেই আজুবা হয়। জিমের সুইমিং পুলটা একটা সাধারন জায়গায়, যাতে পুরুষ মেয়ে সবাই সাঁতার দিতে যেতে পারে। একদিন জিমে এসেই আমি আর আম্মা দুজন দুদিকের বাথরুমে যাবার আগে সুইমিং পুলে উঁকি দিলাম। দেখি এটা বড় সাদা একটা ওয়ালরাস ভেসে বেড়াচ্ছে। চোখ কচলে তাকিয়ে দেখি এক মানবপুঙ্গ পুচ্ছ বের করে ভেসে বেড়াচ্ছেন। আম্মা আমারে বলে, ওটা কি রে বাবা মাছ টাছ নাকি? আমি আম্মারে বললাম, আজুবাহ্ বলো আম্মা, আজুবাহ্ বলো।
পরে এক ভাবী বললেন মেয়েদের চেইঞ্জরুমেও নাকি আজুবাহ্ গান শোনা যায়। দেখলাম শুধু সাদাই না, কালোরাও কাপড় ছাড়া ঘুরে। শুধু ঘুরে বললে কম হবে, এই অবস্থায় গল্প গুজব করে, খোলা জায়গায় গোসল করে, দাঁড়ি শেইভ করে। তবে কোন বাদামী পুচ্ছ-পুঙ্গব দেখি নাই এখনও।
এত কিছু দেইখা আমার মনে হইল এইটা কি সত্যি সত্যি এদের সামাজিক ভাবে গ্রহণযোগ্য ব্যাপার? নাকি আমি একটা বিশেষ ক্ষেত্রে ব্যাপারটা দেখছি? দেখা গেল শুধু আমি না আমেরিকানদের কেউ কেউ বিরক্ত আর কেউ কেউ চিন্তিত বিষয়টা নিয়ে। তবে উইকি থেকে জানা গেল হ্যাঁ, উন্নত বিশ্বের জন্য নগ্নতা খুবই স্বাভাবিক ব্যাপার। অনেকে এটা পছন্দও করে। এমনকি গবেষণা করে এরা বের করছে সন্তানের সামনে পিতা মাতার ন্যুডিটি নাকি সন্তানদের মানসিক স্বাস্থ্যের জন্য ভালো!! "কস্কি মমিন"???
তাইলে কি বাঙ্গালীদের মধ্যে এই অভ্যাস চালু করা দরকার? জনসমক্ষে নাঙ্গু হইলেই কি সব সমস্যার সমাধান হয়ে যাবে? আমরা উন্নত বিশ্বে পরিণত হব? প্রথমে তবে রাজাকারদেরকে উন্নত বিশ্বের নাগরিক করলে মনে হয় বেস্ট হয়। আজুবাহ্ আজুবাহ্...

ওয়ালরাস


