পাপুন্তুস - ১



পাপুন্তুস একটা কাল্পনিক চরিত্র। সে বাস করে পানিতে। খুদা লাগলে খালি একটা লাথি দিলেই চলে। খাবার হাজির। পানিতেই থাকে, পানিতেই শ্বাস নেয় এমনকি পানিতেই ইয়ে করে (এহেম..)। যদিও মৎসকন্যা বা মৎসকুমারের কথা পাঠকের মাথায় আসতে পারে, কিন্তু সে তা নয়। সে হল পাপুন্তুস।
এই সিরিজে কখনও পাপুন্তুস নিজে নিজে কথা বলে তার বাবার সাথে। কখনও কখনও মায়ের সাথে। আমার অন্য সব সিরিজের মত এই সিরিজও খাপছাড়া।
পাপা জানো, আমি কিন্তু এখন সব কথা শুনতে পাই। তুমি মামনির সাথে কথা বলছিলা, তখন আমি যে লাথি দিলাম টের পাওনাই? তুমি যে ভ্যা ভ্যা করে গান গাচ্ছিলা "মেঘ থম থম করে, ও খালাম্মা...", মামনিকে সেটা শুনে হা হা করে হেঁসে দিলো, আমি সব শুনতে পাইছি। আচ্ছা তুমি গানটা উল্টা করে গাচ্ছিলা কেন? তুমি এতো দুষ্টু কেনো পাপা?
পাপা তুমি জানো মামনি না সারা সপ্তাহ মন খারাপ করে থাকে। মামনির মন খারাপ থাকলে তো আমারও মন খারাপ লাগে। তুমি আরো ঘন ঘন আসতে পারো না পাপা? তুমি আসলে মামনি মনের আনন্দে সারা ঘরে ঘুরে, গান গায়, মজার মজার খাবার রান্না করে, খাওয়া দাওয়া করে। আর তুমি না থাকলে মামনি খালি মন খারাপ করে বারান্দায় বসে থাকে আর কাঁদে। জানো মা কাঁদলে না আমি টের পাই। আমি কত লাথি দেই তবু কাঁদে, তবু কাঁদে। তোমাকে কিন্তু কিছু বলে না।
পাপা এটা শুনে মন খারাপ কোরো না কিন্তু। আমি জানিতো তোমরা আলাপ করছিলে যে দুমাস পরেই মামনিকে তোমার কাছে নিয়ে যাবে। তারপর খুব মজা হবে। মামনি আর কাঁদবে না। আমি লাথি দিলেই মজার খাবার দিবে। আর তুমি দুষ্টুমী করে গান করবে। মামনী হাসবে। আমিও হাসবো। খুব মজা হবে তাই না পাপা?
লক্ষী পাপা, আর মাত্র দুমাস। ততদিন আমি মামনীকে একদম কষ্ট দিবো না কথা দিচ্ছি। খালি শুধু খিদা লাগলে একটা লাথি দিবো। আর তোমার কথা মনে পড়লে। ঠিকাছে পাপা? একদম মন খারাপ করে না। আর তো মাত্র কয়টা দিন। তাইনা?

