ভালোবাসার মুভিং অ্যাভারেজ



হঠাৎ তাকিয়ে দেখি আমাদের বিছানার মাঝে সারি সারি বিলের পাহাড়। বিদ্যুৎ বিল, গ্যাস বিল, পানি বিল... বিল বিল বিল। বিলি বিলি বিলি। টক টক যোগ করে যায় ক্যালকুলেটর।
বিলের বখরা নিয়ে ঘর হিম। বাইরে তাপমাত্রা ১৭ডিগ্রি ফারেনহাইট।
চমকে তাকিয়ে দেখি আমাদের মাঝ দিয়ে টুক করে ঢুকে গেছে স্টক মার্কেট। মুভিং অ্যাভারেজের জিগজ্যাগ টেনে দিচ্ছে আমাদের দুজনের মাঝে।
তোমার কোঁচকানো ভ্রুর ট্রেন্ড দেখে চিৎকার দিয়ে বলি সেল, সেল। বিক্রি বিক্রি। ডাও জোনস নিম্নমুখী।
টেবিলের ওপর তোমার অফিসের ল্যাপটপ। আমার ল্যাপটপে ভিপিএনের সবুজ বাতি জ্বলে। আমরা দুজনে বেদম কিবোর্ড ঠুকি। খটাশ, খটাশ।
হঠাৎ তারস্বরে চিৎকার করে ওঠে আমাদের শিশুটা। আমাদের ভালোবাসার একমাত্র কোল্যাটারাল। আমাদের সংসারের সিকিউরিটাইজড ডেট।
মুর্হুতে বাতাস এসে উড়িয়ে নিয়ে যায় বিলগুলো। ডাও জোনস উর্ধ্বমূখী। উর্ধ্বমূখী ভালোবাসার মুভিং অ্যাভারেজও।

