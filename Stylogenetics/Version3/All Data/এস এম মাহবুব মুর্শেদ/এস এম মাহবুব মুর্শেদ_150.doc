পিটস্‌বার্গের ধুসর পান্ডুলিপি - ০০১



প্রকৃতি রূপ বদলাচ্ছে। ঢাকা ছেড়ে আসার পর অ্যারিজোনাতে যে জিনিসটা খুব মিস করতাম সেটা হল প্রকৃতির পরিবর্তন। সেখানে সারাটা বছরই আগুন গরম। পিটস্‌বার্গে ঠিক উল্টো। বছরে চারটে ঋতু দেখা যায় - উইন্টার, স্প্রিং, সামার, ফল। বাংলায় শীত, বসন্ত, গ্রীষ্ম আর হেমন্ত (নাকি শরৎ)। বর্ষা আর শরৎ নেই।
আজকে সকাল বেলা বাইরে বেরিয়ে দেখি গতরাতের বৃষ্টি গাড়ির উপর পাতলা একটা ধুসর আস্তর তৈরী করেছে। 'ফল' আসছে আর এর মধ্যে এই অবস্থা দেখে ভাবছিলাম শীতে কি হতে পারে! ঘরের স্টোরেজে বাড়ির মালিক শাবল, বেলচা কেন রেখেছে বুঝতে পারছি।
সকালের এই সময়টা খুব এনজয় করি আমি। মঙ্গলবার আর কোনকোন বুধবার সকালে মিটিং থাকে। নাহলে সকালে একটু নড়ে চড়ে অফিস যাই। আটটার অফিস ন'টার মধ্যে গেলেই চলে। গাড়ীতে উঠে রেডিও ছেড়ে দেই। সেটা শুনতে শুনতে অফিস। দুর্ভাগ্যজনক ভাবে অফিস বাসা থেকে সাত মিনিটের ড্রাইভিং দুরত্বে। মাস্তি করা হয় না অতটা। তবু বুনো পাহাড়ী রাস্তা ধরে গুটগুট করে যেতে যেতে আলতো রোদটাকে মজাই লাগে।
আমেরিকা আসার পর র‌‌্যাপে বড় আসক্তি হয়েছে আমার। রেডিও ছেড়ে কিছুদিন আগে পর্যন্ত গান শুনতাম। বেশীরভাগই র‌‌্যাপ বা আশির দশকের মেটাল। ইদানিং কি যেন হয়েছে - রেডিও ছেড়ে খবর শুনি - সিএনএন। নতুন গাড়িতে সিএনএন, ফক্স এসব নিউজ মিডিয়ার এক্স এম রেডিও চ্যানেল আছে।  দুনিয়া জুড়া প্রচুর গিয়ানজাম। শুনতে মজাই লাগে।
আমার বস পাকিস্থানী। এক পাকিস্থানী প্রফেসরের কাছে খুব খারাপ এক্সপিরিয়েন্স নিয়ে আসার পর এই পাকিস্থানী বসকে নিয়ে ভয়ে ছিলাম। কিন্তু ভদ্রলোক নিতান্ত ভদ্র মানুষ। মডারেট কাজের চাপ। তাই সপ্তাহান্তে সামলে নেয়া যায়।
কাজের জন্য পাইথন শিখতে হচ্ছে এখন। চমৎকার এই ল্যাঙ্গুয়েজটির প্রেমে পড়ে যাচ্ছি কেবল আমি। তবে যে ব্যাপারটি ভালো লাগল না সেটা হচ্ছে ইন্ডেন্টেশন পাইথন ল্যাঙ্গুয়েজে একটা অংশ। কোডের সৌন্দর্য্য কি এভাবে এনফোর্স করা যায়? এ যেন বলা যে, 'তুমি ইংরেজীতে কথা বলতে চাইলে ইংরেজদের মত পোশাক পরতে হবে'।
প্রায় দুপুরে আমি লাঞ্চ করতে বাইরে যাই। মাঝে মাঝে সাথে থাকে মোহামেদ নামের এক ইন্ডিয়ান মুসলিম কলিগ। তার প্রাচীনকালের মুসলিম ধ্যানধারনা হজম করতে হয় আমাকে প্রায়ই। অথবা সাথে থাকে পাশের এক অফিসে চাকরী করা মুজিব ভাই।
ইদানিং পানেরা নামের একটা ইটালিয়ান রেস্টুরেন্টে যাই। প্রথম যেদিন গিয়েছিলাম সেদিন এক শংকর মেয়ে অর্ডার নিচ্ছিল। আমি তার কাছে গিয়ে মেন্যু বলতে দেখি সে কি-প্যানেল হাতড়াচ্ছে নির্ধারিত বাটন খুঁজে বের করার জন্য। আমি জিজ্ঞেস করলাম, আজকে কি তোমার প্রথম দিন? সে একটু মুখ কাঁচুমাচু করে বলল, ইয়া, ইউ ক্যান টেল? আমি তাকে একটু অভয় দিলাম। আজকে সেখানে যেতে যেতে মনে মনে ভাবছিলাম মেয়েটিকে কি আজকে দেখতে পাব?
কাজ শেষ হতে হতে প্রায় ছয়টা সাড়ে ছয়টা বেজে যায়। আজ বাজারে যেতে হবে। গাড়ি স্টার্ট দিয়েই  দেখি সিএনএন চলছে। রাশিয়া যে জর্জিয়াতে আক্রমন করেছে তা নিয়ে ম্যাকেইন আর ওবামার মতামত কি। হঠাৎ মনে হল আরে খবর শুনছি কেন এত বেশী - তাহলে কি আমি বুড়ো হয়ে গেলাম? যুবক হবার আশায় জলদি চ্যানেল ঘুরালাম।
বাজার থেকে ফেরার পথে জানালা খুলে দিতেই এক ঝলক ঠান্ডা বাতাস ঝাপিয়ে পড়ল। কিছুক্ষণের মধ্যেই দেখি কান কটকট করছে। তাড়াতাড়ি জানালা বন্ধ করলাম। শীতের দিনকাল বেশী সুবিধার যাবে বলে মনে হচ্ছে না।
(ডিসক্লেইমার: আইডিয়া হিমুর থেইকা চুরি করা।)

