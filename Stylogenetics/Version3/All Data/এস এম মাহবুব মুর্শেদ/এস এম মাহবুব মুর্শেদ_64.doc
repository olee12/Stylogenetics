আ কিউরিয়াস কেইস অভ শার্লে শ্যারড




ছবি ১: শার্লে শ্যারড
শার্লে শ্যারড মার্কিন সরকারের কৃষি অধিদপ্তরের কর্মকর্তা ছিলেন। তিনি একজন কৃষ্ণাঙ্গ ভদ্রমহিলা এবং 'বর্ণময় মানুষের উন্নতির জন্য জাতীয় সংস্থা' [National Association for the Advancement of Colored People (NAACP)] নামক একটি মানবতাবাদী সংগঠনের সাথে জড়িত। ২৪ বছর আগে ঘটে যাওয়া একটি ঘটনার প্রেক্ষিতে শার্লে গত মার্চ ২০১০ এ অনুষ্ঠিত NAACPর সভায় একটি বক্তব্য রেখেছিলেন। সেখানে তিনি বর্ণনা করেন কি করে প্রথমে একটা সাদা লোকের প্রতি সদয় না হলেও পরে মানবতার খাতিরে তিনি সেই সাদা লোকটির জন্য যে পরিমান আইনি সহায়তা দেন, সেটা অনেক সাদাও দিতে রাজি হয়নি।[১] তারপর অনেকগুলো বছর চলে গেছে।
অতি সম্প্রতি এন্ড্রু ব্রেইটবার্ট নামের একজন রক্ষণশীল ঘরানার ব্লগার শার্লের সেই বক্তব্যের ভিডিও তুলে এনেছেন। তিনি তার ব্লগে ভিডিওর ক্লিপ থেকে এমন একটি অংশ তুলে ধরেন যেখানে শার্লের কথার প্রথম অংশটুকু আছে - অর্থাৎ শার্লে সাদা লোককে সাহায্য করতে দ্বিধা করেছেন সেই অংশটুকু আছে। এটা প্রকাশ করে এন্ড্রু এটা প্রমান করতে চান যে আমেরিকায় "বিপরীত বর্ণবাদ" আছে। "বিপরীত বর্ণবাদ" হল কালোদের প্রকাশ করা সাদাদের প্রতি বিদ্বেষ।

ছবি ২: এ্যান্ড্রু ব্রেইটবার্ট
এই ঘটনার পর আমেরিকার টিভি চ্যানেলে গুলোতে রীতিমত ঝড় বয়ে যায়। ক্রমাগত খবরটি প্রচারিত হতে থাকে এবং সমালোচনার পর সমালোচনা হতে থাকে। এর প্রেক্ষিতে কৃষিবিভাগের প্রধান শার্লেকে পদত্যাগ করতে বাধ্য করেন।
পরবর্তীতে যখন NAACPর পক্ষ থেকে পুরো ভিডিওটি প্রকাশিত হয় তখন আসল ঘটনা বোঝা যায়। এরপর প্রেসিডেন্ট ওবামা শার্লে কে ফোন করে ক্ষমা প্রার্থনা করেন এবং নতুন একটি চাকুরীর প্রস্তাব জানান। কিন্তু শার্লে এখন এন্ড্রুর বিরুদ্ধে আইনী সহায়তা খুঁজবেন বলে জানান।
এ সংক্রান্ত ভিডিও এবং খবরগুলোর লিংক পরিশিষ্টে দেয়া হল।
গুরুত্বপূর্ণ কয়েকটি দিক
ঘটনাটির বর্ণবাদী দিকটা খুব গুরুত্বপূর্ণ। এক্ষেত্রে স্পষ্টতঃ আমেরিকার বর্ণবাদী চেহারাটা ফুটে উঠল। লক্ষণীয় যে, কালো ভদ্রমহিলাকে হেয় করতে গিয়ে সাদা ব্লগার নিজের বর্ণবাদী চেহারাটাকেই ফুটিয়ে তুললেন।
কিন্তু আমাদের জন্য আরও গুরুত্বপূর্ণ বিষয় হল ঘটনাটি প্রকাশের মাধ্যম - ব্লগ। ব্লগ ক্রমাগত কতখানি শক্তিশালী হয়ে উঠছে সেটা এখান থেকে প্রতীয়মান হয়। প্রশ্ন হল ইন্টারনেটে যে কেউ যা ইচ্ছা প্রকাশের ক্ষমতা রাখে বলে কি কোন জবাবদিহীতা থাকতে নেই? একজন ব্লগারের ক্ষেত্রে তথ্য প্রকাশের আগে যাচাই প্রয়োজন কতটুকু? এখন এই ব্লগারকে যে আইনী লড়াইয়ের মুখোমুখি হতে হবে সেখানে কি তিনি সাংবাদিকের প্রোটেকশন পাবেন, নাকি সাধারণ নাগরিকের?
এই যে আমরা ব্লগ লিখি আমাদের নিজেদেরও ভেবে দেখার সময় এসেছে যা কিছু লিখি তার প্রতি আমরা কতটা সৎ? কিংবা আমরা যা কিছু পড়ি সবই কি চোখ বন্ধ করে বিশ্বাস করে নেয়া যায়? বাংলাদেশে ব্লগ এখনও অতটা শক্তিশালী হয়ে ওঠেনি। কিন্তু ব্লগের এই উত্থান অবশ্যম্ভাবী। বাংলাদেশের ক্ষেত্রে এরকমটা হলে কি হবে?
প্রসঙ্গতঃ উল্লেখ্য যে কিছুদিন বাংলা ব্লগোস্ফিয়ারে ডঃ জাফর ইকবালের ভিডিওর ভগ্নাংশ এমনভাবে প্রকাশিত হয়েছিল যাতে করে তাকে কালিমালিপ্ত করা যায়। বিষয়টি মূল মিডিয়ায় প্রকাশের আগেই ব্লগাররা প্রকৃত সত্য উদঘাটন করেন।
তৃতীয় আরেকটি বিষয় হল সংবাদ মাধ্যমের হায়েনা চরিত্র। আমেরিকায় সংবাদের পর্যায়কাল এখন ছয় ঘন্টার কিংবা তারও কম। প্রতি ছয় ঘন্টায় তাদের নতুন খবর চাই। তাই ছোট খাট ঘটনা কেউ কিছু বুঝে ওঠার আগেই পৃথিবীবাসীরা জেনে যায়। সামান্য মুখরোচক কিছু থাকলেই সত্য মিথ্যা যাচাই না করে প্রকাশ করতে লেগে যায় সংবাদ মাধ্যম। বাংলাদেশের টিভি চ্যানেলে আধিক্য আমাদের ক্রমাগত এই পথেই নিয়ে যাচ্ছে। এখন থেকে যদি টিভি চ্যানেলগুলো জবাবদিহীতা বৃদ্ধি না করা যায় তাহলে একসময় বাংলাদেশেরও একই অবস্থা হবে এটা ধরে নিতে কষ্ট করতে হয় না।
পরিশিষ্ট
১। শার্লে শ্যারডের পুরো ভিডিও আলোচনা

২। টেলিগ্রাফের রিপোর্ট
৩। ওয়াশিংটন পোস্টের রিপোর্ট
৪। সি এন এন এর সাক্ষাৎকার

৫। ডঃ জাফর ইকবালের ভিডিও


