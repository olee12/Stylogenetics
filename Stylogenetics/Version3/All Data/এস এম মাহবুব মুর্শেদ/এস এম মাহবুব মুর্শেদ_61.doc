কলা পাকাতে ইথেফোনের ব্যবহার শাস্তিযোগ্য অপরাধ কি?



খবরটা চোখে পড়ল প্রথম আলোতে। এক আড়তে কলা পাকাতে ইথেফোন নামক একটা রাসায়নিক দ্রব্য ছিটিয়ে দেয়া হয়। এতে করে দ্রুত কলা পেকে যায়। ভ্রাম্যমান আদালত গিয়ে এদের ধরে।
প্রথম প্রশ্ন হচ্ছে ভ্রাম্যমান আদালত কেন 'অভিযানে' যাবে? এটা পুলিশের কাজ না? ভ্রাম্যমান আদালতের কাজ আসলে কি এটাই? আড়তে আড়তে গিয়ে জরিমানা করা?
বিষয়টি প্রথমে আমার কাছে এলার্মিং মনে হলো। নিশ্চয়ই ভীষণ খারাপ একটা রাসায়নিক দ্রব্য এটা। কিন্তু ইথেফোন কী এই প্রশ্নটি মাথায় আসায় একটু গুগল করে দেখতে গিয়ে বরং উল্টো এটাকে 'তেমন খারাপ নয়' মনে হল আমার। উইকি এবং কয়েকটি ইউনিভার্সিটির যৌথ উদ্যোগে বিভিন্ন রসায়নের বিষাক্ততা সর্ম্পকে একটি নেটওয়ার্ক এক্সটোক্সনেটের এই রিপোর্টটি পেলাম। রিপোর্ট অনুযায়ী আমেরিকায় আইনসিদ্ধভাবে এই যৌগটি ব্যবহৃত হয় আপেল, বার্লি, ব্ল্যাকবেরী, কফি, গম, তুলা, ইক্ষু ইত্যাদির উপর। টক্সিকোলজি রিপোর্টটা পড়েও আমার তেমন 'ভয়াবহ' কিছু মনে হল না।
আমি মানি যে, আমেরিকায় এটাকে ব্যবহার করা হলেই এটাকে বাংলাদেশে ব্যবহার যোগ্য বলা যাবে না। আমি এটাও জানি যে আমি এই বিষয়ে বিশেষজ্ঞ নই। সুতরাং এই ব্যাপারে সিদ্ধান্তমূলক মন্তব্য আমার নেয়া সাজে না। কিন্তু যে "ভ্রাম্যমান আদালত" জরিমানা করলেন তারা কীসের ভিত্তিতে এটা করলেন সেটা আমার জানবার খুব আগ্রহ। কিংবা প্রথম আলোর রিপোর্টার কেন আরেকটু অনুসন্ধিৎসু রিপোর্ট করলেন না? পুরো বিষয়টি বের করতে আমার পাঁচ মিনিটের কম সময় লেগেছে। প্রথম আলোর রিপোর্টারের এটুকু সময় নেই? নাকি গরজ নেই?
খাদ্যে যে কোনো রাসায়নিক পদার্থ ব্যবহার নিয়ে আমার সবসময় আপত্তিই থাকবে। কিন্তু পুরো ব্যাপারটির মধ্যে আমি রেগুলেটরি ফাঁক ফোঁকড় দেখতে পাচ্ছি। আর সেটাই আমার আপত্তির কারণ। কোন রাসায়নিক দ্রব্যটি ব্যবহার করা যাবে আর কোনটি যাবে না এটা যেমন প্রথম বৈজ্ঞানিকে পদ্ধতিতে নির্ধারণ করতে এবং জানাতে হবে, তেমনি সাংবাদিকদের আরেকটু অনুসন্ধিৎসু হয়ে রিপোর্টিং করতে হবে। নইলে আমরা যে আঁধারে আছি সে আঁধারেই থেকে যাবো।

