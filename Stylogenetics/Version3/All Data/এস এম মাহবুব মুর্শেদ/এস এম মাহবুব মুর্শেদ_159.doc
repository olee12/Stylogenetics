তোমাকে ছেড়ে...



তুমি
শক্ত করে একবার জড়িয়ে ধরে আলগা করে দিলে বাঁধন। আমাকে ফেলে দৌড়ে উঠে গেলে দোতলার বারান্দায়। এর ফাঁকে জামার হাতা দিয়ে চোখ মুছে নিয়েছ। কষ্ট করে এক টুকরো হাসি ফুটিয়ে আমাকে হাত নাড়লে।
আমি বিপন্ন এই আত্মাটাকে টেনে হিঁচড়ে গাড়ির ভিতর নিয়ে গেলাম। গাড়ির কাঁচের ভিতর থেকে হাত নাড়লাম। তারপর স্টার্ট দিলাম গাড়িতে। আকাশে একচিলতে কালো মেঘ। তোমাকে ফেলে আমি চলে যাচ্ছি।
তোমাকে ফেলে আমি চলে যাচ্ছি। ফেলে যাচ্ছি মাইলের পর মাইল শস্য ক্ষেত, সবুজ বনভুমি আর কালো রাস্তা। আকাশটা পরিষ্কার হয়ে গিয়েছে অনেক আগেই। সূর্যটা আমার পাশ দিয়ে ঠিকরে পড়ছে চোখের উপর। শেইডটা নামিয়েও আড়াল করতে পারছি না কিছুতেই। হঠাৎ করেই আশপাশটা মনে হয় ফাঁকা হয়ে গেল। কে যেন হাহাকার ছড়িয়ে জানিয়ে দিল তুমি নেই তুমি নেই। অসীম শূণ্যতায় খা খা হাহাকার আমার।
ইন্টারস্টেইট ৭১ এর উপর যখন, সন্ধ্যা তখন নামবে প্রায়। পুরো পশ্চিমের কয়েকশত মাইলের আকাশ জুড়ে আহত সূর্য বুকের রক্ত ছড়িয়ে মরতে বসেছে। আমি উত্তর মুখে গাড়ি চালাতে চালাতে হাভাতের মত চুরি করে ঘাড় ঘুরিয়ে মাঝে মাঝে সেই দৃশ্য গিলছি। ৭১, রক্ত এই শব্দগুলি মুক্তিযুদ্ধের কথা মনে করায়নি সেটা বলবনা। তবু তোমার কান্না ছল ছল মুখ খানি মনে পড়ছিল বার বার।
রাত বাড়ছে হু হু করে। রাস্তায় পড়ে থাকা মৃত হরিনীদের দুঃখ আমাকেও ছুঁয়ে যাচ্ছে বারবার। আর প্রায়শ ঝাপসা লাগছে আশপাশ। বুঝতে পারছি থামা দরকার এখুনি। যে কোন মুর্হুতে যে কোন দুঘর্টনা হয়ে যেতে পারে।
কিন্তু যুক্তিতে সায় দেয় না মন। বুকের ভিতর হাহাকার বাড়তে থাকে, বাড়তেই থাকে। শুণ্যতা কমাতে এক্সেলেটারে বাড়িয়ে দেই চাপ। সত্তর, আশি, নব্বই...
মেয়ে, তুমি না সাথে এলে আমি গ্যালাক্সী ছাড়িয়েই চলে যাব।
I don't have you (ভিডিও দেখনেকা নেই, সিরফ গান শুননেকা)
 
