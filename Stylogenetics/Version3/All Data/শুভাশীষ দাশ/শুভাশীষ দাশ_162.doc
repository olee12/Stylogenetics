কবর



চারদিকে ভাঙ্গাচোরা। বিল্ডিং ভাঙ্গা। রাস্তা ভাঙ্গা। আর অকাতরে মনভাঙ্গা মানুষ। এখানে ভূমিকম্প হয়ে গেল আজ দুই সপ্তাহ। নানা সাংবাদিক, ক্যামেরাম্যান ছবি তুলে যাচ্ছে তো যাচ্ছেই। কিছু মার্কিন সৈন্য ও এল কয়েকদিন আগে। নানা কিছু হচ্ছে। মেশিন দিয়ে ড্রিল করে করে কংক্রীটের চাঁই কেটে বের করা হচ্ছে গলা রক্তাক্ত লাশ। এত লাশ চারিদিকে; মৃতের গন্ধ আজকাল স্বাভাবিক হয়ে গেছে। 
জঁ’র পুরা পরিবার বিল্ডিং চাপা পড়েছিল। পরের কয়দিন অনেক ছুটে বেরিয়ে ও শেষ পর্যন্ত কোন কাটার মেশিন আনতে পারে নি। দুই সপ্তাহ পরে মার্কিন কিছু সৈন্য এই বিল্ডিং ধরেছে। জঁ জানে কেউ বেঁচে থাকবে না। মা বাবা ছোট ভাই। একটা পরিবার পুরো নিশ্চিহ্ন হয়ে গেলে নিজেকে বড় ছোট মাঝারি সব মনে হয়। মনে হয় আমার আগে পরে গণনার কিছু নেই। সব থেমে গেছে।
লাশগুলো একেবারে গলা। কাউকে আলাদা করা যায় না। কয়েকটা লাশ দেখে জঁ আর চেষ্টা করল না। মাথায় আসল- জামা দেখে চেনা যাবে। পরে ভাবল- থাক। অন্যরা হুড়াহুড়ি করে লাশ চিনে নিল। মাতম শোনা গেল অনেকের গলায়। জঁ লাশগুলো দেখতে গিয়ে আকাশের দিকে তাকাল। দুই দিন আগে আকাশ কি এমন ছিল।
লাশ বেড়ে গেছে। বেড়ে যাচ্ছে প্রতিদিন। মৃত্যুর পরেও আলাদা শোয়ার ভাগ্য জোটে না। কয়েকটা গণকবর খোঁড়া হয়েছে। জঁ’র বাবা মা ছোটভাই অন্য লাশদের সাথে একটা বিশাল লরিতে চড়ে গণকবরে এসে পড়ে। আস্তে আস্তে মাটি পড়তে থাকে। মৃতরা একযোগে অদৃশ্য হন।

