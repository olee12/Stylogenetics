হুজুর ও হিজাব





আমার মাঝে মধ্যেই মাথা বানাতে ইচ্ছে করে। চকোরি সেলুনে ঢোকামাত্র সিদ্দিক দাঁত কেলিয়ে হাসে। হাতের কাজ শেষ করেই আমাকে ধরে। খালি কি শুধু বানামু? আমি মাথা নাড়ি। সিদ্দিকের হাতের জাদুতে একটু পরেই চোখ বন্ধ করে ফেলি। এক আধবার চোখ খুললে চশমাবিহীন চোখে আয়না দিয়ে দেয়ালে সাঁটানো ময়ূরীকে দেখে মনে হয় ছোট বৃত্ত, বিশাল বড় বৃত্ত ও মাঝারি সাইজের উপবৃত্ত এই তিনটি পরস্পর গা ঘেঁষে দাঁড়িয়ে আছে। চোখের উত্তরাধুনিকতা মালুম করে চোখ বন্ধ করে ফেলি। সিদ্দিকের খুব খারাপ অভ্যাস আছে। ব্যাটা পান খায়। পিচিক পিচিক করে করে পিক ফেলে চিলমচিতে। তবে ব্যাটার হাতটা ভালো। চোখ বন্ধ হয়ে আসলে আমি ময়ূরীকে সরিয়ে হালের সেনসেশান পুনম পাণ্ডের কথা ভাবি। মেয়েটা নিজেকে উন্মোচনের জন্য একটা নিরপেক্ষ ভেন্যু চায়। সিদ্দিক আমার মাথার মধ্য থেকে পুনম পাণ্ডেকে এক ধাক্কায় সরিয়ে দেয়। 

স্যার দেখছেন হুজুরগুলা কি কিক মারছে পুলিশ হালাগো।
হুজুর, পুলিশ, আওয়ামি লীগ, বিএনপি নিয়ে আমার মধ্যে কোনো আগ্রহ নেই। আমি চোখ বন্ধই রাখি। পুনম পাণ্ডেকে চিন্তায় ফিরিয়ে আনতে চেষ্টা করি। সিদ্দিক আবার বাধা দেয়। 
ও স্যার, কিছু কন না ক্যান?  
তুই মাথা বানা। এইসব হুজুর আর মাদ্রাসার সব তালবিল্লি  আমিনির বিরিয়ানি খেয়ে জোশের চোটে পুলিশের সাথে মারামারি করছে। বিরিয়ানি বন্ধ হইলেই সব থাইমা যাবে।
স্যার যে কি কন! কোনো পেপারে তো আমিনির বিরিয়ানির কথা লেখে নাই।

খুব ওস্তাদ হইছস! তুই কি সব পেপার পড়ছস নাকি? আমিনি সৌদি ফান্ডের টাকা এই নয়া তালেবান প্রজেক্টে ঢালে রে ব্যাটা। নে, এইসব বাদ দিয়া নিজের কাজটা কর। ভালো কইরা মাথা বানা।
সিদ্দিকের মনে হয় আমার কথা পছন্দ হয় না। ওর হাতের আঙুলের মধ্যে মাথা বানানোর আরামটা ফিকে হয়ে আসে। চোখ খুললেই পাশাপাশি সন্নিহিত দুটি বৃত্ত ও একটি উপবৃত্ত দেখি বলে চোখ বন্ধ করে পাণ্ডেকে ভাবি।
স্যার, সবাই কয় ইসলাম নাকি যাইবো গা দেশ থেইকা?
কোন আবাল কইছে তোরে এইসব কথা। এইটা কি পাকিস্তান নাকি? তালেবানে কইবো, আর দেশ তালেবানের হাতে চইলা যাইবো? এইসব কথায় কান দিস না, মাথা বানা। আর পেপার উপার পড়া বাদ দে। ঐখানে যতোসব আবর্জনা কথাবার্তা। এই তালবিল্লিগুলা ইসলাম যাইবো গা যাইবো গা কইরা ডর দেখায়, ওগো দলের লোক বাড়াইতে।
আমার কথায় সিদ্দিক খুব একটা আশ্বস্ত হয় না। নিজের মধ্যের রাজনৈতিক জ্ঞানের জোশ ওর হাতের জাদুকে শিথিল করে। আমিও আর বেশিক্ষণ থাকি না। ওকে  পনের টাকা দিয়ে বাইরে বেরিয়ে একটা সিগারেট ধরাই। বাসায় গিয়ে খাওয়া দাওয়া করি। টিভি ছেড়ে চ্যানেল পাল্টাতে থাকি। রাত বেশি হলে শুতে যাই। সেই রাতে হিজাব পরে পুনম পাণ্ডে স্বপ্নে হানা দেয়। 

