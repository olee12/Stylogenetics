অনুবাদঃ টুকুন গল্প।১।



বিয়ে
মেলানি সামনার
প্রত্যেকটা রাতে সে এক গ্লাস করে দুধ খাবে। তারপর গ্লাসটা রান্নাঘরের তাকে রেখে সরাসরি যাবে শুতে। কোনোদিনও ধুয়ে রাখবে না। কতবার এটা নিয়ে তাকে বলা হয়েছে বললে বিশ্বাস করবেন না। আমি আদর করে বলেছি। কখনো চিৎকার করে বলেছি। কেন গ্লাসটা ধুয়ে শুতে তোমার অসুবিধাটা কোন জায়গায়? পরে আমি নিজে গিয়ে ধুই, যাতে পরদিন সকালে উঠে গ্লাসে দুধের সেই বীভৎস গাদ দেখতে না হয়। আমি এটাও বলছি, ধুতে না পারলেও গ্লাসটা অন্তত সিংকে নিয়ে রাখ। না এ কাজও সে করবে না।
এক নাগাড়ে ম্যারেজ-কাউন্সেলারকে সবকিছু বলে ভদ্রমহিলা থামেন।
কাউন্সেলার এতক্ষণ শুনে মহিলার স্বামীর দিকে তাকান। টাক-মাথা মধ্যবয়সি ভদ্রলোক। কোলের উপর হাত রেখে চুপচাপ বসে আছেন। মুখে স্মিত হাসি। 
আপনার স্ত্রী এতক্ষণ যা বলেছেন আপনি কি বুঝতে পেরেছেন?
হ্যাঁ, হ্যাঁ- ভদ্রলোক মাথা ঝাঁকিয়ে উত্তর করেন। নিজের স্ত্রীর দিকে তাকান একবার।
এক মুহূর্ত চুপচাপ। কাজ শেষে বাসায় ফেরার আগে এক গ্যালন দুধ নিতে যাতে ভুলে না যান সেজন্য কাগজে একটা নোট লেখেন কাউন্সেলার। তারপর ভদ্রমহিলার দিকে তাকান।
শোনেন আপনার কিছু কথা বুঝতে হবে। আপনার স্বামী কখনো, কখনোই ঘুমাতে যাওয়ার আগে দুধ খাওয়ার অভ্যাস পাল্টাবেন না। আর গ্লাসও সেভাবেই রেখে যাবেন। এখানে আপনি আর কিছু করতে পারবেন না। 
শুনে মহিলা অবাক হন। এখন, ডিভোর্সের এতদিন বাদে ও ভদ্রমহিলা মাঝে মাঝে  কাউন্সেলারের কথাগুলো স্মরণ করেন। মুগ্ধ হন তাঁর বিচক্ষণতায়।

লেখক পরিচিতিঃ 
মেলানি সামনার আমেরিকান ঔপন্যাসিক। জন্ম ডিসেম্বর ৩০, ১৯৬৩ সালে। প্রকাশিত বইয়ের সংখ্যা তিন। তাঁর প্রথম উপন্যাস ‘পোলাইট সোসাইটি’ একটি সাহিত্য পুরস্কার লাভ করে।

