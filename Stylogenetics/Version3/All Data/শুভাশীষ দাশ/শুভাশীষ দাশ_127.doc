নিম্নবর্গীয়




একজন নর্তকী
বারে বন্ধুরা একটা ট্যাবলেট খেতে দেয়। অল্প আলোয় নিরীহ চেহারার ট্যাবলেট গিলতে গিয়ে প্রাথমিক দোনামনা ভাব অন্যদের জোরে টেকে না। খাওয়ার কিছুক্ষণ পরে এক অদ্ভুত শূন্যতায় পালক হয়ে উড়ে যেতে থাকে ফারাহ। একটু একটু বুঝতে পারে শরীরের নানা অংশ যুবক বন্ধুদের বেদখলে চলে গেছে। পরে ইতস্তত না করে নেমে পড়ে একজন নর্তকী হয়ে। 
রিকশা, ধরিত্রী
চাকা ঘোরে। ঘুরতে থাকে। প্যাডেল মারতে মারতে একসময় আরো জোরে মারতে গেলে রিকশাওয়ালার পা ফসকায়। ঠিক একই সময়ে রিকশার চেইন পড়ে। মাদারচোদ প্যাসেঞ্জার খিস্তি আরম্ভ করলে একবার কড়াচোখে তাকায়। পায়ের দিকে তাকিয়ে দেখে চামড়া গলে বেরিয়ে আসা রক্তের ওপর সূর্যালোকের নষ্টামি। মাটিতে বসতে গেলে নিকষ কালো বিচিতে পিচের গরম লাগে। ও আল্লাহ বলে ফাল দিয়ে সিধা হয় আক্কাস। এই গল্পের রিকশাওয়ালা।
রহিম, কবিতা
রহিম প্রথম কবিতা লেখে রাম নিক নিয়ে। সবুজ পাতার আর্তি শীর্ষক কবিতা ব্যাপক পাঠকপ্রিয়তা পায়। নানা পত্রিকায় রহিমের কবিতার চাহিদা বাড়ে। রামধারী রহিম কবি পরিচয়ে ঘুরে ঘুরে কিছু শরীর ও পেয়ে যায় মুফতে। দেদারসে ব্যবহার শেষে অভিজ্ঞতা ছড়ায় ইন্দ্র নিকে লেখা সব কবিতায়। আমাদের কালের তরুণেরা শরীর নিয়ে বিষন্ন থেকে থেকে কবিতাগুলো হজম করে। 
আমরা আমরা
আমরা আমাদের মতো থাকি। সুখী এবং অল্প দুঃখী। দাম্পত্য জীবনে অন্য নারীর সান্নিধ্যে আসার পর ও কিভাবে যেন টের পায়। মিথ্যা বলতে বলতে একটা সময় সত্য কবুল করি। একটা বোঝাপড়ার দরকার হয়। কিছুদিন আগে ওর জীবনে অন্যজনের সান্নিধ্য ঘটে। আর কোনো মিথ্যার আশ্রয় নি্তে হয় না। আমরা আমরাই তো।
আমি
প্রতিদিনের একটু একটু করে ক্ষয় আর অশ্লীলতায় কাবু হই। পরে দিনশেষে ফিরে যাই নিজের কাছে। অকথ্যতা সহজপাচ্য করে ওম নিতে থাকি। একাকী-আয়নায় নিজের ফরসা পরিচ্ছন্নতা দেখে বিস্মিত হই। আরো ধুয়ে সাদা করি। শেষে ঘুমাতে যাই। পরেরদিন জেগে উঠে নিজের নিম্নবর্গীয়পনা আবারো আবৃত্তি করি। উঁচু গলায়। শোর করে।


