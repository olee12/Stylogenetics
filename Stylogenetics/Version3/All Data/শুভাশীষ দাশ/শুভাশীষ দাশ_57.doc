রুবাইয়াত হোসেনের মিথ্যাচার




অনিন্দ্যের পোস্ট পড়ার আগে মেহেরজান নিয়ে আমি পুরো অন্ধকারে ছিলাম। এবাদুর রহমানের স্ক্রিপ্ট হাতে আসার পর সেখানে পাকিপ্রেমের প্রোপাগান্ডা দেখতে পাই। সিনেমার পরিচালিকা নানা সাক্ষাৎকারে তার বীরাঙ্গনাদের ওপর করা গবেষণার কথা উল্লেখ করেন। বলা হয়েছে- একজন বীরাঙ্গনা ও যুদ্ধশিশুর গল্প নিয়ে ছবির কাহিনি। কিন্তু পাকিসঙ্গমকে পবিত্র ও মানবিক করে দেখানোই ছিল রুবাইয়াতের মূল উদ্দেশ্য। তার একাত্তর নিয়ে করা ফ্যান্টাসি সিনেমা দেখলে বোঝা যায় পাকিরা ঐ তথাকথিত গন্ডগোলের সময় মানবিকতা ছাড়া অন্য কিছু প্রদর্শন করেনি, কামুক মুক্তিযোদ্ধারা বসে বসে আঙুল চুষে, কিশোরীরা পাকিসঙ্গমের স্বপ্নে বিভোর হয়ে ডিয়ার ডায়েরি ডিয়ার ডায়েরি খেলে। 
এতসবে রুবাইয়াত হোসেন সম্পর্কে জানতে আগ্রহী হই। জানতে পারি তিনি ইউনিভার্সিটি অব পেনসিলভেনিয়াতে মাস্টার্স অভিসন্দর্ভ করেছেন বীরাঙ্গনাদের ওপরে। বিষয়: ‘Birangonas’ Heroic Women or the Shamed Ones: The Ambiguous Figures of Bangladeshi National History; এই থিসিস বই আকারে বাংলাদেশের ইউনিভার্সিটি প্রেস লিমিটেড থেকে বের হবে অচিরেই। গুগল স্কলারে খোঁজ করে তার একটা পেপার পাই। ২০০৯ সালে ঢাকার মুক্তিযুদ্ধ জাদুঘরের আয়োজনে অনুষ্ঠিত ‘সেকেন্ড ইন্টারন্যাশনাল কনফারেন্স অব জেনোসাইড, ট্রুথ অ্যান্ড জাস্টিস’ এ রুবাইয়াত নিজের একটা পেপার পড়েন। শিরোনাম: “Trauma of the Women, Trauma of the Nation: A Feminist Discourse on Izzat"। 
‘ইজ্জতের বিনিময়ে কথাটা ধর্ষণের মতো ব্যাপারকে ধামাচাপা দেয়’ টাইপের কথাবার্তা সাজিয়ে কাঁঠালপাতা লুকানোর চেষ্টারত এই লেখা পড়ে বুঝতে পারি রুবাইয়াত একটা নির্দিষ্ট উদ্দেশ্য নিয়ে সিনেমা বা লেখালেখি করছেন। মুক্তিযুদ্ধ আর স্বাধীন বাংলাদেশ তার গাত্রদাহের কারণ। তার আগ্রহ একাত্তর সম্পর্কিত পরিসংখ্যানে। নকল সব পরিসংখ্যান ঢেলে একাত্তরে মৃত বা ধর্ষিতদের সংখ্যাকে ক্ষুদ্র থেকে ক্ষুদ্রতর করে বিশ্বে পরিবেশনের মহান দায়িত্ব নিয়ে গবেষণার নামে মিথ্যাচার করাই তার কাজ।
রুবাইয়াত হোসেনের পনের পৃষ্ঠার পেপারের রেফারেন্স ক্রসচেক করতে গিয়ে অবাক হই। পেপারের এক জায়গায় উল্লেখ করেছেন:
The number of rape victims range from  40,000  to  250,000, (16)  the number of abortions range from  23,000(17)  to  50,000, (18)  and the number of war babies range from  400 to  10,000. (19)  (রুবাইয়াত, ২০০৯:৮)
এখানের 16 এবং 18 নম্বর সূত্রের বইয়ের নাম Against Our Will: Men, Women and Rape; লেখিকা বিখ্যাত ফেমিনিস্ট লেখক Susan Brownmiller; লাইব্রেরি থেকে বইটা এনে রুবাইয়াতের উল্লেখ করা ৭৮-৮৬ পৃষ্ঠা পড়লাম। সেখানে ৪০,০০০ থেকে ২৫০,০০০ এই সংখ্যা দুটো পেলাম না। বরং পেলাম: 
During the nine-month terror, terminated by two-week armed intervention of India, a possible three million persons lost their lives, ten million fled across the border to India, and 200,000,  300,000 or possibly 400,000 women (three sets of statistics have been variously quoted) were raped. (মিলার, ১৯৯৩: ৮০)
সুসানের বইটিতে বাংলাদেশ নিয়ে উল্লেখ আছে ৪০ পৃষ্ঠায় আর ৭৮-৮৬ পৃষ্ঠায়। অন্য কোথাও বাংলাদেশের প্রসঙ্গ আসেনি। লেখাটাতে বাংলাদেশের মেয়েদের ওপর পাকিরা কি নির্যাতন করেছে সেটার বিশদ আছে। স্বাধীনতার পরে বাংলাদেশের লোকজন বীরাঙ্গনাদের সাথে কি করেছে সেটার উল্লেখ কিছু জায়গায় আছে। এখন কথা হচ্ছে রুবাইয়াত এই মনগড়া ৪০,০০০ সংখ্যাটা পেলেন কোত্থেকে? সেটা সুসান ব্রাউনমিলারের নামে চামে চালালেনই বা কেন? রুবাইয়াতের রেফারেন্স টানা তথ্য মতে, যুদ্ধশিশুর সংখ্যা ৪০০ থেকে ১০ হাজার। অথচ ব্রাউনমিলারের বইতে আছে:
Accurate statistics on the number of raped women who found themselves with child were difficult to determine but 25,000 is the generally accepted figure. (মিলার, ১৯৯৩: ৮৪)
সুসান ব্রাউনমিলারের লেখাটা ভয়াবহ। পাকিদের বর্বরতার প্রামাণ্য দলিল। লেখাটা পড়তে গিয়ে বারবার শিউরে উঠেছি। একটা জায়গা দেখি খালি:
Khadiga was regularly abused by two men a day; others, she said, had to service seven to ten men daily. (Some accounts have mentioned as many as eighty assaults in a single night, a bodily abuse that is beyond my ability to fully comprehend, even as I write these words). (মিলার, ১৯৯৩: ৮৩)
২০০৯ সালের পেপারে যেসব মনগড়া পরিসংখ্যান দিয়েছেন সেগুলোকে বাংলা করে প্রথম আলোতে ‘মেহেরজান যা বলতে চেয়েছে’ শিরোনামে একটা লেখা নামান রুবাইয়াত হোসেন। 
নীলিমা ইব্রাহিম তাঁর আমি বীরাঙ্গনা বলছির ভূমিকায় ৩০-৪০ জন মেয়ের উল্লেখ করেছেন, যাঁরা আত্মসমর্পণকারী বা বন্দী পাকিস্তানি সৈন্যদের সঙ্গে ভারতে চলে গিয়েছিলেন (আমি বীরাঙ্গনা বলছি, নীলিমা ইব্রাহিম, জাগৃতি, ১৯৯৮)।…
তথ্য মন্ত্রণালয় থেকে মুক্তিযুদ্ধের ইতিহাস লিখন ও মুদ্রণ প্রকল্পের অধীনে ১৯৭৭ থেকে ১৯৮৭ সালের মধ্যে সংগৃহীত ও প্রকাশিত হয় আট খণ্ডে বাংলাদেশের স্বাধীনতা যুদ্ধ ও দলিলপত্র। এটিই মুক্তিযুদ্ধের একমাত্র আনুষ্ঠানিক তথ্যকোষ, যাতে এই নারীদের বিবৃতি আছে। মোট ২২৭ জনের মৌখিক জবানবন্দির মধ্যে ২৩ জন নারী। তাঁদের মাত্র ১১ জন যৌন নিপীড়নের অভিজ্ঞতা ব্যক্ত করেছেন। এসব দলিলে একাত্তরে মেয়েদের ওপর ধর্ষণের নৃশংসতার কিছুটা আভাস পাই, কিন্তু তাঁদের প্রকৃত সংখ্যা সম্পর্কে কোনো ধারণা পাওয়া যায় না।…
সুসান ব্রাউনমিলারের অ্যাগেইনস্ট আওয়ার উইল: মেন, উইমেন অ্যান্ড রেপ, সিরাজুল ইসলাম ও মিয়া শাজাহান সম্পাদিত বাংলাপিডিয়া: বাংলাদেশের জাতীয় জ্ঞানকোষ ও অন্যান্য দলিলপত্রের ভিত্তিতে ধর্ষিত নারীর সংখ্যা ৪০ হাজার থেকে আড়াই লাখ, গর্ভপাতের সংখ্যা ২৩ হাজার থেকে ৫০ হাজার এবং যুদ্ধশিশুর সংখ্যা ৪০০ থেকে ১০ হাজারের কোনো সুনির্দিষ্ট পরিসংখ্যানে আসতে না পারায় বিষয়টি অমীমাংসিতই থেকে যায়।…
একাত্তরে ঠিক কতজন ধর্ষিত হয়েছে তার সংখ্যা কেন ঠিক নাই সেটা নিয়ে লেখা এক ধরনের নারীবাদী মশকরা টাইপ পেপার অন্যরা রেফারেন্স হিসেবে যোগ করতে শুরু করেছে। ব্লগে আর মিডিয়ায় পক্ষে বিপক্ষের ঝড়ে পড়ে অনেকেই নগদ অর্থ দিয়ে টিকেট কিনে মেহেরজান দেখে নেকি হাসিল করছেন। রুবাইয়াত গংদের পকেট ভরে ওঠে আমাদের গু খেয়ে পরখ করে দেখার অপার ক্ষুধায়। এসব দেখে রুবাইয়াতের মিশনের সফলতা নিয়ে নিঃসন্দেহ হই। 
লিঙ্ক:
১। রুবাইয়াত হোসেনের পেপার
২। রুবাইয়াতের পেপারকে সূত্র হিসেবে ব্যবহার করা জার্নাল ও বই:
১ ২ ৩
৩। সুসান ব্রাউনমিলারের ৭৮-৮৬ পৃষ্ঠার বe
৪। রুবাইয়াত হোসেনের লেখা- মেহেরজান যা বলতে চেয়েছে।
বহি
Against Our Will: Men, Women and Rape
Susan Brownmiller
Fawcett Columbine, USA
1993
ফিরে: আমার লাইব্রেরিতে সুসান ব্রাউনমিলারের ১৯৯৩ সালে রিপ্রিন্ট করা বইয়ের কপি ছিলো। রুবাইয়াত তার গ্রন্থপঞ্জিতে উল্লেখ করেছেন ১৯৭৫ সালে নিউইয়র্কের Simon and Schuster থেকে প্রকাশিত বইটির কথা। ধ্রুব বর্ণন আমার জন্য কষ্টস্বীকার করেছেন। লাইব্রেরিতে গিয়ে ১৯৭৫ সালে Simon and Schuster থেকে প্রকাশিত বইয়ের কপি ঘেঁটেছেন। তবে ৭৮-৮৬ পৃষ্ঠার মধ্যে  ৪০,০০০ কিংবা ২৫০,০০০ সংখ্যা দুটি খুঁজে পাননি।
আবার ফিরে: লেখাটাকে মার্জিত ভাষায় লিখতে গিয়ে মুখ বারবার গালাগালিতে ভরে যাচ্ছিলো।
কৃতজ্ঞতা স্বীকার: সাফি, ধ্রুব বর্ণন।
বানানশুদ্ধি: বুনোহাঁস।


