অনুবাদ: টুকুন গল্প।৮।



অনিদ্রা
ভির্জিলিও পিনেরা 
লোকটা তাড়াতাড়ি শুতে যায় কিন্তু ঘুমাতে পারে না। এপাশ ফিরে। ওপাশ ফিরে। বিছানার চাদরের দলামোচা করতে থাকে। একটা সিগারেট জ্বালায়। বই নিয়ে কিছুটা পড়ে। আবার বাতি নিভিয়ে দেয়। কিন্তু ঘুম আসে না। রাত তিনটায় বিছানা ছেড়ে ওঠে। কাছাকাছি এক বন্ধুর বাড়িতে গিয়ে কড়া নাড়ে। জানায় তার অনিদ্রার কথা। উপদেশ চায় বন্ধুর কাছে। হাঁটার পরামর্শ দেয় বন্ধু। এতে শরীর ক্লান্ত হবে। তারপর এক কাপ লেবু-চা খেয়ে বাতি নিভিয়ে শুলেই ঘুম চলে আসবে। বন্ধুর পরামর্শ মতো সবকিছু করে, কিন্তু ঘুম আর আসে না। আবার উঠে পড়ে। এবার যায় এক ডাক্তারের কাছে। ডাক্তার ও এক গাদা পরামর্শ দেয়। সেগুলো মেনে চলার পরেও নির্ঘুম থাকা কাটে না। ভোর ছয়টার দিকে সে পিস্তলে গুলি ভরে। তারপর মাথায় গুলি চালায়। লোকটা মারা যায়। তবুও ঘুমিয়ে পড়া তার আর হয় না।
লেখকের পরিচয়:
ভির্জিলিও পিনেরা কিউবার লেখক। দীর্ঘকাল আর্জেন্টিনায় বসবাস করে কিউবায় ফিরেন ষাটের দশকে। হোর্হে লুইস বোর্হেসের মেন্টর মেসিডিনিও ফার্নেন্দেজ সুযোগ পেলেই মৃত্যু আর ঘুম নিয়ে গল্প করতেন। পিনেরা এর ওপর ভিত্তি করে এই টুকুন ফ্যান্টাসি গল্প লিখেন।

সূত্র
Black Water
The Book of Fantastic Literature
Alberto Manguel
Clarkson N. Potter, Inc.
New York
1983

----
অনুবাদ: টুকুন গল্প।৭।

