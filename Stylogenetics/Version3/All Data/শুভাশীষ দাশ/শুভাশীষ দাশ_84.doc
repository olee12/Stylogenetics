কুকুর সম্পর্কে একটা দুইটা কথা যা আমি জানি না



কুকুর সম্পর্কে একটা দুইটা কথা যা আমি জানি না
রাস্তার ঘেয়ো কুকুরটা হঠাৎ কাছাকাছি চলে আসাতে আঁতকে উঠি। দ্রুত সরে যাবার সময় কুকুরটার দগদগে ক্ষত আর বিবর্ণ চোখে চোখ পড়ে। তখনি পেছনের একটা ইটে পা ফসকে রাস্তায় পড়ে যাই। আতংকে কেঁপে উঠি। কিন্তু কুকুরটা সরে পড়ে। উঠে দাঁড়াই। লেংচে লেংচে চলা কুকুরটার পথে ব্যথা আর যন্ত্রণার অদৃশ্য লাভা অনুমান করি। নিজের যন্ত্রণাহীন আনন্দদায়ক জীবনের সাথে তুলনা করে কিছুটা শিহরিত হই। বাসায় গিয়ে মার সাথে চেঁচামেচি করি। অকারণে রান্না ভালো হয়নি বলে কিছুটা কম খাই। মা মন খারাপ করে। সেসবে গা না করে নিজের রুমে ঢুকে দরজা বন্ধ করে কম্প্যুটারে সামাজিক ছবি চালিয়ে দেই।

ওভারব্রীজ
ফুট ওভারব্রীজটা আমি প্রতিদিন পেরোই। ফার্মগেটে। স্টেশন রোড যেতে হলে নিচে রাস্তা দিয়ে পার হওয়া বেশ রিস্কি। পেপারে পড়েছিলাম একবার আর্মিরা সেখানে অনেক লোকজনকে এইভাবে রাস্তা পেরোনোর শাস্তি হিসেবে কান ধরে উঠবস করিয়েছিল। সেই অজানা ভীতি আর্মিহীন এই সময়েও আমাকে ফুট ওভারব্রীজে টেনে তোলে। আজকে একটা কাজে স্টার হোটেলের প্রায় কাছাকাছি লোহার অন্য একটা ফুট ওভারব্রীজ দিয়ে ঐপাড়ে যাওয়ার প্রয়োজন পড়ে। হেঁটে যাবার সময় নিচের কিছু কিছু ছিদ্র দিয়ে চলন্ত গাড়ি দেখে সামান্য ভীত হয়ে পড়ি। পাশের রেলিং ধরে ধরে হাঁটতে থাকি। রাস্তার এক পিচ্চি রেলিং-এর ওপর রাস্তার দিকে মুখ করে আরামসে বসে থাকায় কিছুক্ষণ পরে আমার হাত সরাতে হয়। পিচ্চি একটু হাসে। তারপর নিঁখুত গতিবেগে থুথুর প্রজেক্টাইল ছোঁড়ে নিচের রাস্তায়।   

আমাদের সময়কার নায়ক 
মাহথিরের মতো রাষ্ট্রনায়ক থাকলে দেশটা উন্নত হত। অথবা আমাদের প্রয়োজন একজন মহাত্মা গান্ধী। অথবা সামরিক বুলেটে নিহত না হওয়া একজন দীর্ঘজীবি শেখ মুজিব। এইসব কথা শুনে আমি তাঁদের জীবনী ঘাঁটি। ভালো কিছু কিছু জিনিস পাওয়ার সাথে সাথে তাঁদের জীবনের কিছু অন্যরকম তথ্য জেনে আমি মন খারাপ করি। একজন প্রকৃত নায়কের খোঁজ করতে গিয়ে রাষ্ট্রনায়ক  ছেড়ে কবি ঔপন্যাসিক চলচ্চিত্রকারদের জীবনী পড়তে শুরু করি। গ্যোতে, তলস্তয়, সত্যজিৎ-এদের জীবনের খোঁজ করতে গিয়ে আবারো অন্যরকম কিছু তথ্য জানি। ফলে তাঁদের নায়ক বানানো হয়ে ওঠে না। এভাবে আরো কিছুদিন আমার নায়ক তল্লাশি চলে। পরে একদিন ভোরে ঘুম থেকে উঠে ভুল বুঝতে পারি। নায়ক খুঁজতে গিয়ে আমি এতোদিন মানুষ না খুঁজে ফেরেশতার খোঁজ করছিলাম। 


