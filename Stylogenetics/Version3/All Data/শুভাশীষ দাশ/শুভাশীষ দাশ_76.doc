মৃত্যু সম্পর্কিত একটি টুকুনগল্প



গ্রামের নাম নৈঋত। গ্রামে প্রচুর গাছগাছালি, বেশ কয়েকটি এঁদোপুকুর, অনেক অনেক ঘরবাড়ি, একটা বাজার, একটা প্রাইমারি স্কুল, তিনটা মসজিদ, অনেক পুরানো একটা জাগ্রত কালিমন্দির। একটা প্রবীণ বটগাছ। গ্রামের বুড়োরা বলে এই গাছের বয়স কমসে কম দেড়শো বছর। কালি মন্দিরের কাছাকাছি এই গাছে বছর তিনেক আগে গ্রামের চৌদ্দ বছরের মেয়ে রাশেদা গলায় দড়ি দেয়। রাশেদার মৃত্যু নিয়ে গল্পে কিছু বলার নেই কারণ পাঠক চৌদ্দ বছরের একটা মেয়ের মৃত্যুর সাথে গ্রামের বখাটেদের একটা সম্পর্ক খুব সহজেই বের করতে পারেন। গ্রামের পাশের মহাসড়ক দিয়ে গ্রামে ঢুকতে গেলে প্রথম দুটি এঁদোপুকুর পেরোনোর পর তৃতীয় প্রায় এঁদোপুকুরে কিছু সাদা বক গত সপ্তাহেও দেখা যেত। কিন্তু এই কয়দিন আর দেখা যাচ্ছে না। রিকশা করে বাড়ি ফেরার পথে স্কুল মাস্টার আজিজুল এই প্রশ্ন করেন তার বাঁধা রিকশাওয়ালা হারুনকে। হারুনের উত্তরের সাথে পাঠকের ধারণা পুরোপুরিই মেলে। গ্রামের তৃতীয় মসজিদ বানানো শুরু হয় দুই বছর আগে। মাস চারেক আগে কাজ শেষ হয়। কালি মন্দির থেকে একটা বাড়ি ছাড়িয়েই নতুন এই মসজিদ। মুয়াজ্জিনের মাইকের গলার সাথে মন্দিরের টুংটাং কখনো কখনো ঐকতানে মিলে। গ্রামবাসীদের এইসব নিয়ে ঝামেলা নেই। তবে বছর বিশেক আগে পার্শ্ববর্তী দেশের সাম্প্রদায়িক দাঙ্গার রেশ না ছুঁয়ে থাকার ব্যতিক্রম দেখাতে পারেনি এই গ্রাম। সেই সময়ের প্রাইমারি স্কুলের নামকরা অঙ্ক-মাস্টার রতন পালের ষোলো বছরের মেয়েটিকে গ্রামের কিছু যুবক তুলে নিয়ে যায়। মেয়েটার মৃতদেহ পাওয়া যায় দিন তিনেক পরে। কোনো একটি এঁদো না হওয়া পুকুরপাড়ে। রতন মাস্টার গ্রাম ছেড়ে দেশ ছেড়ে চলে যান। সেইসময় আরো কিছু ঘটনা ঘটে। গ্রামের লোকেরা এইসব মৃত্যু আর দাঙ্গা পেরিয়ে এসেছে অনেককাল। গ্রামে  একটা মনোচিকিৎসাকেন্দ্র থাকার কথা লেখক গল্পের শুরুতে দিতে ভুলে গেছেন। গ্রামবাসীরা সহজ নামে ডাকে- পাগলা গারদ। অনেক পুরানো। বটগাছের সমবয়সের কি না জানতে হলে গ্রামের প্রবীণ কারো কাছে জেনে নিতে হবে। এটা এখন চালায় মনোজ। মনোজ মনোচিকিৎসালয়  মনোজ মল্লিক মনোচিকিৎসক –  বিশাল সাইনবোর্ড টাঙানো মাটির ঘর টিনের চালা অফিসঘরের সামনে। পেছনে একটা মাটির লম্বা টানা ঘর। সেটা খড়ের চালা। এক একটি কক্ষ একজন উন্মাদ পাগল কিংবা মনোবিকলন রোগীর। সেখানে চৌদ্দটি কক্ষ। চারটি আপাতত ফাঁকা। বিকেলবেলা গ্রামের ছেলে-মেয়ে-বুড়ো সেখানে ভিড় করে। দেখা যায়-একটা কক্ষের ছোট্ট জানালায় ভিড় করেছে অনেক কয়জন অল্পবয়স্ক ছেলেমেয়ে। মেয়েরা মুখে ওড়না দিয়ে হাসে। পিচ্চিরা অবাক হয়ে দেখতে থাকে নগ্নদেহ সেই উন্মাদের শীর্ণকায় শিশ্ন। উন্মাদ বলে ওঠে- এই তোরা ট্রান্সলেশন কর দেখি- ফারিয়া চোখেমুখে কথা বলে।
মনোজের মা রাতে প্রবীণ বটবৃক্ষের মৃত্যু সম্পর্কিত স্বপ্ন দেখেন। ভোরের দিকে মনোজের মা মারা যান। 


