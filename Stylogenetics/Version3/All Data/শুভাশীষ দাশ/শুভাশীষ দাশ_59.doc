পুষি



পুষি
বিড়ালেরা মাও না বলে ম্যাও বলছে বলে চীনে গণহারে বিড়াল মারা শুরু হলে একটা বিড়াল চীন থেকে পালিয়ে আমার বাসায় চলে আসে। নাম দেই পুষি। দুবেলা চারবেলা খেতে দেই। পুষি দেখতে আদুরে। সাদা লোম আর একটু একটু বাদামি ছোপ। পুষি মাছের কাঁটা খায়, দুধ খায়, সোফায় বা বিছানায় উঠে পা উপরে তুলে শুয়ে থাকে। একদিন রাতের বেলা শুতে গেলে পুষির লেজে হাতের চাপ লাগে অনেক জোরে। পুষি ভয়ে ম্যাও না করে মাও করে ওঠে।
আই কল মাই ডগ, ডগ
গির্জার ঘন্টা বাজলে আমার দুপুর শুরু হয়। খেয়েদেয়ে ডগকে নিয়ে বেরোই। ওর ঘাড়ের দগদগে ঘা আস্তে আস্তে শুকাচ্ছে। নচ্ছার ঐ পিটবুলের সাথে ফাইট করতে গিয়ে ডগ প্রায় মারাই যাচ্ছিল। হাসপাতালে নিয়ে যাবার সময় ভেবেছিলাম বাঁচবে না। বেঁচে গেছে। ডগ পার্কে ওকে ছেড়ে দিলে দৌড়ে দৌড়ে চক্কর দিতে থাকে। পিটবুলদের এখন ও এড়িয়ে চলে। পিচ্চি পিচ্চি কুকুরদের আশে পাশে ঘুরে। শুঁকে। পার্কের চেয়ারে বসে দেখতে পাই একটা পিটবুল ওর দিকে যাচ্ছে। অনেক জোরে ডাক দেই, ডগ। অনেক জোড়া চোখ আর পিটবুল আমার দিকে তাকায়।

ফিরে: শৈলজানন্দ মুখোপাধ্যায়ের একটা ছোটোগল্পের নাম পুষি। গল্প বিড়াল নিয়েই। তবে এই গল্পের পুষির সাথে ঐ গল্পের পুষির কোনো সম্পর্ক নাই। 


