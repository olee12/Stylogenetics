একটি নাতিদীর্ঘ অগল্প



মেয়েটা যখন আমাদের মহল্লায় আসে, আমাদের মহল্লায় যখন মেয়েটা আসে আমি তখন আকাশের দিকে ফিরি। বিধাতা বলে কেউ থাকলে তাকে ধন্যবাদ দেই। আমি ফিরে ফিরে তার দিকে তাকাতে থাকি। আমার এই পলকহীন তাকানো সে খেয়াল করে। মুখের পেশীতে কোনো বর্ণ না ছড়িয়ে ঢুকে যায় তার বাসায়, দরজা বন্ধ করে আরো কিছুদূর হেঁটে নিজের ঘরের ঢোকে। হয়ত সেই ঘরের দরজাও বন্ধ করে। বিছানায় শোয় কিংবা কোনো প্রয়োজনীয় জানালা দিয়ে বাইরে দাঁড়িয়ে থাকা আমাকে খেয়াল করে। আমি আবারো বিধাতাকে ধন্যবাদ দেই। পরে হেঁটে বাড়ি ফিরি।
আরো কিছুদিন পরে আমি তার সাথে অক্লেশে পরিচিত হই। আমরা পরস্পরের নাম বলি। মহল্লায় হেঁটে বেড়ানো শুরু করি। আশেপাশের মানুষজনকে খুব একটা গ্রাহ্য করি না। কেউ কেউ হয়তো আমাদের দিকে তাকায়। পরে অন্য কাজে ব্যস্ত হয়ে পড়ে। মাঝে মধ্যে এলাকার কফিশপে কফি খেতে যাই। এরপর কিছু পারিপার্শ্বিক  অপ্রয়োজনীয়তায় আমাদের মধ্যে দেখাদেখির প্রয়োজন নষ্ট হয়। মেয়েটাকে অনেকদিন ধরে না দেখতে পেয়ে ব্যাপারটা আমি আমার বন্ধুদের জানাই। মেয়েটার কোনো খোঁজ তারা জানে কি না জিজ্ঞেস করি। প্রথমত তারা অবাক হয়। জানায়, মহল্লাতে কোনো নতুন মেয়ে এসেছে বলে তাদের জানা নেই। আমি খুব পরিচ্ছন্ন করে দেখিয়ে দেই মেয়েটার বাসা। আমাদের হাঁটাচলার পথঘাট। কফিশপের টেবিল। সবকিছু দেখেশুনে মহল্লায় নতুন কোনো মেয়ে আসে নাই বলে তারা সাফ জানিয়ে দেয়। তারপর আমাকে নিয়ে মস্করা শুরু করে।


