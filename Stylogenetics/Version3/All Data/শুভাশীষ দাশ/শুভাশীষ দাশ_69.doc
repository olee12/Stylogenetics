সামাজিক ব্যবসা




সামাজিক ব্যবসা
মানুষ সমাজবদ্ধ জীব। সমাজ ছাড়া সে বেঁচে থাকতে পারে না। সমাজে নানা শ্রেণীর ও নানা পেশার লোক বাস করে। এক পেশার লোকের কাজে লাগে অন্য পেশার লোক। ফলে সৃষ্টি হয় নানামুখী ব্যবসা। ব্যবসায়ী কোম্পানী করে মুনাফা অর্জনের চেষ্টা করে।  - এই সব ক্লিশে বাক্য থেকে সামাজিক ব্যবসাকে আলাদা করতে গেলে কোম্পানী ও মালিক দুটিকে আলাদা করতে হয়। মালিক মুনাফা নিয়ে নিলে কোম্পানী অনেক সময় বাড়ে না। ফলে নয়া সামাজিক ব্যবসাতে মালিক মূলধন ফেরত নিতে পারলেও মুনাফা নিতে পারবেন না। মুনাফা কোম্পানীতে থেকে গেলে ব্যবসা বাড়ে। লালবাতি জ্বলার আশংকা কমে। কোম্পানী তার প্রোডাক্টের দাম কমাতে পারে। ফলে আমজনতার লাভ হয়।– এই সব প্রায় নতুন কথা পড়ে আমি আবার মার্ক্স সাহেবের কাজ নাড়াচাড়া করি। মার্ক্স বলে গেছেন- বাজার অর্থনীতির মূল চালিকা মুনাফা হলেও মুনাফা তুলে নিলে কোম্পানীর পতনের সুযোগ ঘটে। বাহ্‌। 
দুরবিনে চোখ রাখবোনা
সেই একই সকাল। দাঁত ব্রাশ। বাথরুম। সেই একই পাউরুটি জেলি ডিমপোচ। রিকশার জন্য নিচে দাঁড়ানো। মগবাজারের মোড় থেকে বাস করে বনানী। ফুট ওভারব্রীজ দিয়ে না গিয়ে দৌড়ে রাস্তা পার হওয়া। অফিস। কিছু কাজ। দুপুরে হোটেলে খাওয়া। গরুর কালাভুনা ডাল লেবু ভাত। ঘুম ঘুম দুপুরে মনিটর কিছুটা ঝাপসা হওয়া। তিনটার দিকে চা। কলিগদের সাথে সিগারেট শেয়ার। প্রায় ছয়টায় আবার বনানীর মোড়। আটটার দিকে বাসায় ফেরা।  টিভি। ভাত খাওয়া। শুতে গেলে বিছানা থেকে একটু একটু আকাশ দেখা। তারাগুলো বড্ড ছোট। দুরবিন নেই। সেখানে চোখও রাখি নি কখনো। 
রাজধানীতে ১৩ গাড়িতে আগুন ১০টি ভাংচুর
প্রথম আলো খুলতেই ‘রাজধানীতে ১৩ গাড়িতে আগুন ১০টি ভাংচুর’ হেডলাইন চোখে পড়ে। এগুলোতে খুব একটা আগ্রহ হয় না। নিজের গাড়ি নেই। তাই কারো গাড়ি ভাংচুর পোড়ানো এসবে খুব একটা গা করি না। পাশের কলামে আর্ট পলের করা খরগোশের কান আর বোটাই পরা প্লেবয় লোগো লাগানো মানুষটার দিকে চোখ পড়ে। ভদ্দরলোক ইতালির প্রধানমন্ত্রী সিলভিও বারলুসকোনি। উইকিলিকসের ফাঁস করা তথ্যে জানা যায় তাঁর উদ্দাম পার্টি কাম প্লেবয় জীবন। অন্য একটা নথিতে মিলে- গভীর রাত পর্যন্ত হই-হুল্লোড় করায় বিশ্রামের সময় পান কম, তাই তিনি দৈহিক ও রাজনৈতিকভাবে দুর্বল। স্বভাবতই বারলুসকানি এসব অভিযোগ দক্ষ রাজনীতিবিদদের মতো উড়িয়ে দেন। রাজনীতির সাথে ক্ষমতা জড়িত। ক্ষমতা খুব কামার্ত জিনিস। উইকিলিকস্‌ সব কিছু বাদ দিয়ে বিশ্বের সব ক্ষমতাধরের ব্যক্তিগত জীবনে চোখ রাখলে নব্য কামসূত্র রচনা করতে পারে। আমি এইসব ভাবি। ভাবি না।


