সুনীল গঙ্গোপাধ্যায়ের ময়ূরাক্ষী, তুমি দিলে




এবারের শারদীয় দেশে সুনীল গঙ্গোপাধ্যায়ের ছাপানো উপন্যাসের নাম ‘বসুধা আর তাঁর মেয়ে’। এক টানে পড়ে ফেলার মতো উপন্যাস। পূর্ব পাকিস্তানের সীমান্তের কাছ থেকে মাত্র এগারো মাইল দূরের কবুতরহাটি গ্রাম। সেখানে থাকে বসুধা আর তার পরিবার। তাঁর স্বামী বীরেশ্বর, কন্যা জুলি আর পুত্র রণ। উপন্যাসটিতে জুলির কথা শিরোনাম দিয়ে তিন জায়গায় উত্তম পুরুষে জুলির কথা বলা হয়েছে। 
শুরুতে জুলির কথা। নয় বছর সাত মাস বয়সের জুলির তলপেটে তীব্র ব্যথা। মার ঘরে ছুটে গিয়ে দরজায় ধাক্কা দিতে গিয়ে পাশের ছাদে চোখ পড়ে। সেখানে দুটো ছায়ামূর্তি। একজন মা, অন্যজন একজন পুরুষ। বাবা নয়, কারণ বাবা তখন দিল্লীতে। চুমো খেতে খেতে এরা ধপাস করে পড়ে গেল। জুলি আর দাঁড়িয়ে না থেকে নিজের ঘরে ফিরে এলো। জুলির ঊরুর কাছে রক্ত। শৈশব পেরিয়ে তার কৈশোরে প্রবেশ।
ডিসেম্বর মাস। ১৯৭১। কবুতরহাটির পাশেই বাংলাদেশের সীমান্তে তুমুল যুদ্ধ চলছে। বসুধার স্বামী বীরেশ্বর সেই সময়ে মিনিস্ট্রি অব ডিফেন্সের জয়েন্ট সেক্রেটারি। মিতভাষী। ইন্দিরা গাঁধীর বিশেষ প্রিয়পাত্র। কবুতরহাটির ত্রাণশিবির বেশ সুপরিচালিত। চালাচ্ছেন বীরেশ্বরের স্ত্রী বসুধা। সবার সুধাবউদি। এর মধ্যে পাকিস্তানি এক তরুণ খানসেনা ধরা পড়ে যৌথবাহিনীর হাতে। তরুণ সেই ছেলেকে দেখে বসুধার মায়া হয়। মুক্তিবাহিনীর ছেলেদের কাছ থেকে প্রায় জোর করে ছিনিয়ে নিয়ে নিজের বাসায় নিয়ে আসেন। প্রাণে বাঁচান। মুক্তিবাহিনীর ছেলেদের সাথে বসুধার ভালো সম্পর্ক ছিল। বসুধা জোর করাতে তারা আর বাধা দিতে পারেনি।
জহির স্বপন মনিরুল –এই তিনজন মুক্তিবাহিনীর ছেলেদের সাথে বসুধার পরিচয় হয়। এদের সাথে কথাবার্তা, পাকিস্তানের তরুণ খানসেনাকে বাঁচানো, মাঝে মাঝে মুক্তিযুদ্ধের সেই সময়ের আপডেট বর্ণনা, ইন্দিরা গাঁধীর শরণার্থী পরিদর্শন এসব বর্ণনার সাথে সাথে উপন্যাস এগোতে থাকে। বর্ণনা করতে গিয়ে এক দুই জায়গায় পূর্ব পাকিস্তান পশ্চিম পাকিস্তান তালগোল পাকিয়েছে।
 শেষ পর্যন্ত ভারতীয় সেনাপতির ডাকে সাড়া দিয়ে পূর্ব পাকিস্তানের সেনাবাহিনী অস্ত্রত্যাগ এবং আত্মসমর্পণে রাজি হল। (সুনীল ১৪১৭: ৪৩৪)
এখানে পূর্ব পাকিস্তানের সেনাবাহিনী না বলে পাকবাহিনী বললে ঠিক লেখা হতো।
স্বাধীন বাংলাদেশে শেখ মুজিবের অনুপস্থিতেতে তাজউদ্দিন, নজরুল ইসলামকে ভারত সরকার বীরেশ্বর সহ দশ জনের একটা প্রতিনিধি দলকে বাংলাদেশ পাঠায়। বীরেশ্বর স্ত্রী-পুত্র-কন্যাকে নিয়ে বাংলাদেশ সফরে আসেন। সেই সময়ের কিছু বর্ণনা।
ঢাকায় সম্পূর্ণ অরাজকতা চলছে। শেখ মুজিব নেই, তাঁর নামের ম্যাজিকে যে কাজ হত, তা হচ্ছে না বলেই কেউ কাউকে মানছে না। মুক্তিযোদ্ধারা রাস্তায় রাস্তায় উল্লাস করছে, যখন তখন তারা রাইফেল থেকে গুলি চালাচ্ছে আকাশের দিকে। (সুনীল ১৪১৭: ৪৩৪)
এটাও বোঝা যায় না যে, এখনও এ দেশে রয়েছে আত্মসমর্পণের পর ভারতীয়দের হাতে বন্দি নব্বই হাজার পাক সৈন্য এবং তাদের সেনাপতি। তারা নিরস্ত্র। যত তাড়াতাড়ি সম্ভব তাদের কলকাতা পাঠানোর ব্যবস্থা করে হচ্ছে, না হলে মুক্তিবাহিনীর ছেলেরা প্রতিশোধ নেয়ার জন্য যে-কোন সময় তাদের ওপর ঝাঁপিয়ে পড়তে পারে। ভারতীর সৈন্যদেরও বিভিন্ন ঘাঁটি থেকে ফিরে যেতে বলা হচ্ছে দেশে। (সুনীল ১৪১৭: ৪৩৫)
একদিন খাবার টেবিলে বীরেশ্বর-রণ-জুলি-বসুধা কথাবার্তা বলে বাংলাদেশ নামকরণ নিয়ে। পশ্চিমবঙ্গের লোকেরা কী বাঙালি নাকি ইন্ডিয়ান? 
রণ বলল, বাবা, আগে তো একটাই বাংলাদেশ ছিল। তারপর ভাগ হয়ে গেল। তারপর ওরা পুরো বাংলাদেশ নামটা নিয়ে নিল কেন?
বীরেশ্বর বললেন, ঠিক বলেছিস। আমিও সেই কথাটা ওদের বোঝাবার চেষ্টা করেছিলাম।  আগে ওরা বলত জয় বাংলা। সেই স্লোগান দিয়েই যুদ্ধ শুরু হয়েছিল। অনেকেই এই দেশটার নামও বলত, জয় বাংলা। তারপর কী করে যেন বাংলাদেশ হয়ে গেল। আমি বললাম, তোমরা আমাদের কিছু জিজ্ঞেস করলে না, কিছু না। পশ্চিম বাংলার কথা ভুলে গেলে?
বসুধা বললেন, এখন বদলানো যায় না? বাংলাদেশ-এর বদলে জয় বাংলা, শুনতেও বেশ। তাহলে বাংলাদেশ নামটা থাকবে সবার জন্য। 
বীরেশ্বর আফসোসের সুরে বললেন, আর কই বদলানো যাবে? যা ইউফোরিয়া চলছে, যেরকম মাতামাতি, এখন ওসব কথা উচ্চারণই করা যাবে না। তবে বদরুদ্দোজা একটা দারুণ কথা বলে আমাকে জব্দ করে দিয়েছে। ও বলল, দেশ যখন ভাগ হয়, সেই উনিশশো সাতচল্লিশ সালে আমরা তো বাঙালি ছিলাম না। আমরা ছিলাম পাকিস্তানি, বা পূর্ব পাকিস্তানি। আমাদের বাঙালি হতে সময় লেগেছে। সেই সময় আপনারা আপনাদের রাজ্যটার নাম পশ্চিম বাংলা রাখলেন কেন? তখন তো আর কাগজে-কলমে পূর্ব বাংলা বলে কিছু ছিল না। আপনারা যদি রাজ্যটার নাম পশ্চিম বাংলার বদলে বাংলাদেশ রাখতেন, কেউ আপত্তি করত না।

(সুনীল ১৪১৭: ৪৩৭)
পশ্চিম বাংলার পরিবর্তে বাংলাদেশ রাখা হলে আপত্তি হতো না এটা বলা মুশকিল। খোদ ভারত সরকার বেঁকে বসতো। কারণ দেশ শব্দটি নামের পেছনে জুড়তে হলে আগে একটা দেশ হয়ে আত্মপ্রকাশ করতে হবে। নীরদ সি চৌধুরী সাপ্তাহিক দেশ-এ তথাকথিত বাংলাদেশ উল্লেখ করায় বাংলাদেশে দেশ প্রবেশ নিষিদ্ধ হয়ে গিয়েছিল। এখানে উল্লেখ করা কিছু কথা বিশেষত বাংলাদেশ নাম জবরদখল কিংবা বাংলাদেশের নাম ‘জয় বাংলা’ রাখার পরামর্শ সম্পর্কিত কথার টোন সাধু নয়। বাঁচোয়া এটা উপন্যাস।
এরপর জুলির বেড়ে ওঠা। বিয়ে করা। উপন্যাস উল্লেখ করার মতো অংশ শেষেরটুকু। জুলি মায়ের সেই চুম্বনদৃশ্য মাথা থেকে সরাতে পারেনি। মার কাছ থেকে তার দূরত্ব তৈরি হওয়া শুরু সেই থেকে। চুমো খাবার ঘটনার তো একটা সুরাহা প্রয়োজন। জুলির বয়ানে উপন্যাসের শেষ অধ্যায়ে সেটা জানা যায়। জানা যায় বাংলাদেশের মুক্তিবাহিনীর একটা ছেলে স্বপনের সাথে বসুধার সেই ঘটনা ঘটে। কেন সেটা হর্ষ দত্তের উপন্যাস ‘ময়ূরাক্ষী তুমি দিলে’র সাথে খাপে খাপে মিলে। বসুধা নিজের মেয়ে জুলিকে অকপটে সেই ঘটনার কথা বলেন। নিজে থেকেই। 
হাত ধরে ব্যাকুলভাবে বলল, ভাবী, কালই আমাদের খুব বড় একশনে যেতে হবে, খুব সম্ভব বেঁচে ফিরব না, আপনার সাথে আর দেখা হবে না। মরে যাব, দেশের জন্য প্রাণ দিতেই তো এসেছি, তাতে দুঃখ নেই, কিন্তু আমার এই একুশ বছর বয়েসে আমি কোনো মেয়ের সঙ্গে মিশতে পারি নি, চুমুটুমুও খাই নি, মনের কথাও জানি না। এই পৃথিবী ছেড়ে চলে যাব, নারী শরীরের যে মাধুর্য তা কিছুই জানা হবে না? জানি, এরকম্ভাবে আসা খুব অন্যায় … আমি আপনার দার চাইছি, দার চাইছি, একটি বার … ওর গলায় ঐ যে-ব্যাকুলতা, সেটা একেবারে ভেতর থেকে উঠে আসা। (সুনীল ১৪১৭: ৪৬৯)
বসুধা সবিস্তারে বলেন স্বপনের সাথে কী হয়েছিল। চুমু আর শরীর জড়িয়ে ধরার বাইরে সেটা যায়নি। যৌবনকালে লেখা মাস্টারপিস ‘যুবক যুবতীরা’ উপন্যাসের লেখক সুনীল ছিয়াত্তর বছর বয়সে লেখা উপন্যাসে ক্লিশেত্ব কাটান না একেবারেই। বসুধাকে বাংলাদেশের যুবকের কাছে পুরো উন্মোচিত করেন না। পুরুষ সেই প্রাগৈতিহাসিক কাল থেকে ছলাকলা করে নারীর সঙ্গ পেতে চায়।  নারী মধ্যে মধ্যে সেটাতে বশীভূত হয়ে ধরা দেয়। যেমন ধরা দিয়েছে হর্ষ দত্তের ময়ূরাক্ষী। কিছুটা পরাস্ত হয়েছে সুনীলের উপন্যাসের বসুধা। 
ধরা দেয়াতে সমস্যা নাই। কিন্তু সমস্যা টোনে। আমি নিজে সাধারণ বুদ্ধিতে বুঝি- দুইজন পুর্ণমনস্ক নর নারী পারস্পরিক সম্মতিতে বিবাহিত অবিবাহিত যেকোনো অবস্থায় যেকোনো সময়ে মূল্যবোধ সংস্কার এইসব তথাকথিত মামুলি এণ্ডাপাণ্ডায় পাত্তা না দিয়ে মিলিত হতে পারে। এখানে পাপের কিছু নেই। পূণ্যের কিছু নেই। এর আনুষঙ্গিকে কিছু ক্রিয়া প্রতিক্রিয়া আসতে পারে। এর বেশি কিছু নয়। সুনীল হর্ষ দত্তেরা উপন্যাসে সেইদিকে যান না। হর্ষ দত্তের উপন্যাসের নায়িকা যখন জানায় কোন পরিস্থিতিতে সেই ছেলের সাথে তার সঙ্গম করতে হয়েছে, তখন তার প্রেমিক সেটা মেনে নেয়। অর্থাৎ সঙ্গম অবৈধ বলে (জোরাজুরি ব্যাতিরেকে) ঘোষণা করা হলে সেটা সঠিক প্রমাণ করার দরকার পড়ে। আর বিশেষ বিশেষ ক্ষেত্রে সেটা জায়েজ হয়। 
সুনীল পড়ুয়া লেখক। উপন্যাসের নায়িকারাও আধুনিক। পড়ুয়া। ওরহ্যান পামুকের স্নো দেখা যায় বসুধার টেবিলে। জুলি তার মাকে জিজ্ঞেস করে রাসেলের আত্মজীবনী পড়েছে কিনা। বসুধা জানায় ওটা পড়া হয় নি। সুনীল গঙ্গোপাধ্যায় রাসেলকে টেনে ঘটনার পরিপ্রেক্ষিত আরো পোক্ত করেন।
রাসেল যখন ছোট, ওর এক দাদা ছিল, তার ছিল এক প্রাইভেট টিউটর। তারও বয়স বেশি না। ছোকরা মতন। সে খকর খকর করে কাশত। কিছুদিনের মধ্যেই জানা গেল, তার টিবি হয়েছে। ওরা বলত কনজামপ্‌শান। এ রোগের তখন কোনও চিকিৎসা ছিল না। মৃত্যু অবধারিত। ওর খুব এডভ্যানসড্ অবস্থা, বড়জোর একবছর আয়ু। ওই মাস্টারটিকে নিয়ে রাসেলের মা-বাবা খুব চিন্তিত হয়ে পড়লেন। ওরা দুইজনেই আলোচনা করতে লাগলেন যে, ছেলেটি যদি এর মধ্যে বিয়ে করে, তা হলে সর্বনাশ হবে। ওর বউ আর ভবিষ্যৎ সন্তানদের মধ্যেও এই রোগটই ছড়াবে। বিয়ে না করেও যদি বিভিন্ন বান্ধবীর সাথে সহবাস করে, তা হলেও এই একই বিপদ। আবার, ওর যে ক’মাস আয়ু আছে, সেই সময়টায় কোনও মেয়ের সঙ্গ পাবে না? ওকে বারণ করলেই বা ও শুনবে কেন?  সারা দেশে তখন এই রোগ নিয়ে আলোড়ন চলছে। একমাত্র উপায়, কোনও নারী যদি সেই সব জেনেশুনে এই কয়েক মাস ওর শয্যাসঙ্গিনী হয়। কোন সেই নারী? রাসেলের বাবা তাকালেন তাঁর স্ত্রীর দিকে, তিনি বললেন, আমি রাজী। আমরা তো অনেকটাই জীবন ভোগ করেছি, এখন চলে গেলেও ক্ষতি নেই।  (সুনীল ১৪১৭: ৪৭০)
সুনীল এই ঘটনা বর্ণনায় বেশ গালগল্প করেছেন। যথেচ্ছ স্বাধীনতা নিয়েছেন। রাসেলের আত্নজীবনীতে একটা প্যারায় এই ঘটনার উল্লেখ আছে। 
They obtained for my brother a tutor, D. A. Spalding, of considerable scientific ability – so at least I judge from a reference to his work in William James’s Psychology.1 He was a Darwinian, and was engaged in studying the instincts of chickens, which, to facilitate his studies, were allowed to work havoc in every room in the house, including the drawing-room. He himself was in an advanced stage of consumption and died not very long after my father. Apparently upon grounds of pure theory, my father and mother decided that although he ought to remain childless on account of his tuberculosis, it was unfair to expect him to be celibate. My mother therefore, allowed him to live with her, though I know of no evidence that she derived any pleasure from doing so. This arrangement subsisted for a very short time, as it began after my birth and I was only two years old when my mother died. My father, however, kept on the tutor after my mother’s death, and when my father died it was found that he had left the tutor and Cobden-Sanderson, both atheists, to be guardians of his two sons, whom he wished to protect from the evils of a religious upbringing. (Russell 1975: 7)
টিউটর ছোকরা মতোন-এই তথ্য সুনীল কোথা থেকে পেলেন? সেই গৃহশিক্ষক, রাসেলের মা আর বাবার জীবনকাল দেখি।
গৃহশিক্ষক  D. A. Spalding (1841–1877 , মতান্তরে 1840–1877)
রাসেলের মা Katharine Louisa বা Kate বা Viscountess Amberley (1844–1874)
রাসেলের বাবা John Russell, Viscount Amberley ( 1842 – 1876)
গৃহশিক্ষককে সুনীল ছোকরা বানিয়েছেন, অথচ তিনি বয়সে রাসেলের পিতা-মাতার চেয়ে কিছুটা বড়। বেঁচেছেন ও বেশিদিন। ছত্রিশ কিংবা সাইত্রিশ বছর। রাসেলের আত্মজীবনীর সময়কাল অনুসারে এই সম্পর্ক শুরু হয়েছিল ১৯৭২ সালে।  আর ঐ শিক্ষক মারা যাবার আগেই রাসেলের মা রোগে মারা যান। সম্পর্ক শুরুর পরে সেই গৃহশিক্ষক আরো পাঁচ বছর বাঁচেন। এক বছর নয়। রাসেলের মা মারা যান মাত্র ত্রিশ বছর বয়সে। সুনীলের উপন্যাস পড়ে পাঠক মাত্রই বিভ্রান্ত হবেন রাসেলের বাবা-মায়ের বয়েস নিয়ে। বসুধার সাথে যুবক স্বপনের বয়স পার্থক্য মিলিয়ে একটা তুলনা হয়তো করবেন পাঠক। অথচ বইপত্র ঘেঁটে দেখা যাচ্ছে সুনীলের কথা মিলছে না। ভালোমতোন গবেষণা করে এই প্রসঙ্গ উল্লেখ করতে পারতেন সুনীল। সেই সময় তাঁর কই?
রাসেলের মায়ের সাথে ঐ গৃহশিক্ষকের সম্পর্ক কিছু বইতে নথিতে উল্লেখ আছে প্রণয় হিসেবে। যা তাঁর স্বামী মেনে নিয়েছিলেন। উইকিতে আছে- 
... He became tutor to Viscount Amberley's children, including perhaps the very young Bertrand Russell, and also carried on an intermittent affair with Viscountess Amberley. After the viscount's death in 1876, Spalding returned to the continent and remained there until his death the following year.

স্টিফেন এন্ডারসনের ‘রিলিজিয়ন ইন দা রাসেল ফ্যামিলি’ প্রবন্ধে জানা যায়।
... The death of Mill the same year was a sorrow and the engagement of Douglas Spalding as tutor, who was a Darwinian and was allowed to have chickens running around in the house, was considered by their friends, and particularly by Amberley's parents, a serious misfortune. Spalding was already in an advanced stage of consumption and died not very long after Amberley. Russell. says in his Autobiography that "Apparently upon grounds of pure theory, my father and mother decided that although he ought to remain childless on account of his tuberculosis, it was unfair to expect him to be celibate. My mother therefore, allowed him to live with her, though I know of no evidence that she derived any pleasure from doing so" (I: 17). This was typical of the Amberleys' views on the relationship between theory and practice; if they believed something to be true, they said so and acted accordingly. ( Anderson- 1993-94: 117-149)
রাসেল পরিবারের সাথে D. A. Spalding এর সম্পর্ক নিয়ে অন্যান্য অনেক বইতে উল্লেখ আছে। তবে সীমিত আকারে। 

 (Monk – 1996: 14)

(Ridley- 2003: 152)
উপন্যাসের শেষের দিকে আরেকটু দেখি। বীরেশ্বরের বীরত্ব তুলনা করা হয়েছে রাসেলের পিতার বীরত্বের সাথে। জুলির কথায় শুনি।
স্বামীর সম্মতি নিয়ে সেই অতি সম্ভ্রান্ত পরিবারের মহিলা ছেলেটার শয্যায় নিয়মিত সঙ্গ দিতেন। আর এই ঘটনার কথা লিখছেন কে? ওঁদের ছেলে। কতটা মানসিক উচ্চ স্তরে পৌঁছাতে পারলে সা্মাজিক ন্যায়-নীতি, পাপ-পূণ্য এইসব হাবিজাবি তুচ্ছ হয়ে যায়। এইসব মানুষই সভ্যতাকে এগিয়ে নিয়ে যায়। ওঁরা যা করেছেন, তুমিও ঠিক তাই-ই করেছ। না করলেই ছোট হয়ে যেতে।
একটু থেমে আমি আবার বললাম, আমার ধারণা, বাবা যদি দিল্লির বদলে সেখানে উপস্থিত থাকতেন, বাবাকে জানালে তিনিও রাজি হতেন। অন্তত আমার বাবা রাজি হতেন, এই বিশ্বাসটা আমি রাখতে চাই। 
হঠাৎ মা ফুঁপিয়ে কেঁদে উঠলেন।  (সুনীল ১৪১৭- ৪৬৯)
একত্রিশ বছর বয়েসী সেই গৃহশিক্ষকের কাছে নিজের আটাশ বছর বয়েসী তরুণী স্ত্রীকে পাঠানোর উদারতা নিয়ে প্রশ্ন আছে। অথবা যদি গৃহশিক্ষকের সাথে রাসেলের মায়ের প্রণয় থেকে থাকে, তবে রাসেলের বাবা এটা জানার পর নিজের থিয়োরি খাটিয়ে এর মন্দ ভাব ঠাহর করতে পারলেন না। স্ত্রীর মৃত্যু হওয়া সত্ত্বেও তিনি গৃহশিক্ষককে স্বপদে বহাল রাখেন। এমনকি নিজের মৃত্যুর পরে অভিভাবক হিসেবে নিয়োগ দেন একজন আসন্ন মৃত্যুপথযাত্রীকে। আসলে এর মূল কারণ ছিল সেই কালের ধর্মীয় আবহ থেকে নিজের ছেলেদের দূরে রাখা। অর্থাৎ রাসেলের পিতার এসব কাজের পেছনে থিয়োরি অনেক বেশি কাজ করেছে। মানসিক স্তরের উচ্চতাকে বাদ দিয়ে। 
সুনীল গঙ্গোপাধ্যায় এইসব দিকে চিন্তা করেননি। বা গবেষণার প্রয়োজন মনে করেননি। উপরে উপরে পড়ে নিজের মতো করে একটা মানে করে নিয়েছেন। সেই কাল্পনিক অর্থকে সম্বল করে উপন্যাসের শেষ টেনেছেন। একটা ভুল সূত্রকে উপাত্ত করে হর্ষ দত্তের উপন্যাসের মূল থিমের কাছাকাছি লেখা এই উপন্যাস একই ভুল থিমকে আরো পোক্ত করার প্রয়াস নিয়েছেন বিখ্যাত ঔপন্যাসিক সুনীল গঙ্গোপাধ্যায়।

সূত্র
১। সুনীল গঙ্গোপাধ্যায়, বসুধা আর তাঁর মেয়ে, শারদীয় দেশ (কলকাতা, পশ্চিমবঙ্গ, ১৪১৭)
২। Bertrand Russell, Autobiography ( Routledge, London and New York, 1975)
৩। Ray Monk , Bertrand Russell: the spirit of solitude, 1872-1921 (The Fire Press, New York, 1996,pp 14)
৪। Matt Ridley, The agile gene: how nature turns on nurture (Herper Collins Publishers,2003, pp 152)
৫। Stefen Anderson, Religion in the Russell Family (The Journal of Bertrand Russell Archive, McMaster University Library Press, Winter 1993-94)

