নাম আহমদ ছফা, পিতা হেদায়েত আলী




আহমদ ছফার জন্ম ১৯৪৩ সালের ৩০শে জুন চট্টগ্রামের চন্দনাইশ উপজেলার হাশিমপুর ইউনিয়নের গাছবাড়িয়া গ্রামে। তাঁর পিতা মরহুম হেদায়েত আলী ওরফে ধন মিয়া। মা মরহুমা আসিয়া খাতুন।
জীবিত অবস্থায় আহমদ ছফা অনেক বিপদজনক কথা বলে গেছেন। মৃত হয়ে যাবার পরে আহমদ ছফার এইসব বিপদজনক কথাকে সাম্প্রদায়িকতা ও প্রতিক্রিয়াশীলতার মোড়কে ঢেকে প্রচার-প্রসারে নানাজন ব্যস্ত। তবে আহমদ ছফাকে নিয়ে আলোচনা-পর্যালোচনা এমনকি গালাগাল করার প্রয়োজনীয়তা আছে। বাংলা ভাষায় আমাদের কালের লেখকদের মধ্যে বাংলাদেশে প্রচলিত সমাজ-ব্যবস্থা তার মধ্যকার এন্ডাগান্ডা নানারকম ভুল বা বিচ্যুতি আহমদ ছফার মতো স্পষ্ট আকারে কেউ দেখান নি। আহমদ ছফার চিন্তা বা দর্শনের মধ্যে একটা ব্যাপার বোঝা যায়- তিনি মানুষ ছিলেন, মহাপুরুষ বা নবী হওয়ার খায়েশ তাঁর কখনো ছিল না। আর তাঁর দর্শনচর্চার ক্ষেত্র আন্তর্জাতিক না হয়ে প্রভিন্‌সিয়াল বাংলাদেশের সীমানাতেই থেকে গিয়েছিল। এই জায়গাতেই ছফাকে অনন্য মনে হয়।
আহমদ ছফা লেখালেখি ছাড়া অন্য কোনো পেশাকে গ্রহণ করতে পারেননি। তাঁর পিতার ধারণা ছিল ছেলে বড় হলে পয়গম্বর হবে। ছফা পয়গম্বর হতে পারেন নি। হয়তো  চেয়েছিলেন গ্যোতের মতো সমস্ত প্রাণশক্তি পুঞ্জীভূত করে একটামাত্র প্রবল ফুৎকারে দেববীর্যে বলীয়ান মানুষ সৃষ্টি করতে। তাও পারেন নি।
আজ ছফার জন্মদিন। বেঁচে থাকুন ছফা। 
--
ছফাগিরি

