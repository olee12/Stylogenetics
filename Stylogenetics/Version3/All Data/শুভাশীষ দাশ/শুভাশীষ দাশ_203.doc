ইমামুরা কথন । কিস্তি ১



সিরাতের ‘ইরাক এবং আত্মঘাত’ লেখায় মন্তব্য করতে গিয়ে আমি ইমামুরার প্রসংগ টেনেছিলাম। ‘সেপ্টেম্বর এগারো’ নামের (মূল নাম 11'09"01 September 11) ছবিতে এগারোজন পরিচালকের শেষজন ছিলেন ইমামুরা। সেখানে ইনরিতু ছিলেন এঁদের একজন। (আর্টসবিডির পাতায় ছাপানো এবাদুর রহমানের এবাদুর-ইনারিতু সংলাপিকা য় এবাদ সাহেবের নিজস্ব বাংলায় পাবলিক ব্যাপক চিল্লাফাল্লা করেছে।) আমার স্বভাব ছবি দেখার আগে ওইটা নিয়ে ওয়েবপাতায় এটা সেটা পড়ে নেয়া। আনন্দীর ব্যাপারটা একদমই অপছন্দ। ওয়েবপাতায় হামলা দিতে যাব , পাশের ঘর থেকে বললো- ছবি শুরু। অগত্যা। পরে ছবি দেখা শেষে ঘেঁটে জানলাম সেখানে প্রত্যেক ছবি-বানিয়ের ছোটদৈর্ঘ্য সিনেমার সময়কাল ছিল ঠিক এগার মিনিট নয় সেকেন্ড করে। এঁদের মধ্যে সবচে ভাল নির্মাণ, আমার কাছে লেগেছে, ইমামুরার। ‘ইরাক এবং আত্মঘাত’ লেখার মন্তব্যে স্মৃতি থেকে লিখেছিলাম 
There is no war named as Holy war.
ইমামুরার 'সেপ্টেম্বর ১১' ছোটদৈর্ঘ্য সিনেমার শেষ ভাষ্য।
হাতের কাছে তখন ছবিটা ছিল না। পরে আবার ছবিটা চালিয়ে দেখি ভাষার সামান্য হেরফের আছে। অরিজিনাল সাব-টাইটেলে আছে 
There is no such thing as a Holy war.
'দা ঈল' ছবিতে ইমাসীতা চরিত্রে ইকুশো
আমার দেখা ইমামুরার প্রথম ছবি ‘দা ঈল’। বাংলা তর্জমায় ‘বান মাছ’।সোনা পাম জেতা ছবি। ইমামুরার প্রায় সব সিনেমার বিষয় নর-নারীর সম্পর্ক। আর সম্পর্কের মধ্যে প্রতারণা কি পরকীয়া ঢুকে  পড়লে কি ঘটে যায় – তা আমাদের দেখিয়ে দেন। ছুতানাতা সব সহ। আচ্ছা, ডিজায়ারের বাংলা কি?  এই মার্কিন দেশে আসার পর বাংলা একাডেমীর ইংরাজি-বাংলা অভিধানের অভাব বুঝি। হাতে আছে একটা দেব সাহেবের অভিধান। কোনো ইংরাজির বাংলা খুঁজলে এক কথায় প্রকাশের ডান দিকটা না পেয়ে বামদিকটা পাই। জাহান্নামে যাক। ধরে নেই, ডিজায়ারের বাংলা হলো কাম। তাঁর চারটা ছবির নাম একটু লিখি।‘স্টোলেন ডিজায়ার’, ‘এন্ডলেস ডিজায়ার’, ‘আনহোলি ডিজায়ার’, ‘প্রোফাউন্ড ডিজায়ার অব দা গডস’।  বোঝেন তাহলে!
একটু অন্য প্রসঙ্গে আসি। আগে রাইফেল স্কোয়ারের ডিভিডির দোকানগুলাতে প্রায় হামলা দিতাম। বিশেষত মুভি প্লাসে।মাঝে চাকুরি নিয়ে দুবাই যাই। বছরখানেকের বেশি কাটিয়ে দেশে এসে ঘুরতে যাই সেখানে। মুভিপ্লাসের জায়গায় অন্য দোকান। সেখানে সব প্রথাগত সিনেমা!!!!  দোকানের মামাকে শুধালাম, কি ব্যাপার!  বললো- ওয়ডা বসুন্ধরায় গেছেগা। পরে অন্য দোকানে ঘুরলাম। একখানে পেলাম ব্রুনো ডুমন্টের ‘ঊনত্রিশ পাম’।  কিনতে যাব। তখন দোকানের চালু ছেলেটা বললো- মামা এরকম আরো ফরেন মাল আছে। 

ইমামুরার সিনেমায় এই যে মেয়েটাকে ট্রেন থেকে ফেলে দেয়ার পর মেয়েটা মিল্কি ওয়ের দিকে ওড়া ধরলো- এটা আপনি মার্কিন ছবিতে পাবেন না। ট্রেন থেকে ফেলা হলে, লোক সেখানে মাটিতেই পড়ে-  অভিকর্ষজ ত্বরণের কোন ব্যত্যয় ঘটে না। বস্তুবাদি সিনেমার এখানেই গলদ। 
‘বান মাছ’ সিনেমার কাহিনী – ইমাসীতা( নায়ক) বেটাইমে ঘরে ঢুকে দেখে বউ বিছানায় অন্য লোকের সাথে শুয়ে। রেগে গিয়ে বউকে খুন করে। পরে জেলে যায়। কয়েক বছর পরে ছাড়া পায়।  অন্য শহরে গিয়া নাপিতগিরির কাজ ধরে।সেখানে এক গরীব মেয়েকে তার সাগরেদ করে। পরে তাদের মধ্যে একটা সম্পর্ক হয়। এইতো। একদম সিম্পল।
আমি কোন নির্মাতার ছবি পছন্দ হলে যা পাই দেখে ফেলার চেষ্টা করি। টরেন্টে ইমামুরার যা যা পাওয়া যায় সব দেখছি। সবগুলোই ভাল। কাজের। সমাজে অনেক লোককে আমরা এখনো হরিজন করে রেখে নিজেরা মজা করছি।সুইপার, কাজের বুয়া, শ্রমজীবি, দেহজীবিনী। ইমামুরা এদের সবাইকে নিয়ে ছবি বানিয়েছেন।
যুদ্ধের উপর অনেক ছবি দেখছি।কিন্তু ইমামুরার ‘ডাক্তার আকাগি’ মাথা থেকে যায় না। খুব আহামরি কিছু তা না। কিন্তু যায় না মাথা থেকে। ‘সেপ্টেম্বর এগারো’ নিয়ে দশজন নাইন ইলেভেনের আশে পাশের সময় বা ঘটনা নিয়ে ছোটদৈর্ঘ্যগুলো বানিয়েছেন। ইমামুরা এসবের ধারকাছ দিয়ে যাননি। দেখা গেল- এক জাপানী লোক বুক দিয়ে সাপের মত চলছে। তার মধ্যে সাপের চরিত্র দেখা দিয়েছে।  সাপের মতো ইঁদুর গিলে খাচ্ছে।  মানুষ হিসাবে বেঁচে থাকতে সে ডিসগাস্ট বোধ করার জন্যই যেন সে সাপের জীবন বেছে নিয়েছে। আর শেষ ভাষ্যের কথা তো আগেই বললাম।
 
