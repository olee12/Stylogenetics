ফ্রেন্ডস্‌ অব মেহেরজান-১



 মুক্তিযুদ্ধকে বিকৃত করে দেখানো সিনেমা মেহেরজানের শো বন্ধ হয়ে গেছে। ফারুক ওয়াসিফ এবং আরো কিছু পাকিপ্রেমী বুদ্ধিজিগালো লেখার পর লেখা ফুকে চলছেন মেহেরজানের প্রদর্শনী বন্ধ হয়ে যাবার বিপক্ষে। ফারুক ওয়াসিফ সিনেমাটির মধ্যে যা কিছু পেয়েছেন সেটা নিয়ে চার পর্বের লেখা নামিয়েছেন সামুতে। মেহেরজানের পক্ষে জান লড়িয়ে দেয়া বুদ্ধিজিগালোদের মধ্যে তিনি অন্যতম। তিনি নমস্য বিধায় তাকে একটু পরে ধরি।
ফাহমিদুল হক প্রথম আলোতে মেহেরজান নিয়ে একখানা কলাম নামিয়েছেন। প্রথম আলো দপ্তর আর মুক্তিযুদ্ধের ডিসকোর্স অধিদপ্তরের বাড়তি চাপে তাড়াহুড়ায় লেখা। ফাহমিদুল তার পাঠককে আবাল ও মূর্খ মনে করে লাইনে লাইনে ডিসকোর্স, ডিকন্সট্রাকশন, আর্টিফিশিয়াল কনস্ট্রাক্ট, রেপ্রিজেন্টেশন, গ্র্যান্ড ন্যারেটিভ, কাউন্টার ন্যারেটিভ, ডিসকার্সিভ প্রসব করেছেন। তাই এই লেখাটাকে স্বাভাবিক ধারায় আলোচনা না করে আগে পরে মিশিয়ে একটা ডিকন্সট্রাকটিভ পদ্ধতিতে এগিয়েছি।
তিনি শুরু করেছেন মুক্তিযুদ্ধ নিয়ে আবেগপ্রবণ না হয়ে বিশ্লেষণপ্রবণ হওয়ার গুরুত্ব নিয়ে। মুক্তিযুদ্ধের যে বৃহৎ পটভূমি ( পাকিস্তানিরা বিভৎস হত্যা-ধর্ষণ-নির্যাতন করেছে নয় মাস, মুক্তিযোদ্ধারা আপ্রাণ লড়ে দেশ স্বাধীন করেছে) থেকে চোখ সরিয়ে অন্যান্য পটভূমি কিংবা এর বিপরীত পটভূমি (যেমন, মুক্তিযোদ্ধারা যুদ্ধের নাম করে পাকিস্তানি মিলিটারিদের ওপর বিভৎস আচরণ করেছে, তাদের কষ্ট দিয়েছে)নিয়ে আলোচনা কিংবা ছবি বানানোর কথা দরকার আছে বলে তার মতামত। মেহেরজান সেই ভিন্ন পটভূমির একটা সাক্ষাৎ প্রভুখণ্ড। সুতরাং মেহেরজান সিনেমায় দেখানো (১৯৭১ সালের বনভোজন মৌসুমে ঘটা) গোলাপি গোলাপি পাকিপ্রেম ফাহমিদুল হকের মতে একটা ভিন্ন ন্যারেটিভ। উনাকে বলতে দেই বরং:
আর মুক্তিযুদ্ধের গ্র্যান্ড ন্যারেটিভের ডিকনস্ট্রাকশন করতে গিয়ে রূপকথা-পরিস্থিতি পরিচালকের জন্য বিশেষ সুবিধা এনে দেয়। সেই সুবিধা বা স্বাধীনতা পরিচালক নিতেই পারেন। নয়তো মুক্তিযুদ্ধ কেবল ইতিহাসের দিন-সংখ্যা নিয়ে পাঠ্যবইতে আটকে থাকবে, নানারূপে মানুষের মনে ঠাঁই নেবে না।
পাঠক, আপনি বোধহয় ডিকন্সট্রাকশান বোঝেন না। একদম সহজ একটা ব্যাপার। বাংলাদেশের দর্শনবোদ্ধাদের কাছে দেরিতে আসা দেরিদা এই মোক্ষম শব্দ নামিয়েছিলেন। গায়ত্রী চক্রবর্তী স্পিভাক এর বাংলা করেছেন বিনির্মাণ। মুক্তিযুদ্ধে পাক হানাদার বাহিনী ত্রিশ লক্ষ লোককে মেরেছে, গ্রামের পর গ্রাম জ্বালিয়ে দিয়েছে, প্রায় চার লক্ষ মেয়েদের ধর্ষণ করেছে- আর এগুলোর বিনির্মাণে আসবে গোলাপি জামা, পাকিপ্রেম, কামুক মুক্তিযোদ্ধা। প্রথম আলোর ফাহমিদুল বলছেন যেহেতু নিশ্চয় এগুলোর দরকার আছে। না হলে মুক্তিযুদ্ধ খালি খালি দিন কিংবা সংখ্যা হয়ে থাকবে। মানুষের মনে গোলাপি পাকিপ্রেম ঠাঁই নেবে না। 
একাত্তরকে ভিন্ন ন্যারেটিভে দেখানো নিয়ে মেহেরজানের মতো পাকিপ্রেমের ফোক-ফ্যান্টাসিকে যারা ফোকাসে আনতে চাচ্ছেন তাদের বোঝা উচিত একাত্তরের ভিন্ন ন্যারেটিভ দেখাতে গেলে সুদূর কল্পনাতেও পাকিপ্রেম আসবে না। পাকিবাহিনী বিভৎস ধর্ষনের মুখে পড়ে একাত্তরের নির্যাতিত নারীরা পুরুষ দেখলেই আতংকে শিউরে উঠতো, প্রেম জাগার প্রশ্নই সেখানে আসে না। বীরাঙ্গনাদের নিয়ে সিনেমা করতে এসে পার্ভাট কিছু দর্শকদের উপহার দিয়ে ‘দর্শক হলে সিনেমা উপভোগ করেছে’-বলার মতো কাজ রুবাইয়াত হোসেনের মতো রেফারেন্স-সহকারে-মিথ্যাবাদীই করতে পারেন। আর একাত্তরকে ভিন্ন ন্যারাটিভে আনার অনেক কিছু আছে। সেই সময়ে বামপন্থীদের আচরণ, ভারতের আশ্রয় শিবির, ভাসানীর ভূমিকা, ভারতের মাটিতে তাজউদ্দিন সরকার থেকে শুরু করে ভারতের জয় বাংলা চটি। কিন্তু পাকিপ্রেমকে মানবতার মোড়কে চালিয়ে ‘বদলে যাও, ভুলে যাও’ শ্লোগানের কোনো মানে নেই। 
ফাহমিদুল প্রচার মাধ্যমে লিখেছেন। তাই তার ভাষা সংযত। মেহেরজানকে বর্জন করার পক্ষে (এখানে একটা কথা স্পষ্ট করি: ব্লগে মেহেরজান বর্জনের পক্ষে কথা বলা হয়েছিল, নিষিদ্ধ করার কথা কখনোই ওঠেনি। হলে মেহেরজান চলবে, কিন্তু দেখার জন্য একজন দর্শকও নেই। রুবাইয়াত গং-দের জন্য এটাই সঠিক সাজা হতো।) দাঁড়ানো লোকজনকে ফ্যাসিবাদি কিংবা ব্লগমাস্তান অথবা অনলাইনের নারায়ে-তকবির বাহিনী না বলে একটু আবেগ মিশিয়েছেন:
কিন্তু মেহেরজানবিরোধী বিক্ষুব্ধ প্রতিক্রিয়া দেখে আমার ভয় হয়, ঐতিহাসিক বা জাতীয়-আন্তর্জাতিক যেকোনো ঘটনাক্রম নিয়ে নানামুখী বা ডিসকার্সিভ আলোচনার পথ বুঝি ক্রমশ রুদ্ধ হয়ে পড়ছে। মুক্তিযোদ্ধা বনাম রাজাকার/পাকিস্তানপন্থী ডাইকোটমির বাইরে বুঝি আর কিছু থাকতে নেই এই ভুবনে। 
মানে মেহেরজানের পক্ষে কথা বলতে হবে। বিপক্ষে বললে মুক্তচিন্তার পথ রুদ্ধ হয়ে যাবে। একাত্তরের মুক্তিযুদ্ধ নিয়ে মুক্তচিন্তার দরকার কোন জায়গায় আছে জানি না। ১৯৭১ সালের নয়মাস দোজখ বানিয়ে রাখা শত্রুদের ঘৃণা করার মধ্যে মুক্তচিন্তা আটকে থাকে না। ফাহমিদুলের মতো লোকেরা রাজাকার/আলবদরদের ডিকন্সট্রাকশন ঘটিয়ে প্রেমময় দরদী নানাজান হিসেবে দেখতে পারেন। কিন্তু আমরা দেখবো কেন? 
লেখার শুরুর দিকে তাকাই। বেশ চওড়া সাইজের লাইন। 
জাতি-রাষ্ট্র যদি বেনেডিক্ট এন্ডারসনের ভাষায়, একটি ‘কল্পিত সমাজ’ (ইমাজিনড কমিউনিটি) অথবা গায়ত্রী স্পিভাকের ভাষায়, ‘কৃত্রিম নির্মাণ’ (আর্টিফিশিয়াল কনস্ট্রাক্ট) হয়ে থাকে, তবে তার ‘কল্পিত’ ঐক্য ও সংহতির জন্য লাগাতারভাবে একটি আদর্শ জাতীয়তার অবয়ব বা বৈশিষ্ট্য গড়ে তুলতে হয় এবং কিছু ‘রেপ্রিজেন্টেশন-পদ্ধতি’র (স্টুয়ার্ট হলের মতে) মাধ্যমে এই নির্মাণের কাজটি করতে হয়, সেই অবয়ব বা বৈশিষ্ট্য ধরে রাখার জন্যও।
আরে বেনেডিক্ট এন্ডারসনকে চেনেন না তো কি হয়েছে, বিনয়ের ‘ফিরে এসো চাকা’র চাকা বা স্পিভাককে চিনেন নিশ্চয়। ওহ্, তাও চেনেন না। আচ্ছা বাদ দেন। বরং হযরত ফারুক ওয়াসিফের কাছ থেকে কিছু কথা শুনে নেই:
কিন্তু স্মৃতি, যন্ত্রণা, ভয় ও ঘৃণা দ্বারা ভারাক্রান্ত একটি গ্রামে কীভাবে তা সম্ভব? সম্ভব নয় বলেই ভালবাসাটা হয় অপরাধী এবং পাত্রপাত্রীদের হতে হয় অভিযুক্ত। তারা হারিয়ে যায় এবং প্রত্যাখ্যাত হয়। সেই নিষিদ্ধ প্রেম হওয়ার আরেকটি পথ হলো, সময়কে উল্টোদিকে প্রবাহিত করে খোদ নির্যাতনের ঘটনাটিকে অতীতেই রদ করা, ঘটতে না দেওয়া। কিন্তু এ দুটোর কোনোটাই সম্ভব নয়। সম্ভব একমাত্র ভবিষ্যতে, যখন উভয় পক্ষ একটা রিকনসিলিয়েশন প্রক্রিয়ার  মধ্যে দিয়ে গিয়ে নতুনভাবে মানবিক বন্ধন নির্মাণ করবে, সৃষ্টি করবে নতুন ইতিহাস এবং নতুন বাস্তবতা। তখন হয়তো তা সম্ভব। তার জন্য গত আড়াইশ বছরের ইতিহাসের ভুল ও বিকৃতি সংশোধন করতে হবে। কিন্তু উপমহাদেশের রাজনৈতিক প্রেক্ষাপটে, পাকিস্তানের অধপাতি চরিত্রে যা আদতে এখনো অসম্ভব ও  অবাস্তব।
একটু আটকে যেতে পারেন রিকনসিলিয়েশন শব্দটাতে। এই শব্দের মানে পুনর্মিত্রতা। ও, এটার মানে ঠিকই জানেন। তাও বলি, অনেকটা মেরেছিস কলসির কানা তাই বলে কি প্রেম দিব না টাইপের ব্যাপার। পলিটিকস অফ রিকনসিলিয়েশন নামে এক ধরণের নতুন রাজনীতি ইদানীং মাথাচাড়া দিচ্ছে। সামনে এগিয়ে যাবার জন্য অতীতের সমস্ত ইতিহাস ক্ষমা নামক ইউফোরিয়া দিয়ে মুছে দেয়ার আহ্বান থাকে এই নতুন রাজনীতির বলয়ে। ফারুক ওয়াসিফ ও ফাহমিদুল হক  এই ইউফোরিয়াকে বাস্তব করার কথা বলছেন। দুইজনের কথার তাই একটাই পরিণতি: একটা কল্পিত অবাস্তব ভবিষ্যতে ইতিহাসের যাবতীয় এন্ডাগান্ডা ভুল সরিয়ে পাকিদের ঘৃণ্য অত্যাচারের বিপরীতে দাঁড়িয়ে আমরা পাকিসঙ্গমের স্বপ্নে বিভোর হবো। এরই সার্থক চিত্রায়ণ ঘটেছে রুবাইয়েত হোসেনের সিনেমায়। 
ওয়াসিফকে ছেড়ে ফাহমিদুল হকে আসি। তিনি আমাদের জানাচ্ছেন- একাত্তরের গ্র্যান্ড ন্যারেটিভের বাইরেও  অনেক ছবি বানানো হয়েছে। কই তখন কেউ কোনো হাউকাউ করে নাই। তারেক মাসুদের ‘মাটির ময়না’, ‘নরসুন্দর’, তৌকিরের ‘জয়যাত্রা’-র মধ্যে লুকিয়ে আছে কিছু ভিন্ন ন্যারেটিভ। অথচ কারো কোনো রা নেই, অথচ রুবাইয়াতকে কোনো ছাড় দেয়া হচ্ছে না। এগুলো পুরুষ সমাজের ধর্ষকাম। ধিক এসব ধর্ষকামীদের!
একটু নাইন-ইলেভেন না ঢোকালে কি চলে! একফোঁটা আধফোঁটা ইরাক-আফগানিস্থান। মূর্খ পাঠক এগুলো অন্তত বোঝে। ফাহমিদুল, আপনি বলুন প্লিজ:
লক্ষ করার বিষয় হলো, এর মধ্যে নাইন-ইলেভেনের ঘটনা ঘটে গেছে, আফগানিস্তান-ইরাক আগ্রাসন ঘটেছে। মুসলমানদের আত্মপরিচয়ের নতুন নতুন ব্যাখ্যা আসছে। আমাদের বেশির ভাগ আর্ট সিনেমা যেহেতু মুক্তিযুদ্ধভিত্তিক, তাতে ইসলামি দলভুক্ত রাজাকার চরিত্র থাকছে এবং বাঙালি মুসলমানের আত্মপরিচয়ের জিজ্ঞাসায় ‘প্রথমত বাঙালি না মুসলমান’ প্রশ্নটি অমীমাংসিত থাকছে—এই পরিপ্রেক্ষিতে খোদ মুক্তিযুদ্ধভিত্তিক চলচ্চিত্রেই নানা বিনির্মাণ বা ডিকনস্ট্রাকশন শুরু হয়েছে বিগত এক দশকে। মেহেরজান সেই ডিকনস্ট্রাকশন-প্রক্রিয়ায় একটা উল্লম্ফন। আগের ডিকনস্ট্রাকশনগুলোয় কিন্তু আজকের মতো ক্ষুব্ধ প্রতিক্রিয়া দেখা যায়নি।
এর সাথে হযরত ওয়াসিফের কথার অনেক মিল। ওয়াসিফ ছফাকে টেনেছেন। আহারে ছফা, আপনার জন্য দুঃখই লাগে। বেঁচে থাকলে এদের কথার প্রতিবাদে আপনি সরব হতেনই।
নানাজান এককথায় ইতিহাসের প্রতিনিধি। উপমহাদেশের জাতীয়তাবাদী রাজনীতির আবহে সৃষ্ট এক আইডিয়ার জীবন্ত মূর্তি। কোন আইডিয়ার? বাঙালি মুসলিম জাতীয়তাবাদের। কতগুলি ঐতিহাসিক-মতাদর্শিক ধারণা দিয়ে গড়া তাঁর চরিত্র। তিনি বাঙালি জাতীয়তাবাদের একটা ক্রাইসিসের একধরনের সমাধান হিসেবে নির্মিত হন। ছবিতে তাঁর বাঙালি মুসলিম জাতীয়তাবাদ বাংলাদেশী বাঙালি জাতীয়তাবাদের এক ঐতিহাসিক সংকটের আপাত সমাধান হিসেবে আসে। বাংলাদেশের রাজনৈতিক সমাজে বাঙালিত্ব আর মুসলমানত্ব পরস্পরের বিপরীত হিসেবে দেখার শক্তিশালী ধারা আছে। একাত্তরের একটা ব্যাখ্যান এটাও বলে যে, মুক্তিযুদ্ধ ছিল ইসলামের বিরুদ্ধে। সংখ্যাগরিষ্ঠের ধর্ম ও সংখ্যাগরিষ্ঠের আত্মপরিচয়ের  এই ফাঁকের মাঝখানে সেতু হিসেবে আবির্ভূত হন নানাজান। বাংলাদেশের বাঙালি জাতীয়তাবাদের মধ্যে আবশ্যিকভাবে বাঙালি মুসলমানের মনও থাকবে, ছফা বলেছিলেন। শেখ মুজিবের বাঙালি জাতীয়তাবাদ এভাবেই নিজেকে ভারতীয় হিন্দু বাঙালিদের থেকে রাজনৈতিকভাবে নিজের বিশেষত্ব চিহ্নিত করেছিল। করতে হয়েছিল।
পাকিসঙ্গমকে বৈধ ও পবিত্র দেখানোর জন্য বাঙালি মুসলমানের আত্মপরিচয়ের সংকট টেনে এনে (বৃহত্তর ইসলামিক জোশে লোকজনকে কাবু করে) সাম্প্রদায়িকতার বিষবাষ্প আস্তে করে ঢুকিয়ে দেন একালের ওয়াসিফেরা। বাঙালি মুসলমান একটা সময় পর্যন্ত পিছিয়ে ছিল। আস্তে আস্তে সেটা চুকে গেছে। বাঙালিত্ব একটা বিশেষ কোনো ধর্মের দখলে যায়নি। মুসলমান হিন্দু বৌদ্ধ খ্রীস্টান বাংলা-ভাষী সবার মধ্যেই বাঙালিত্ব সমানভাবে থাকবে। ছফা পিছিয়ে পড়া বাঙালি মুসলমানের মানসপট বোঝার চেষ্টা করেছেন। কিন্তু সেটাকে সবার কাছ থেকে সরিয়ে একচ্ছত্র মুসলমানদের বানিয়ে দিতে তার সায় ছিল না। বাঙালি মুসলমান নিজের অধিকার প্রতিষ্ঠার জন্য নিজেদের জাতীয়তাবাদ তৈরির চেষ্টা করেছে, কিন্তু বাঙালিত্বকে কবজা করার কোনো প্রণোদনা সেখানে ছিল না। পশ্চিমবঙ্গ দাদাগিরি ফলায়, তুচ্ছ তাচ্ছিল্য করে। কিন্তু এগুলোর জবাব দেয়ার জন্য সাম্প্রদায়িকতার চর্চা করার প্রয়োজন পড়ে না।
মেহেরজান নামের পেছনেও সাম্প্রদায়িকতা লুকিয়ে আছে। এবাদুর রহমান বেছে নিয়েছেন রবীন্দ্রনাথ ঠাকুরের ‘মুসলমানীর গল্প’ থেকে একটা নাম ‘মেহেরজান’। সেটা আবার প্রথম উচ্চারিত হয় পাকিপ্রেমিকের মুখে। মেহেরজান। মেহের মাই ডার্লিং। ফরহাদ মজহার দাড়িবাবুকে একহাত নিতে চেয়েছেন তাঁর ‘এবাদতনামা’ কবিতায়।
তেনার কলমে
বহু পয়গম্বর সাধক ও মনীষীর নাম
হয়েছে স্মরণ কিন্তু ঘুণাক্ষরে নবী মুহম্মদ আকারে ইঙ্গিতে ভাবে দিলে কিম্বা নিবের ডগায়
একবারও আসে নাই, তাঁকে তাই মাফ করি নাই
সাম্প্রদায়িকতা আর প্রতিক্রিয়াশীলতার চক্রান্তে ডুবে থেকে ফরহাদ মজহার আর তার এমিলের গোয়েন্দাবাহিনী ধর্মভিত্তিক হেজিমোনি প্রচার করছে। তাদের চেলারা বুঝে না বুঝে গুরুবাণী মনে করে মাথা নাড়ছে। এবাদুর রবীন্দ্রনাথ ঠাকুরের গল্পের মেহেরজান নাম রুবাইয়াতের সিনেমায় পাকিপ্রেমে কাতর করিয়ে শোধ নিয়েছেন। টিট ফর ট্যাট।
মুক্তিযুদ্ধবিরোধী ট্যাগিং থেকে বাঁচার জন্য ফাহমিদুল হক মেহেরজানের একটু আধটু ভুলভাল ধরিয়ে দিয়ে কিছু এটাসেটামিক্স করেছেন। সেদিকে আর না যাই। ও হ্যাঁ, শিরোনাম বেশ খাসা। বিনির্মাণের বিপত্তি ও জাতীয়তাবাদী আবেগ। মূর্খ পাঠকদের বলেছেন, এবার একটু সামলে এইসব তথাকথিত জাতীয়তাবাদী আবেগ ফাবেগ সরিয়ে একাত্তরের গোলাপি বিনির্মাণকে কিবলা মানুন।
শেষে একটু রুবাইয়াত সমাচার। এই ভদ্রমহিলা একজন আপাদমস্তক মিথ্যাবাদী। তাঁর বিশেষ যোগ্যতা রেফারেন্স সহকারে মিথ্যা কথা বলাতে। প্রথম আলোতে তিনি লিখেছেন:
তথ্য মন্ত্রণালয় থেকে মুক্তিযুদ্ধের ইতিহাস লিখন ও মুদ্রণ প্রকল্পের অধীনে ১৯৭৭ থেকে ১৯৮৭ সালের মধ্যে সংগৃহীত ও প্রকাশিত হয় আট খণ্ডে বাংলাদেশের স্বাধীনতা যুদ্ধ ও দলিলপত্র। এটিই মুক্তিযুদ্ধের একমাত্র আনুষ্ঠানিক তথ্যকোষ, যাতে এই নারীদের বিবৃতি আছে। মোট ২২৭ জনের মৌখিক জবানবন্দির মধ্যে ২৩ জন নারী। তাঁদের মাত্র ১১ জন যৌন নিপীড়নের অভিজ্ঞতা ব্যক্ত করেছেন। এসব দলিলে একাত্তরে মেয়েদের ওপর ধর্ষণের নৃশংসতার কিছুটা আভাস পাই, কিন্তু তাঁদের প্রকৃত সংখ্যা সম্পর্কে কোনো ধারণা পাওয়া যায় না। সেনাশিবিরে সংঘটিত যৌন দাসত্বের পুরো চিত্রটিও এতে অনুপস্থিত। ফলে ১৯৭১ সালের নিপীড়িত নারীদের নির্ভরযোগ্য ইতিহাস লিখতে গিয়ে সবচেয়ে বড় অন্তরায় হয়ে দাঁড়ায় তাঁদের সংখ্যার ব্যাপক তারতম্য।
গণনায় ২২৭ ঠিক আছে(স্বাধীনতা দলিলপত্র কিছু সংখ্যার এদিক সেদিক আছে, সেগুলো ঠিকভাবে গুণলে ২২৭ ই আসে)। তবে ২৩ আর ১১ সংখ্যা সঠিক নয়। ২৯ জন নারী তাদের প্রত্যক্ষ অভিজ্ঞতার কথা বর্ণনা করেছেন। পাশবিক অত্যাচারের কথা স্বীকার করেছেন ১২ জন। বাকি সতের জনের মধ্যে একজন তাঁর নিজের মেয়ের ধর্ষণের কথা স্বীকার করেছেন, অন্য আরেকজন তাঁর দুইজন মেয়ের ধর্ষণের কথা বলেছেন। ২৯ জনের প্রায় সবাই তাদের আশেপাশে ঘটা অজস্র পাশবিক ধর্ষণের ও অমানুষিক নির্যাতন ও হত্যার কথা ফিরে ফিরেই বলেছেন। প্রত্যক্ষদর্শী পুরুষদের সবাই তাদের চোখে দেখা অজস্র ধর্ষণ, নির্যাতন ও হত্যাকাণ্ডের কথা বলেছেন।
ঊনত্রিশ পর্যন্ত ঠিকঠাক গণনা করতে শিখেন নাই যিনি তাকে নিয়ে এতোসব আলোচনা করতেও অস্বস্তি হয়। 
---
শেষ রজনী সিনেপ্লেক্সে-১ শিরোনামটা পালটে দিলাম। আংশিক সম্পাদিত।


