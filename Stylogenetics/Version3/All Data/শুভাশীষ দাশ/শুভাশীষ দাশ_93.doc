যুদ্ধাপরাধী ও বুদ্ধিজীবী।।৪।।



ফরহাদ মজহার বুদ্ধিজীবী। তিনি একাধারে কবি, এনজিও মালিক, কলামলেখক, গবেষক, গীতিকার, গদ্যকার, গায়ক, ভাববাদী, সুরকার, সমাজসেবক, দার্শনিক, কৃষিবিদ, লালন বিশারদ, পরিবেশবাদী। তাঁর এক সাগরেদ রায় দিয়েছেন, ফরহাদ মজহার বুদ্ধিজীবী হিসাবে আমাদের মধ্যে সব চাইতে গণতান্ত্রিক। তাঁর বই ‘ভাবান্দোলন’ বইয়ের ফ্ল্যাপে লেখা- ফরহাদ মজহার এখন কিংবদন্তি। জীবনযাপন থেকে শুরু করে কর্ম ও কাব্য, সঙ্গীত ও নাটক,  ...ফরহাদ মজহার বুদ্ধিজীবী। তিনি একাধারে কবি, এনজিও মালিক, কলামলেখক, গবেষক, গীতিকার, গদ্যকার, গায়ক, ভাববাদী, সুরকার, সমাজসেবক, দার্শনিক, কৃষিবিদ, লালন বিশারদ, পরিবেশবাদী। তাঁর এক সাগরেদ রায় দিয়েছেন, ফরহাদ মজহার বুদ্ধিজীবী হিসাবে আমাদের মধ্যে সব চাইতে গণতান্ত্রিক। তাঁর বই ‘ভাবান্দোলন’ বইয়ের ফ্ল্যাপে লেখা- ফরহাদ মজহার এখন কিংবদন্তি। জীবনযাপন থেকে শুরু করে কর্ম ও কাব্য, সঙ্গীত ও নাটক, সর্বোপরি চিন্তাভাবনা ও দর্শনচর্চায় তিনি অগ্রদূত।  ফরহাদ মজহার নিজেকে হয়তো এভাবেই চেনাতে ভালোবাসেন।
বেশ কয়েক বছর আগে আমাদের সময়(নয় সেপ্টেম্বর, ২০০৫) পত্রিকার হেডলাইনে এসেছিলেন ফরহাদ মজহার। কারণ ছিল তাঁর বক্তব্য। পত্রিকায় সংবাদটি লেখা হয় সংবাদ সুলভভাবে-
১৭ আগস্টের হামলাকারীদের যদি সন্ত্রাসী বলি তবে আমাদের ৫২, ৬৬, ৬৯ বা ৭১ এর আন্দোলন ও সন্ত্রাসী কর্মকান্ড বলে মন্তব্য করেছেন বিশিষ্ট বুদ্ধিজীবী ফরহাদ মজহার। গতকাল জাতীয় প্রেসক্লাবে ‘বোমাবাজি সন্ত্রাস- জাতীয় ও আন্তর্জাতিক প্রেক্ষাপট’ শীর্ষক এক আলোচনায় তিনি এই কথা বলেন। 
বক্তব্যে তিনি বলেছেন- তবে যারা সমাজকে বদলাতে চায় তাদেরকে সন্ত্রাসী বলবো কেন? যারা ইসলামের নাম নেয়, কট্টরপন্থী রাজনীতির মাধ্যমে সমাজকে বদলাতে চায়, আমরা তাদের সন্ত্রাসী বলছি। অথচ আমরা বুশ-ব্লেয়ারকে বলি না যে, তারা খারাপ কাজ করছে। … আগস্টের বোমা হামলাকে প্রথাগত সন্ত্রাস বলা যায় না। … অনেকে বলেন ইসলাম জঙ্গিবাদ সমর্থন করে না। আমি এটার সাথে একমত নই। ইসলাম জঙ্গিবাদ সমর্থন করে। … 

তালাল আসাদের ‘অন সুইসাইড বোম্বিং’ এর ভুল পাঠ নিয়ে ফরহাদ মজহার সন্ত্রাসীদের পক্ষে রায় দেন। সাথে মেশান বুশ ব্লেয়ার ব্লেন্ড। একাত্তরের মুক্তি সংগ্রামকে সন্ত্রাসী কর্মকাণ্ড বলার মতো ঔদ্ধত্য দেখান অকারণে। বইপড়ুয়া এই তথাকথিত দার্শনিক এইসব যুক্তিহীন ফ্যালাসি করেন, কিন্তু ঠিক ব্যাখ্যা দেয়ার প্রয়োজন মনে করেন না। পাকিস্তানি হানাদার বাহিনীর বর্বর আক্রমণ ঠেকাতে অস্ত্র তুলে নিতে বাধ্য হয়েছিল বাংলাদেশের মানুষ। তিরিশ লক্ষ লোকের রক্তের বিনিময়ে অর্জিত স্বাধীনতাকে সন্ত্রাসী কাজ বলে চালানো পুরোপুরি দেশদ্রোহী আচরণ।
দীর্ঘদিন ধরেই বুদ্ধিভিত্তিক চিন্তাধারার বিভ্রান্তির চূড়ায় বসে আছেন ফরহাদ মজহার। তিনি একাধারে লালন চর্চার সাথে এনজিও চালান, বুর্জোয়াকে গালি দিতে দিতে খালেদা জিয়ার সফরসঙ্গী হন। আবার জঙ্গীবাদের পৃষ্ঠপোষক নয়া দিগন্তে নিয়মিত কলাম চর্চা সুন্নত মনে করে জারি রাখেন।
তাঁর আনকোরা সাম্প্রতিক কলাম দিয়েই কথা শুরু করি। এটি প্রকাশিত হয়েছে বিডিনিউজ২৪-এ (২৯ আগস্ট, ২০১০)। ‘আসুন শহীদ মিনারকে একটি মসজিদ অথবা মন্দিরে পরিণত করি’ শিরোনামের কলামে শহীদ মিনারকে পবিত্র স্থান হিসেবে মর্যাদা দেয়ার রায়কে ধর্মীয় সমীকরণে মিশিয়ে পাঠকের কাছে তাঁর স্বভাবসিদ্ধ বিভ্রান্তিকর কথাবার্তা উপস্থাপন করেছেন। 
… শহীদ মিনার তাহলে সম্পূর্ণ ভিন্ন আরেকটি রাজনৈতিক অর্থে প্রতীক। প্রতীক কারণ ভাষা ও সংস্কৃতির ধারক ঢাকা শহরের শিক্ষিত মধ্যবিত্ত শ্রেণীর সঙ্গে গ্রাম, গঞ্জ ও মফস্বলের কৃষক জোলা কারিগরসহ অন্যান্য খেটে খাওয়া শ্রেণীর সংগ্রামী মৈত্রীর চিহ্ন এই শহীদ মিনার। … এই পতন পচনের রূপ ধরেছে যখন একে তথাকথিত সেক্যুলার মধ্যবিত্ত শ্রেণী মসজিদ বা মন্দিরের বিকল্প হিসাবে ভাবতে ও গণ্য করতে শুরু করেছে। শহীদ মিনার হয়ে উঠেছে পাকপবিত্র স্থান, তার আবার একটি মূলবেদীও আছে। ‘পবিত্র’, ‘বেদী’ ইত্যাদি ধর্মতাত্ত্বিক চিহ্নে শহীদ মিনারকে ভূষিত করা হয়।… ২৫ আগস্ট ২০১০ তারিখে বুধবার বিচারপতি মোঃ মমতাজ উদ্দিন আহমদ ও বিচারপতি নাঈমা হায়দারের বেঞ্চের দেয়া রায়ের মধ্য দিয়ে ধরা পড়ে। রায়ে প্রতিষ্ঠিত হোল শহীদ মিনারের তাৎপর্য রাজনৈতিক তো নয়ই এমনকি সাংস্কৃতিকও নয়; শহীদ মিনারকে এখন আমাদের মন্দির বা মসজিদের মত ‘পবিত্র’ গণ্য করতে হবে।… রায়ে শহীদ মিনার এলাকায় ভবঘুরেরা যেন ঘোরাফেরা করতে না পারে বা ‘অসামাজিক কার্যকলাপ’ চালাতে না পারে সে জন্য তিন জন নিরাপত্তা প্রহরী নিয়োগ দেওয়ার জন্য তথ্য মন্ত্রণালয়কে নির্দেশ দেওয়া হয়েছে। মানুষের কী কার্য সামাজিক আর কোনটাই বা অসামাজিক তার নৈতিক মানদণ্ড ঠিক করে দেবার দায়িত্ব আদালতের নয়। ‘অসামাজিকতা’-র আইনী সংজ্ঞা কী? … ভবঘুরেরা বাংলাদেশের নাগরিক, কিন্তু তাদের হাত থেকে শহীদ মিনার রক্ষা করতে হবে, এই যদি আদালতের রায় হয় তাহলে আদালত নাগরিকদের অধিকার রক্ষা করবে কীভাবে? … যেসব ঘরহারা গরিব মানুষ মাঝেমধ্যে শহীদ মিনারে এসে বিশ্রাম নিত, যাদের মাথার ওপর ছাদ নাই, কিচ্ছু নাই, তাদের জন্য শহীদ মিনার নিষিদ্ধ হোল। এই রায় গণমানুষের পক্ষে গেল না।…১
তাঁর মূল সমস্যা বেদী নিয়ে। ইসলাম যেহেতু পৌত্তলিক বিষয় সমর্থন করে না, ফরহাদ মজহার তাই শহীদ মিনারের প্রতীকী উপস্থাপনকে সহ্য করতে পারছেন না। একটু মাথা খাটালে বোঝা যায়, শহীদ মিনারকে পবিত্র বলা মানে সেটাকে মন্দির বা মসজিদ বোঝানো হয় না। তাঁর কাছে একটা সাধারণ প্রশ্ন, পৃথিবীতে ধর্মীয় উপসনালয় ছাড়া কোনো কিছুকে পবিত্র বলা যাবে না কেন? বেদীতে ফুল দেয়া তাঁর অপছন্দ। কাঠমোল্লাদের ও ফুলপূজা পছন্দ নয়। ফরহাদ সাহেব ফ্যানাটিকদের পথে এগোবেন- এটা জানা কথা। তিনি সূক্ষ্ণ চালে পবিত্রস্থান ও মন্দির-মসজিদের মধ্যে একটা ভুল সমীকরণ তৈরি করে পাঠককে বিভ্রান্ত করেছেন। দেশের গরীব জনমানুষ শহীর মিনারের ছায়ায় আর ঘুমাতে পারবে না বলে কুম্ভীরাশ্রু বর্ষণ করেছেন। সচরাচর তাঁর প্রতিটা লেখায় এই ধরণের অশ্রুপাতের দেখা মিলে। 
বুদ্ধিভিত্তিক কথাবার্তা থেকে একটু লুঙ্গিভিত্তিক গালগল্পে আসি। ফরহাদ মজহার লুঙ্গি পরেন। ২০০৯ সালের দোসরা অক্টোবর ফরহাদ মজহার তাঁর ভাতিজির প্রথম জন্মদিনের অনুষ্ঠানের দাওয়াত পেয়ে ঢাকা ক্লাবে লুঙ্গি পরিহিত অবস্থায় ঢুকতে গেলে তাঁকে গেইটে আটকানো হয়। পরে এই নিয়ে ঘটে তুলকালাম কাণ্ড। তাঁর স্ত্রী ফরিদা আকতার ‘ড্রেস কোড একান্তই কলোনিয়াল সংস্কৃতি, ভাষাটাও ঔপনিবেশিক’ ইত্যাদি নানা রকম ভারী ভারী কথা বলে ব্যাপারটা নিয়ে আর্টসবিডিতে লিখেন। যদিও সেখানে একটা বিশাল তথ্য ফাঁস হয়ে যায়, ফরহাদ মজহার ড্রেস কোড নিয়ে ঢাকা ক্লাবের নিয়মনীতি জেনেও বিশেষ ব্যবস্থায় ভেতরে ঢোকার আয়োজন করেছিলেন। অর্থাৎ বিশেষ সুবিধা নিয়ে বুর্জোয়াদের মাহফিলে ঢুকতে তাঁর আপত্তি নেই, কিন্তু যখন কোনো এক কারণে ভেতরে ঢোকা গেল না, ব্যস এইবার তাত্ত্বিক বুজরুকি দিয়ে ত্যানা পেঁচানো শুরু -মানে বুর্জোয়া সংস্কৃতিকে গালাও, গরীবকে শুধু ফাঁকা বুলিতে বুকে টানো। হালকা কোট করি ফরিদা আকতারের কথাবার্তা থেকে-
… এই ঘটনাটি তুচ্ছ নয়। এর পেছনে সুস্পষ্ট বর্ণবাদী চিন্তা রয়েছে, সাধারণ মানুষের প্রতি ধনীদের ঘৃণার চর্চা রয়েছে, তা বারুদের মতো সেখানে জমে আছে।… একটি স্বাধীন দেশে, সংখ্যাগরিষ্ঠ মানুষ যে-পোশাক পরে, যে-পোশাক আমাদের সংস্কৃতির অবিচ্ছেদ্য অংশ, সেই পোশাক পরার ক্ষেত্রে বাধানিষেধ জারি রাখার বিধান বহাল রাখার ঔপনিবেশিক ‘নিয়ম’ বা ঔদ্ধত্য কোন প্রতিষ্ঠানের থাকতে পারে কি না। … ‘ড্রেস কোড’ একান্তই কলোনিয়াল সংস্কৃতি, ভাষাটাও ঔপনিবেশিক। যে কোন ক্লাব বা প্রতিষ্ঠানের নিজস্ব ড্রেস কোডের পক্ষে যাঁরা বলছেন তাঁরা যুক্তি দিতে পারছেন না কেন লুঙ্গি, ধুতি ইত্যাদি সাধারণ মানুষের পোশাকের প্রতি তাদের এতো তীব্র ঘৃণা? অথচ ঘৃণাটা খুবই স্পষ্ট।… আমরা কি এখনও সামন্তযুগে বা রাজারাজড়ার যুগে বাস করছি? ‘গণপ্রজাতন্ত্রী বাংলাদেশ’ অর্জন করতে আমাদের কত রক্ত বিসর্জন দিতে হয়েছে। আজ তো বাংলাদেশের সংস্কৃতি ও জাতীয় মর্যাদা রক্ষার জন্য যে মুক্তির সংগ্রাম তাকেই চরম ভাবে অপমান করা হলো।… ২
বুর্জোয়াদের গালাগালি করতে গিয়ে ফরহাদ মজহার ও ফরিদা আকতার মাঝে মধ্যে ভুলে যান তাঁরা একটা এনজিও’র হর্তাকর্তা। তার মানে প্রতিষ্ঠিত বুর্জোয়া। 
আমার দেশ পত্রিকার সম্পাদক মাহমুদুর রহমানের গ্রেপ্তার নিয়ে নয়া দিগন্তে কলামের পর কলাম নিরলসভাবে লিখে যাচ্ছেন ফরহাদ মজহার। কারণ মাহমুদুর রহমান তাঁর বন্ধুমানুষ। মাহমুদুর রহমানকে মুক্তি দিতে হবে- এই মূল কথার পেছনে ফ্যাসিবাদ, একনায়কতন্ত্র সহ নানা কথাবার্তা এসে গেছে। 
… প্রতিষ্ঠান হিশাবে আদালত বা বিচার ব্যবস্খার একনায়কতান্ত্রিক ক্ষমতা রাষ্ট্রের একনায়কতান্ত্রিক ক্ষমতার সঙ্গে যুক্ত, যার মধ্য দিয়ে শ্রেণীর একনায়কতান্ত্রিক ক্ষমতার প্রকাশ ঘটে। বুর্জোয়া শ্রেণীর একনায়কতন্ত্র রাষ্ট্রের বিশেষ গঠনের মধ্য দিয়ে দানা বাঁধে। বোঝার সুবিধার জন্য তাকে দুটো দিক থেকে দেখাই রেওয়াজ : রাষ্ট্র শক্তি এবং রাষ্ট্র কাঠামো। যে কারণে লেনিন বলেছিলেন শ্রমিক, খেটে খাওয়া বা সর্বহারা শ্রেণী বিদ্যমান বুর্জোয়া রাষ্ট্রকে ঠিক যেমন আছে তেমন রেখে ব্যবহার করতে পারে না। সেটা জরুরী কিন্তু ভিন্ন বিতর্ক। … ৩
পাঠককে বিভ্রান্তিতে ফেলে দেয়া একটি মজহারীয় কৌশল। একটি বিষয়ে কিছুটা আলোকপাত করে সেটা নিয়ে কথা না বাড়িয়ে ভিন্ন বিতর্ক বলে চালিয়ে দেয়া তাঁর একটা কূটপদ্ধতি। 
… বাংলায় ‘বিজ্ঞান’ কথাটার মানে কিন্তু বিকৃত জ্ঞান, যে জ্ঞান তার স্বভাব হারিয়ে ফেলেছে এবং জ্ঞান চর্চার উদ্দেশ্য খুইয়েছে। ঠিক। বাংলার বৌদ্ধ দর্শনের মধ্যে ‘বিজ্ঞান’ ধারণার এই ইঙ্গিত আছে। এই সজ্ঞান সচেতনতা বাংলার ভাবচর্চার মধ্যে আজও আমরা টের পাই। সেই প্রসঙ্গ এখন থাকুক।…সেই তথ্যেরই আদান-প্রদান চলে যাতে অল্প কয়েকজন মুনাফা কামাতে পারে এবং মুনাফা কামানোই মনুষ্য জীবনের পরমার্থ, কিম্বা মুনাফাই জগত সংসার সভ্যতার ভিত্তি; এই কাহিনীকেই জগতের প্রধান ও একমাত্র সত্য হিশাবে প্রতিষ্ঠা করবার বয়ান, গল্পগাঁথা, শিল্পসাহিত্য, নাটক থিয়েটার ডিজিটাইল বাইটস হয়ে পৌঁছে যাচ্ছে তাদের কাছে যারা বাস্তব জগতে নয়, ভার্চুয়াল জগতে বাস করতে অভ্যস্ত হয়ে পড়ছে। ওর মধ্যেও প্রতিরোধ আছে অবশ্যই। কিন্তু সেই দিকে আমি এখন যাচ্ছি না।… ৪
এই রকম উদাহরণ অজস্র দেয়া যায়।
‘জলের জল্লাদদের বিরুদ্ধে জলদেবতার যুদ্ধের ডাক’ ( নয়া দিগন্ত, ষোল মে, ২০১০) কলামে তাঁর কণ্ঠে ওয়াজ শুনতে পাওয়া যায়।
… পরিবেশ রক্ষা, প্রাণের হেফাজত ও প্রাণের প্রতিপালন রবুবিয়াতের মূল কথা। শব্দটি আরবি হবার কারণে একে মুসলমানি ধারণা গণ্য করবার কারণ নাই, তবে ইসলামের ভাবগত দিকের সঙ্গে এই পরিবেশবাদী চিন্তার মিল আছে অবশ্যই। ধরা যাক যদি আমরা নিজেদের নাস্তিক বলে দাবি করি, মাইকে সারা শহরে চিৎকার করে বলি আল্লাহ বলে কিছু নাই বা সব নবী-রসূল, অলি-আউলিয়া সবাই ভুয়া তাহলে সূর্যের আলো কি আমাদের জন্য বìধ হয়ে যাবে? নদীর প্রবাহ মেঘের বৃষ্টি, কিংবা বাতাস কি আমার জন্য বìদ হয়ে যাবে? আমাদের রিজিক কি পরম শক্তিধর আল্লাহ ধ্বংস করে দেবেন? যিনি নাস্তিক তাঁর কাছে অবশ্য এইসব আদৌ কোন গুরুত্বপূর্ণ প্রশ্ন নয়। এতে তার কিছুই আসে-যায় না, কিন্তু যিনি সত্যি সত্যিই মোমিন তিনি তখন আল্লাহর এই ‘রব’ বা প্রতিপালক রূপে মুগ্ধ হন। তাঁর আশেকী বাড়ে এবং সৃষ্টির প্রতি তাঁর দায়িত্ব সম্পর্কে তিনি আরো যত্নবান হয়ে ওঠেন। আল্লাহকে মানা-না-মানা বা ইসলামপন্থি হওয়া-না-হওয়া এখানে মূল প্রশ্ন নয়। … যে ধর্ম কমিউনিজম বা প্রাণ ও পরিবেশ রক্ষার প্রাথমিক কর্তব্যকে এক নম্বর নীতি হিশাবে গ্রহণ করে না, তাকে যেমন কমিউনিজম বলা ভুল, ঠিক তেমনি যে ইসলাম কমিউনিজমকে শত্রুজ্ঞান করে এবং ইহলৌকিক জীবনে মানুষের জীবন, জীবিকা, প্রাণ ও পরিবেশের শর্ত রক্ষাকে তার ফরজ কাজ গণ্য করে না, তাকে আর যা-ই হোক ‘ইসলাম’ বলা যায় না।…৫
‘আমাদের কী আর বলার থাকতে পারে!’ ( নয়া দিগন্ত, চৌদ্দ জানুয়ারি, ২০১০)  শিরোনামের কলামে তিনি জঙ্গিবাদের উৎস (সচেতনে মোড় ঘুরিয়ে) হিসেবে আওয়ামী সরকারকে অভিযুক্ত করেছিলেন। এখানে কোন তত্ত্বকথা নেই। নিটোল যুক্তি- আওয়ামী আমলে বোমাবাজি হয় না। কিন্তু বিএনপির আমলে হয়। তার মানে বিএনপিকে বিপাকে ফেলতে আওয়ামী লীগ এসব করায়।  ফরহাদ সাহেব প্রয়োজনে সহজ কথা সহজে বলে ফেলেন।
… একটি প্রশ্ন এখনও রহস্য হয়ে আছে। একটি তথাকথিত ইসলামপন্থী জোট ক্ষমতায় থাকার সময় ‘ইসলামী জঙ্গিবাদ’ বাংলাদেশ মাথাচাড়া দিয়ে উঠল কেন? এর কারণ কি? কেন জোট সরকার নিজেদের ক্ষমতা দুর্বল করবে? কেন বাংলাদেশ অস্থিতিশীল করবে? এটা হিসেবে মেলে না। বিশেষত যখন ভালো-মন্দে মিশিয়ে বাংলাদেশ অর্থনৈতিক ক্ষেত্রে আস্তে আস্তে দাঁড়িয়ে যাচ্ছিল। যদি আওয়ামী লীগ ক্ষমতায় এলে ইসলামী জঙ্গিদের তৎপরতা কমে যায় তাহলে ইসলামী জঙ্গিদের সঙ্গে আওয়ামী লীগ কিংবা তাদের রাজনৈতিক মিত্র ভারতের কোন সম্পর্ক রয়েছে কিনা সেটাই বরং প্রশ্ন হয়ে উঠেছে। গুরুতর প্রশ্ন হয়েই প্রত্যাবর্তন করবে।… ৬
এখানে একটা ব্যাপার। ২০০৫ সালের বক্তৃতায় তিনি সতেরই আগস্টের বোমাহামলাকারীদের পক্ষে কথা বলেছেন। আবার ইদানীং আওয়ামী লীগ বোমাবাজির মদদ দিচ্ছে বলে অভিযোগ করছেন। একবার বলছেন ইসলামের পক্ষে জঙ্গিবাদ করা যায়। আবার এখানে বলছেন, আওয়ামী ‘ইসলামি জঙ্গিবাদ’কে পৃষ্ঠপোষকতা করছে। স্ববিরোধী কথাবার্তায় ভরপুর ফরহাদ মজহার আসলে কী বলতে চান!
ধর্ম ও কম্যুনিজম এই দুটোর মধ্যে এক ধরণের বিনিসুতো গড়তে গিয়ে ইসলামিক ফ্যানাটিকদের পৃষ্ঠপোষক হিসেবে তিনি অবিশ্রাম কাজ করে চলছেন। তাঁর বহি ‘ভাবান্দোলন’ আর ‘মোকাবিলা’ কিছু কিছু মজহারীয় ভাবাগোনাকে সমীকরণে নিয়ে আসার প্রয়াস। দুটি বই বিশ্লেষণ দাবী করে।
পরের পর্বে থাকছে মকসুদ-আসিফ নজরুল-বদরুদ্দিন উমর গং এর সাম্প্রতিক কিছু কলাম নিয়ে বিশ্লেষণ।

ফিরে: পত্রিকার স্ক্যানকপি কুলদা রায়ের সৌজন্যে।
--
যুদ্ধাপরাধী ও বুদ্ধিজীবী।।৩।।

