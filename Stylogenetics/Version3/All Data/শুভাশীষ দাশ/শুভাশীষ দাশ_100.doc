অতঃপর তাহারা



আলম বিশ্ববিদ্যালয় থেকে পাস করে বেরিয়ে মাস ছয়ের মধ্যে একটা চাকরি যোগাড় করে। এর এক বছর পরে তার বিয়ে হয় সোমার সাথে। সোমা বাড়ির পাশের একটা কিন্ডারগার্টেন স্কুলে পড়ানো শুরু করে। সপ্তাহে এক কী দুইবার উপগত হবার সুযোগে সোমার পেটে এক পুত্রসন্তান আসে। পুত্রসন্তানকে সময় দেয়ার জন্য সোমা পড়ানো ছেড়ে দেয়। স্কুল কলেজ ডিঙিয়ে ছেলে একসময় বিশ্ববিদ্যালয়ে ঢোকে। সেশন জট। ফলে একটু দেরিতে তার পড়া শেষ হয়। প্রেমিকাকে বিয়ে, তারপর চাকরি নিয়ে অন্য শহরে। এর প্রায় বছর চারেক বাদে আলম অবসর নেয় তার দীর্ঘদিনের চাকরি থেকে। আস্তে আস্তে তারা আরো বুড়ো আরো বুড়ি হয়। অতঃপর তারা মারা যায়। প্রথমে আলম। দুই বছর পরে সোমা। আলমের উল্লম্ব মৃতদেহ আরো গভীরে ঢুকিয়ে তার ওপর রাখা হয় মৃত সোমার মৃতদেহ; সেও উল্লম্ব করে। পরে মাটি দেয়া হয়। 


