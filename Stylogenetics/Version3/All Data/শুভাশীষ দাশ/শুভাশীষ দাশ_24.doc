টুকুন পোস্ট। ১।





দা জূ অ্যাটাক
পাকিস্তানি এক মেজর আর তার সাথে ছয়/সাতজন সেনা অফিসার একদিন দুপুরে মীরপুর চিড়িয়াখানায় আসে। গাড়ি পার্ক করে শিম্পাঞ্জির খাঁচার কাছাকাছি। তাদের হাতে শুয়োর মারার জন্য ব্যবহার করা হয় এমন কিছু ধারালো মাথার বাঁশ। তারপর সবাই মিলে খাঁচার মেয়ে শিম্পাঞ্জিটাকে বাঁশের ধারালো মাথা দিয়ে গুতানো শুরু করে। পরে বোঝা যায়, তারা মেয়ে শিম্পাঞ্জিটার যোনী ক্ষতবিক্ষত করতে চাইছে। শিম্পাঞ্জি দুটো প্রথমে বুঝতে পারেনি এরা কি করতে চায়। খেলা মনে করে বাঁশের মাথা বারবার হাত দিয়ে ধরতে থাকে। পরে যখন বুঝতে পারে তাদেরকে ব্যথা দেয়ার জন্য এগুলো করা হচ্ছে,  তখন রেগেমেগে চিৎকার চেঁচামেচি, বিশেষ করে পুরুষ শিম্পাঞ্জিটা। মেয়ে শিম্পাঞ্জিটা সেদিন মারা যায়। অন্যটা আহত হয়। সেনারা ১১টা বানরকে বেয়নেট বিদ্ধ করে। ১১ টা হরিণ, তিনটা শাম্বার, দুটা স্পটেড হরিণ মেরে নিয়ে যায় হরিণের মাংস খাবে বলে। ১৪ টা এলবিনো র‍্যাট আর তিনটা খরগোশ মেরে নিয়ে যায়, সম্ভবত সেগুলোও খাবে বলে। বেশ কয়েকটা গিনিপিগকেও মারে। ভালো ভালো অনেকগুলো পাখি লুট করে নিয়ে যায়। কয়েকটাকে মারে। ইমু পাখিটার গায়ের ওপর চেপে সেটা ক্লান্ত করতে করতে মেরে ফেলে। গরু, গাভী, বকনাও লুট করে। একটা গাধাকে মেরে ফেলে, অন্যটা ক্রসফায়ারে আহত হয়। চিড়িয়াখানার সর্বমোট ক্ষয়ক্ষতি: লুট হয় ৬৭ টির মতো পাখি ও প্রাণী,  হত হয় ৩৪, মারাত্মকভাবে আহত হয় ৫। যাওয়ার আগে পাকিস্তানি মেজর ও তার সঙ্গীসাথীরা আশেপাশের গ্রাম থেকে মানুষজনকে ধরে এনে চিড়িয়াখানার প্রাণীদের খাঁচার সামনে তাদের গুলি করে মেরে রেখে চলে যায়।  
দা নার্সিসিস্ট
১৯৭২ সালের জানুয়ারি মাস থেকে একাত্তরের গণহত্যায় বাংলাদেশে নিহতদের সংখ্যা নিয়ে বিদেশের পত্রিকাগুলোতো নানা রকম সংখ্যা আসতে থাকে। তবে কোনো সংখ্যাই দশ লাখের কম ছিল না। রাশিয়ান পত্রিকা ‘প্রাভদা’য় (১৯৭২ সালের তেসরা জানুয়ারি) প্রথম সরেজমিনে নানা হিসাবপত্র করে একটা গ্রহণযোগ্য  সংখ্যা প্রকাশ করা হয়। সেখানে ছাপানো হয়- এই গণহত্যায় হত হয়েছে ত্রিশ লক্ষ।  শেখ মুজিব স্বদেশ প্রত্যাবর্তন করেন ১০ জানুয়ারি, ১৯৭২; হতাহতের সংখ্যা জানতে কিছু কিছু তথ্য তাঁর অজানা ছিল না। তিরানব্বই হাজার পাকিস্তানি সৈন্যের সাথে ৭০০ শান্তি কমিটির পঞ্চাশ হাজার রাজাকার ও বিহারিরা ২৬৭ দিন বাংলাদেশে গণহত্যার জোয়ার বয়ে দিয়েছিল। বাইরের পত্রিকাগুলো নানা রিপোর্টে প্রকাশ করেছিল- যুদ্ধের প্রথম ত্রিশ দিনেই পূর্ব পাকিস্তানে হত হয়েছে তিন লক্ষের বেশি বাঙালি। UN এর রিপোর্টে এসেছিল- পূর্ব পাকিস্তানের ৭০% গ্রাম জ্বালিয়ে পুড়িয়ে ছারখার করেছে পাকিস্তানি হানাদার ও শান্তি বাহিনীর লোকজন। পাকিস্তানি হানাদারদের কাছ থেকে বাঁচতে প্রায় এক কোটির মতো লোক সীমানা পেরিয়ে ভারতে আশ্রয় নিয়েছে। শেখ মুজিবুর রহমান তাই বিদেশী সাংবাদিকের সাথে গণহত্যায় নিহতদের সংখ্যা বলার ক্ষেত্রে যৌক্তিকতার বিচারে প্রাভদার সংখ্যাটি ব্যবহার করেন। এইসব সত্যকে পাশ কাটিয়ে তিন লাখের গালগল্প করেন নার্সিসিস্ট সিরাজুর রহমান। দশ মাসের নির্জন কারাবাস, তারপর কারাগার থেকে ছাড়া পেয়ে রাত জেগে পাকিস্তান থেকে লন্ডন পর্যন্ত বিমানভ্রমণ এবং হঠাৎ করে আবেগাপ্লুত সমর্থকদের সান্নিধ্য ইত্যাদির প্রেক্ষিতে মুখ ফসকে শেখ মুজিব (একান্তে নির্জনে শুধু সিরাজুর রহমান মারফত জেনে নেয়া) তিন লাখের পরিবর্তে তিন মিলিয়ন বলে বসেছিলেন- শীর্ষক সিরাজুর রহমানীয় গল্পের গরুটি নানা জায়গায় প্রসবিত হয়। তিন লক্ষের হিসাব মতি গুআ টাইপ কোন রাজাকার সিরাজুর রহমানের কানে চুপি চুপি বলে গিয়েছিল তা তিনি আমাদের জানান না। তবে ইদানিং প্রায়শ আফসোস করেন একটা কথা ভেবে। আফসোসটা এই ভেবে যে টিক্কা খানের ব্যবহৃত সংখ্যাটাই লেখালেখির শুরু থেকেই তাঁর ব্যবহার করা উচিত ছিল। টিক্কা খান ১৯৭২ সালের উনিশে মার্চ জানিয়েছে- একাত্তরে রাজনৈতিক দাঙ্গায় বাঙালি নিধন করা হয়েছে মাত্র ত্রিশ হাজার। আর ধর্ষিত হয়েছেন চারজন নারী।
ব্লাডি
শর্মিলার মিথ্যায় ঠাসা ‘Anatomy of Violence: An Analysis of Civil War in East Pakistan in 1971’ লেখাটা শুরু হয় ফয়েজ আহমেদ ফয়েজ দিয়ে।
We have become strangers after so much expression of affection
How many meetings will it take before we become friends again
When shall we be able to see the beauty of unblemished green
How many monsoons will it take to wash away its patches of blood
-‘On Returning from Dhaka’, 1974
নায়ারা নূরের কণ্ঠে ফয়েজের এই একই গজল ‘ঢাকা সে ওয়াপসি পার’ বা ‘ঢাকা থেকে ফেরার পথে’ গানটা ব্যবহার করা হয়েছে শর্মিলার শিষ্য রুবাইয়াত হোসেনের সিনেমা মেহেরজানে। পাকিস্তান-বাংলাদেশ পুনর্মিত্রতার মুখপাত্র প্রথম আলোতে সাজ্জাদ শরীফ অনুবাদ করে ফেলেন ফয়েজ আহমদ ফয়েজের কতিপয় কবিতা। পুনর্মিত্রতার এইসব দিনে ফয়েজ আহমেদের মার্কেট ভ্যালু চড়চড় করে বেড়ে যায়। একাত্তরের সাচ্চা বন্ধু ফয়েজ আহমদের ফ্যান ক্লাব চালু হতে থাকে নানা জায়গায়। এই লোকের নাকি সুনাম ছিল মানবতাবাদী ও জুলুম অত্যাচারের প্রতিবাদী কণ্ঠ হিসেবে। ১৯৭১ সালের আগে পূর্ব পাকিস্তানে তাঁর কবিতার মুগ্ধ পাঠক ছিল অনেকেই। অথচ ৭১ এর গণহত্যায় ত্রিশ লক্ষ লোক মেরে ফেলার ঘটনার তাঁর তথাকথিত মানবতাবাদী কণ্ঠ প্রায় নীরব-ই থেকে যায়। ত্রিশ লক্ষ হত্যার বিপরীতে ভূমিষ্ট করেছিলেন মাত্র দুটি কবিতা। ‘তাওতো কিছু কৈছেন’ বলে আমরা তৃপ্তির ঢেকুর তুলে ফয়েজ চর্চা অব্যাহত রাখি। 

বইপত্র:
১। Malik, Amita, The Year of the Vulture, Orient Longman, New Delhi, 1972
২। Chaudhuri, Kalyan, Genocide in Bangladesh, Orient Longman, New Delhi, 1972
৩। Ahmar, Yunus, Modern Urdu Poets, Royal Book Co., 1995



