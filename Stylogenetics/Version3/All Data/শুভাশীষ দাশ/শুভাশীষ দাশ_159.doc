ভূতের গলি



ভূতের গলি নিয়ে যা বলার শহীদুল জহির বলে ফেলেছেন। আমি নিজে ভূতের গলিতে থাকি। মহল্লার দোকানে ডালপুরি কি আলুপুরিতে কামড় দিতে গেলে আব্দুল আজিজ ব্যাপারি কি আব্দুল করিমের কথা মনে পড়ে। খাটে শুলে ভূতের গলির অদেখা বান্দরগুলো আমার জানালায় ফুচি মারে ভেবে নিই। আমি পড়ি। শহীদুল জহিররে বারবার পড়ি। পড়ে আমার নিজের কথা কি ভাষা প্যাঁচগোচ খেয়ে উনার পথ ধরে।
আমার সাথে লীনার কথা, লীনারে নিয়ে আমার ভূতের গলির কথা আমি টুকটাক ভেবে নিই। ভেবে নিয়ে আমি দিনের কথা ভাবি। রাতের কথা ভাবি। লিখতে গিয়ে আবারো সেই একই ভাষা আমার শরীরে খাউজায়, চুলকায়। ডলু নদীর হাওয়া ছিঁড়ে টুকরা টুকরা করি। চারতলার বাসার  ছাদ থেকে পাতাগুলো নিচে উড়ায়ে দিই। নিচে পড়তে বেশি সময় লাগে না। রিকশার আরোহীর মাথায় পড়ামাত্র ‘কুন খানকির পোলারে’ বলে উপরে তাকাতে গেলেই আমি অকস্মাৎ মাথা সরিয়ে নেই। স্মিত হাসি।
তারপর কয়েকদিন কিছু পড়ি না। ডালপুরি খেতে গেলে শহীদুল জহিররে মনে পড়বে ভেবে সমুচা চালাই সারাক্ষণ। লীনার কথা ভাবি। লীনারে নিয়ে আমার ভালবাসার কথা কিছু লিখতে গেলে ভাষার দিকে তাকিয়ে দেখি –আবে হালায় … 

