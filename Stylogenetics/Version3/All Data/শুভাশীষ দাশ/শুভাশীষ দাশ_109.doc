নোলানের ইন্‌সেপ্‌সান



ক্রিস্টোফার নোলানের ‘মেমেন্টো’ দেখেছি অনেকদিন আগে। তাঁর ভাই জোনাথনের একটা ছোটোগল্প থেকে এই সিনেমার স্ক্রিপ্ট তৈরি হয়। বলিউড এটার রিমেক করে ‘গাজনি’ নাম দিয়ে। নোলানের ‘দা ডার্ক নাইট’ দেখেও ভালো লেগেছিল। হিথ লেজারের মৃত্যু হওয়ায় সিনেমাটা দেখার সময় একটা অন্য মাত্রা যোগ হয়। 
নোলানের সাম্প্রতিক সিনেমা ‘ইন্‌সেপ্‌সান’। এই সিনেমা হলে গিয়ে দেখার আগের দিন দেখলাম তাঁর ‘দা প্রেস্টিজ’। আগের রাতে প্রেস্টিজ দেখার ফল কীনা কে জানে, সিনেমাটা আগাগোড়া আমাকে মন্ত্রমুগ্ধ করে নি। এখন সিনেমা দেখার আগে মানুষ রোটেন টমেটো বা অন্যান্য রিভিয়্যু দেখে রেটিং বুঝে নেন। ক্রিটিকদের রেটিং-র একটা পরোক্ষ প্রভাব তখন অচেতনে কাজ করে। নাইট শ্যামালানের সিনেমাগুলো ক্রিটিকদের তোপে পড়ে মার্কেট করতে পারছে না বেশ কিছু বছর। চল্লিশ মিলিয়ন ডলার খরচ করে আরেক ভারতীয় নির্মাতা মীরা নায়ার বানিয়েছেন  ‘এমেলিয়া'। খরচের অর্ধেক টাকা এখনো পর্যন্ত উঠে আসেনি। এসব ঘাঁটতে গিয়ে একটা কমেন্ট চোখে পড়েছিল। স্মেলি ইন্ডিয়ানদের কাছ থেকে এর চেয়ে ভালো কাজ আশা করা যায় না। হায় রেসিজম!  

সিনেমায় যাই। লুসিড স্বপ্নবাজদের নিয়ে সিনেমার কাহিনী। ডমিনিক কব(ডিক্যাপ্রিও) একজন এক্সট্র্যাকটর। সে অন্যদের স্বপ্নে ঢুকে পড়ে গুরুত্বপূর্ণ তথ্য এনে দেয়। এই স্বপ্নের জগতে ঢোকার জন্য তার প্রয়োজন হয় একজন আর্কিটেক্টের। অন্যদের স্বপ্নে ঢুকে পড়ে সেটার পুরো নির্মাণ করার মূল কাজটা কব আর তার দলের। পুরানো আর্কিটেক্ট একটা ঝামেলা পাকানোয় নতুন একজন আর্কিটেক্ট নেয়া হয়। সে জেনে ফেলে কবের সাবকনশাস জগতে একটা অতি গোপন কুঠুরি আছে যেটার কথা দলের লোকেরা জানে না। সিনেমা এগোলে এসব দর্শকের কাছে পরিষ্কার হয়। নোলান কিছু একটা হরর টাইপ সিনেমা বানানোর জন্য স্ক্রিপ্ট লিখেছিলেন। শেষ পর্যন্ত তা হয়নি। ভিজ্যুয়াল ইফেক্ট অতো বুঝি না। তবে যা দেখেছি যথেষ্ট ভালো। মাইক্রোবাস পড়ার দীর্ঘ সময়টা জি মানছিল না।  যদিও ব্যাখ্যা সারা হয়েছে রিয়েল টাইম অনেক ধীরে যায়- স্বপ্নের চেয়ে। বারবার সোনালি চুলের বাচ্চা দুটোর পিছনের দিক দেখানো হয়েছে। গোনা শুরু করেছিলাম। ছয়বার পর্যন্ত গুণে আর গুণি নাই। স্বপ্নে পুনরাবৃত্তি থাকে। সেটার প্রতিফলন। ফ্রয়েডকে আরো একটু সাথে নিতে পারতেন নোলান। নেন নাই। ক্রিয়েটিভ লোকজন দর্শনে বেশিক্ষণ মজে না। স্বপ্নে এক লেয়ার থেকে অন্য লেয়ারে যাওয়া আর কিক এই দুইটা ব্যাপার বেশ আকর্ষক। সিনেমার মিউজিক্যাল স্কোর খুবই ভালো। করেছেন হ্যানস জিমার। নোলানের একটা ব্যাপার হলিয়ুডের ভালো নির্মাতাদের সাথে যায়। একই অভিনেতাকে পরপর অনেক ছবিতে নেয়া। মাইকেল কেইনকে এই নিয়ে চারটি সিনেমায় নিয়েছেন। ব্যাটম্যানের পরের সিক্যুয়েলে ও তাঁকে নিচ্ছেন। তাইওয়ানি নির্মাতা সাই মিং লিয়াং অবশ্য এইক্ষেত্রে সবচেয়ে ব্যতিক্রমী। তাঁর সব চলচ্চিত্রের প্রোট্যাগনিস্ট চরিত্রে থাকেন লিং ক্যাং-সেং।
ভালো নির্মাতারা মানুষ সাব-কনসাস আর আনকনসাস মানে স্বপ্ন নিয়ে অনেক নাড়াচাড়া করেন। ফ্রয়েডের তত্ত্ব সিনেমা নির্মাতাদের কাছে দীর্ঘসময় ধরে আগ্রহের বিষয়। বুনুয়েল, তারকোভস্কি, আইজেনস্টাইন, ব্রেঁসো, ফেলিনি এইসব গুরুস্থানীয়রা ছাড়াও অজস্র নির্মাতা স্বপ্নের স্যুরলিয়ালিজমকে ক্যামেরায় আনতে চেয়েছেন। ফ্রয়েড আর লাঁকা এদের সাথে স্যুসুরের দর্শনে আগ্রহ থাকলে লাঁকা দিয়ে শুরু করতে ভালো। লাঁকা পড়তে গেলে কিছুটা বোঝা যায়, পরে গাণিতিক সমীকরণ আর রেটোরিক্যাল প্রাচুর্যে দিশাহারা হওয়া প্রায় বাধ্যতামূলক। ডেভিড লিঞ্চ সেখানে সাহায্যের হাত বাড়ান। নোলানকে সেই জায়গায় পাওয়া যায় না। স্বপ্নের এনাটমি ফ্রয়েডের এলাকা। ‘ইন্‌সেপ্‌সান’ তো আগাগোড়াই স্বপ্ন নিয়ে। সেই সিনেমার একটা দৃশ্যের ব্যবচ্ছেদ (নোলানের কণ্ঠে) শোনা যায় নিয়্যুর্ক টাইমসে।
শেষে এটা বলি, হলিয়ুডের নির্মাতাদের মধ্যে নোলানের কাজ ভালো। বেশ ভালো। 

----

ক্যামেরনের অবতার

