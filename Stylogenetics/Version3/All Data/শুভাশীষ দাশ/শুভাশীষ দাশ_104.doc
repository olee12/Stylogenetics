অনুবাদ: টুকুন গল্প।৭।



প্রেমের কবিতা
লন অটো
মেয়েটির জন্য তিনি একটা কবিতা লিখেন। ভালোবাসা দিবসের প্রেমের কবিতা। তার মনের আকুতি কবিতার ভাষার একদম ঠিকঠাক ফুটেছে। কাব্যগুণ আর রূপক ব্যবহারে দুর্বোধ্য হয়ে যায় নি। তিনি কবিতাটি বারবার আবৃত্তি করলেন। এতো ভালো মানের কবিতা আগে কখনো লিখতে পারেননি। তাই খুব আনন্দ হলো।
রাতে মেয়েটার ঠিকানায় পাঠিয়ে দিবেন। হাতে পাওয়ার সাথে সাথে খুলে দেখবে। কবিতার সৌকর্যে মুগ্ধ হবে। তার পাঠানো অন্য চিঠিগুলোর সাথে যত্ন করে রেখে দিবে। কাউকে দেখাবে না। একান্তে নিজের কাছে রাখবে। মেয়েটার এই ব্যাপার ভদ্রলোকের খুব পছন্দ।
নিজের সুন্দর হাতের লেখায় লিখে কবিতাটি মেয়েটার কাছে পাঠিয়ে দিলেন। একটা কপি রাখলেন নিজের সংগ্রহে। মাথায় এলো- এই এতো ভালো কবিতা দেশের নামীদামী সাহিত্য পত্রিকাটিতে পাঠানো প্রয়োজন, এরা এখনো তার লেখা ছাপায়নি। কিন্তু উৎসর্গে মেয়েটির নাম। এইরকম ছাপা হলে তিনি কিছুটা বিব্রত হবেন আর তাঁর স্ত্রী সমস্যা শুরু করে দিতে পারে। তাই পাঠানোর আগে উৎসর্গের নামটা খসিয়ে দেন। এবার কবিতাটার একটা কপি নিজের বউকে ও দেয়া যায়। তারপর মাথায় এলো ইংল্যান্ডের একজনের কথা, ভদ্রমহিলা তার কবিতার সমঝদার। একটা কপি তাকেও পাঠানো যায়। ভ্যালেন্টাইন দিবসের একটু পরে গিয়ে পৌঁছাবে। তাতে কী! মহিলা ভাববেন ভদ্রলোক ভালোবাসা দিবসের কথা ভেবে তাকে কবিতা পাঠিয়েছে।

সূত্র
A Nest of Hooks
Lon Otto
University of Iowa Press
1st edition (November 1978)

--
অনুবাদ: টুকুন গল্প।৬।

