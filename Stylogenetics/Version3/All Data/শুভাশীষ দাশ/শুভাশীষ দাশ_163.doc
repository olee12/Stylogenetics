পুরানো



পুরানো একজন মানুষ মারা গেছেন। আমাদের শহরে পুরানো মানুষদের কোন কবরস্থান নেই। তাদের মৃতদেহ রেখে দেয়া হয় নগরের একটা আটতলা উঁচু বিল্ডিং-এর ছাদে। শকুনেরা কাকেরা খুবলে খায়। জোয়ান কেউ মারা গেলে কেবল তাদের কবর হয়। পুরানোরা মরার পর মাংস বিলোয়।
লোকটার অনেক বয়েস। নব্বই হবে প্রায়। তার ছেলে বৌমা ছটফটে নাতি অতুল এক দিন সকালে এসে দেখে বুড়ো টেঁসে পড়ে আছে। পরে শব সমিতি দেহটাকে রেখে আসে সেই ছাদে। মাংস গলে যায় তেতো রোদে। আস্তে আস্তে এসে ভিড়তে থাকে এক দুটো শকুন। সংখ্যায় তারা আরো বাড়তে থাকে। দেহ অদৃশ্য হয়ে যায় ডানায়। ডানার শব্দে।
অতুল তার দুটো হাত বাবা মায়ের দুটো হাতে রেখে হাঁটে। ও তোমাদের কে হয়? অতুলের প্রশ্নে বুড়োর ছেলে বলে – কেউ হয় না, বাবা। একজন পুরানো মানুষ। একটু দূরে আইসক্রিমের গাড়ি দেখে অতুল বাবা মা’র হাত ছেড়ে দৌঁড় দেয় সেদিকে। বুড়োর ছেলে একটা চকোবার কিনে দেয় ছেলেকে। আইসক্রিমে কামড় দিয়ে বাবার দিকে আবার প্রশ্ন ছুঁড়ে। আচ্ছা, ছাদের পাখিগুলোর ঠোঁট এত লাল কেন? 

