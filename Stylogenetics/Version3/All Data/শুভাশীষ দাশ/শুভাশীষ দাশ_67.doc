দা জোঁক




দা জোঁক
একটা বিরতিহীন দীর্ঘ বাক্য লেখার চিন্তা মাথায় আসায় লিখতে শুরু করে বুঝতে পারলাম একটানা দীর্ঘক্ষণ কোনো কিছু করা আমার পক্ষে সম্ভব না আর আমি ঠিক করে বুঝে উঠতে পারি না কেন শহীদুল জহির কিংবা জয়েস কিংবা ফকনার প্রভৃতি দা জোঁকের মতো একটা দীর্ঘ সুদীর্ঘতম বাক্য লেখার কথা মাথায় আসে তার বদলে বাক্যটিকে অন্যান্য সকল আম লেখকদের মতো প্রয়োজনীয় অপ্রয়োজনীয় বিরতি দিতে দিতে ভরিয়ে ফেলার পর বুঝতে পারি পৃথিবীতে দা জোঁক ক্রমে কমে আসিতেছে।
দা আনবেয়ারেবল লাইটনেস অব থিংকিং
একটা সরাসরি লক্ষ্য না রেখে কাজ করলে তুমি যা করছো তার কোনো মানে থাকবে না। প্রথমেই তুমি একটা গোল ঠিক কর। তারপর তোমার যা যা কাজ সবকিছু সেটাকে কেন্দ্র করে কর। - আব্বার এইসব কথা কান দিয়ে ঢোকে ফয়সালের। আগে নিদেনপক্ষে কিছু ছিদ্রের সন্ধান করে এইসব কথা অবলীলায় বেরিয়ে যেতো। কিন্তু ক্রমাগত এই একই কথাগুলো ফিরে ফিরে আসায় সেগুলো এখন আর বেরোনোর চেষ্টা করে না। বরং মাথার মধ্যে একটা মিশন ঠিক করার চেষ্টাচরিত্র করে। একটা একদম সরাসরি কোনো লক্ষ্য।
দা বুক অফ পাই
৩.১৪১৫৯২৬৫৩৫৮৯৭৯৩২৩৮৪৬২৬৪৩৩৮৩২৭৯৫০২৮৮৪১৯৭১৬৯৩৯৯৩৭৫১
ইত্যাদি ইত্যাদি আরো অজস্র সংখ্যা দিয়ে ভরা বইটা হাতে নিয়ে পড়তে শুরু করে একটা মাত্র যতিচিহ্ন ব্যবহার করে লেখা পৃথিবীর দীর্ঘতম গন্তব্যহীনতায় মুগ্ধ হই।

মার্জনা: মিলান কুন্ডেরার বিভিন্ন বইয়ের নাম উদ্দেশ্যমূলকভাবে পালটানো।

