পল দা অক্টোপাস	    



পুরান ঢাকার ইংলিশ রোডের বাসিন্দা ছত্রিশ বছর বয়সের আবু শেখ অভিনেতা রজার মুরকে পছন্দ করে ফেলে অক্টোপুশি সিনেমা দেখার পর। ভাল লাগলে একই সিনেমা দিনের পর দিন দেখার অভ্যাসটা আবার চালু হয়। নিউ মার্কেটে ঘুরে ঘুরে বন্ডগার্ল অক্টোপুশির একটা পোস্টার জোগাড় করে ছাদের দিকে ফ্যানের পাশে করে সাঁটিয়ে দেয়। নিজেকে রজার মুর ভেবে হাতের আঙ্গুল দিয়ে গুলি চালায় বিড়াল ডিপজলের দিকে। ডিপজল পা উলটে নির্বিরোধ সোফায় শুয়ে থাকে। 
কিছুক্ষণ ডিসুং ডিসুং করে আবু শেখ পেপার হাতে নেয়। একটা সুশিবারের বিজ্ঞাপনে চোখ আটকায়। সেখানে স্কুইড কি অক্টোপাসের সুশিও পাওয়া যায়। আরো খানিক এগিয়ে খেলার পাতা আসলে সেখানে জানতে পারে পল দা অক্টোপাসের কথা। নাগরিকত্বে জার্মান এই অক্টোপাস ওরাক্যাল দিয়ে যাচ্ছে সমানে। উরুগুয়ের কোচের মুখে চুনকালি দিয়ে আবারো পলের কথা আবারো ঠিক হয়। স্পেনের কাছে হেরে গেলে জার্মান কিছু ফ্যান পলকে খাবারের টেবিলে পেতে বায়না ধরে। আর অন্য পরাজিত দেশগুলোর সমর্থকেরা নিজেদের ব্যর্থতা পলের ঘাড়ে চাপিয়ে আমোদ নিতে থাকে। এদিকে ফাইন্যালে পল খাবার নেয় স্পেনের বাক্স থেকে। ডাচ শেফরা খেটে খুটে তৈরি করে পল দা অক্টোপাস রেসিপি । এতসব খবর পড়ে বেচারা পলের প্রতি মায়া অনুভব করে আবু শেখ। 
তারপর আরো কী ভেবে অথবা ধরে নেয়া যাক একটা আস্ত নারীশরীর কি বন্ডগার্ল অক্টোপুশির অভাব বোধ করে আবু শেখ অক্টোপাসের সুশি খেতে সুশিবারের দিকে রওনা হয়।


