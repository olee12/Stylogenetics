কাজ ক্ষমতা শক্তি




টিভির ওপরে মানিপ্ল্যান্ট গাছটা কারণ ছাড়াই বেড়ে উঠছে। এই দুর্মূল্যের বাজারে বেড়ে ওঠার অপরাধটুকু ঢাকার কোনোপ্রকার আড়ষ্টতা ওর মধ্যে নেই। তরুশিশু থেকে তরুযুবকে পরিণত হওয়া আমি নিজেও খেয়াল করি নি। মাঝে মাঝে টিভির চ্যানেল পাল্টাতে গিয়ে এক আধবার দেখি বা দেখিনা, এর বেশি কিছু নয়। তবে ইদানীং কেনো জানি চোখে পড়ে। ক্লান্তি নিয়ে আমার বেড়ে ওঠার সাথে সাথে মানিপ্ল্যান্টের নির্লজ্জ বাড়বাড়ন্তে কষ্ট পাই। হিংসা করি ওকে।
জানেন হয়তো- টাকা দীর্ঘদিন ধরে শব্দ না হয়ে অর্থ হয়ে বসে আছে। আমার চাকরি; প্রতিদিনকার একই রুটিনে ফার্মগেটের মুখ ও মুখোশের মধ্যে হারিয়ে যাওয়া। তারপর নয়টার ঠিক আগে আগে নিজের কাজের টেবিলে গিয়ে এক কাপ চা উইথ আ মৃত পিঁপড়ার দেখা পাওয়া। দীর্ঘতর সব হাই হজম করে পাঁচটায় আবার মুখোশদের দলে ঢুকে পড়া। শেষমেষ বাসায় ফিরে গোগ্রাসে কিছু খেতে খেতে টিভিতে দুই নেত্রী ও অন্যান্য অপ্রয়োজনীয় সব খবর দেখা। এরপর রাত। তরতাজা অন্য একটা দিনের মুখোমুখি হই পরদিন।
দিন শুরু হওয়ার আগের রাতে একটা রাজনৈতিক স্বপ্ন দেখি। নির্বিকার একটা রোদের দুপুরে নির্বাচন কমিশনে হাজির হয়েছেন দুই ভদ্রমহিলা ও এক ভদ্রলোক। তাঁদের দলের নাম যথাক্রমে কাজ, ক্ষমতা এবং শক্তি। কাজ ও অকাজের মধ্যে পার্থক্য বুঝাতে ব্যর্থ হন প্রথম জন। দ্বিতীয় ভদ্রমহিলা ক্ষমতার সংজ্ঞা পদার্থবিদ্যার ভাষায় দিতে পারেন না প্রয়োজনীয় বিজ্ঞানশিক্ষার অভাবে। তৃতীয় জন প্রজাপতি ব্রহ্মের মতো একটা বর্ণ শুধু উচ্চারণ করেন খালি। দ না বলে বলেন হ।


