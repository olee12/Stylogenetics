কতিপয় ছাতা



চট্টগ্রামের আন্দরকিল্লাস্থ হাজারি গলি তার মতো করে বিকাল আর সন্ধ্যা সাজায়। কোনোমতে দুইটা রিকশা পাশাপাশি গেলে আর মানুষ হাঁটার জায়গা থাকে না। হাঁটতে গেলে কারো গায়ে গা না লাগিয়ে হাঁটা দুষ্কর। দুপাশে গাদা গাদা ওষুধের দোকান। আবার কেসিদে রোডের দিকে বেরোনোর রাস্তায় একের পর এক সব সোনার দোকান। সোনা গলানোর পোড়া পোড়া গন্ধ এখানকার হাওয়ায় বাড়তি উপাদান।  রাস্তার দুই পাশে এত এত বাড়ি উঠে গেছে রোদ্দুর এই গলির পিচ পর্যন্ত আসতে পারে না। পিচ না গলে তাই সুঠাম থাকে। এক দুই জায়গায় পেশী ফুলায়। 
আন্দরকিল্লা আর কেসিদে রোডের মুখ থেকে আসা রাস্তা দুটোর নেক্সাসে সামান্য খোলা জায়গা। এখানেই মনোরঞ্জন তার পিঁয়াজু চানাবুটের দোকান খুলে সন্ধ্যা নামার বেশ কিছুটা আগে। আন্দরকিল্লার মোড়ে অন্য একটা ভাজাপোড়ার দোকান খোলা হলে মনোরঞ্জনের মনোপলি চটে যায়। বিষন্ন চেহারার মনোরঞ্জনের চেহারায় বিষাদ আরো কড়া পোঁচ দেয়।  এলাকাবাসীর বেশির ভাগ হিন্দু। কাঁকরা আর কাছিমের প্রতি আগ্রহ থাকায় এখানে ধুমসে হাট বসে। এক দুটো কাঁকরা টুকরি থেকে পালিয়ে নিকটস্থ নালায় ঢোকার মুখে বিক্রেতার হাতে ধরা পড়ে সঙ্গীসাথীদের ভিড়ে আবার হাজির হয়। কাছিম বেচে আকবর। চারটা কাছিমের মাংস কেজিখানেক বাদে বাকিটুকু বেচা শেষ। আরো তিনটা কাছিম উলটানো অবস্থায় ছালার মধ্যে আছে। কাটার জন্য একটাকে বের করা হলে গলা ভেতরে ঢুকিয়ে নিশ্চিত মৃত্যুর অপেক্ষায়  শোকার্ত হয়। গামলার গরম পানির মধ্যে কাছিমটাকে ছেড়ে দিলে গলা বের না করে আর পারে না। আকবর বাকি কাজ তাড়াতাড়িই সাড়ে। 
হীরালাল সরকারের বাড়ির সাথে লাগোয়া শিবমন্দিরের চিপায় এক বস্তা ফেন্সির চালান খুলে সৌমেনের চেলারা। বিক্রিবাট্টা শুরু হয়ে গেছে এর মধ্যে। রতনের চায়ের দোকানে বেশি-চিনি-চায়ের লাগাতার দাবিতে টুংটাং শব্দের ছেদ পড়ে না। এক দুই তিন ক্লাবের সান্ধ্য মিটিং-এ দুই চারজন করে যুবক আসতে থাকে। ক্লাবের চেয়ারম্যান নতুন কমিশনার পানু। প্রথমদিকে মিটিং টাইমিং নিয়ে তাফালিং করলেও এখন ঢিলেমি শুরু হয়ে গেছে। কমিশনারের কমিশন খাওয়া ভারী হচ্ছে বোঝা যায় তার বাড়ির তলা বাড়ানোর সংকল্প দেখে। ক্লাবের ভেতরে দেয়ালে সাঁটানো ক্যালেন্ডারের ছবিতে মা কালি বের হওয়া জিহবা দিয়ে যুবকদের সিগারেটের ধোঁয়া চাটে।
এই গলির বাসিন্দারা ঘোর লাগা মানুষের মতো হাঁটে। জিরায়। চনাবুট গালে পুরে চিবোতে থাকে। দোকানে যায়। বাসায় ফিরলে অভ্যস্ত চোখে টিভি দেখতে থাকে। আসন্ন বিশ্বকাপের আমেজে কিছু কিছু বাড়ির জানালা দিয়ে ঝোলানো ব্রাজিল আর্জেন্টিনা ইতালির পতাকা হাওয়াশূন্যতায় ঝিমায়। বাচ্চারা মাঠের অভাবে রাস্তায় ঘোরাফেরা করে। একটু ফাঁকা জায়গায় মার্বেল খেলে। না হলে পিঁয়াজু খায়। জানালার শিক দিয়ে কিছু কিছু পিচ্চি সাথে তাদের মা কি ঠাকুরমা'রা রাস্তায় মানুষের মাথা গোনে। হঠাৎ করে বৃষ্টি শুরু হওয়ায় দেখা যায় মাথার ওপর কতিপয় ছাতা এসে জড়ো হয়ে গেছে। 
আস্তে আস্তে সন্ধ্যা গড়িয়ে রাত নামে। রাত গভীরতার দিকে এগোলে হাজারি গলি ঘষে ঘষে তার মেকাপ তুলতে শুরু করে। বৃষ্টিও থামে।  


