তেতো




পেপার খুলতেই এতোগুলো বাচ্চার মৃত্যুর সংবাদ। মনটা কিছুক্ষণের জন্য বিষিয়ে যায়। প্রথম পাতায় একটু নিচে ছাত্রলীগের নতুন সভাপতি হিসেবে জনৈক সোহাগের নাম দেখি। কেন জানি বুয়েটের শহীদুল্লা ভাইয়ের কথা মনে পড়ে। কার কাছে যেন শুনেছি, মানসিকভাবে অসুস্থ শহীদুল্লা ভাই টুঙ্গিপাড়ায় মাজার পাহারা দেন। এতো বাচ্চার মৃত্যু হরতালের খবরকে দ্বিতীয় পাতায় নিয়ে গেছে। কাল রাতে টিভিতে এক হুজুরের ফ্লাইং কিক দেখলাম। একেবারে অব্যর্থ নিশানা পুলিশের দিকে। এসব দেখেশুনে মনে হয়, মাদ্রাসাগুলোতে ইদানিং কারাতে প্রশিক্ষণ দেয়া হচ্ছে। শিল্প-বাণিজ্যের খবরাখবর খুব একটা আকর্ষণ করে না। শেয়ারমার্কেটের পাতা আসলে খুঁটিয়ে দরদাম দেখি। মাস খানেক আগে কেনা শেয়ারগুলো দাম একটু একটু করে বাড়ছে দেখে বিষন্নতাকে এলিয়ে দিয়ে খুশি হয়ে উঠি। আশেপাশ থেকে ক্যালকুলেটর খুঁজে নিয়ে লাভের হিসাবটাও করে ফেলি। 
খেলার পাতাগুলো বিশ্বকাপ ছাড়া আকর্ষণ করে না। উলটে অন্য পাতায় যাই। উল্টাতে গিয়ে ভাবি- কোনো কিছুই পড়া বা আত্তীকরণ করা হয়ে ওঠে না দীর্ঘদিন, যা করি সেটা নিপাট স্কিম। তবে ফ্ল্যাপ ঘেঁটে এটা সেটা নানা বই নিয়ে কিছু কথাবার্তা সাজিয়ে ফেসবুকে স্ট্যাটাস দেই মাঝে সাঝে। এক দুইটা লাইক পড়লে উৎফুল্ল হই। পেপারের এক জায়গায় চোখ পড়ে আল-মাহমুদের জন্মদিনের কথা। কবি ভদ্রলোক দীর্ঘদিন ধরে জামাতপ্রেমী। তাঁর আবাস মগবাজারে জেনে কিঞ্চিৎ হাসি। খবর পড়ে জানতে পারি- পোট্রেট ফটোগ্রাফার নাসির আলী মামুনও গেছেন কবিকে শুভেচ্ছা জানাতে। শিল্পী সুলতানের ফটোগ্রাফার তার ক্যামেরায় কিংবদন্তী ধরতে অস্থির। তাঁর কাছে কি গোলাম আযম ও কিংবদন্তী?
বিনোদনের পাতায় নানা সরেস খবরে ঢুকে পড়ি। মৃত্যু ততক্ষণে শোকসমেত অদৃশ্য হয়। তবে চা খেতে গিয়ে তেতো লাগে বলে চিনি বাড়িয়ে দেই।


