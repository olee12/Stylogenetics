ফরাসি এক্সট্রিমিস্ট সিনেমা বনাম এক্সট্রিমিস্ট সিনেমা। এক।



ফ্রঁসোয়া ওজো  (১৫ নভেম্বর ১৯৬৭-  )
শাব্রোল, গদার, রিভেট, রোমার ফরাসি সিনেমার ‘ন্যু ওয়েভ’ য়ের স্রষ্টা। জাম্প কাট, ট্রেকিং শট সহ নানান ফিল্ম টেকনিকের সাথে সাথে মানুষের জীবন এক অর্থে অনর্থের অপর নাম-  নয়া তরঙ্গের ছবি-বানিয়েরা খুব ভালো মতোন বুঝিয়ে ফেলেন। ফরাসি সিনেমার পরবর্তী ধারাবাহিকতা তাদের এক্সট্রিমিস্ট সিনেমা। ফ্রঁসোয়া ওজো, ব্রুনো ডুমন্ট, ক্যাথেরিন ব্রেলেট, গেসপার নোয়ি সহ আরো অনেকে এই ধারায় ছবি বানান। মার্কিন হরর গোত্রের সাথে ফরাসি এক্সট্রিমিস্টদের যাপিত জীবনের হররের অনেক অমিল। মার্কিন সিনেমা ‘ফ্রাইডে দা থার্টিন্থ’ কি ‘স’ সিরিজের সিনেমা দেখে ভয় পাওয়ার সুযোগ কম। অনেকটা যেন ফান বডি-হরর। ওজোর ‘ক্রিমিনাল লাভারস’ কি ব্রুনোর ‘ফ্ল্যান্ডেরস’ অনেক বেশি সাইকোপ্যাথ হরর। আরেক  ডেনিস নির্মাতা লার্স ভন ট্রায়ের ও চরমবাদী। ২০০৯ সালে মুক্তি পাওয়া ‘এন্ট্রিখ্রিস্ট’ দেখলে কিছুটা আন্দাজ করা যাবে।
এক্সট্রিমিস্ট সিনেমার গোত্র বুঝতে গেলে আগে কিছু সিনেমার নাম নেয়া দরকার। একটু পেছন থেকে আসি। গদারের ‘উয়িকএন্ড’, বুনুয়েলের ‘ত্রিস্তানা’, পাসোলিনির ‘সালো অথবা ১২০ দিনের সডোম’ আর পোলানস্কির’ ‘বিটার মুন’। 
আমার দেখা এই গোত্রের প্রথম সিনেমা ‘ক্রিমিনাল লাভারস’। দেখেছিলাম জহির রায়হান ফিল্ম সোসাইটিতে। দেখে বেশ বিরক্তিকর লেগেছিল। তখন ও জানতাম না এটা এই  গোত্রের সবচে নরম সিনেমা। সিনেমায় হরর জিনিষটা আমার পছন্দের না। কেন আমি জীবনের বাজে দিকগুলো এভাবে দেখবো? দু-চারটা বাতিকগ্রস্তের জন্য পুরা পৃথিবী তো আর পুঁতিগন্ধের হতে পারে না।এর পর দেখলাম 'আ ক্লকওয়ার্ক অরেঞ্জ',স্ট্যানলি কুবরিকের। অসহ্য রকমের অভিজ্ঞতা। পার্ভাটদের জন্ম দেয়ার জন্য রাষ্ট্র ব্যবস্থা দায়ী- প্রমাণ করতে চান কুবরিক। চরমপন্থী এসব সিনেমার মূল উপজীব্য ভায়োলেন্স। বিশেষতঃ সেক্স ভায়োলেন্স। আমার মনে হতো এসব ছবি বানানো এক ধরণের পার্ভাট কাজ। আমি এদের মানসিক গঠন পড়তে আগ্রহী হলাম। পৃথিবীর এন্তার ছবি-বানিয়ে কেন এই দিকে ঝুঁকেছেন ? সাম্প্রতিক রসু খাঁ নামের সিরিয়াল কিলারকে নিয়ে নানান পত্রিকায় প্রথম পাতার ব্যাপক কাভার করা দেখে বোঝা যায় পাবলিকের এসবে  আগ্রহ অনেক। ছোটবেলায় শারমীন রীমা হত্যাকান্ডের তুমুল কাভারেজের কথা মনে পড়ছে। ‘বাংলার বাণী’ দীর্ঘকাল এই ঘটনা নিয়ে রিপোর্ট করে টিকে ছিল। জাতীয় আন্তর্জাতিক সব খবর আসতো সেখানে পরের পাতাগুলোয়। নগরীতে জ্যাক দা রিপারের আগমন নিয়ে সুমন রহমান সামুতে বেশ এক প্রস্থ লিখেছেন। পৃথিবীর যাবতীয় সব কিছুকে থিয়োরাইজ করার ব্যাপারটাকে আমার ভালো লাগে না। সব মানুষের মাথায় সোকলড ক্রমিক খুনের ভূতের সওয়ার থিকথিক করছে এটা ভয়ানক সরলীকরণ। নগরীতে ভালোবাসার আগমন ঘটলে আমার হেলে পড়ি, এমন রোমহর্ষক খুন নিয়ে আমরা খানিক উত্তেজনা বোধ তো করবোই। পেপার সেখানে কনজ্যুমার উপাদান। আমরা পড়বো। বিক্রিবাট্টা বাড়াতে ওরা ফুলাবে ফাঁপাবে। 
কিছু কিছু  লোকের কথা শুনলেই আমার মাথায় রক্ত চড়ে বসে। তাদের হাজার ভালো গুণ থাকলে ও আমার কিছু যায় আসে না। রবিন নামে আমার স্কুল জীবনের বন্ধুর সাথে আমার কি কারণে যেন লেগেছিল।সেই থেকে তার যাবতীয় সব কিছু আমার খারাপ লাগে।এমনকি এখনো। আমাদের চট্টগ্রাম কলেজে কোএড ছিল। আমি মেয়েদের সাথে মিশতে অস্বস্তিবোধ করতাম। রবিনকে দেখতাম বেশ সহজ - মেয়েদের সাথে কথা বলার ক্ষেত্রে কি মিশতে। মাথায় আসলো এভাবে যে মেয়েদের পিছনে ঘুরে তাকে কি বলা যায়? লুইচ্চা রবিন জাতীয় সস্তা নাম ফুটাতে চাইছিলাম না। খুঁজছিলাম ‘ভয়ড অভ এক্সক্রিমেন্ট’ টাইপ ইংরেজি কোন শব্দ যা শুনলে সবাই যেন সাথে সাথে না বুঝে। ডিকশনারিতে প্রথম থেকে আরম্ভ করলাম। সি পর্যন্ত এসে মনে হলো পিছনের দিকে থাকবে। সারা দিনরাত অভিধান নিয়ে আছি বাবা বললেন- ইংরেজির উয়দ্দি ফিয়েসডি গরর নাকি? শেষে পেলাম – ডি তে। ড্যাংলার। কথা শেষ করি। আমাদের চরিত্রের এসব অচেতন দিকগুলো নিয়ে ভাবলে বোঝা যায় একটু একটু আমরা সবাই এক্সট্রিমিস্ট আছি। অচেতনের এই বোধকে নিয়ে রমরমা বাজার করা তাই বিচিত্র নয়।
এখন সংক্ষেপে একটু দেখি ‘ক্রিমিনাল লাভারস’ নিয়ে ওজোর কথাবার্তা।
ফেইরি টেল
ক্রাইম স্টোরি আর ফেইরি টেল মিশিয়ে আমি সিনেমাটা বানাই।একদিকে বাস্তবতা থাকবে আবার অলীক পরাবাস্তব জীবন ও থাকবে। প্রত্যেকটার ডার্ক দিকগুলো দেখানোর চেষ্টা করেছি।ফলে সেখানে আসছে খুন, আত্মহত্যা, নিপীড়ন।আমাদের মধ্যে যেসব মানসিক দ্বন্দ্ব আমি খানিক দেখাতে চেয়েছি।বলা যায় ব্যক্তিবিশেষের একান্ত কোন ফেইরি টেল।
মেয়েদের নৃশংসতা
মেয়েরা ছেলেদের চে কম নৃশংস নয়। আমি ছবিতে সেটা দেখাই।মেয়েদের ক্ষেত্রে এসব দেখা দিলে আরো ভয়ানক হয়। আমার ছোটদৈর্ঘ্যের ‘সি দা সি’ তে মারাত্মভাবে বিষয়টা এসেছে।
মন
কেউ যখন অপরাধ করে দেখানো হয় তার নির্মমতা আর রহস্যময় আচরণে সব ফুটে ওঠে- এমনকি তার মানসিক গঠন।এই সিনেমায় যেমন আরব ছেলেটাকে খুন করানোর পিছনে তার মাথায় নানান ফ্যান্টাসি কাজ করেছিল।সে ছেলেটার প্রতি ডিজায়ার বোধ করার চেয়ে ডিজায়ারটাকে খুন করতে চেয়েছিল।
বয়ঃসন্ধি
এখানে দেখানো হয়েছে খুন তারা করছে মজা নেয়ার জন্য।যেন একটা খেলা।মেয়েটা বলে-‘দেখো আমরা সায়ীদকে মারবো।আমি ওখানে ওকে তাতাবো।তুমি এসে ওকে ছুরি মারবে। আমরা লাশ বনে নিয়ে গিয়ে কবর দিয়ে দিব’।অলীক কি আর বাস্তব কি তারা বোঝার চেষ্টা করছে না।নানান কিছু যেমন সমকাম, অবদমিত কামনা, অসুস্থ রোমান্টিকতা সব দুটা চরিত্রের মধ্যে ঢুকে গেছে।মেয়েটার কাছে বেঁচে থাকার কি মরে যাওয়ার কোন মানে নাই । তাও ছেলেটা কিছুটা মাটির উপর দাঁড়িয়ে। খুন করা যে অপরাধ সে কান্ডজ্ঞান তার আছে।ফলে শাস্তি পাবার বিষয়টা সে স্বীকার করে নিচ্ছে।
আমি মোটামুটি যে কয়জন এক্সট্রিমিস্ট পরিচালকের জীবনী কি সাক্ষাৎকার ঘেঁটেছি দেখতে পেলাম তাঁরা নিজেদের মধ্যের নানান প্রশ্ন লোকজনের দিকে ছুঁড়ে দেন। উত্তর দেয়া এড়িয়ে যান। প্রায় সবাই নানান ট্রমার মধ্যে বেড়ে উঠেছেন। লার্স ভন ট্রায়েরের  কিছু সাক্ষাৎকার পড়ে আমার মনে হয়েছে  উনি পুরাই কনফিউজড।অবশ্য পৃথিবীর অনেক তালগোল পাকানো মাথা থেকে নানান কিছুর সৃষ্টি হয়েছে। সুরিয়ালিজম, ম্যাজিক রিয়ালিজম, মন্তাজ –সব আসলে ভার্চুয়াল বনাম রিয়ালিটির মারপ্যাঁচ।জানি না- কনফিউজান কি ডিটারমিনেজমের পূর্বাভাষ?

 
