অনুবাদ: টুকুন গল্প। ১৪।



যখন সৈনিক ছিলাম
ব্রায়ান ই টার্নার


যুদ্ধক্ষেত্র থেকে পালাতে গিয়ে আমি একটা গর্তে আশ্রয় নিই। সেখানে দেখি নীল উর্দির এক লোক বসে আছে। এদিকে আমার গায়ের উর্দি সবুজ। যন্ত্রণাবিদ্ধ চোখে সে আমার দিকে তাকায়। আমার ভাষায় একটা শব্দ উচ্চারণ করে।
-পা।
আঘাতটা লেগেছে তার পায়ের গোড়ালিতে। নিশ্চিত করে বলতে পারি- হাড় ভেঙে গেছে। রক্ত বের না হয়ে জায়গাটা  একদম নীল হয়ে আছে। আমার কিট থেকে ড্রেসিং বের করে পট্টি বাঁধার কাজটা যতোটা পারি ভালোভাবে করলাম। পায়ের যে অবস্থা তাতে তাড়াতাড়ি ডাক্তারের কাছে যেতে না পারলে গ্যাঙগ্রিন্‌ ঠেকানো মুশকিল হবে। গর্তে আমরা চুপচাপ বসে থাকি।
-সিগারেট?
সে পকেট থেকে সিগারেটের প্যাকেট বের করে একটা নিজে নিল, একটা দিল আমাকে। নীল সিগারেট। দুজন চুপচাপ থেকে ধোঁয়ায় নিজেদের আচ্ছন্ন করতে থাকি।
-ওয়াইফ।
সে পকেট থেকে দুমড়ানো একটা ছবি নিয়ে আমার হাতে দেয়। বাচ্চা নিয়ে ঢিলেঢালা পোশাক পরা কঠোর চেহারার কালো একজন মহিলা। আমি ওকে রৌদ্রোজ্জ্বল ব্লন্ড আমার মিৎজির ছবিটা দিই। সে হেসে ছবিটা তার বুকে ঠেকায়, তারপর আমাকে ফিরিয়ে দেয়।
আবারো চুপ করে বসে থাকি।
যুদ্ধক্ষেত্রের শোরগোল আস্তে আস্তে কমে আসে। চারদিক সুনসান হয়ে গেলে আমি রাইফেলটা তুলে নেই। গুলি চালাই ওর বুক বরাবর।
সে ছিল আমার শত্রুপক্ষের লোক। 

সূত্র
Vestal Review
April 2000
----
অনুবাদ: টুকুন গল্প। ১৩।

