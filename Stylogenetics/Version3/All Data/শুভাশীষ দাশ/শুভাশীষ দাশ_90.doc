ছফাগিরি। কিস্তি বারো।



 ছফাগিরির শুরুর কিস্তিতে আহমদ ছফার ‘যদ্যপি আমার গুরু’ বইটা নিয়ে কিছুটা আলোচনা শুরু করি। প্রফেসর আবদুর রাজ্জাককে নিয়ে পরের কিস্তিগুলোতে প্রসঙ্গক্রমে কথাবার্তা এসেছে। আবদুর রাজ্জাকের বাঙালি মুসলমান মানস বোঝার জন্য আরেকটা বই সাথে নিতে পারি। সরদার ফজলুল করিমের সাথে তাঁর আলাপচারিতা। বইটির নাম ‘ঢাকা বিশ্ববিদ্যালয় ও পূর্ববঙ্গীয় সমাজ- অধ্যাপক আবদুর রাজ্জাক-এর আলাপচারিতা’। সরদার ফজলুল করিম রাজ্জাক স্যারের কথাবার্তা রেকর্ড করে পরে বই আকারে প্রকাশ করেন। ছফা নিজেকে বাঙালি মুসলমান লেখক পরিচয় দিতেন। এতে অনেকে প্রতিক্রিয়াশীলতার চিহ্ন খুঁজে ফিরেন। ছফার সাথে আবদুর রাজ্জাকের মনোজগৎ বুঝে নিলে কথাটার কিছু মোকাবেলা সম্ভব। রাজ্জাক সাহেবের মৃত্যুর পর এক স্মরণ সভায় ছফা বলেছিলেন-
...আমাদের দেশে মানুষ যতো বুড়ো হয় তত বানর হয়। খুব কম মানুষই সুন্দরভাবে বুড়ো হতে জানে। রাজ্জাক স্যার আমার চোখে একমাত্র মানুষ যিনি সুন্দরভাবে বুড়ো হতে জেনেছিলেন। … রাজ্জাক সাহেবের কাছ থেকে যখন আসতাম কোন কোন সময়ে আমার মনে হত আমার মেরুদণ্ডটি তিনি হীরে দিয়ে বাঁধিয়ে দিয়েছেন। আমাকে তিনি হীরের মত কঠিন এবং দীপ্তিমান করে সৃষ্টি করেছেন।… ১
ঢাকা বিশ্ববিদ্যালয় বাংলাদেশের মানুষের চিন্তার বিবর্তনে শুরু থেকেই ভূমিকা রেখেছে। ( ছফা ‘যদ্যপি আমার গুরু’তে উল্লেখ করেছেন- ঢাকা বিশ্ববিদ্যালয়ের তিনটি প্রধান অবদানের একটি হল পাকিস্তান আন্দোলনের মনস্তাত্ত্বিক এবং বুদ্ধিবৃত্তিক ভিতটি তৈরি করা। দ্বিতীয় অবদান বাংলা ভাষা আন্দোলনে নেতৃত্বদান এবং তৃতীয় অবদান মুক্তিযুদ্ধের চেতনা, সংকল্প ও কর্মপন্থার দিক নির্দেশনা। এই জনগোষ্ঠীর জীবনে এই তিনটিই অনেক তাৎপর্যময় ঘটনা। কিন্তু জ্ঞানচর্চার যে বৈশ্বিক মানদণ্ড রয়েছে তাতে ঢাকা বিশ্ববিদ্যালয়ের অবদান বিশেষ কিছু নেই। বিশেষত পাকিস্তান সৃষ্টির পরে জ্ঞানচর্চার উত্তাপ আরও অবসিত হয়েছিলো। … ২)  এর প্রথম যুগের ইতিহাস নিয়ে বিস্তারিত তথ্য নাই। আবদুর রাজ্জাক ঢাকা বিশ্ববিদ্যালয়ের গোড়ার দিকের অনেক ইতিহাস জানতেন। কিন্তু লিখে রাখার ব্যাপার তাঁর ধাতে ছিল না। সরদার ফজলুল করিম তাঁর আলাপে ঢাকা বিশ্ববিদ্যালয়ের প্রথম দিককার কথা রাজ্জাক স্যারের কথা থেকে টুকে নিয়েছেন। সেখান থেকে বেশ কিছু গুরুত্বপূর্ণ তথ্য পাওয়া যায়। 
ঢাকা বিশ্ববিদ্যালয়ের অন্যতম ছাত্রাবাস সলিমুল্লাহ হলের পেছনে ঢাকার নওয়াব পরিবারের কোন আর্থিক কন্ট্রিবিউশান ছিল না। সেকালে কোনো মুসলমান ধনীর কাছ থেকেই ঢাকা বিশ্ববিদ্যালয় সরাসরি কোন আর্থিক সাহায্য পায় নি।  আরো জানতে পারি, ১৮৫৭ সালের পরে ইংরেজরা মুসলমানদের প্রতি সন্দেহপরায়ণ হয়ে তাদের সমস্ত ক্ষেত্র থেকে বাদ দেয়- এই তথ্য সঠিক নয়। ১৮৬৫ সালেও ৫০% উকিল ছিল মুসলমান। তারপর থেকে একেবারে শেষ হয়ে যাওয়া শুরু হলো। এর মূল কারণ ছিল ইংরেজি শিক্ষার দিকে এই শিক্ষিত মুসলমানেদের একেবারেই না ঝোঁকা। রবিনসনের ‘ সেপারেটিজম এমাং ইন্ডিয়ান মুসলিমস: দা পলিটিকস্ অব ইউনাইটেড প্রভিন্সেস’ বইতে এই সম্পর্কে কিছু পরিসংখ্যান আছে।

Source: Francis Robinson, Separatism Among Indian Muslims: The Politics of the United Provinces ( Cambridge University Press, 1974)[23]

Source: Francis Robinson, Separatism Among Indian Muslims: The Politics of the United Provinces ( Cambridge University Press, 1974)[22]
আবদুর রাজ্জাকের এই তথ্যের বিপরীতে সরদার ফজলুল করিম জিজ্ঞেস করেন, মুসলমানদের সেই কালে ইংরেজি শিক্ষার প্রতি অনীহার কারণ কী ছিল? আবদুর রাজ্জাক বলেন, এই রিডলের ঠিক কোনো কারণ তাঁর জানা নেই। ইউপির স্যার সৈয়দ আহমদ সম্পর্কে আবদুর রাজ্জাক বলেন-
... ভারতবর্ষের যে অঞ্চলে স্যার সৈয়দ আহমেদের জন্ম সেখানে মুসলমানের সংখ্যা ১৬% আর এই ১৬% মুসলমানের ৮০%-ই ডাউন টু ১৯২০ ইংরেজের চাকরি করেছে, বড় বড় চাকরি সবই তাদের দখলে ছিল অথচ আপনাদের ধারণা যে, ইংরেজের সাথে মুসলমানদের নন কো-অপারেশন স্যার সৈয়দ আহমেদ দূর করলেন? কিসের নন কো-অপারেশন? ১০০%-এর উপরে যদি কোন কো-অপারেশন দেওয়ার থাকে মুসলমানেরা তাই দিয়েছে।… ৩
ইংরেজি শেখার ব্যাপারে আপত্তির পেছনে ধর্মীয় গোঁড়ামি একটা কারণ ছিল। হার্ডির ‘দা মুসলিমস্ অব ব্রিটিশ ইন্ডিয়া’ বইতে এই ধরনের তথ্য আছে।

Source: P. Hardy, The Muslims of British India (Cambridge University Press, 1972) [93]

Source: P. Hardy, The Muslims of British India (Cambridge University Press, 1972) [121]

Source: P. Hardy, The Muslims of British India (Cambridge University Press, 1972) [92]
একটা কথা বলে নেয়া ভালো। মাহবুব লীলেনের একটা নোট ( ৭১ এ ভূগোলে স্বাধীন হওয়া বাংলাদেশের মনস্তাত্ত্বিক সীমারেখা নির্ধারণের জন্য ছফা উদ্দেশ্যমূলকভাবে ব্যবহার করেছেন আব্দুর রাজ্জাকের মহাকাব্যিক জীবনকে আর আব্দুর রাজ্জাক তার মহাকাব্যিক ভাবনাকে স্বেচ্ছায় অনুদিত হতে দিয়েছেন ছফার ভাষায়… )আমাকে বেশ ভাবিয়েছিল। ‘ঢাকা বিশ্ববিদ্যালয় ও পূর্ববঙ্গীয় সমাজ- অধ্যাপক আবদুর রাজ্জাক-এর আলাপচারিতা’ বইটা খুঁটিয়ে পড়ার পেছনে লীলেনের ফেসবুক নোটটার অবদান কম নয়। যাই হোক প্রসঙ্গে ফিরি।
বঙ্কিম, মাইকেল, রামমোহন রায়ের বাংলায় লেখালেখির প্রসঙ্গে আবদুর রাজ্জাকের কথাগুলো নতুন শোনায়। তবে একটু ভালোমতো ভাবলে বোঝা যায়, ইংরেজিতে সুবিধা করতে পারলে বাংলায় লেখালেখিতে ফেরার প্রশ্ন ছিল না। অন্তত ব্রিটিশ রাজের অধীনে থাকার সময়।
… বঙ্কিমচন্দ্র, মাইকেল মধুসূদন ইংরেজিতে লেখা শুরু করলেন। But in time they came back to Bengali. And therefore they became Bankim Chandra and Michael. যদি তাঁরা কেবল ইংরেজিতেই লিখতেন তাহলে অবস্থাটা কি হতো, চিন্তা করে দেখুন। এই যে তাদের চেঞ্জ, এটা যে তাঁরা খুব বুঝেসুঝে করেছেন, তা নয়। এই চিন্তা থেকে তাঁরা বাংলা লেখেননি যে বাংলার ভবিষ্যৎটা তাঁদের হাতে, তাঁরা না লিখলে বাংলার ভবিষ্যৎটা নষ্ট হয়ে যাবে। তাঁরা বাংলাতে এলেন বিকজ দে ফেইলড্ টু ফাইন্ড্ সেলফ্ এক্সপ্রেশন ইন ইংলিশ।…৪ 
বাঙালি মুসলমানদের নিয়ে নানারকম রাজনীতি হয়েছে। বাংলা তাদের মুখের ভাষা কিন্তু পাদ্রীরা এসে প্যাঁচ কষল। বাংলাকে তারা সংস্কৃতের দুহিতা বলে চালিয়ে দিয়ে মুসলমানদের দূরে সরানোর চেষ্টা করল। মুসলমানেরা পুঁথি সাহিত্যের দিকে ঝুঁকে থেকে আধুনিক বাংলা দিয়ে সাহিত্য চর্চা করতে আগ্রহী হল না। 
… বাঙালি মুসলমান আধুনিক বাংলার দিকে ঘেঁষেছে বেশ পরে। এর পেছনে সেইকালের পাদ্রীদের অবদান কম নয়। অথচ বাংলা ভাষার সঙ্গে মুসলমানদের সম্বন্ধ ছিল হিন্দুদের চেয়ে অনেক নিকটতর। … পাদ্রীরা বললো, বাংলা সংস্কৃতের দুহিতা। ‘সমাচার দর্পণ’-এর সম্পাদকীয় ছিল: আমরা কি জন্য বাংলা ভাষার সমর্থন করি? কারণ মুসলমানরা ইহা পছন্দ করে না। ইহারা কখনো বাংলা শিখিতে পারিবে না।… ৫
মুসলমানদের প্রতি পাদ্রীদের ক্ষোভের কারণ ছিল পাদ্রীরা যখন ধর্ম নিয়ে পলিথিস্টিক টাইপের কথা মুসলমানদের সামনে বলতো তখন তারা হাসাহাসি করত। এসব কথা পাত্তা দিত না। হিন্দুরা শুনে খুব একটা নারাজ হতো না। ফলে পাদ্রীরা মুসলমানদের আচরণে ক্ষেপে যেত। 
ছফার স্মৃতি থেকে লেখা রাজ্জাক কোষ ( ছফার ভাষ্যে- রচনাটি দাঁড়াচ্ছে মহাকবি আলাওলের ভাষায় ‘গুরু মুহম্মদে করি ভক্তি, স্থানে স্থানে প্রকাশিব নিজ মনোউক্তি’) পড়তে বেশ আরামদায়ক। ছফার দুর্দান্ত গদ্যে মিশে থাকে হাসি তামাশা ঠিসারা। রাজ্জাক সাহেবের ইন্টেলেকচুয়াল দিকের সাথে সাথে একজন অতি সাধারণ মানুষের দেখা মিলে। যে মানুষ একাধারে খাদ্যরসিক, কিসিঞ্জারের কলিগ, লাস্কির ছাত্র, ঘরোয়া আড্ডায় কিংবদন্তি, সেই সাথে লিখতে নারাজ। 
পিএইচডির সুপারভাইজার হিসেবে আবদুর রাজ্জাককে অনুরোধ করার জন্য তাঁর বাসায় হাজির হন ছফা। সেই  থেকে শুরু। আবদুর রাজ্জাকের মৃত্যু পর্যন্ত ছফা তাঁর সঙ্গ ছাড়েননি। আবদুর রাজ্জাকের না লেখার ব্যাপারে ছফার উপপাদ্য চমৎকার।
… পরবর্তীকালে রাজ্জাক সাহেব সমাজবিজ্ঞান, রাজনীতি, সাহিত্য, নন্দনতাত্ত্বিক যেসব কথাবার্তা বলেছেন আমার কাছে, আমি মনে মনে সেগুলোকে অবন ঠাকুরের ‘বাংলার ব্রত’ এবং ট্রটস্কির ‘থিয়োরি অব পার্মানেন্ট রেভ্যুল্যুশন’ –এর মধ্যিখানে রেখে একটা গড় করে গ্রহণ করেছি। রাজ্জাক সাহেব সারাজীবন কিছু লেখেননি কেনো, এই নালিশ আমি সকলের কাছে অহরহ শুনে আসছি। … যৌবনে যে মানুষ ট্রটস্কির থিয়োরি অব পার্মানেন্ট রেভ্যুল্যুশনের বাংলা এবং অবন ঠাকুরের ইংরেজি অনুবাদ করেছেন, সেই মানুষের পক্ষে অন্য কোন মামুলি বিষয়ে কাজ করা অসম্ভব ছিলো। তাঁর মানসিক সূক্ষ্ণতার এমন একটা সমুন্নত উত্তরণ ঘটেছিল, সেখান থেকে তৎকালীন বিদ্যাচর্চার স্তরটিতে নেমে আসা দুরূহ হয়ে দাঁড়িয়েছিলো। জ্ঞানচর্চার সামাজিক প্রেক্ষিতটির কথা অবশ্যই ধর্তব্যের মধ্যে আনতে হবে। … ৬

রাজ্জাক সাহেবকে মুসলিম লীগের গোঁড়া সমর্থক বলে অনেক রায় দেন। ছফা এই রায়কে একটু অন্য চোখে দেখেন-
 তাঁর অবস্থান কিছু অংশে মুসলিম লীগের পাটাতনে ছিল একথা অস্বীকার করার উপায় নেই। তিনি যদি মুসলিম লীগ না করতেন, তাঁকে অবশ্যই কমিউনিস্টদের সঙ্গে যেতে হতো। কিন্তু সেখানেও একটা বড় অসুবিধা ছিল। কৃষিপ্রশ্নে লেনিন এবং কাউটস্কির মধ্যে যে বিতর্ক হয়েছিলো তাতে রাজ্জাক সাহেবের সায় ছিল কাউটস্কির অনুকূলে। লেনিন রেনিগেড কাউটস্কি শিরোনামে একটি পুস্তিকা লিখে কাউটস্কিকে কষে গালাগাল দিয়েছিলেন। এখন অনেকেই মনে করছেন কৃষিপ্রশ্নে লেনিন-কাউটস্কি যে বিতর্ক হয়েছিলো, তাতে কাউটস্কির অবস্থানটিই সঠিক ছিল। রাজ্জাক সাহেবকে এভাবে বোধ হয় বিচার করা যায়, এ ট্রটস্কিয়াইট এমাং দা মুসলিম লীগারস্। …৭
‘যদ্যপি আমার গুরু’ বইয়ের অধ্যায় আটে আবদুর রাজ্জাকের মুসলিম লীগের সমর্থনের পেছনে যুক্তি নিয়ে কথা আছে। ছফাগিরির বেশ কয়েক কিস্তিতে ঘুরে ফিরে আবদুর রাজ্জাকের প্রসঙ্গ নিয়ে তর্ক বিতর্ক হয়েছে। অধ্যায় আট নিয়ে বিস্তারিত কথাবার্তা সেখানে এসেছে। ফলে এখানে আর প্রসঙ্গ টানলাম না। হিন্দুরা গরু পূজা করে। আর মুসলমানেরা গরু খায়। এই পর্যন্ত হিন্দু-মুসলমান রায়টের পেছনে এই সূক্ষ্ণ গড়মিল অনেক জায়গায় কাজ করেছে। খোদ অহিংস আন্দোলনের গুরু গান্ধী তাঁর  ‘ইয়াং ইন্ডিয়া’  ( মে ঊনত্রিশ, ১৯২৪) প্রবন্ধে বলেছেন-
"There is no doubt in my mind that in the majority of quarrels the Hindus come out second best.  But my own experience confirms the opinion that the Mussalman as a rule is a bully, and the Hindu as a rule is a coward. I have noticed this in railway trains, on public roads, and in the quarrels which I had the privilege of settling.  Need the Hindu blame the Mussalman for his cowardice?  Where there are cowards, there will always be bullies.  They say that in Saharanpur the Mussalmans looted houses, broke open safes and, in one case, a Hindu woman's modesty was outraged.  Whose fault was this?  Mussalmans can offer no defence for the execrable conduct, it is true.  But I, as a Hindu, am more ashamed of Hindu cowardice than I am angry at the Mussalman bullying.  Why did not the owners of the houses looted die in the attempt to defend their possessions?  Where were the relatives of the outraged sister at the time of the outrage?  Have they no account to render of themselves?  My non-violence does not admit of running away from danger and leaving dear ones unprotected.  Between violence and cowardly flight, I can only prefer violence to cowardice."
রাজ্জাক সাহেবের এক কালে পাকিস্তান সমর্থনের পেছনের কারণও সূক্ষ্ণ। বাংলায় মুসলমানের সংখ্যা অর্ধেকের বেশি অথচ আধুনিক সোশ্যাল ডিসকোর্স উপন্যাসে (হিন্দু লেখকদের লেখা) মুসলমানদের জায়গা পাঁচ পার্সেন্টের বেশি না। ফলে নিজের অস্তিত্বের পেছনে জোয়াল জুড়তে মুসলিম লীগ সমর্থনের ব্যতিক্রম ঘটেনি। ( সলিমুল্লাহ খানের পয়েন্টটা গুরুত্বের- অধ্যাপক আবদুর রাজ্জাক সম্বন্ধে প্রচার আছে তিনি বাংলাদেশের স্বাধীনতা আন্দোলনের স্থপতিগণের মধ্যে পড়েন। কেহ কেহ বলেন আওয়ামী লীগ প্রণীত ছয়দফার মূল ধারণা তাঁহারই চিন্তার ফসল। এই সত্যের স্বীকৃতি পরোক্ষে পাওয়া যায় সারা পাকিস্তান যুগে তাঁহার পদোন্নতি না হওয়ার ঘটনায়। সবচেয়ে বড় কথা, পাওয়া যায় দেশ স্বাধীন হইবার পর তাঁহাকে মানবিক বিদ্যায় জাতীয় অধ্যাপক পদে বরণ করিবার সরকারি সিদ্ধান্তেও।…৮ )  
এখন চলছে এই সময়ের উল্টাপুরাণ। ভাষায় হিন্দুয়ানি ঢোকা রোধে এক শ্রেণীর লেখক-কবি ইদানীং জেহাদে রত। আরবি-ফারসি ভাষার শব্দকে জোর করে বাংলায় ঢোকানোর প্রচেষ্টা তাঁরা চালাচ্ছেন। সংস্কৃত দুহিতা হিসেবে বাংলা ভাষার অপবাদ ঘুচেছে অনেক কাল আগে। বাংলা এখন নিজে স্বকীয় সমর্থ একটা ভাষা। সময়ে সময়ে অনেকেই চেষ্টা করে যাবেন ভাষা নিয়ে নিজের মতো করে নিরীক্ষা করার। কিছু টিকে যাবে। বাকি প্রচেষ্টা আস্তানা গাড়বে আস্তাকুঁড়ে। 
আবদুর রাজ্জাক ছফার গ্যোতে অনুবাদের পেছনে অনেক উৎসাহ দিয়েছিলেন। হাজেরান মজলিশের সামনে প্রায়শ ছফাকে গ্যোতের অনুবাদ থেকে পড়তে বলতেন। এই কিস্তিতে ভেবেছিলাম ছফার সেই চাঁড়াল অনুবাদ নিয়ে কথা আরম্ভ করব। বারোতম কিস্তি লিখতে গিয়ে ভাবলাম শুরুর কথা আবার পুনর্পাঠ করি। করাই। তাই ফাউস্ট নিয়ে কথাবার্তা পরের পর্বে। 

সূত্র
১। আহমদ ছফা রচনাবলি- চতুর্থ খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [১৬২-১৬৩]
২। আহমদ ছফা ,যদ্যপি আমার গুরু (মাওলা ব্রাদার্স , মে ২০০০) [৩৪]
৩। সরদার ফজলুল করিম, ঢাকা বিশ্ববিদ্যালয় ও পূর্ববঙ্গীয় সমাজ- অধ্যাপক আবদুর রাজ্জাক-এর আলাপচারিতা (সাহিত্য প্রকাশ, জুন ২০০০) [২০]
৪। সরদার ফজলুল করিম, ঢাকা বিশ্ববিদ্যালয় ও পূর্ববঙ্গীয় সমাজ- অধ্যাপক আবদুর রাজ্জাক-এর আলাপচারিতা (সাহিত্য প্রকাশ, জুন ২০০০) [২২]
৫। সরদার ফজলুল করিম, ঢাকা বিশ্ববিদ্যালয় ও পূর্ববঙ্গীয় সমাজ- অধ্যাপক আবদুর রাজ্জাক-এর আলাপচারিতা (সাহিত্য প্রকাশ, জুন ২০০০) [২৩]
৬। আহমদ ছফা ,যদ্যপি আমার গুরু (মাওলা ব্রাদার্স , মে ২০০০) [৩৩]
৭। আহমদ ছফা ,যদ্যপি আমার গুরু (মাওলা ব্রাদার্স , মে ২০০০) [৩৪-৩৫]
৮। সলিমুল্লাহ খান, আহমদ ছফা সঞ্জীবনী ( আগামী প্রকাশনী, এশীয় শিল্প ও সংস্কৃতি সভা, ফ্রেব্রুয়ারি ২০১০) [৫৪]
-------
ছফাগিরি। কিস্তি এগারো।

