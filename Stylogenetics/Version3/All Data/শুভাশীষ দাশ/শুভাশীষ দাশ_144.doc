চাপ



মোহাম্মদপুরের মোস্তাকিমের চাপের দোকানে বিকালে ভীষণ ভিড় থাকে। রয়েল কোনমতে একটা চেয়ার পায় কোনার চিপায়। এক প্লেট মগজ আর লুচির অর্ডার দিয়ে অপেক্ষা করে। এই শালার বিহারীগুলো বেজায় নোংরা। ময়াম হাতের ঘাম আর রাস্তার ধুলোয় কালচে হয়ে গেছে। বাসি তেলে মগজ ভাজার ঝাঁঝালো গন্ধে ভেতরে বসা কষ্টদায়ক হয়। অথচ টক নামের থিকথিকে পানিতে লুচি চুবিয়ে মগজ গালে পুরলে স্বাদগ্রন্থি বেবাক কিছু ভুলে প্রফুল্ল হয়। আরো এক হাফ মগজ আর লুচির অর্ডার দেয়া হয়ে যায়।
রয়েলের এক চাচাকে একাত্তরে এই বিহারীগুলা জবাই করেছিল। তার দাদীর চোখের সামনে। বোবা হয়ে তিনি সেই শোক ধরে রেখেছেন। ছোটবেলা থেকে সে দেখে আসছে দাদীর চোখের কোনা ভেজা থাকে। একটা অশ্রুগ্রন্থি দিনের পর দিন অশ্রুর যোগান দিতে দিতে নিঃশেষ হয় না কেন –এই জাতীয় প্রশ্নগুলো ছোটবেলায় মাথায় বাড়ি দিলেও ইদানীং থিতিয়ে এসেছে। চাপের দোকান থেকে বেরিয়ে রয়েল দেখে সন্ধ্যা প্রায় হয়ে আসছে। বিহারীদের ন্যাংটা হাফ-ন্যাংটা পিচ্চিদের একটা দঙ্গল একসাথে সামনে মার্চ করে করে চলে যায়। সামান্য এগিয়ে  একটা রিকশায় উঠতে গিয়ে ‘কাহাঁ জানা হ্যায়’ প্রশ্ন শুনে রয়েল থমকে যায়। ‘কি কইলি তুই’?  ‘কহো, কাহাঁ জানা হ্যায়’। ‘আবে খানকির পোলা বাংলায় কইতে পারোছ না।’ অনেক জোরে রিকশাওয়ালাকে চড় দিতে গিয়ে চড় ফসকায়। হাত গিয়ে লাগে রিকশার খুলে রাখা হুডে। প্রচণ্ড ব্যথায় নীল হয়ে বসে পড়তে গিয়ে গিয়ে দেখে বিহারী রিকশাওয়ালা রিকশা নিয়ে ভেগে যাচ্ছে। পেট ও গুলিয়ে ওঠে। ভেতর থেকে একটানে সব মগজ লুচি নিকষ বমি হয়ে বেরোতে থাকে রয়েলের মুখ দিয়ে।

