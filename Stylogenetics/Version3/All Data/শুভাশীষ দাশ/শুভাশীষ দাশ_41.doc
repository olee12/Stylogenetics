নিওলিবারেল গণিত





গ্রীড ইজ গুড। ওয়ালস্ট্রিট সিনেমায় গেকোর এই কথাটার পরে আমাদের সমাজটা পালটে যায়। রাজনীতি, ধর্ম, খেলা, কুচকাওয়াজ সবকিছু অর্থনীতির ওপর নির্ভর করে নিজের নিজের মুখোশ বদলাতে থাকে। মুনাফাকে কেন্দ্র ধরে শুরু হয় রিগ্যানোমিকস্‌, থ্যাচারিজম প্রভৃতি। গরিব কর্মহীন মানুষকে অনুৎপাদিত ক্ষেত্র না ধরে সেখানে চালু হয় এনজিওমিকস্‌। গরিব দীর্ঘমেয়াদে গরিবিহালে বাঁচে আর মুনাফার শ্রমযন্ত্র হয়ে কাজ করতে থাকে।
গ্রীড ইজ বেটার। চারিদিকে শুরু হয় ব্যাপক মাত্রায় বেসরকারীকরণ। রাষ্ট্র তার রাষ্ট্রীয় দিনগুলো নগদ টাকার বিনিময়ে ভাড়া খাটায়। পুনর্মিত্রতার রাজনীতি দিকে দিকে মাথাচাড়া দেয়। ইতিহাস থেকে গণহত্যা, গণধর্ষণের মতো নারকীয় সত্যগুলিকে মুছে ফেলার জন্য তৈরি হয় নানারকম কমিশন। শিক্ষা ও স্বাস্থ্যকে দুর্মূল্য পণ্যে পরিণত করে ফেলে ব্যবসায়ীরা। 
গ্রীড ইজ দা বেস্ট। নারী, মদ, অর্থের প্রতি লোভ মোহ বাড়ানোর নানারকম প্রণোদনায় সুইঙ্গিং কালচার আইনগত বৈধতা পায়। রাতে বাসায় ফিরে বিশেষ প্রয়োজনে নিজের বউ না পেলেও পরের বউয়ের অভাব পড়ে না। তবে সুন্দরী বউগুলো ফুরসৎ ফেলার সময় পায় না বলে একদিন তারা সবাই মিলে নিওলিবারেল গণিতের বিরুদ্ধে মামলা করে। মামলার রায় আইনি জটিলতার মুখে পড়ে।


