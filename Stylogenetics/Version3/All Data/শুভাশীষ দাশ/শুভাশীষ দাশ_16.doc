ব্যর্থ রাষ্ট্র 




রাষ্ট্রের নামগুলো প্রথম প্রথম এক লাইনে দাঁড়িয়ে থাকতো। আদ্যক্ষর অনুযায়ী। তারপর হিসাব পাল্টায়। গোত্রবিভাজন জরুরী হয়ে পড়ে। ধনী দেশ, দরিদ্র দেশ। উন্নত দেশ, উন্নয়নশীল দেশ। জি এইট, নন-জি এইট। পরে সবকিছু আরো সরাসরি করা হয়। সফল রাষ্ট্র, ব্যর্থ রাষ্ট্র।
সফল রাষ্ট্র তার নাগরিকদের সুবিধা নিয়ে চিন্তাভাবনা করে। ভালো ভালো সুবিধাও দেয়। নাগরিকেরা সুবিধার বিপরীতে কফ থুথু টিস্যুতে গুঁজে রাখে। ময়লা ময়লার বাক্সে ফেলে। একঘেয়ে জীবনযাপনে অভ্যস্ত লোকজনকে রাষ্ট্র নিয়ে এর বেশি ভাবিত হতে হয় না।
ব্যর্থ রাষ্ট্র নিজেকে ব্যর্থ বলে দাবী করে না। একজন ব্যর্থ মানুষ যেমন নিজেকে ব্যর্থ বলে না অনেকটা সেইরকম। সফল রাষ্ট্র কোনো একসময় একটু কম কম সফল রাষ্ট্রকে ব্যর্থ বলে ঘোষণা দেয়। ব্যর্থ রাষ্ট্রের লোকজন তখন দেশটিকে আরো ঘৃণা করতে থাকে। রাস্তায় থুথু ছুঁড়ে মারার সময় ভেতরটা নিংড়ে আরো গাঢ় করে ছুঁড়ে। ময়লা ফেলে ময়লার বাক্স ছাড়া অন্যান্য সব জায়গায়। যা কিছু সুন্দর সেটাকেও বীভৎস করার চেষ্টা করতে থাকে। যারা সুযোগ পায় সফল দেশে পালানোর চেষ্টা করে। এদের কেউকেউ তৃপ্তির ঢেকুর তুলে দেশের ব্যর্থতার সাথে এটাসেটামিক্স করে গালগল্প করে। 
তবে একটি ব্যর্থ রাষ্ট্র বুঝতে পারে- ব্যর্থতার তকমটা আসলে আরোপিত। সফল রাষ্ট্রগুলোর সফল হতে গেলে কিছু রাষ্ট্রের ব্যর্থ হওয়া লাগে। তাই সে ব্যর্থ। তার অর্থনীতি দাঁড়াতে পারেনি, এর কারণ দীর্ঘদিনের ঔপনিবেশিক শোষণ। উচ্চসুদে ঋণ গ্রহণে বাধ্য করানোয় দারিদ্র্য কমানো সম্ভব হয়নি। আমলাতান্ত্রিক জটিলতা বাড়ানোর পরোক্ষ পরামর্শ হজম করানোর চেষ্টা করা হয়েছে। মানুষ মাত্রই লোভী। তাদের শেখানোর ব্যবস্থা হয়েছে- গ্রীড ইজ গুড। ক্ষমতা মানেই দুর্নীতির অফুরান সম্ভাবনা- এটা গরীব বা তথাকথিত ব্যর্থ রাষ্ট্রের লোকজন ভালোমতোই টের পেয়ে গেছে। এসব বদলানো কষ্টের, তবে অসাধ্যের কিছু না। ব্যর্থ রাষ্ট্রটি কিছুটা তোড়জোড় শুরু করে অবস্থা পাল্টানোর। ঋণ নেয়া বন্ধ করা, মহা দুর্নীতিবাজদের বিরুদ্ধে ব্যবস্থা নেয়া, ব্যবসায়ীদের সিন্ডিকেট ভেঙ্গে দেয়া, নাগরিক আচরণ সম্পর্কে আইনপ্রয়োগ সহ বেশ কিছু ব্যবস্থা নেয়ায় কিছু জায়গায় ভালো সাফল্য আসে। এর মধ্যে সফল রাষ্ট্রগুলো ঐ ব্যর্থ রাষ্ট্রকে অন্য একটা গোত্রে ঢুকিয়ে দেয়। সন্ত্রাসবাদী রাষ্ট্রের তালিকায়। ব্যর্থ রাষ্ট্রটি সব ছেড়ে তখন যুদ্ধপ্রস্তুতি নেয়া শুরু করে।  
শীলা মূলত এইসব ভাবে। ক্লাসের একটা অ্যাসাইনমেন্টের জন্য একটা পাওয়ারপয়েন্ট প্রেজেন্টেশনও তৈরি করে। আর ফাইনাল এডিটের সময় শেষ কয়েকটা স্লাইড মুছে দিয়ে ব্যর্থ রাষ্ট্রের ব্যর্থতার দায় রাষ্ট্রটির ব্যক্তিগত ঘাড়েই চাপায়। 

