হিড়িম্বা



রানিমাতা গোত্র নিয়ে ভাবেন। অনেক ভাবেন। ভাবনাগুলো গোত্রের লোকের মঙ্গলের জন্য ইদানীং কাজে আসে না। গতকাল পাশের গোত্রের গোত্রপিতার সাথে সফল বৈঠক শেষ করে আসার সময় রাস্তায় বিশাল শো-ডাউন নিয়ে কিছু পেপার যাচ্ছেতাই লিখেছে। রানিমাতা এগুলো পড়ে হাসেন। কারণ পেপারগুলোর মালিকের সাথে কাল রাতেই ডিনার ছিল। শো-ডাউনের ব্যাপারটা সাধারণ জনতা বোঝে না। কারণ তাদের শো করার কিছু নাই। রানিমাতা্র মাঝে মধ্যে মনে হয় জনতা তাঁকে হিংসা করে। তাঁর ছেলে সারাক্ষণ ল্যাপটপ নিয়ে নাড়াচাড়া করে। এই যন্ত্রের মধ্যে কি জাদু আছে কে জানে। বলেন- সারাদিন ওইটা দিয়া কি করছ অত? ছেলে উত্তর করে- মা, সামনে কিন্তু রাজনীতি আর মাঠে অইবো না। অইবো এই ব্লগ মাঠে। ব্যাপক বড় মাঠ। এই মাঠ দখল করবার না পারলে ক্ষমতা কিন্তু রাখা যাইব না। রানিমাতা  এই যন্ত্র নিয়ে আশা না করলেও ছেলের কথা ফেলে দেন না। দেশের নতুন জেনারেশন  আবার এই জিনিসের মহাভক্ত। সামনে গোত্রে কিছু ছোটখাট নির্বাচন। এগো সাইজ করার উপায় কি ? - সহজ হিসেবে ছেলেকে জিজ্ঞেস করেন।  মা, তুমি ভাবছো আমি সাইজ করি নাই। কিছু ব্লগ আমি বেনামে কিনা ফালাইছি। ভাল কিছু ব্লগার তিন চাইরদিন আগে  কন্ট্রাক্টে সাইন করল। এখন ওরা ভাববাচ্যে আমাগো সাপোর্ট দিবো। রানিমাতা মনে মনে খুশি হন। ছেলেটা মাকে নিয়ে ভাবে। দলকে নিয়ে ভাবে। আর হিড়িম্বাচাচীরে কইয়ো মুখে ফিল্টার লাগাইতে। আমাগো কিছু পোলা এক বেটারে মাইরা ফেলছে। হে ক্যামেরার সামনে ‘আল্লার মাল আল্লায় নিয়া গ্যাছে’ টাইপ কথা মাইরা দিছে। তিনটা ব্লগার এটা নিয়া ব্যাপক হাউকাউ শুরু করছিল। লাখ তিনেক দিয়া অগোরে শীতনিদ্রায় পাঠাইছি।রানিমাতা  একটু মুখ কাল করেন।তার দলের গোত্রশান্তি সমিতির প্রধান হিড়িম্বাটার মুখে কোন লাইসেন্স নাই। ক্যামেরা দেখলেই ‘বাক বাকুম পায়রা মাথায় দিয়ে টায়রা’ করতে শুরু করে। এসব নিয়ে বকলে এক কান দিয়ে শুনে আরেক কান  দিয়ে বের করে দেয়। কাল একটা মিটিং আছে। এবার শক্ত করে বলতে হবে।
মা, আরেকটা কথা। ওই তিন লাখ টাকার বিল আমি হিড়িম্বাচাচীর একাউণ্ট থেইকা কাইটা রাখছি।

