ইয়াসমিন সাইকিয়ার ইনসানিয়াত-১ 



নানা ধরনের পুনর্মিত্রতার জ্ঞানচর্চা চালু হচ্ছে চারিদিকে। বড় বড় বিশ্ববিদ্যালয়ের জ্ঞানী গুণী গবেষকেরা সহজ সরল কথা না বলে ঘুরিয়ে ফিরিয়ে যুদ্ধাপরাধীদের অপরাধকে হালকা করানোর নানান আজগুবি তত্ত্ব তথ্য হাজির করছেন একের পর এক। তারা নির্মোহ দৃষ্টিতে দেখতে গিয়ে নৃশংসতা, ধর্ষণ, গণহত্যার পেছনের লোকজনদের দিকে জমে থাকা ঘৃণার ভার হালকা করতে চান। এই জ্ঞানী গবেষকেরা কখনো যুদ্ধাপরাধের শাস্তির পক্ষে সোচ্চার থাকেন না। যুদ্ধের দামামায় রক্তলিপ্সু হয়ে ওঠা অমানুষদের মধ্যে সামান্য মানবিক বিচ্যুতির বেশি কিছু এরা টের পান না। তারা নিজেদের মানবিকতা সরিয়ে রেখে আমাদেরকে তাদের মাপের মানবিকতার জামায় ঢোকাতে চান। আর এই গোত্রের একজন নতুন  সংযোজন গবেষক ইয়াসমিন সাইকিয়া।


ইয়াসমিন সাইকিয়ার জন্ম ভারতের আসামে। বর্তমানে তিনি অ্যারিজোনা স্টেট বিশ্ববিদ্যালয়ের ইতিহাস বিভাগের একজন শিক্ষক। ‘উইমেন, ওয়্যার অ্যান্ড দি মেকিং অব বাংলাদেশ-রিমেম্বারিং ১৯৭১’ নামের তার একটা গবেষণাগ্রন্থ প্রকাশিত হয়েছে। ২০১১ সালে লন্ডনের ডিউক ইউনিভার্সিটি প্রেস থেকে প্রথম প্রকাশ পেলেও করাচির অক্সফোর্ড ইউনিভার্সিটি প্রেস থেকে বইটার পুনর্মুদ্রণ বের হয় অল্প কিছুদিন পরেই। 
প্রথম অধ্যায়ের শুরুর বাক্যেই একাত্তরের মুক্তিযুদ্ধকে ‘সিভিল ওয়ার’ হিসেবে অভিহিত করেন ইয়াসমিন সাইকিয়া, তবে একটু কায়দা করে। তাঁর ভাষ্যে এই যুদ্ধকে একটি সুনির্দিষ্ট যুদ্ধ হিসেবে মানা যাবে না। এখানে ঘটেছিল পূর্ব বনাম পশ্চিম পাকিস্তানের মধ্যে ঘটা গৃহযুদ্ধ বা সিভিল ওয়ার, ভারত-পাকিস্তান আন্তর্জাতিক যুদ্ধ, বাংলাভাষী ও উর্দুভাষীদের মধ্যকার যুদ্ধ আর সাথে ঘটেছিল অন্য একটা যুদ্ধ যার নাম ‘লৈঙ্গিক যুদ্ধ’ বা নারীর প্রতি ঘটে যাওয়া অবমাননাকর এক কালো অধ্যায়। একাত্তরের যুদ্ধকে সিভিল ওয়ার হিসেবে যারা চালাতে চান, তাদের উদ্দেশ্য নিয়ে প্রশ্ন ওঠে। ইয়াসমিন সাইকিয়া প্রথম প্যারায় আবারো উল্লেখ করেছেন- এই সিভিল ওয়ার শেষের দিকে আন্তর্জাতিক যুদ্ধে পরিণত হয় যখন ভারত এসে বাংলাদেশের পাশে দাঁড়ায়। 
ইয়াসমিন সাইকিয়ার এই বক্তব্যে মারাত্মক ভুল আছে। বাংলাদেশ ২৫ মার্চের পর থেকে পাকিস্তানের অংশ ছিল না, ঘোষণার মাধ্যমে বাংলাদেশ একটি স্বাধীন রাষ্ট্র হিসেবে বিশ্বে নিজেকে পরিচিত করেছে। ফলে মার্চ থেকে শুরু করে ঘটে যাওয়া নয় মাসের যুদ্ধকে গৃহযুদ্ধ হিসেবে যারা প্রচার করতে চান, তাদের ইতিহাস-জ্ঞানে ঘাটতি আছে। একাত্তরের যুদ্ধকে পাক-ভারত যুদ্ধ বলে চালিয়ে দেয়া আরেকটা অপপ্রচার। এই যুদ্ধের বিভীষিকার নয়টি মাস পার করেছেন বাংলাদেশের জনগণ, ভারতের জনগণ নন। ডিসেম্বর মাসের শেষ কয়েকটা দিনের আগে বাংলাদেশের আনাচে কানাচে নৃশংস ও প্রশিক্ষিত পাকিস্তানি সেনাদের সাথে সম্মুখ সমরে লড়েছে আমাদেরই সাহসী জনগণ ও মুক্তিযোদ্ধারা, ভারতের কেউ এসে সেই যুদ্ধ লড়েনি। ফলে আমাদের বিপ্লব কখনোই বেহাত হয়েছে- এই কথা বলা যাবে না।  এখানে শুদ্ধ বাক্য একটাই- একাত্তর সালে পাকিস্তান বনাম বাংলাদেশের নয় মাসব্যাপী রক্তক্ষয়ী স্বাধীনতা যুদ্ধে রাষ্ট্র বাংলাদেশ ত্রিশ লক্ষ শহীদের রক্তের বিনিময়ে আগ্রাসী ও পরদেশ পাকিস্তানকে সম্পূর্ণরূপে পরাজিত করেছিল। ইন্দিরা গান্ধির একটা কথা এখানে প্রাসঙ্গিক। তিনি ১৯৭১ সালে ওয়াশিংটনের ন্যাশনাল প্রেস ক্লাবে বলেছেন- 


এই যুদ্ধকে ‘সিভিল ওয়ার’ বলে পার পাওয়া যাবে না, এখানে সাধারণ মানুষদের গণতান্ত্রিক অধিকার কেড়ে নিয়ে তাদের ওপর গণহত্যার জোয়ার বইয়ে দেয়া হয়েছে। (গুহ ২০০৭:৪৫৬)

বাংলাদেশের যুদ্ধ নিয়ে এই তিনটি দেশের মানুষের ভাবনার কথা বলেছেন ইয়াসমিন। বাংলাদেশের কাছে এই যুদ্ধ বিজয়ের গাঁথা। ভারতের কাছে তা পাক-ভারত যুদ্ধের বেশী কিছু নয়। উল্লেখ্য, উন্নাসিক ভারতীয়রা ‘বাংলাদেশকে স্বাধীনতা এনে দিলাম’ টাইপের ওঁচা ঢেকুর এখনো তোলেন। পাকিস্তানিদের বেশিরভাগের ধারণা- ঐ যুদ্ধ ব্রাদার(!) বাংলাদেশিদের গাদ্দারির কারণে হয়েছে। পশ্চিম পাকিস্তান বাংলাদেশের ওপর অর্থনৈতিক শোষণ চালিয়েছে, নাগরিক অধিকার ক্ষুণ্ণ করেছে, গণতন্ত্র ধুলিস্যাৎ করেছে- দুই দেশের মধ্যে বিদ্বেষ সৃষ্টির কারণ জানতে ইচ্ছুক লেখিকা এইসব কারণের দিকে মনোযোগ দেয়ার প্রয়োজন মনে করেননি। তার বদলে তিনি ইনসানিয়াত বা মানবতা বা মনুষ্যত্ব সম্পর্কিত তাত্ত্বিক ভাব-গাম্ভীর্যের দিকে পাঠকের দৃষ্টি সরান। আফ্রিকায় ‘ট্রুথ অ্যান্ড রিকন্সিয়েলেশান কমিশন’-এর উদাহরণ দিয়ে পুনর্মিত্রতার পথে আসার আহ্বান করেন। এদিকে যুদ্ধাপরাধ করেছে এই লোকগুলোর প্রতি তার ঘৃণা তো নেই-ই, বরং একাত্তরের খুনী হানাদারদের একজন নাদের আলীর প্রতি কৃতজ্ঞতা প্রকাশের বহর দেখে অবাক হতে হয়। শর্মিলা বসুকে কয়েক ধাপ পেরিয়ে তাঁর বইয়ের জন্য তিনি নিয়েছেন ১২৩ জন যুদ্ধাপরাধী পাকিস্তানি সামরিক কর্মকর্তার সাক্ষাৎকার।   
কবি ফয়েজ  আহমদ ফয়েজের কবিতা ছাড়া শর্মিলা, রুবাইয়াত আর হালের ইয়াসমিন সাইকিয়ার চলে না। ঐ সময়ের ইনসানিয়াতের একমাত্র  ব্যবসায়ী এই কবি মহোদয় ১৯৭১ সালের বাংলাদেশে পাকিস্তানিদের গণহত্যা চালানো নিয়ে গোটা দুয়েক কি তিনেক কবিতা লিখেছেন। তার কবিতা ফাঁদার বিষয়বস্তু ছিল বাংলাদেশের রক্তমেশা শাক, সবজি, ঘাস থেকে রক্তের দাগ কবে মুছবে সেটা নিয়ে। হারাধন পাকিস্তানের একমাত্র মানবিক পুত্র কবিবর ফয়েজকে জ্ঞানীগুণী গবেষকেরা ছাড়ছেনই না। সাইকিয়ার বই থেকে সবজি কবিতা পড়ি না হয়-


When shall we see the beauty of verdant green, once again 
How many monsoons will it take to wash away its patches of blood.
(সাইকিয়া ২০১১:২০)

বইটাতে কি নেই সেটাই প্রশ্ন! লালন, রুমি, রুমির মসনবী, ভক্তি সংগীত- সাইকিয়া ইনসানিয়াতের আসল গোমর ধরার কতোই না চেষ্টা করেছেন। একাত্তরের যুদ্ধে পাকিস্তানিরা যখন পাইকারি দরে মনুষ্যত্ব লাটে উঠিয়ে বসেছিল- সেটার প্রতি তীব্র কোনো বিবমিষা তার বক্তব্যে নেই। সাইকিয়ার সাথে ইনসানিয়াতের জ্ঞান নেই কিছুক্ষণ-


The language of insaniat or manushyata that survivors draw upon can serve as the cultural and conceptual term to interpret this demand for humanization. The terms and concepts encompassed by humanity, humaneness, and humanism are often used to convey in a simple sense the meaning of insaniat, although they represent only a small fraction of the varied connotations. …  The shared language of insaniyat resonates even today throughout the Urdu-, Hindi-, and Punjabi-speaking regions of north India and Pakistan, particularly in the genres of music called qawwali (Sufi utterances) and bhajan (Bhakti devotional composition). In Assam, where I am from, manabata (insaniyat) is a proudly used idiom that Assamese claim is a local ethical philosophy. When people in the subcontinent refer to insaniyat they usually mean it as the capacity for recognizing the shared human status, which informs their actions and promotes understanding and facilitates relationship with others. Human beings, in order to retain their insaniyat, have to develop a vigilant outlook not to lose awareness of the Other, because it is in the other’s well-being that the survival of the self is possible.(সাইকিয়া ২০১১:২৪)

দ্বিতীয় অধ্যায়ের শিরোনামটা অদ্ভুত। ক্রিয়েটিং দা হিস্টরি অব ১৯৭১। একাত্তরের ইতিহাসের পুনর্নিমাণ করতে চান ভদ্রমহিলা। শর্মিলা বসুর মতো ইয়াসমিন সাইকিয়াও কিছু কেস স্টাডি হাজির করে একটা উপসংহারে পৌঁছাতে চান। আর এটাও ঘোষণা করতে থাকেন, এই ধরনের আন্তর্জাতিক মানের ভালো গবেষণা আগে কখনো হয় নাই। এখানে যুদ্ধরত দুটি পক্ষের কথা ঠিকমতো শোনা হয়েছে। উপরসর্বস্ব এইসব কথার কোনো ভিত্তি বইয়ের মধ্যে পাওয়া যাবে না। প্রকৃতপক্ষে এই যুদ্ধে একটা পক্ষ শোষিত ও নির্যাতিত, অন্য পক্ষটি শোষক ও নির্যাতক। ১৯৪৭ থেকে ১৯৭১ পর্যন্ত অর্থনৈতিক ও রাজনৈতিক শোষনের মাধ্যমে নিজেদের পুষ্ট করেছে পাকিস্তান। মানুষের গণতান্ত্রিক অধিকার কেড়ে নিয়ে ১৯৭১ সালের ২৫ মার্চের কালোরাত্রে মিলিটারি নামিয়ে গণহত্যার সূচনা করে তারা। প্রশিক্ষিত ও পাকিস্তান থেকে উড়ে আসা পাকিস্তানি সেনাবাহিনীর ভারী অস্ত্রশস্ত্রের কাছে নির্বিচারে মরতে থাকে বাংলাদেশের জনগণ। নিজেদের বাঁচাতে ও দেশকে পাকিস্তানের হাত থেকে মুক্ত করতে মরণপণ যুদ্ধে নামে এদেশের জনগণ। বিহারিরা পাকিস্তানের পক্ষ নিয়ে হত্যা, ধ্বংস, লুটপাট, ধর্ষণে একাত্ব হয়। আলবদর, রাজাকার বাহিনীতে যোগ দেয় জামায়াত ও ইসলামপন্থী লাখখানেক লোক। বাংলাদেশের স্বাধীনতাকামীদের যুদ্ধ করতে হয়েছে এই তিনটি প্রধান পক্ষের বিপক্ষে। পাকিস্তানের সহিংস হত্যাকাণ্ডের বিপক্ষে অহিংস আন্দোলন কাজে দিবে না। যুদ্ধ করতে গিয়ে বাঙালিদের হাতে রাজাকার, আলবদর, বিহারি, খানসেনা হত হয়েছে। কিন্ত সেটা পাকিস্তানের ত্রিশ লক্ষ বাঙালি গণহত্যার সাথে তুলনায় নগণ্য। আর পাকিস্তান পরিকল্পিতভাবে এদেশের মানুষের ওপর গণহত্যা বইয়ে দিতে চেয়েছে নিজেদের শোষকরূপ বজায় রাখতে। এইসব ঐতিহাসিক স্বীকৃত সত্যকে এড়িয়ে দুই পক্ষের যুদ্ধের হতাহতদের সমান পাল্লায় মাপার এই বদভ্যাস থেকে জ্ঞানবুদ্ধি থাকা সত্ত্বেও সরে আসেন না রুবাইয়াত-সাইকিয়া-বোসেরা।
দ্বিতীয় অধ্যায়ের শুরু থেকে পাকিস্তান-বাংলাদেশ কোন্দলের কারণগুলো যথাসম্ভব মিহি ভাষায় বর্ণনা করেছেন লেখিকা।  নির্মোহ থাকার কথা বলে পাকিস্তানের প্রতি মোহাবিষ্ট থাকার নমুনা এগুলো। ১৯৭১ সালের যুদ্ধ লাগার কারণ বর্ণনা করতে করতে হঠাৎ তিনি চলে আসেন বর্তমানে। জানান- আড়াই লক্ষ বিহারি বাংলাদেশে মানবেতর জীবন কাটাচ্ছে জেনেভা ক্যাম্পে। এরপর আস্তে আস্তে যুদ্ধের হালকা-পাতলা বর্ণনা। তারপর একসময় জানান- বাঙালিদের মতে এই যুদ্ধে দশ লক্ষের মতো হত হয়েছে। এই দশ লক্ষ সংখ্যাটি তিনি কোথায় পেলেন সেটাও একটা রহস্য। এই প্যারার শেষেও আবার জেনেভা ক্যাম্প ও মানবেতর জীবনযাপন।  এদিকে বাংলাদেশে দারিদ্র্যসীমার নীচে মানবেতর জীবনযাপন করছে আড়াই লক্ষেরও অনেকগুণ বেশি বাংলাদেশি। খোদ জেনেভা ক্যাম্পের আশেপাশের বস্তিগুলোতে বসবাসরত বাংলাদেশিদের জীবনযাপনের দিকে চোখ তুলে তাকালেই তা দেখা যাবে।
একাত্তরের বাঙালি হত্যাকাণ্ডকে গণহত্যা বলতে চান না সাইকিয়া। এই তথ্যের পক্ষে কথা বলতে গিয়ে তিনি বেছে নিয়েছেন পাকিস্তানে বসবাসরত বাঙালি জেনারেল আবুল মায়াসকে-


পূর্ব পাকিস্তানে ফ্যাক্টরি প্রোডাকশনের মত করে গণহত্যার মেশিনপত্র কাজে লাগানো হয়নি, আর সেখানে কেবল একটা পক্ষই হত্যাযজ্ঞে অংশ নেয় নাই। পূর্ববর্তী ঘটনাবলি থেকে জনতার মধ্যে এক ধরনের সহিংস আচরণ নানা ফিকিরেই প্রকাশ পাচ্ছিল। বন্ধু, সহকর্মী, ছাত্র-শিক্ষক, প্রতিবেশি, পরিচিত- পরষ্পরের মধ্যেই কোন্দল ছড়িয়ে পড়েছিল। এর পেছনে এদের নিজের ব্যক্তিগত আকাঙ্ক্ষা, লোভ, রাজনৈতিক দর্শন নানা কিছু জড়িয়ে ছিল। পাকিস্তানি সেনা সাথে ভারতীয় সেনারাও সহিংসতায় জড়িয়ে পড়েছিল। পূর্ব পাকিস্তানে ঘটে যাওয়া হত্যাযজ্ঞের পেছনে কেবলমাত্র একটা বিশেষ পক্ষকে দায়ী করা অসম্ভব। পাকিস্তানি পাঞ্জাবি সেনা, বাংলাদেশের জাতীয়বাদী গুণ্ডা, বিহারি, পশ্চিম পাকিস্তানের পক্ষে থাকা বাঙালি, ভারতীয় সৈন্য এরা প্রত্যেকেই এই হত্যাকাণ্ডের পেছনে একযোগে দোষী। (সাইকিয়া ২০১১;৪৮)

আবুল মায়াসের বক্তব্য নির্জলা মিথ্যাচারের বেশী কিছু নয়। গণহত্যার সংজ্ঞায়ন ইয়াসমিন সাইকিয়া জানেন না, এটা মানতে পারিনা। ত্রিশ লক্ষ বাংলাদেশিকে হত্যার মাধ্যমে নির্মূল করে দেয়ার ঘোষণা শোনা গিয়েছিল ইয়াহিয়ার মুখে। একটা পরিকল্পিত গণহত্যাকে উদ্দেশ্যমূলকভাবে সুশীল চেহারা দেয়ার এই প্রচেষ্টা নিন্দাজনক। 


১৯৭১ সালের ২২ শে ফেব্রুয়ারি ভুট্টোর এলাকা লারকানাতে ইয়াহিয়া একটা সভা ডেকেছিলেন। পূর্ব পাকিস্তানের বিপক্ষ রাজনৈতিক শক্তিকে পরাস্ত করতে সেখানে একটা গণহত্যার পরিকল্পনা করা হয়। রবার্ট পেইনের বইতে এশিয়ান টাইমসের বরাত দিয়ে ইয়াহিয়ার একটা দম্ভোক্তি ছাপানো হয়েছে- “Kill 3 million Bengali. The rest will eat out of our hands.”  … রবার্ট পেইন তাঁর বইতে বাংলাদেশের কসাই টিক্কা খানের হুংকারের কথা উল্লেখ করেছেন- “ পূর্ব পাকিস্তানে আমাদের দরকার জমি, মানুষ নয়।” তিনি আরো উল্লেখ করেছে  নিয়াজি বাংলাদেশের লোকজনকে বানর, মুরগী ইত্যাদি নামে ডাকতেন। বাংলাদেশ নিম্নাঞ্চলের এলাকা বলে এখান থেকে নিচু জাতের মানুষ বেরোয় বলে তাঁর ধারণা ছিল। হিন্দুরা তার কাছে কীটের বেশী কিছু ছিল না , ইহুদিদের মতো এদেরকেও পৃথিবী থেকে নিশ্চিহ্ন করে দেয়ার কথা তিনি বলতেন। তথ্যমন্ত্রী রয়দাদ খান ইয়াহিয়া খানকে পরামর্শ দিতে গিয়ে বলেছেন- “Putting some fear of God  in Bengali and to purify the Bengali race and culture by arabising the Bengali script.”  বাংলাদেশি জনগণকে নিয়ে যেসব অপমানজনক ও হীন মন্তব্য পাকিস্তানি জেনারেল ও রাজনীতিবিদেরা করতেন সেটা ইহুদির প্রতি করা নাৎসিদের করা অপকর্মের সমতুল্য।(খান ২০০৯: ৪৮-৪৯)

ইয়াসমিন সাইকিয়া উল্লেখ করেছেন, বাংলাদেশে ওয়ার ক্রাইমস ফ্যাক্ট ফাইন্ডিং কমিটি (WCFFC) যুদ্ধাপরাধীদের একটা তালিকা প্রস্তুত করেছে। সেখানে ১,৫৯৭ যুদ্ধাপরাধীদের মধ্যে ৩৬৯ জন পাকিস্তানি মিলিটারি, ১,১৫০ জন্য রাজাকার, আলবদর ও শান্তি কমিটির লোকজন, আর ৭৮ জন বিহারি। ইয়াসমিন সাইকিয়া এই তালিকায় কোনো জাতীয়তাবাদী মুক্তিযোদ্ধার নাম দেখেন নাই দেখে অবাক হয়েছেন। তিনি এই তালিকার বৈধতা নিয়েও তাই প্রশ্ন তুলেছেন। আর তার পক্ষে তোলাই স্বাভাবিক। 
ইয়াসমিন সাইকিয়ার একটা গবেষণা প্রবন্ধ ‘Beyond the Archive of Silence: Narratives of Violence of the 1971 Liberation War of Bangladesh’ বাংলায় অনুবাদ করে দৈনিক সমকালে ধারাবাহিকভাবে ছাপিয়েছিলেন  ফারুক ওয়াসিফ। একটি ব্লগ পড়ে জানতে পারি, অন্যান্যদের মধ্যে ইয়াসমিন সাইকিয়ার লেখা পড়েও তিনি উপকৃত হয়েছেন। অথচ এই গবেষণা প্রবন্ধ পড়ে ইয়াসমিন সাইকিয়ার ভবিষ্যৎ অসাধু উদ্দেশ্য আন্দাজ করা যায় । ফারুক ওয়াসিফ ইয়াসমিন সাইকিয়ার এই অসাধারণ কাজটি বই হিসেবে প্রকাশিত হলে অনুবাদ করতে আগ্রহী ছিলেন। তার সেই আগ্রহ অটুট আছে কিনা জানি না। বইটি পড়ে বোঝা যায়, সাইকিয়া পাকিস্তানের প্রতি তার দায়িত্বশীলতা প্রমাণ করেছেন ইতিহাস বিকৃতি করে। পাকিস্তানও দায়িত্বশীলতার সাথে ইয়াসমিন সাইকিয়ার গুরুত্ব স্বীকার করেছে, ঘটা করে তার বই প্রকাশ আর উপযুক্ত সম্মাননা দিতে তারা কসুর করেনি। 
(ক্রমে)


সূত্র
১। Saikia, Yasmin, Women, War, and the Making of Bangladesh: Remembering 1971, Duke University Press Books, August 10, 2011
২।  Guha, Ramachandra, India After Gandhi: The History of the World's Largest Democracy,  Ecco, aFirst Edition First Printing edition, July 24, 2007
৩। Khan, Adil, The Destiny Of A Child Is The Mystery Of Creation, Author House, May 31, 2009
৪। Saikia, Yasmin, Beyond the Archive of Silence: Narratives of Violence of the 1971 Liberation War of Bangladesh, History Workshop Journal, Issue 58, Autumn 2004, pp. 274-286
৫। http://www.nirmaaan.com/blog/faruk-wasif/5796
৬। http://www.sachalayatan.com/faruk_wasif/22979
৭। http://www.sachalayatan.com/shubinoymustofi/16790

