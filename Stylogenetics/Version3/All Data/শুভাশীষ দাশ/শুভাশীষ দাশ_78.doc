যুদ্ধাপরাধী ও বুদ্ধিজীবী।।৫।।



হাসান ফেরদৌস প্রথম আলোতে নিয়মিত লেখালেখি করেন। সম্পাদকীয় পাতায় তাঁর লেখা কলামের নাম ‘খোলা চোখে’। এছাড়া প্রতি সপ্তাহে শুক্রবারের সাময়িকী অন্য আলোতে তাঁর ছোটখাট একটা রিভিয়্যু মতো কলাম ছাপানো হয়। নাম ‘অল্প কথায়’। এই কলামে প্রকাশিত লেখাগুলো তথ্য আকারের। মানে কোন বই পড়লাম। সেখানে কী কী জিনিস আছে।  ফ্ল্যাপ পড়ে বা গুগল করে তথ্য পেতে যেটুকু সময় লাগে সেটা করার হাত থেকে বাঁচার জন্য লেখা হিসেবে মন্দ নয়। 
হাসান ফেরদৌসের এপ্রিল মাসে (২৯শে এপ্রিল ২০১০) প্রকাশিত কলামের নাম ‘ক্ষমা করব কি করব না’। বিষয়- রুয়ান্ডার গণহত্যা ও সাধারণ ক্ষমার বিষয় উল্লেখ করে একাত্তরের ঘাতক দালালদের ক্ষমা করার প্রসঙ্গ। ১৯৯৪ সালে আফ্রিকার রুয়ান্ডায় ভয়াবহ জেনোসাইড হয়। সেই বছর মাত্র একশ দিনের মধ্যে খ্রিস্ট ধর্মাবলম্বী হুটু আর টুটসি সম্প্রদায়ের মধ্যে দাঙ্গায় আট লক্ষের মতো টুটসি এবং হুটু সহমর্মীদের কচুকাটা করা হয়। সেই সময়ে গড়ে উঠেছিল টুটসি বিরোধী মিলিশিয়া দল Interahamwe (“to attack together”) (Rudolf:2003)। গুলি বোমা কোনো কিছু ব্যবহার না করে রামদা টাইপের অস্ত্র ম্যাচেটি দিয়ে এতো লোককে মারা হয়। বিবিসির ওয়েবসাইটে রুয়ান্ডার টাইম লাইনের দিকে একবার তাকালে রুয়ান্ডায় ঘটা ঘটনাবলি সম্পর্কে সাধারণ একটা ধারণা হবে। গণক্ষমার তথ্যের সাথে সাথে সেখানে গণহত্যা পরিচালনাকারীদের গ্রেফতার আর ট্রায়ালের খবর বর্ণনা করা আছে। হাসান ফেরদৌস তাঁর কলামে রুয়ান্ডায় গণক্ষমা নিয়ে একটা সিনেমা ‘অ্যাজ উই ফরগিভ’ দেখে সেটাকে রুয়ান্ডার সার্বিক পরিস্থিতি বলে মালুম করেছেন। সিনেমাটা বানানো হয়েছে গাসাসা (Gacaca) নামের একটা আঞ্চলিক আইনী ব্যবস্থার কিছু চিত্র নিয়ে। অথচ পুরো লেখায় হাসান সাহেব গাসাসা-র কথা একবারও উল্লেখ করেন নাই। এই কলাম লেখার মাধ্যমে যুদ্ধাপরাধীদের শাস্তি দেয়ার বিপক্ষ শিবিরের সঙ্গে একাত্মতা পরোক্ষভাবে টের পাওয়া যায়। 
কলামের শেষ প্যারা বাদে বাকিটা রুয়ান্ডা নিয়েই। প্রথমে উল্লেখ করেছেন একটি বইয়ের নাম। ফিলিপ গুরিইয়েভিচের ‘আই উইশ টু ইনফরম ইউ দ্যাট টুমরো উই উইল বি কিলড উইথ আওয়ার ফ্যামিলিস’। বলা প্রয়োজন রুয়ান্ডায় ঘটা গণহত্যা নিয়ে অনেক বইপত্র সিনেমা বানানো হয়েছে। প্রামাণ্যচিত্র ও। সিনেমার মধ্যে ‘হোটেল রুয়ান্ডা’ বেশ পরিচিত। এছাড়া শেইক হ্যান্ড উইথ দা ডেভিল, সামটাইমস ইন এপ্রিল, শুটিং ডগস্। আর অনেক বইপত্র প্রকাশিত হয়েছে দলিল হিসেবে। এই নির্মম গণহত্যার ঘটার এক যুগ পরে  রুয়ান্ডা সরকার সেই হত্যাকারীদের মুক্তি দেয়ার ব্যবস্থা করে –এর প্রেক্ষাপটে বেশ কিছু বই প্রকাশিত হয়েছে। অ্যাজ উই ফরগিভ: স্টোরিজ অব রিকনশিয়ালেশন ফ্রম রুয়ান্ডা (Larson: 2009)। মিরর টু দা চার্চ: রেজারেক্‌শান ফেইথ আফটার জেনোসাইড ইন রুয়ান্ডা (Katongole: 2009)।  এই দুটো বইতে জোরপূর্বক পুনর্মিত্রতাকে জায়েজ করার ব্যাপক চেষ্টা দেখা যায়। ‘অ্যাজ উই ফরগিভ’ নামের প্রামাণ্যচিত্র দেখে অনুপ্রাণিত হয়ে  লেখিকা ক্যাথেরিন ক্লেয়ার লারসন রুয়ান্ডায় ভ্রমণ করে কিছু ঘটনা নিয়ে গণক্ষমার সাফাই গেয়ে বই লিখে ফেলেছেন। ‘মিরর টু দা চার্চ’ বইয়ের লেখক ভুলে গেছেন এই গণহত্যায় অনেক টুটসি পুরোহিত নিজেরাই অংশগ্রহণ করেছে। অনেক গীর্জায় ব্যাপকহারে টুটসি মারা হয়েছে। টুটসিদের গীর্জায় আশ্রয় দিয়ে পুরোহিত খুনি হুটুদের ডেকে আনার ঘটনা ও ঘটেছে। সেই খ্রিস্টের দোহাই দিয়ে এই জোর খাটিয়ে মিল করা হচ্ছে। মজার ব্যাপার গণহারে ক্ষমার সাফাই গেয়ে প্রকাশিত বই দুটির প্রকাশকাল প্রায় একই সময়। আর একই প্রকাশনীর। 
‘অ্যাজ উই ফরগিভ’ প্রামাণ্যচিত্র দেখে ফানাপ্রাপ্ত হাসান ফেরদৌস এর বাইরে তথ্য খোঁজার কষ্ট করেন নি। অবশ্য কলামে একটা প্রশ্ন বারবার দেখা যায়। কীভাবে ওরা ক্ষমা করে দিতে পারলো? ( হতে পারে- এটাও পাঠকের আবেগ নিয়ে নাড়াচাড়া করার একটা সস্তা পদ্ধতি)। কিন্তু তথ্য যাচাইয়ের কষ্ট উনি করেন নাই। একটা সাধারণ ফর্মুলাও তাঁর লেখালেখির মধ্যে দেখা যাচ্ছে। অন্য দেশের অন্য একটা প্রসঙ্গ টেনে এনে সেটার সাথে দেশের কোনো ঘটনা কারণে অকারণে সম্পর্কিত করে নিজের উদ্দেশ্য হাসিলের জন্য একটা কিছু লেখা দাঁড় করানো। রুয়ান্ডায় এইরকম খুনীদের মাফ করে দেয়া হয়েছে- আমরাও যেন দেই। বাইরের দেশে বই নিষিদ্ধ করে ফায়দা হয় নাই, তাই মওদুদী সাহেবের বই ও নিষিদ্ধ করা উচিত নয়। হাসান ফেরদৌসের কলামটি থেকে সংক্ষিপ্তসার তুলি আনি। 
ছবির আসল নজর সম্প্রীতি-প্রক্রিয়ার ওপর। অনেক লোকের কথা না বলে এ তথ্যচিত্রে দুই মহিলার কথা বলা হয়েছে, গণহত্যায় তাঁরা উভয়েই সবকিছু—স্বামী, সন্তান, সংসার নির্বাহের উপায়, সবই হারিয়েছেন। পাশাপাশি তাঁদের দুই ঘাতক। কৃতকর্মের জন্য উভয়েই জেলে গিয়েছিল, গণক্ষমার ভিত্তিতে তারা ছাড়া পেয়েছে।

এ তথ্যচিত্রে আমরা আলাদাভাবে এই চারজনের সঙ্গে পরিচিত হই। তাদের নিজের বর্ণনায় শুনি গভীর ক্ষত ও বেদনার কথা, শুনি আন্তরিক মনস্তাপ ও মনঃপীড়নের কথা। কীভাবে এমন পাষণ্ডের মতো নির্মম হত্যার কাজ তারা করতে পারল? এ প্রশ্ন ঘাতক দুজন নিজেরাই নিজেদের করে। তার উত্তরও আমরা পাই। নিজেদের দায়ভার লঘু করার লক্ষ্যে নয়, বাস্তবতা বোঝানোর জন্য আমরা পরিচিত হই ১৯৯৪ সালের রাজনৈতিক ও সামাজিক বাস্তবতার সঙ্গে। যারা ক্ষমতায় বসেছিল, এই খাণ্ডবদাহের মন্ত্রদাতা তারাই। সরকারি মদদে পরিচালিত একটি রেডিও স্টেশন থেকে অহর্নিশ টুটসিদের বিরুদ্ধে প্রচার চলেছে। যে মিলিশিয়া বাহিনী গড়ে তোলা হয়, তাদের অর্থ ও অস্ত্র দেওয়া ছাড়াও আদর্শগতভাবে তৈরি করে নেওয়া হয়। ঔপনিবেশিক আমল থেকে হুটু-টুটসির সাম্প্রদায়িক বৈরিতা ছিল। সরকারি পৃষ্ঠপোষকতায় তাতে ঘৃতাহুতি দেওয়া হয়। আর তারই প্রভাবে ভেবে না ভেবে হুটুরা ঝাঁপিয়ে পড়ে টুটসিদের ওপর। এক সময় টুটুসিরা জোতদার ছিল। তাদের বিরুদ্ধে শ্রেণীগত বৈষম্যও উসকে দেওয়া হয়।

মুক্ত এসব হাজার হাজার মানুষকে যদি সমাজে সমন্বিত না করা হয়, রুয়ান্ডার বুকের ক্ষত মিটবে না, রাজনৈতিক বিভক্তিও রয়ে যাবে। পল কাগামে ও তাঁর সমর্থক টুটসিরা চাইলে এ বিভক্তি রাজনৈতিকভাবে ব্যবহার করতে পারতেন। তা করেননি, বরং সে ক্ষত মেটাতে সম্প্রীতি-প্রক্রিয়ার অভিনব প্রস্তাব সমর্থন করেছেন। এ কাজে মন্ত্রী হিসেবে যাঁকে দায়িত্ব দেওয়া হয়, তাঁর পরিবারের প্রতিটি মানুষ সেই গণহত্যায় নিহত হয়। অথচ তিনিই ক্ষমা ও সম্প্রীতির কথা বলছেন সবচেয়ে উঁচু গলায়, তা দেখে ক্ষমাপ্রাপ্ত হুটুদের এ প্রক্রিয়ার ওপর আস্থা জন্মায়। সাধারণ মানুষেরা, যাদের পাশাপাশি ঘরে প্রতিটি দিন কাটাতে হবে এই খুনেদের সঙ্গে, তাদের কাছ থেকেও সমর্থন মেলে।

সম্প্রীতি-প্রক্রিয়ার অংশ হিসেবে দুই মহিলার একজনের ভাঙা ঘর মেরামত করা হয়। অন্য মহিলার খেতের ফসল কেটে আনতে সাহায্য করা হয়। ঘাতক দুই পুরুষও তাতে অংশ নেয়। এভাবে একধরনের আদান-প্রদানের আবহ সৃষ্টি হয়, সামাজিকভাবে ওঠাবসা শুরু হয়। অবশেষে মুখোমুখি উপস্থিত হয় ঘাতক ও তার শিকার। তারা উভয়েই খ্রিষ্টধর্মাবলম্বী। যিশুর ক্ষমাবোধের সঙ্গে তারা পরিচিত। শেষ পর্যন্ত সেই ক্ষমতাবোধই তাদের দ্বিধার শেষ দেয়াল ডিঙাতে সাহায্য করে।  (ফেরদৌস: এপ্রিল ২০১০)

তারপর উপসংহার টেনেছেন একাত্তরের রাজাকার আলবদর যুদ্ধাপরাধীর প্রসঙ্গ এনে। হাসান ফেরদৌসের এতোক্ষণ ধরে রুয়ান্ডা কাহিনীর বলার উদ্দেশ্য তখন বোঝা যায়। এখানে একটা প্রশ্ন- হুটুরা রামদা নিয়ে আক্রমণ করলে টুটসিরা চুপ করে বসে ছিল কেন? আত্মরক্ষার জন্য তাদের যা যা হাতের কাছে আছে তাই নিয়ে হুটুদের বিরুদ্ধে ঝাঁপিয়ে পড়া উচিত ছিল। কেন তারা তা করে নাই? হয়তো হত্যাকাণ্ড চলার সময় কোনো নেতৃত্ব গড়ে ওঠার অভাবে। ১৯৯৪ সালে হুটু প্রেসিডেন্টের হত্যাকাণ্ডের পরপরই ব্যাপক হারে টুটসি নিধন শুরু হয়। প্রায় মিলিয়ন লোক হত্যা করা হয় একশো দিনের মধ্যে। হাসান ফেরদৌস রুয়ান্ডায় বিচার প্রক্রিয়ার সম্পূর্ণ চিত্র তুলে ধরেননি। আংশিক চিত্র খাবলা মেরে তুলে ধরেছেন। তার ওপর একটা প্রামাণ্যচিত্র থেকে যাবতীয় রসদ নিয়েছেন। এর বাইরে যান নাই। আর যিশুর কথিত ক্ষমাবোধের কথা টেনে উনি পাঠককে একটা কিছু বোঝাতে চান। অথচ যীশু ক্ষমাবোধের দীক্ষা অপরিচিত ছিল না টুটসিদের কাছে। আর গীর্জায় প্রচুর হত্যাকাণ্ড হয়েছে সেই সময়।

(Longman: 2001)
হাসান ফেরদৌসের কলামের শেষ প্যারা পড়ি-
আমি জানি না এ তথ্যচিত্র থেকে আমাদের শেখার বা জানার কিছু আছে কি না। একাত্তরের ঘাতক ও দালালদের সরকারিভাবে সাধারণ ক্ষমা করা হয়েছিল, কিন্তু সে ক্ষমা ঘোষণার আগে আমাদের মতামত কেউ চায়নি। ক্ষমাপ্রাপ্ত সেসব ঘাতকের মনস্তাপের কথাও আমরা শুনিনি। আমরা, আমি নিজেও বরাবর ঘাতক ও খুনেদের প্রতি আমাদের অনিঃশেষ ঘৃণার কথাই বলে এসেছি। সারা পৃথিবীও যদি ক্ষমা করে, আমরা তাদের ক্ষমা করব না, এমন কথাও বলেছি। কিন্তু তারপর? তারপর কী?
প্রথম আলোতে সৈয়দ মকসুদ, আসিফ নজরুলের কলামের প্রতিক্রিয়া চোখে না পড়লেও হাসান ফেরদৌসের এই লেখার একটা প্রতিক্রিয়া ছাপা হয়েছে। বেশ ভালো প্রতিক্রিয়া। প্রতিক্রিয়া লেখক কল্লোল মোস্তফা হাসান ফেরদৌসের কিছু তথ্য পাশে সরিয়ে উদ্দেশ্যমূলকভাবে একটা খন্ডচিত্র দেখিয়ে তার সাথে একাত্তরের ঘাতক দালালদের বিচার প্রক্রিয়াকে সম্পর্কিত করা নিয়ে অভিযোগ তুলেছেন। 
১৯৯৬ সালের ডিসেম্বর থেকে ২০০৬ সালের ডিসেম্বর নাগাদ মাত্র ১০ হাজার জনের বিচার সম্পন্ন হয়। এই গতিতে বিচার চললে পুরো বিচারকার্য সম্পন্ন হতে সময় লাগবে আরও ১১০ বছর। এ রকম একটি বাস্তবতায় রুয়ান্ডার সরকার বিভিন্ন এনজিও ও চার্চের সহায়তায় ২০০১ সাল থেকে গাসাসা (Gacaca) নামে এক অংশগ্রহণমূলক বিচারব্যবস্থা চালু করে, যার মাধ্যমে প্রতিটি অঞ্চলে স্থানীয় পর্যায়ের সাধারণ অপরাধীদের ঐতিহ্যবাহী স্থানীয় বিচারব্যবস্থার মাধ্যমে অপরাধের ভিকটিমের মতামতের ভিত্তিতে দ্রুত বিচার নিষ্পত্তি করা হয়। 

টুটসি প্রেসিডেন্ট পল কাগামে এ প্রক্রিয়া সমর্থন করলেও ক্ষতিগ্রস্ত টুটসি জনগণ এ প্রক্রিয়াকে কতটুকু সমর্থন করেছে আর কতটুকু তাঁদের বাধ্য করা হয়েছে কিংবা এ প্রক্রিয়া আদৌ কোনো সাধারণ ক্ষমা ঘোষণা কি না, কিংবা রুয়ান্ডার হুটু-টুটসির জাতিগত সংঘর্ষের সঙ্গে বাংলাদেশের অভ্যুদয়ের প্রাক্কালে পাকিস্তানি হানাদার ও তার দোসর রাজাকার-আলবদরের চালানো গণহত্যা, ধর্ষণ ও লুটপাটের সঙ্গে তুলনা চলে কি না, সে বিতর্কে না গিয়েও নিশ্চিন্তে বলা যায়, এটা স্রেফ আংশিক চিত্র। (রুয়ান্ডার এই সম্প্রতি প্রচেষ্টাকে অনেকে রাষ্ট্রশক্তির জোর করে সম্প্রীতির চেষ্টা বা ফোর্সড রিকনসিলিয়েশন বলছেন। এ বিষয়ে জ্যঁ হাজফেল্ড তাঁর দ্য অ্যান্টিলোপ স্ট্র্যাটেজি: লিভিং ইন রুয়ান্ডা আফটার দ্য জেনোসাইড-২০০৭ বইতে বিস্তারিত আলোচনা করেছেন।   কারণ গাসাসা যখন স্থানীয় পর্যায়ের অপরাধীদের বিচার চালাচ্ছে, জাতিসংঘের ইন্টারন্যাশনাল ক্রিমিনাল ট্রাইব্যুনাল ফর রুয়ান্ডা (আইসিটিআর) ১৯৯৪ সালের নভেম্বর থেকে কাজ করছে গণহত্যার মূল হোতাদের বিচারের লক্ষ্যে। ২০১২ সাল নাগাদ এই বিচারকার্য শেষ হওয়ার কথা।  এই ট্রাইব্যুনাল এখন পর্যন্ত রুয়ান্ডার গণহত্যার বিষয়ে ২১টি ট্রায়াল সম্পন্ন করেছেন এবং ২৯ জনকে দোষী সাব্যস্ত করেছেন। ২০০৯ সালে ট্রাইব্যুনাল গণহত্যা, যুদ্ধাপরাধ ও মানবতার বিরুদ্ধে মোট ১১ ধরনের অপরাধে অভিযুক্ত করে জেনারেল থিওনেস্তে বাগাসোরাকে যাবজ্জীবন কারাদণ্ড দেন। 

এখন প্রশ্ন হলো, হাসান ফেরদৌস কী কারণে আন্তর্জাতিক ট্রাইব্যুনালে রুয়ান্ডায় গণহত্যার মূল হোতাদের এ চলমান বিচারপ্রক্রিয়াকে পুরোপুরি চেপে গিয়ে রুয়ান্ডার স্থানীয় সম্প্রদায়ের ছোট ছোট আদালতে চলমান বিচারকার্য এবং কথিত সম্প্রীতি-প্রক্রিয়াকে ‘যিশুর ক্ষমাবোধের’ উদাহরণ হিসেবে পাঠকের সামনে হাজির করলেন বিশেষত এমন একটা সময়, যখন বাংলাদেশের জনগণের দীর্ঘ প্রতীক্ষিত ১৯৭১ সালে সংঘটিত যুদ্ধাপরাধের বিচার-প্রক্রিয়ার প্রস্তুতি চলছে। (মোস্তফা: মে ২০১০)


গাসাসা কোর্ট চালু হয় ২০০১ সালে। এটা এক ধরণের কমিউনিটি ট্রায়াল। গ্রাসরুট লেভেলের। চালু করার প্রাথমিক কারণ – জেলখানার স্থান অপ্রতুলতা।  এতো বিশাল সংখ্যক কারাবন্দীদের ভরণপোষণ করা প্রায় অসম্ভব হয়ে দাঁড়িয়েছিল। গাসাসা কোর্ট চালু হবার পর সেটা রুয়ান্ডার জনসাধারণের মধ্যে তীব্র প্রতিক্রিয়া তৈরি করেছিল। রক্তপিপাসু খুনীদের ক্ষমা করে দেয়ার ব্যাপারটা অনেকেই মেনে নিতে পারেনি। (Aghion: 2002) 
১৯৯৪ সালে  গণহত্যা শেষে প্রায় দেড় লক্ষের মতো টুটসী খুনীদের গ্রেফতার করা হয় ( Lewis: 2010)। গাসাসা কোর্টের নানা সীমাবদ্ধতা আছে। বিচারকদের কোনো আইনী জ্ঞান নেই। একটা সাধারণ ট্রেনিং-ই ভরসা। তার ওপর আবার ঘুষ কেলেংকারী সহ বেশ কিছু ঘটনা ঘটেছে (...) । এছাড়া কিছু কিছু কমিউনিটিতে টুটসি হাতে গোনা। বা নেই বললেই চলে। সেখানে হুটু হত্যাকারীরা বিচারক সেজে বসেছে (Zorbas: 2008)
এই গণক্ষমার পক্ষে টুটসি প্রেসিডেন্ট পল কাগামে কাজ করছেন। সাম্প্রতিক নির্বাচনেও তিনি জয়ী হয়েছেন। ফলে নিজের পক্ষে ভোটার বাড়াতে হুটুদের কাছে টেনে নেয়ার কাজটা তিনি রাজনৈতিক উদ্দেশ্যে করছেন। নিপীড়িত টুটসিরা রাষ্ট্রচালিত গাসাসা-র বিরুদ্ধে ব্যাপক আকারে কোন প্রতিরোধ করে নাই। তবে ক্ষোভ রাগ ঘৃণা এগুলো সরকার চেষ্টা করেও প্রশমিত করতে পারবে না। ২০০০ সালে প্রেসিডেন্ট পল কাগামে জানান-
The genocide has a long history, if you know a bit of what happened in 1959 alone. There was a civil strife which led to many refugees moving out of the country in hundreds of thousands and tens of thousands of people being killed. More or less, genocide started around that time. There had been other genocides in 1963, 1967, 1973 and 1993. . . It has been taking place for quite a long period. A section of our population has always been targeted by the government and its forces. Huge sections of the population were wiped out from different  parts of our country. This had been going on over thirty years. (Lewis: 2010)
অর্থাৎ উনি আর জাতিগত বিদ্বেষ চান না। গাসাসা-র কার্যক্রম নিয়ে সাধারণ জনতার প্রতিক্রিয়া নিয়ে বেশ কিছু স্টাডি হয়েছে। কিছু জনগণ সব ভুলে ক্ষমা করে দিতে আগ্রহী। কিন্তু বেশিরভাগ লোকের এই দগদগে ক্ষত শুকায়নি। আন্তর্জাতিক মানবাধিকার সংস্থা আর দেশের রাজনীতিবিদদের চাপে পড়ে এই প্রক্রিয়া তারা মেনে নিতে একধরণের বাধ্য হয়েছে। রুয়ান্ডার অর্থনীতি ভঙ্গুর। দেশের জনগণ শিক্ষিত নয়। ফলে তাদের প্রভাবিত করার নানা পাঁয়তারা করা হচ্ছে। এখানে কিছু সাক্ষাৎকারের কথা দেয়া হল।
As Olive, a Hutu widow whose Tutsi husband died during the genocide told me, “All these confessions are a program of the government. Hutu confess to get free. But we know what happened! We were there in 1994. Not all who killed get justice – the government pardons them for reconciliation. Not all who didn’t kill go free – the government puts them in prison for reconciliation. What kind of peace is this? It is not from the heart.” (…)

(Zorbas: 2008)

(Zorbas: 2008)

(Zorbas: 2008)
বাংলাদেশ ত্রিশ লক্ষ লোকের রক্তের বিনিময়ে স্বাধীনতা এনেছে। এই স্বাধীনতা কারো দান নয়। যুদ্ধের সময় কিছু রক্তপিপাসু লোভী যুদ্ধাপরাধী পাকবাহিনীর দোসর হয়ে কাজ করেছে। হত্যাকান্ড, লুন্ঠন, ধর্ষণ সহ যাবতীয় সব অপরাধ তারা সম্পন্ন করেছে। রুয়ান্ডায় গণহত্যাকারীদের সাথে এদের তুলনা প্রতিতুলনা না করেও একটা কথা বলা যায়- বাংলাদেশের রাজাকার বাহিনীর যুদ্ধাপরাধীরা দেশদ্রোহী। বুদ্ধিজীবি হত্যাকাণ্ডে নেতৃত্ব দিয়েছিল এরাই। স্বাধীনতা অর্জনের এতো বছর পরেও তাদেরকে সাজা দেয়া যায় নি। দেশের প্রধান দুটি রাজনৈতিক দলের একটি এই যুদ্ধাপরাধীদেরকে মন্ত্রী বানিয়েছিল। সব পেরিয়ে এ সরকার যখন যুদ্ধাপরাধীদের শাস্তি দেয়ার একটা ব্যবস্থার উদ্যোগ নিচ্ছে তখন রাজাকার আলবদরদের মুখপাত্র পত্রিকাগুলো নানামুখী প্রচারণা চালাচ্ছে। দেশের প্রথমসারির দৈনিক প্রথম আলোতে সৈয়দ আবুল মকসুদ, আসিফ নজরুল, হাসান ফেরদৌস যুদ্ধাপরাধীদের পক্ষ নিয়ে লেখা অব্যাহত রেখে আমাদের জাতিগতভাবে এম্নেসিয়া আক্রান্ত করার চেষ্টা জারি রেখেছেন। আমরা সেটা হজম করছি। ধিক আমাদের। 
সূত্র

১। Aghion, Anne, director. Gacaca: Living Together Again in Rwanda? First Run/Icarus Films, New York: 2002
২। Rudolf, Joseph, ed. Encyclopedia of Modern Ethnic Conflict. Westport: Greenwood, 2003
৩। Lewis , Jacqueline,Mass Graves and a Thousand Hills: University Student Perspectives on the Gacaca Courts in Post-Genocide Rwanda, Inquiry Journal: Spring, 2010
৪। Zorbas, Eugenia, What does reconciliation after genocide mean? Public transcripts and hidden transcripts in post-genocide Rwanda, Journal of Genocide Research: 2009, 11(1), March, 127-147
৫। Buckley, , Remembering to Forget: Chosen Amnesia as a Strategy for Local Coexistence in Post-Genocide Rwanda, Journal of the International African Institute, Vol. 76, No. 2 (2006), pp. 131-150
৬। Katongole, Emmanuel M. , Mirror to the Church: Resurrecting Faith after Genocide in Rwanda, Zondervan, February 1, 2009 
৭। Larson, Catherine Claire,  As We Forgive: Stories of Reconciliation from Rwanda, Zondervan , January 27, 2009
৮। Zorbas, Eugenia, What does reconciliation after genocide mean?, African Journal of Legal Studies, 2004(1), 29-52
৯। Sarkin, Jeremy ,The Tension between Justice and Reconciliation in Rwanda: Politics, Human Rights, DueProcess and the Role of the Gacaca Courts in Dealing with the Genocide, Journal of African Law, Vol. 45, No. 2 (2001), pp. 143-172
১০।Longman, Timothy, Church Politics and the Genocide in Rwanda, Journal of Religion in Africa, Vol. 31, Fasc. 2, Religion and War in the 1990s (May,2001), pp. 163-186

--

যুদ্ধাপরাধী ও বুদ্ধিজীবী।।৪।।

