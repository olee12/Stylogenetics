সিনেকাব্যঃ এবং ঋতুপর্ণ



আমি নানান ফরেন মুভিতে আসক্ত। সে অনেক কাল। বাংলা ছবিতে আমার আগ্রহ কেন জানি কম। বছর সাতেক আগের কথা। আমার এক বন্ধু আমাকে প্রথম পরিচিত করান ঋতুপর্ণ ঘোষের সাথে। ছবির নাম উনিশে এপ্রিল। দেখে ভালোই লেগেছিল। ঋত্বিক ঘটক বাংলা সিনেমা-বানিয়েদের মধ্যে আমার সবচে পছন্দের। অযান্ত্রিক। উফ, কি অসাধারণ! সুবোধ ঘোষের গল্পটা খুব ভালো। কিন্তু সাহিত্যের অনেক উৎকৃষ্ট ফল সিনেমায় নামলে টকে যায়। ঋত্বিকের হাতে সেটা হয় নি। অসহ্য রকমের ভালো সিনেমায় নামালেন  সুবোধ ঘোষের গল্পকে। প্রথম শোতে আস্ত গাড়িটাকে সিনেমা হলের উপর প্রদর্শনের ব্যবস্থা করেন ঋত্বিক। বললেন, এমনভাবে আলোক নির্দেশনা করতে হবে যাতে গাড়ির আত্মিক কষ্ট ফুটে ওঠে। চিন্তা করেন আলোক বাবুর কী অবস্থা। ঋত্বিক ঘটকের সব সিনেমাই মাস্টারপিস। এভারেজ কোন সিনেমা নাই। সত্যজিৎ বাবুর সব সিনেমা আমার এখনো দেখা হয়ে ওঠে নি। আগন্তুক দেখে অনেক কাল মুগ্ধ ছিলাম। অপুর সংসার ,জলসাঘর , শতরঞ্জ কি খিলারি দেখলাম সস্প্রতি।ভালো। বুদ্ধদেব দাশগুপ্তের উত্তরা আর  মৃণাল সেনের ভুবনসোম তাঁদের করা সিনেমার মধ্যে সবচে ভালো। আমার কাছে মনে হয়।
সব চরিত্র কাল্পনিক
কিছুদিন আগে রেপিডশেয়ার দিয়ে নামালাম ঋতুপর্ণ ঘোষের নতুন সিনেমা সব চরিত্র কাল্পনিক। দেখলাম। দেখার পর নেটে ঘেঁটে ঘেঁটে অনেক কিছু বের হলো। গুরুচন্ডালি নামের এক বাংলা eজিনে আই নামের এক ব্লগার সব চরিত্র কাল্পনিক সিনেমার যা যা সুলুকসন্ধান করা যায় করে ফেলেছেন। বাড়তি কোন বাক্য ব্যবহারের সুযোগ রাখেন নি। ছবিটা কবিতা নিয়ে। কবিকে নিয়ে। 
ইল পোস্তিনো নামের এক ইতালীয় সিনেমা দেখেছিলাম অনেকদিন  আগে। মাইকেল রেডফোর্ডের ছবি। চিলির কবি পাবলো নেরুদাকে নিয়ে।সাথে এক পোস্টম্যানের জীবনের গল্প। ডেড পোয়েটস সোসাইটি তো অনেকের প্রিয় সিনেমা। স্কুলের নয়া ইংরাজির মাস্টার চরিত্রে রবিন উইলিয়ামস ছাত্রদের কবিতার প্রতি ভালোবাসা প্রগাঢ় করার চেষ্টা নিয়ে সিনেমার গল্প। পৃথিবীর বহু সিনেমায় নানান কবিতার দেদার ব্যবহার হয়েছে। পোয়েটস্ ডট অর্গের এই পাতা মাড়ালে যাবতীয় বৃত্তান্ত জেনে ফেলবেন। কবিদের জীবন নিয়ে সিনেমা ও হয়েছে। শেক্সপীয়ারকে নিয়ে শেক্সপীয়ার ইন লভ কিংবা সিলভিয়া প্লাথকে নিয়ে সিলভিয়া সাম্প্রতিক উদাহরণ। আরো আছে।
আগে কলকাতার ইটিভি বাংলায় ঋতুপর্ণের একটা সাক্ষাৎকার ভিত্তিক অনুষ্ঠান দেখাতো। ‘এবং ঋতুপর্ণ’। কিছু কিছু পর্ব দেখা হয়েছিল। লেখালেখিতে এডিটের সুযোগ থাকে। কথা বলায় সে সুযোগ নেই। অচেতনের অনেক কথা মুখ ফসকে বেরিয়ে আসে। তাই বুদ্ধিবৃত্তিক কথাবার্তা শুনতে আমার ভালো লাগে। সম্প্রতি ‘ঘোষ এন্ড কম্পানি’ নামে স্টার জলসা চ্যানেলে ঋতুপর্ণ ঘোষের এই ধরণের নতুন অনুষ্ঠান সম্প্রচার হচ্ছে। য়্যুট্যুবে যে কয়টা  পাওয়া যায় দেখেছি।ভালোই। ঋতুপর্ণ ঘোষ এফেমিনেট পুরুষ। নিজেই স্বীকার করেন এই কথা। কলকাতার নামকরা টেলি-উপস্থাপক মীর নানান জায়গায় ঋতুপর্ণের চলাফেরা কি কথাবার্তার  মিমিক্রি করে দেখান। ঘোষ এন্ড কম্পানিতে ডেকে এনে মীরকে আস্ত ধোলাই দিয়েছেন ঋতুপর্ণ। একজন কানা, খোঁড়া, ঘটোৎকচ কিংবা অটিস্টিক কাউকে নিয়ে দিনের পর দিন কেউ মস্করা করলে আমাদের ভালো লাগতো না। কিন্তু না-পুরুষ-না-মেয়েদের প্রতি আমাদের ভেতরে কোন অশ্লীল সুড়সুড়ি কাজ করে। বরাবরই। আমরা তাই হাসি, মজা পাই। হিজরাদের প্রতি সমাজের ভঙ্গি কি আমরা সবাই ভালো করে জানি। আমাদের হাসি-তামাশা তাদের কেমন লাগে আমরা কখনো ভেবে দেখি না। সমকামকে ও স্বাভাবিকভাবে দেখতে আমরা নারাজ। পাশ্চাত্যে আস্তে আস্তে বিষয়টার প্রতি সমাজের দৃষ্টি পাল্টাচ্ছে। আমাদের দেশের মাদ্রাসা বা হোস্টেলে বিপরীত লিঙ্গের অভাবে সমকামে জড়ানো নোংরামি। কিন্তু যারা স্বাভাবিক সমকামী, তাদেরকে তাচ্ছিল্য করার কারণ আছে বলে মনে করি না। এটা যার যার ব্যক্তিগত বাসনা। ঋতুপর্ণ এভাবে ডেকে এনে মীরকে নাস্তানাবুদ  করতে গিয়ে কিছুটা তালগোল পাকিয়ে ফেলেছেন। সেখানে ঋতুপর্ণের এরোগেনস্‌ খুব চোখে লাগে। যাই হোক।
সব চরিত্র কাল্পনিক  সিনেমায় কবি চরিত্রে ছিলেন প্রসেনজিৎ। ছবিতে জয় গোস্বামীর অনেক কয়টা কবিতা ব্যবহার করে হয়েছে।বিপাশা বসু প্রায় লাবণ্য দাশের রোলে কাজ করেছেন। মৃত্যু একটা ঘেরাটোপ। মৃত হলে কি কারো জন্যে ভালোবাসা উপচে পড়ে? তখন কি আরো ভালো করে  চেনা যায় নিজেকে, নিজের অপরকে, নিজের প্রিয়জনকে? মন্তাজের কাজ সিনেমায় ব্যবহার অনেক কমে গেছে। ঋতুপর্ণ জাক্সটেপোজিশনের ব্যবহার নিয়ে কাজ করতে চান বোঝা যায়।এই সিনেমায় আছে কিছু মন্তাজ স্বপ্ন দৃশ্য। ভালো। যথেষ্ট ভালো।
আমার কাছে  ঋতুপর্ণ ঘোষের সবচে ভালো সিনেমা - বাড়িওয়ালী। বনলতা (কিরণ খের) অবিবাহিতা মধ্যবয়স্কা নারী। তাঁর হবু-বরকে বিয়ের আগের দিন সাপে কাটে। পরে আর বিয়ে করা হয়ে ওঠে নি। বুড়ো কাজের লোক প্রসন্ন আর কাজের মেয়ে মালতীকে নিয়ে একঘেঁয়ে জীবন। পুরানো দিনের বিশাল বাড়িতে এভাবেই কাটছিল। ফিল্মের লোকজন এসে ওই বাড়িতে শুটিং করতে চাইল। প্রথমে আপত্তি করেও পরে অনুমতি দিলেন বনলতা। তাঁর আটপৌরে জীবনে কিছুটা চঞ্চলতা আর বৈচিত্র আসলো। পরিচালক দীপঙ্করের (চিরঞ্জিৎ) সাথে মেলামেশার সুযোগ হলো। বাকিটা আর না বলি।  ঋতুপর্ণের স্বপ্ন নিয়ে কাজকারবার আমি পছন্দ করি। বাড়িওয়ালীর সব কয়টি স্বপ্নদৃশ্য খুব ভালো করে বানানো। একটা স্বপ্নদৃশ্যে বইয়ের পাতা স্ক্রু-ড্রাইভার দিয়ে ছিঁড়ে দীপঙ্কর। আর রক্ত ছিটকে লাগে বনলতার মুখে। 

ঋতুপর্ণ এক জায়গায় বলেছেন- ‘আমরা নিজেদের আর্টিস্ট বলে এস্টাব্লিশ করতে এতো বেশি এনসাস। আর্টিস্ট আমাদের মধ্যে খুব কম লোক-ই। আমরা বড়োজোর টেকনিশিয়ান। মাঝে মাঝে হয়তো ক্রাফটস্‌ম্যানের মতো দু চারটা ভালো কাজ করে ফেলি। তাই আমাদেরকে লোকে ফিল্ম-মেকার বলে ভুল করে। টেকনিশিয়ান হিসেবে নিজের পরিচয় দিতে আমার ভালো লাগে’। বাংলা সিনেমা পরিচালকদের মধ্যে চিন্তাশক্তির যে আকাল দেখা যাচ্ছে, ঋতুপর্ণ সে ঘাটতি কিছুটা মেটান। 
ফিরেঃ লেখাটা বেশ কিছুদিন আগে লিখেছিলাম। পোস্টাতে গিয়ে মনে হলো লেখাটা কোন জাতের হয়নি। ধুরু। পরে হিমুর লেখায় কমেন্ট হিসাবে দিলাম। দেখলাম অন্যান্য কমেন্টের সাথে আমার কমেন্ট যায় না। মনে হলো- ধুরু।  মুছে দিলাম সেখান থেকে। যা লিখেছিলাম সেটা খানিক বদলালাম। এখন মনে হচ্ছে- আপ করে দেই। ধুরু।
আবার ফিরেঃ আমার এক বন্ধুর জন্মদিনের উপহার হিসেবে ঋতুপর্ণের অসুখ সিনেমার স্ক্রিপ্ট লিখে দিয়েছিলাম। বাংলায়। পস করে করে। শুনে শুনে। জীবনের প্রথম স্ক্রিপ লেখা!! 

 
