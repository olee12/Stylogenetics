মার্জিত আচরণ নোবেলাইট ডিক্রি




টম হেইনম্যানের তথ্যচিত্র ‘ক্ষুদ্রঋণের ফাঁদে’(কট ইন মাইক্রো ডেট) প্রচারের পরপরেই প্রফেসর মুহাম্মদ ইউনূসের ভাবমূর্তিতে চিড় ধরে। প্রধানমন্ত্রী শেখ হাসিনা তাঁর ওপর যে প্রসন্ন নন সেই সময়ে তাঁর বক্তব্য থেকে বোঝা যায়। ইউনূসকে তিনি দুর্নীতিবাজ আর গরীবের রক্তচোষা বলে অভিহিত করেন। নরওয়ের রাষ্ট্রীয় প্রচারমাধ্যমে প্রচারিত সেই তথ্যচিত্রে ইউনূসের বিরুদ্ধে অর্থের অবৈধ স্থানান্তরের অভিযোগ আনা হয়। কিন্তু পরে নরওয়ে সরকার আনুষ্ঠানিকভাবে প্রফেসর ইউনূসকে সমর্থন দেয়। অর্থের কোনো অগ্রহণযোগ্য লেনদেন হয়নি বলে জানানো হয়।
২০১০ সালের ডিসেম্বর থেকে এখন পর্যন্ত ইউনূসের বিপক্ষে কিছু মামলা হয়। তাঁকে আদালতে তলব করা হয় তিনবার। সরকার গত এক বছর ধরে ইউনূসকে গ্রামীণ ব্যাংকের ব্যবস্থাপনা পরিচালকের পদ থেকে অব্যাহতি দেয়ার জন্য আলোচনা করছে। কিন্তু পদত্যাগ করতে ইউনূস রাজি নন। অর্থমন্ত্রী আবুল মাল আবদুল মুহিত বলেন, ‘বাংলাদেশের নিয়ম অনুযায়ী কেউ ৬৫ বছর বয়স পর্যন্ত বেসরকারি ব্যাংকের প্রধান পদে থাকতে পারেন। ইউনূসের বয়স এর চেয়ে পাঁচ বছর বেশি।’ ইউনূসের সাথে প্রধানমন্ত্রীর রেষারেষির ব্যাপারটা অস্বীকার করেন অর্থমন্ত্রী মুহিত। ইউনূসের মতে, তিনি পদত্যাগ করলে গ্রামীণ ব্যাঙ্ক ধসে যাবে। তিনি আরো জানান,‘আমরা একটি বিশেষ অধ্যাদেশের আওতায় গ্রামীণ ব্যাংক গঠন করেছিলাম। সে অনুযায়ী ব্যবস্থাপনা পরিচালক হিসেবে আমার বর্তমান মেয়াদ সম্পূর্ণ বৈধ। গ্রামীণ ব্যাংকের পরিচালনা পর্ষদে সরকারের তিনজন প্রতিনিধি আছেন এবং তাঁরা সর্বসম্মতিক্রমে বিষয়টি অনুমোদন করেছেন।’ 
তদবির করা বাংলাদেশের আমলাতান্ত্রিকতার একটা চলতি ধারা। ইউনূসকে সরকার যখন চাপ দিচ্ছে গ্রামীণ ব্যাঙ্ক থেকে সরে যাবার জন্য, তখন তাঁর আন্তর্জাতিক বন্ধুমহল সহায়তায় এগিয়ে আসে। প্রফেসর ইউনূসের সুনাম রক্ষার জন্য দেশের ও বিদেশের হোমরাচোমরাদের নানামুখী প্রয়াস বা তদবির প্রয়োজনের চেয়ে বাহুল্য বলে মনে হয়। একটা ভুঁইফোঁড় সংগঠন ‘ফ্রেন্ডস অব গ্রামীণ’ প্রতিষ্ঠিত হয়। ক্ষুদ্রঋণ ব্লগ বা প্রচার মাধ্যমে ইউনূসকে অকুণ্ঠ সমর্থন দেয়ার জন্য অনেকে দিনরাত খাটতে থাকে। বাংলাদেশের তেরো সংখ্যক বিশিষ্টজন ইউনূসকে নিয়ে লেখার ক্ষেত্রে মার্জিত হওয়ার আহবান করেন। নিউ এইজ ২৮ ফেব্রুয়ারি ২০১১ তারিখে একটা সংবাদ ছাপে, ইউনূসকে অপমানিত করা বন্ধ করা না হলে প্রধানমন্ত্রীর জন্য হোয়াইট হাউসের দরজা বন্ধ। 

পঞ্চাশটি এনজিও-র সমন্বয়ে গড়া ‘ফ্রেন্ডস অব গ্রামীণ’ নামে একেবারে নতুন একটা ফোরাম তৈরি হয় প্যারিসে, ফেব্রুয়ারির এগারো তারিখে। এর সভাপতি আয়ারল্যান্ডের সাবেক প্রেসিডেন্ট ও জাতিসংঘের মানবাধিকারবিষয়ক সাবেক কমিশনার মেরি রবিনসন। ভারতের সাবেক প্রধান বিচারপতি জগদীশ শরণ ভার্মা, বিশ্বব্যাংকের সাবেক প্রেসিডেন্ট জেমস ডি উলফেনসন, বাংলাদেশের খ্যাতনামা আইনজীবী ড: কামাল হোসেন সহ আরো অনেকেই এই সংগঠনের সাথে যুক্ত। ফ্রেন্ডস অব গ্রামীণের বিবৃতিতে বলা হয়েছে, 


ত্রিশ বছরেরও বেশি আগে ক্ষুদ্র ঋণের একটি টেঁকসই মডেলের ধারণা নিয়ে এসেছিল গ্রামীণ ব্যাংক এবং অধ্যাপক ইউনূস। এর সুদের হার অত্যন্ত স্বচ্ছ ও যৌক্তিক এবং ঋণ গ্রহীতারাই এই ব্যাংকের মালিকে পরিণত হন। আর এই কারণেই এই ফোরাম অধ্যাপক ইউনূসের মর্যাদা এবং গ্রামীণ ব্যাংকের স্বাধীনতা রক্ষা করার ইস্যুতে নেমেছে।

ডঃ মুহাম্মদ ইউনূস এবং গ্রামীণ ব্যাংকের বিরুদ্ধে ভুল তথ্যের ওপর ভিত্তি করে যে তৎপরতা চালানো হচ্ছে, সেটা মারমুখী হয়ে উঠছে বলে এই ফোরাম আশংকা প্রকাশ করেছে। এই সংগঠন বাংলাদেশের সরকারকে সরাসরি অভিযুক্ত করেছে ইউনূসের বিপক্ষের শক্তি হিসেবে।

ইউনূস নিজের ইমেজ ঠিক রাখার জন্য দেশের বা সরকারের ভাবমূর্তি নিয়ে চিন্তিত নন। বাইরের একটি সংগঠন তার প্রতিষ্ঠার প্রথম দিনেই একটা গণতান্ত্রিক সরকারের আইনগত পদক্ষেপ নিয়ে সন্দেহ করা বেশ বাড়াবাড়ি।
তেইশে ফেব্রুয়ারি ২০১১ তারিখে বাংলাদেশের তেরোজন বিশিষ্ট নাগরিক জাফরুল্লাহ চৌধুরী, সুলতানা কামাল, খুশী কবির, ইফতেখারুজ্জামান, শিরীন হক, বিনায়ক সেন, রুবী গজনবী, সিমিম মাহমুদ, মুহম্মদ কামাল উদ্দিন, অধ্যাপক পারভীন হাসান, অধ্যাপক ফেরদৌস আজিম, ইউ এম হাবিবুন্নেসা ও স্থপতি জাহেদুল হাসান একটা বিবৃতিতে জানান, 


নোবেলজয়ী অধ্যাপক ইউনূস বাংলাদেশের জন্য সম্মান বয়ে এনেছেন। তাঁর সম্পর্কে লেখা ও বলার আঙ্গিকে আমরা মার্জিত রূপ আশা করছি।

জাফরুল্লাহ চৌধুরী গণস্বাস্থ্য কেন্দ্রের নানামুখী ভূমিকার কারণে বেশ বিতর্কিত। ‘এসো নিজেরা করি’ এনজিও-র সমন্বয়কারী খুশী কবির ইউনূসের বিপক্ষে প্রচারিত তথ্যচিত্রে ইউনূস ও গ্রামীণের ভূমিকাকে প্রশ্নবিদ্ধ করেছিলেন।  অথচ এখানে বিবৃতিকারিদের দলেও তিনি ঢুকে আছেন। 
প্রফেসর ইউনূসের গ্রামীণ ব্যাংক আন্তর্জাতিক প্রশংসায় বন্যায় ভাসলেও বাংলাদেশের গরীব মানুষের দারিদ্র্য কমানো বা প্রশমনে এর ভূমিকা প্রশ্নবিদ্ধ। ঋণগ্রহীতা মানুষগুলো দারিদ্র্যের একটা দীর্ঘমেয়াদি চক্রে ঢুকে পড়ার ঘটনা অজস্র। বাংলাদেশের প্রথম সারির বেশ কিছু প্রচারমাধ্যম ইউনূসের পক্ষে লড়ছে দীর্ঘদিন ধরে। ইউনূসের বিপক্ষেও প্রচার মাধ্যম আছে। তবে তাদের কার্যক্রম বেশি নয়। পত্রিকাগুলোর আঞ্চলিক সাংবাদিকেরা চাইলেই গ্রামাঞ্চলের ক্ষুদ্রঋণ নিয়ে একটা বস্তুনিষ্ঠ রিপোর্ট করতে পারেন। কিন্তু সেই প্রচেষ্টা বড়োসড়ো আকারে কোথাও আসেনি। তথ্যপ্রযুক্তির ছোঁয়ায় যদি অজস্র আঞ্চলিক ব্লগার পাওয়া যায়, তবে হয়তো ক্ষুদ্রঋণের আসল ফোকর জানা সম্ভব।
এদিকে নিউ এইজে প্রচারিত সংবাদের সত্যতা এখনো জানা যায়নি। ইউনূস প্রসঙ্গে বাংলাদেশ সরকারের অবস্থান ইউনূসের পক্ষে নিয়ে আসার জোর প্রচেষ্টার নানা ধরনের নিদর্শন পাওয়া যাচ্ছে। এর মাধ্যমে শান্তিতে নোবেল বিজয়ী ইউনূস আদৌ তাঁর হারানো ভাবমূর্তি কতোটা ফিরে পান কে জানে। 


