কবি ও রিপু



কবি কখনো গদ্য লিখতেন না। প্রকাশকেরা এই বছর তাঁকে খুব চাপ দেয় গদ্য কিছু লেখার জন্য। তিনি কিছুটা বিপাকে পড়েন। এটা সেটা বলে কাটিয়ে দেয়ার চেষ্টা করেন। প্রকাশকেরা নাছোড়বান্দা। ডিসেম্বর মাস। বইমেলা এসে যাচ্ছে। কবির ক্যান্সার আজ প্রায় বছর তিন। কখন টেঁসে যান ঠিক নেই। প্রকাশকেরা তাই এই বইমেলা মিস করতে চান না। কবি শেষ পর্যন্ত রাজি হন গদ্য লিখতে। এবং সেটা মেমোয়ার।
কবির স্মৃতিশক্তি শক্ত নয়। ডায়েরি লেখার অভ্যাস কোনোকালে ছিল না। তবে কিছু কিছু ডায়েরি আছে। সেখানে দৈনন্দিনের ছিটেফোঁটা  প্রবেশ ও নেই। আছে অন্যান্য কবিদের কবিতার লাইন। মাঝে মধ্যে নিজের কিছু কবিতা। কবিতার কাটাকুটি সাপলুডু। ডায়েরিগুলো পাতা এভাবেই শেষ। 
শৈশব কৈশোর সব ফ্যাকাশে মেরে গেছে। প্রেম যা এসেছিল সেগুলোর শিহরণ মগজে নেই। স্মৃতিচারণে লেখকেরা অনেক বেশি ফিকশনাল হন। কবি সেই পথে যেতে চান না। যা কিছু মনে আছে সেগুলোর একটা তালিকা তৈরি করেন। তারপর নির্মেদ গদ্যে সেটা আনতে থাকেন। এই দীর্ঘ গদ্য লেখার পরে খেয়াল করেন প্রতিটা রিপু কীভাবে তাঁকে কাত করেছিল সেই বিবরণ একটা প্রকাশযোগ্য গদ্যে পরিণত করা ছাড়া অন্য কোনো প্রসঙ্গ আসেনি।তবে কথাগুলো লিখে কবি কিছুটা নির্ভার হন। প্রকাশকদের ধন্যবাদ দেন মনে মনে। বইয়ের নাম ও ঠিক করে ফেলেন। রিপুর দণ্ডকারণ্যে।


