ইন্দুর আর বিলাই




ইন্দুর আর বিলাই
আমাদের মহল্লায় শহীদুল জহির থাকতেন। মহল্লায় যুদ্ধ বা অযুদ্ধ থাকাকালীন সময়ে কিছু মানুষ বিলাই সাজে আর কিছু মানুষ ইন্দুর হয়। শহীদুল জহির এসব খেয়াল করেন। বিলাই আর ইন্দুরের মধ্যে দ্বন্দ্ব সংঘাত ভালো মতো গল্পে লিখে দেন। আমাদের মহল্লার ইন্দুর বিলাই খেলা অন্যান্য মহল্লা খেয়াল করে। সেখানেও এই খেলা চালু হয়। এরপর মহল্লার পর মহল্লা মেতে উঠে ইন্দুর বিলাই খেলায়। একসময় দেখা যায় কিছু মানুষ ইন্দুর সাজে আর কিছু মানুষ বিলাই হয়।
রেঙ্গুন শহর
রেঙ্গুন শহরের গল্প অনেকের মুখে শোনার পর আমি শহরটিতে যাই। মুগ্ধ হই। রেঙ্গুন শহরের মেয়েদের কথা চট্টগ্রামের আঞ্চলিক গানে শ্যামসুন্দর বৈষ্ণবের গলায় অনেকবার শুনেছি। শহরে ঢুকে আমি মনে মনে মেয়েদের খুঁজি। কিন্তু যে কয়েকজনকে দেখি তাঁরা বৃদ্ধা। শহর চষেও আমি একজন তরুণী দেখি না। ফলে রেঙ্গুন শহর আমাকে দ্রুত হতাশ করে। কয়েকজনকে জিজ্ঞেস করি। তারা জানায় এই শহরের মেয়েদের একটা রোগে ধরেছে। প্রোজেরিয়া। রেঙ্গুন শহর থেকে নিজের শহরে ফিরে আসি। খাওয়ার টেবিলে মা জানায় আমাকে কেমন জানি বুড়ো বুড়ো দেখাচ্ছে। একদম চমকে উঠি।
মাই নেম ইজ ফরেস্ট গাম্প
মাই নেম ইজ ফরেস্ট গাম্প। পীপল কল মি ফরেস্ট গাম্প। - পত্থমবার ফরেস্ট গাম্প যখন দেহি নইড়াচইড়া উঠি। হালার এই বুকা লুক খালি দৌড়াইয়া সবাইরে পেছনে ফালায়া দিতেছি আর আমি কি করতেছি। এইসব নানা কিছু ভাইবা টাইবা পরদিন সকালে আমিও দৌড়ানো ধরি। ঘটনা হইতেছে একটু দৌড়াইয়া হাঁফাইয়া পড়ি তারপর বাসায় ফিরা গিয়া এক জগ পানি আর গ্লাস নিয়া বসি। পানি খাইতে খাইতে গাম্পরে গাইলাই। ফ্রিজের পাশে লাগানো সিনেমাটার ছোটো পোস্টার আগে দেখি নাই। নিশ্চয় বড়ভাই লাগাইছে। ভিজা হাতে গাম্পের পোস্টারটা চুপসায়ে দিয়ে বিছানায় শুইয়া পড়ি।



