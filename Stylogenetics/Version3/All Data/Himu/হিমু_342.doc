একটা একেবারেই হালকা পোস্ট



টেনশনে আছি। কয়েকটা পোস্ট অর্ধেক লিখে ঘ্যাচাং করে দিলাম। একটা সায়েন্স ফিকশান শেষ করে আনছিলাম, পাঞ্চ লাইনটা লিখতে গিয়ে খটকা লাগলো, গোড়া থেকে পড়ে এসে ভাবলাম, এরকম একটা বাজে গল্প লিখলে কি সরাসরি পোস্ট করা উচিত না মডারেশনে পাঠানো উচিত? ঘ্যাচাং করে দিলাম।
টেনশন বহু কারণে। ক্লান্তিও যোগ হয়েছে সাথে। হপ্তা দুয়েক ধরে এগোতে চেষ্টা করছি থিসিস নিয়ে, সাথে যোগ হয়েছে কামলা, আরো নানা দুশ্চিন্তা, ছোট ছোট উদ্বেগ, ছোট ছোট হতাশা, ছোট ছোট পৈটিক ট্রাবলবাবল ... আর ২৫ তারিখ থেকে দেশে দুর্যোগ তো আছেই।
তাই ভাবলাম একটা হালকা পোস্ট লিখি।
কিন্তু কাজটা কঠিন করে দিলো সচলের মানবাধিকার সংগঠন জাকাজা ভায়রা পরিষদ। 
জাকাজা পরিষদের কাছ থেকে ডাকে একটি চিঠি এসেছে। স্বাক্ষর অস্পষ্ট, স্ট্যাম্প অস্পষ্ট, পোস্টাল সীল অস্পষ্ট। শুধু মুক্তাক্ষরে লেজার প্রিন্ট করা আমার নামধাম। পরে জেনেছি, সব মডারেটরের কাছেই পাঠানোর ইচ্ছা ছিলো, ফান্ডে টান পড়ায় স্ট্যাম্প কিনতে পারেনি পরিষদ। কোষাধ্যক্ষ ধূসর গোধূলির দিকে সন্দেহের তীর ছুঁড়ছে পরিষদের বাকি সদস্যরা। চব্বিশ ইউরো পুরোটাই নাকি গোধূলি মেরে খেয়েছে।
যাই হোক, সেসব নিতান্ত অবান্তর কথা। জাকাজা পরিষদের ফান্ড লুট হলে আমার কী? বিশেষত, বখরা পাবার সম্ভাবনা যেখানে ক্ষীণ?
চিঠি পড়ে মুগ্ধ হয়ে গেলাম। মানবাধিকার সংগঠন হিসেবে জাকাজা একটি অতুলনীয় দৃষ্টান্ত স্থাপন করার পরিকল্পনা করেছে। 
জাকাজা ভায়রাভাই পরিষদ একটি শালি ব্যাঙ্ক স্থাপনের উদ্যোগ নিয়েছে। সন্ধানীর আদলে স্বেচ্ছাসেবী শালিদাতাদের কাছে তারা শিগগীরই একটি আহ্বানপত্র পেশ করবে। তারই কৌশলপত্র সেটি।
জাকাজার পক্ষ থেকে অস্পষ্ট স্বাক্ষরধারী কেউ একজন জানাচ্ছেন [যাকে এখন থেকে সংক্ষেপে জাকাজা বলা হবে], 

 এই প্রকল্পের নাম হবে "সন্ধ্যাপ্রদীপ" [শুরুতে সন্ধ্যাবাতি লেখা হয়েছিলো, কেউ একজন তা কেটে আবার লিখেছে গুটি গুটি প্যাঁচানো হরফে, পড়া দায়, সেটি সন্ধ্যা মুখোপাধ্যায়ও হতে পারে, বলা মুশকিল।] কারণ হিসেবে জাকাজা উল্লেখ করেছেন, তাদের জীবনে নেমে এসেছে গোধূলির অন্ধকার। সব নাকি ধূসর ঠ্যাকে। জীবনের বসন্তশিমুল নাকি ঝরে পড়ছে। যে অমিত সম্ভাবনা ছিলো, যে সৌরভ ছিলো তাদের জীবনে, সবই ম্লান। তাই সেই কালেকটিভ আঁধারে আলো জ্বালাতেই এই উদ্যোগ।
 সুন্দরী ও তন্বী শালিদের দুলাভাইদের প্রতি শালিদানের উদাত্ত আহ্বান জানিয়েছে জাকাজা। বলেছে, আপনার দেয়া এক ব্যাগ শালি বাঁচাতে পারে কোন মুমূর্ষুর প্রাণ।
 জাকাজার সবার শালিপসন্দ এক নয়। কেউ হিজাবী ভালোবাসেন, কেউ বিকিনা। কেউ শালির টানে দেশে ফিরতে চান, কেউ শালিকেই টেনে দেশছাড়া করতে চান। কেউ আবার একাধিক শালিকে নিয়ে স্বপ্ন দ্যাখেন। তাই তারা বিভিন্ন মানদন্ডের বিচারে কয়েকটি গ্রুপ, যথা, এ বি এবি এবং ও তে সম্ভাব্য শালিদের ভাগ করেছেন। একটি নিরপেক্ষ কমিশনের মতানুযায়ী এই গ্রুপের শালিদের যথাক্রমে পজিটিভ ও নিগেটিভে ভাগ করা হবে। 
 পরবর্তী পয়েন্টে জাকাজা এই নিরপেক্ষ কমিশনের প্রধান হতে আমার প্রতি প্রস্তাব জানিয়েছেন।
 জাকাজা জানিয়েছেন, আগ্রহী শালিদাতাদের জানা প্রয়োজন, শালিদানের জন্য রক্তদানের মতো তিনমাস চারমাস অপেক্ষা করতে হয় না। সোমত্থ শালি থাকলে একসাথেই কয়েক ব্যাগ দান করা যায়। তবে শালি নিতান্তই ল্যাবা শিশু হলে তারা কয়েক মাস অপেক্ষা করতে সম্মত আছেন।
 তরুণ শালিদাতাদের আহ্বান জানানো হয়েছে, তারা যেন শ্বশুর শাশুড়িকে শালি উৎপাদনের গুরুত্ব ব্যাখ্যা করে তাঁদের নতুন হানিমুনের টিকেট খরিদ করে দেন, এবং অবিবাহিত চাচা শ্বশুর, মামা শ্বশুর, খালা শাশুড়ি ও ফুপু শাশুড়িদের বিবাহ দানে সত্বর ঝাঁপিয়ে পড়েন। জাকাজা ইংরেজিতে বলেছেন, লিভ নো স্টোনস আনটার্নড। 
 জাকাজা সবশেষে সচলায়তনে এই প্রস্তাবটি তাদের পক্ষ থেকে পেশ করার জন্য একটি আনুষ্ঠানিক স্টিকি পোস্ট দিতে আমাকে অনুরোধ জানিয়েছেন।

আমি শুধু দু'টি কথাই বলতে চাই।
ছি ছি ছি! এসব কি ভালু?

