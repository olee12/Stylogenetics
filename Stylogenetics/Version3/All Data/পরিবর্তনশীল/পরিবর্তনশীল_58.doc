ছেঁড়া স্যাণ্ডেল ছিঁড়ে যাচ্ছে।



টুপি মাথায় রেখে স্রষ্টার প্রতিনিধিত্ব করতে আমার ভালো লাগে না।
কাঁচুলী বিহীন কোন নারীর দিকে তাকিয়ে- হাত রেখে আমি ভালোবাসা খুঁজে পাই না...
লক্ষ লক্ষ আলোকবর্ষ আমি তাকিয়ে থেকেছি- বিশ্বাস কর। তখন অন্ধকার ছিল না একটুও। 
বল্গা ফকিরের মত পাগল হলে আমি ফার্মগেট ওভারব্রীজের ওপর নগ্ন হয়ে দাঁড়িয়ে থাকতাম-
শুকনো হাতের ইশারায় পাজারো... টয়াটা সব ... সব থামিয়ে দিতাম এক মুহুর্তের জন্য।
একেকটা দিন এই সামাজিক অন্তর্বাস নিয়ে ফুটপাত ধরে হাঁটতে আমার আর
ইচ্ছে করে না। 
আমার শুধু ইচ্ছে করে-
তোমার চোখে চোখ রেখে আরেকবার শুধু আরেকবার- আত্নহত্যা করতে।
যে হত্যায় থাকবেনা কোন পাওয়ার আকাঙ্ক্ষা।
ঠিক তেমন ... যেমনটি করেছিল ছোট্ট অমিয় পাশের পাড়ার অবন্তীর জন্য। 
কী ভাবছ তুমি?
আমি ছিঁড়তে শুরু করেছি? ভুল। খুব খুব ভুল।
আমি তো সে কবেই ছিঁড়ে গেছি।
সেবার তোমরা যখন আমার নাড়ী ছিঁড়ে নিয়ে এলে... তার নাড়ীর গভীর থেকে। 
আমি তো সেবারই ছিঁড়ে গেছি।
আমি তো সে রাতেই ছিঁড়ে গেছি। 
####################################
ছেঁড়া স্যাণ্ডেল।
১৮ মে রাত পৌনে এগারোটা। 

