সচলস্য গল্প- দুইঃ কনসার্ট অফ সচলায়তন।



(এই লেখার সব নাম আমার ভালোবাসার প্রকাশ। কেউ সিরিয়াসলি পড়লে কিংবা রাগ করলে কিন্তু খবর আছে।)
এক 
রোজ ভোর পাঁচটায় হিমু ভাই ঘুম থেকে উঠে পড়েন। মর্নিং ওয়াক করাটা নাকি খুব জরুরি একটা ব্যাপার। নইলে শরীর স্বাস্থ্য ঠিক থাকে না।
- বুঝলা। সারাজীবন তো শুয়ে বসে কাটাইলা। নিজের স্বাস্থ্যের দিকে খেয়াল করছ কখনো? ঘুম থেকে ওঠ দুপুর বারোটায়- ঘুমাইতে যাও সকাল পাঁচটায়। ডিসিপ্লিন ম্যান... ডিসিপ্লিন।
ইদানীং হিমু ভাই দারুণ ডিসিপ্লিনের মধ্যে আছেন। রাত দশটার আগেই ঘরের দরজা বন্ধ হয়ে যায়। দুই ভাবীকেও এরপর আর দেখা যায় না!
হিমু ভাইয়ের দাম্পত্য জীবন সুখেই কাটছে। প্রতি দুপুর বেলা খুব ভালো করে কান পাতলে হিমু ভাইয়ের রুম থেকে গান ভেসে আসে। হিমু ভাই আর দুই ভাবী মিলে গান করছেন-
তীর হারা এই ঢেউয়ের সাগর পাড়ি দিব রে--- 
আর রাত বারোটার ঠিক পরে 'সচল কুটির' এর বারান্দায় আমরা আড্ডা বসাই। আড্ডার নির্দিষ্ট কোন বিষয় থাকে না। প্যাকেটের পর প্যাকেট সিগারেট শেষ হতে থাকে। লুৎফুল আরেফিন ভাইয়ের বিয়ের ভিডিও'র কাহিনী শুনতে শুনতে হাসতে হাসতে গড়াগড়ি খাই। মাহবুব লীলেন হাসতে হাসতেই মুখটা গম্ভীর করে ফ্যালেন... আপনার কাহিনী শুনে আমার কয়েকটা কথা মনে হইল... এক... এইটা... দুই... ঐটা। মধ্যখানে গোধূদা বিড়ি টানতে টানতে গান গেয়ে উঠেন... মায়া লাগাইছে... পিরিতি শিখাইছে। পরক্ষণে গান থামিয়ে আবেগ ভর্তি গলায় বলেন...
- কনফু ভাই, হিমুর দুই নাম্বার বউয়ের ছোট বোনটারে দেখছ! আহা! ডিমের মত মুখখানিতে কী মায়া!
এসব আলোচনা আসলেই কনফু ভাই ভয় পেয়ে যান। তাড়াতাড়ি আশেপাশে দেখে নেন। কে জানে! কখন তিথি আপু দেখে ফেলে।
হাসাহাসির মধ্যে কখনো কখনো সুন্দর এবং মনমাতানো সব আলোচনা শুরু হয়। অভিজিৎ- শিক্ষানবিস- ফারুক ওয়াসিফ- সুবিনয় মুস্তাফী নানান বিষয় নিয়ে কথা বলে। মুগ্ধ হয়ে তাদের কথা শুনি। স্পর্শ আবজাব গান শুরু করে- মুহুর্তের জন্য আমরা থমকে যাই- আবার রেনেট ভাইয়ের ক্রিকেট সফরের গল্প আমাদের আনন্দের জগতে ফিরিয়ে নিয়ে আসে। 
শুধু 'বিষন্ন বালক' সৌরভ ভাই প্রায়সময় মুখটা গম্ভীর করে থাকেন। কিছু জিজ্ঞেস করতে গেলে বলেন... জীবনটা বড় কষ্টের।  
তবে ইদানীং আমাদের রাতের আড্ডা বেশি উচ্চস্বরে উঠতে পারে না। হাসাহাসি একটু উচ্চ পর্যায়ে গেলেই... জেবতিক ভাই ছুটে আসেন। অগ্নিদৃষ্টি নিক্ষেপ করে বলেন...
- এত রাতে কী শুরু করলা তোমরা! আমার মেয়েটা ঘুমাইতে পারতেছেনা। 
দুই 
আইডিয়াটা আসল অয়ন ভাইয়ের মাথা থেকে। এই ছেলেটা প্রায়সময় চুপচাপ থাকে। তার সাথে তেমন একটা কথাই হয়না।
আজ সকালে বিপ্লবদা আর থার্ডাই মুমু আপুর সাথে নাচের রিহার্সাল করছিল। আমি পাশে দাঁড়িয়ে দেখছিলাম। এমন সময় অয়ন ভাই বলল...
- আচ্ছা! হিমু ভাইয়ের বিয়ে তো তেমন একটা সেলিব্রেট করা হলো না। একটা অনুষ্ঠান করলে কেমন হয়?
মৃদুল ভাই বলল...
- কী অনুষ্ঠান? খানাপিনা? তাইলে আমি আছি।
- আরে মিয়া খানাপিনা তো হবেই। আমি ভাবতেছিলাম একটা কনসার্ট করলে কেমন হয়?
- ভালো তো হয়। কিন্তু ক্যাম্নে কী করবেন?
- ক্যান? আমাদের বাড়িতে কী গায়ক গায়িকার অভাব আছে। গোধূর ডুয়েটেই তো কনসার্ট জমে যাবে।
- ডুয়েট?
- আরে... শোন নাই মিলা তো আমাদের গোধূর বিশেষ পরিচিত। বললেই আসবে।
পাশেই বদ্দা (সুমন চৌধুরী) দাঁড়িয়ে ছিলেন। অয়ন ভাই বলল...
- কী বদ্দা? আইডিয়াটা কেমন লাগতেছে?
বদ্দা তার সকল দাঁত প্রসারিত করে বললেন...
- ঠিকাছে।
মুহুর্তেই মধ্যেই খবরটা পুরো বাড়িতে ছড়িয়ে পড়ল। দ্রোহীদা 'পুরা কোপানি' বলে লাফাতে লাগলেন। অরূপদা আর মাহবুব মুর্শেদ ভাই খাতাপত্র নিয়ে বসে পড়লেন। অনুষ্ঠানে সব ঠিকঠাক করতে হবে। অমিত আহমেদ ভাই বললেন...
- এই কনসার্ট নিয়ে একটা ই-বুক করলে কেমন হয়? 
শুরু হলো রিহার্সাল। দেখা গেল বাড়ির আনাচে কানাচে বসে সবাই গান প্রাকটিস শুরু করে দিয়েছে। সন্ন্যাসীদা রুশ একটা গানকে অনুবাদ করতে বসে গেছেন।  মাহবুব লীলেন ভাই প্রথমে খুব করে বললেন... সবাই গান গাইলেও উনি এসব কাজে নাই... কিছুক্ষণ পর বাথরুম থেকে উদার কণ্ঠ শোনা গেল... বন্ধু তোমার পথের সাথীকে চিনে নিও। 
তিন 
'' সুধী দর্শকবৃন্দ,
  আপনাদের আমন্ত্রণ জানাচ্ছি--- কনসার্ট অফ সচলায়তনে। বাইরে মেঘময় বর্ষার সন্ধ্যা--- আর এখানে আমরা কজন উপস্থিত হয়েছি... গান এবং আনন্দের ভূবনে মিশে যাবো বলে। উপস্থাপনায় আছি- আমি নিঘাত তিথি, আমার ডান পাশে সুলতানা পারভীন শিমুল, রায়হান আবীর এবং তারেক রহিম এবং স্নিগ্ধা আপা।''
এতটুকু বলে তিথি আপু নাটকীয় ভঙ্গিতে শিমুল আপার দিকে তাকালেন।
'' আচ্ছা শিমুল। শুরুতে একটা গান হলে কেমন হয়?''
শিমুল আপা হাতে মাইক্রোফোন তুলে নিলেন-
'' আমার মনে হয় গানের চেয়ে নাচটা জমবে বেশি'' 
আমার পাশে দ্রোহীদা বসা। বললেন...
- এসব কী শুরু করছে ওরা?  দেইখা তো মনে হয়... বিটিভির ম্যাগাজিন অনুষ্ঠান শুরু হইছে। 
ওদিকে তিথি আপু বলে চলেছেন...
- ঠিক আছে শিমুল। তোমার কথাই থাকল। সুধী দর্শকবৃন্দ, এখন নৃত্য পরিবেশন করবে মুমু এবং তার দল।  
নাচ বেশ জমল। হিমু ভাই প্রথমে লজ্জা পেলেও নাচা শুরু করলেন। আমরাও যা পারি- লাফানো শুরু করলাম। 
এরপর গোধূদা এবং মিলার ডুয়েট হয়ে গেল। মাঝখানে কিংকং স্টেজে উঠে ট্রিপল শুরু করলেন। কিংকং-এর দেখাদেখি বিডি আর ভাইও যোগ দিলেন। আকতার আহমেদ 'ছড়া' এবং শাহীন ভাই 'কবিতা' আবৃত্তি করে শোনালেন। 
অনুষ্ঠানের এক পর্যায়ে তারেক ভাই ঘোষণা করলেন...
- প্রিয় ভাই ও বোনেরা। এখন আসছে আমাদের আজকের কনসার্টের সবচেয়ে আকর্ষণীয় পর্ব। কী রায়হান তুমি কিছু বলবে?
রায়হান হেড়ে গলায় চিৎকার শুরু করল...
- হ্যাঁ। দর্শকবৃন্দ। এই পর্বটাই আমাদের আজকের মূল আকর্ষণ। আমাদের আজকের কনসার্টের মূল উদ্দেশ্য যে হিমু ভাইয়ের বিয়ে- তার জন্য এই বিশেষ আয়োজন। 
স্টেজের মাঝখানে বিশাল একটা প্রজেক্টর স্ক্রীণ।
হিমু ভাইয়ের ঘরের ছবি ভেসে উঠল। দুপুরের রোদ সেই ঘরে এসে পড়ছে। দুই বউয়ের মাঝখানে হিমু ভাই বসে আছেন। তিনজনের কণ্ঠেই গান...
তীর হারা এই ঢেউয়ের সাগর পাড়ি দিব রে
আমরা কজন নবীন মাঝি হাল ধরেছি রে... 
অন্তরার পরে দুই বউয়ের চুপ হয়ে যায় আর হিমু ভাইয়ের ভরাট কণ্ঠের টান শোনা যায়-
ও ও ওওওওওওওওওওওওওওওওওওও ..................... 

