প্রেম এবং যাবতীয় মানসিক ব্যর্থতা। অতঃপর শারীরিক কাটাকুটি!



ছোটবেলায় প্রায় বাংলা সিনেমা কিংবা নাটকে একটা নিয়মিত দৃশ্য দেখতাম। কোন কারণে নায়ক নায়িকার ভুল বোঝাবুঝি হলো। নায়িকার বাবা বড়লোক- নায়িকাকে ঘরে বন্দী করা হলো। বাইরের পৃথিবীর সাথে সকল প্রকার যোগাযোগ বিচ্ছিন্ন। এবং এক পর্যায়ে দেখা গেল নায়িকা ছোট্ট একটা শিশি থেকে কিছু একটা খাচ্ছে। তারপরই দৃশ্য কাট।
স্ক্রীনে ভেসে উঠল শিশি এবং নায়িকার নিথর হাত। শিশিতে বড় করে লেখা ''বিষ''। বন্দিনী নায়িকা কোত্থেকে বিষ পেল সেটাও ছোটখাট এক রহস্য! 
তখন মনে হতো - ওসব শুধু সিনেমাতেই হয়। বিষ খাওয়া- পাঁচতলা থেকে লাফ দেওয়া কিংবা ব্লেড অথবা ধারালো কোন বস্তু দিয়ে হাত কাটা। একসময় বুঝতে পারলাম আমার ধারণা আসলে ভুল। অন্তত আমাদের দেশে এটা খুব নিয়মিত একটা ঘটনা। 
ইউনিভার্সিটির সেকেণ্ড ইয়ারে টিউশানি শুরু করলাম। টঙ্গীতে এক ছেলেকে পড়াই। একদিন ম্যাথ পড়াচ্ছি। হঠাৎ ছেলেটা তার বাম হাত আমার সামনে মেলে ধরার চেষ্টা করল। আমি অবাক হয়ে দেখলাম- তার হাতে লাল কিছু দাগ- এবং আরো অবাক হয়ে দেখলাম ঐগুলা শুধুই দাগ নয়- রীতিমত একটা মেয়ের নাম! আমার ছাত্র আমার দিকে কৌতুহল নিয়ে তাকালো। তাকালেই বুঝা যায়- সে সহানুভূতিময় কোন বাক্য আমার কাছ থেকে আশা করছে। 
গত বছর এক বন্ধুর বাবাকে দেখতে ঢাকা মেডিকেল কলেজে গিয়েছিলাম। ইমার্জেন্সী ওয়ার্ডে ঢুকে আমার পরিচিত এক ছেলেকে দেখলাম। তার কাছ থেকে শুনলাম- ঐ সন্ধ্যায় বিভিন্ন ইউনিভার্সিটি থেকে তিনটা ছেলে এবং একটা মেয়ে ইমার্জেন্সী ওয়ার্ডে ভর্তি হয়েছে। দুইজন তিরিশ চল্লিশটার মত ঘুমের ওষুধ আর বাকীরা বিষ খেয়ে আত্নহত্যার চেষ্টা করেছে। তাদের মধ্যে একজন আমার পরিচিতের ফ্রেণ্ড! পরে মেডিকেল কলেজের পোলাপাইনের কাছ থেকে শুনেছি- এটা নাকি নিয়মিত একটা ব্যপার। এবং আরো মজার তথ্য হচ্ছে- ছুটির দিনে এই ধরণের পেশেন্ট বেশি থাকে! 
মানুষ অনেক প্রাচীনকাল থেকেই বোধহয় কাটা দিয়ে কাটা তোলা থিওরীতে বিশ্বাস করে। কোন কারণে মন কষ্ট পেলে শরীরকেও কিছু কষ্ট দিয়ে নিতে চায়।
যেমন- আমি কোন কারণে মন অগোছালো থাকলে প্রচুর পরিমাণে সিগারেট খাই।
অনেকে এর চেয়ে বেশি কিছু খায়।
কেউ কেউ ব্লেড কিংবা ছুরি দিয়ে হাত কাটে। ( অন্য কিছু কাটার কথা তেমন একটা শোনা যায় না)
এতটুকু তাও মানা যায়। কিন্তু যখন শুনি কেউ এক মুহুর্তের মধ্যে নিজের জীবনটাই শেষ করে ফেলল- তখন একেবারে মেনে নিতে ইচ্ছে করে না। 
বাংলাদেশে বোকা মানুষদের আত্নহত্যার কিছু মৌসুম আছে। সেসব মৌসুমে পত্রিকার পাতা খুললেই একাধিক ঘটনা চোখে পড়ে। 
বিশ্বকাপ ফুটবলঃ 
প্রত্যেক বিশ্বকাপ ফুটবলেই আর্জেন্টিনা ব্রাজিল থাকে। কখনো জার্মানীতে কখনো ফ্রান্সে। যেখানেই বিশ্বকাপ ফুটবল অনুষ্ঠিত হোক না কেন- এই বাংলাদেশে আর্জেন্টিনা কিংবা ব্রাজিলের কোন সাপোর্টার ছাদ থেকে লাফ দেবেই- ইঁদুর মারার বিষ খাবেই! গতবার আর্জেন্টিনা কোয়ার্টার ফাইনালে হারার পর পত্রিকায় দেখেছিলাম।
'' গলায় দড়ি দিয়ে আর্জেন্টাইন সমর্থকের আত্নহত্যা!'' 
এসএসসি/ এইচএসসি'র রেজাল্টঃ 
এসএসসি কিংবা এইচএসসির রেজাল্টের পর প্রচুর ছেলেমেয়ে আত্নহত্যা করে। তবে এজন্য আমার তাদের দোষ দিতে ইচ্ছে করে না। বাংলাদেশে প্রায় পরিবারেই এমন বিশ্বাস প্রচলিত আছে- এসএসসি কিংবা এইচএসসিতে খারাপ করলে একটা ছেলে কিংবা একটা মেয়ের জীবন শেষ। যে বাবা মা সন্তানের আত্নহত্যার পর পাগলের মত কাঁদেন তারাই হয়ত বলেছিলেন...
- ভাল মত পাশ না করলে তোরে বিয়া দিয়ে দিব।
- বাড়ি থেকে বের করে দেব... 
তবুও মাঝে মধ্যে শুধু থমকে যাওয়া ছাড়া আর কিছুই করা থাকে না। যখন দেখি- স্বামীর কাছে মন না পেয়ে গ্রামের কোন বধূ আত্নহত্যা করেছে কিংবা সন্তানের মুখে ভাত তুলে দিতে না পেরে পিতা ট্রাকের নীচে ঝাঁপিয়ে পড়েছে। 
তখন কী করতে পারি? 
আমার ভালো মন্দ জ্ঞান হয়েছে আজ আট ন বছর হয়ে গেল। ইতিমধ্যেই পেন্টিয়াম থ্রি থেকে ফোরে উঠেছি- অপ্টিক্যাল ফাইবারের ইন্টারনেট পেয়েছি- 
কিন্তু সেইসব গৃহবধূ কিংবা অসহায় পিতাকে কিছুই দিতে পারিনি। 

