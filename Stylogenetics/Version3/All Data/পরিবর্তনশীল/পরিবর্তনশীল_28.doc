বালক বিশ্ববিদ্যালয়ে বালিকা দিবস। 



সকাল সাড়ে এগারোটায় ঘুম ভাঙতেই নারী কন্ঠ কানে আসে। বালিশে মুখ চাপা ছিল।  রুমে কেউ বোধহয় নাটক কিংবা মুভি দেখছে। আমাদের বয়েজ ইউনিভার্সিটি। ইউনিভার্সিটির সীমানায় মেয়ে কিংবা নারীর প্রবেশাধিকার নেই। এখানে তাই সাউণ্ড বক্স না থাকলে নারীকন্ঠ শোনা যায় না।
বালিশ থেকে মাথা তুলে মশারির ভেতর থেকে মুখ বের করে আশেপাশে তাকিয়ে দেখি রুমে সবাই গভীর ঘুমে মগ্ন, ইমন আধশোয়া হয়ে পত্রিকার দিকে তাকিয়ে আছে। কেউ নাটক কিংবা মুভি দেখছে না। এবার মনে মনে ভেবে নেই- পাশের রুমে বোধহয় নাটক কিংবা সিনেমা হচ্ছে। লুংগির গিট ঠিক করতে করতে বাসিমুখে একটা বিড়ি ধরাই। কাল কী মনে করে লুংগি পরে শুয়েছি। ঠোঁটের একপাশে সিগারেট গুজে রেখে লুংগি ঠিক করতে করতে বাইরে বেরিয়েই ধাক্কা খেলাম। ব্লকে দাঁড়িয়ে দুই রমণী হাত নেড়ে নেড়ে কথা বলছে। তাদের মধ্যে দুইজন-ই যুবতী। একজন পূর্ণ যুবতী। একজন হবো হবো করছে।
চশমা চোখে ছিল না। আরো পরিস্কার ভাবে যুবতী দেখার জন্য টেবিল থেকে চশমাটা নিতেই মনে পড়ে গেলো- আরে! আজকে তো স্পোর্টস ডে। আইইউটির বালিকা দিবস!
আজ ফাল্গুনের এক তারিখ। যাদের গার্ল্ফ্রেণ্ড আছে তারা বাসন্তী প্রেম করার জন্য আর যাদের গার্ল্ফ্রেণ্ড নেই তারা অন্যদের গার্ল্ফ্রেণ্ডদের দিকে তাকানোর জন্য ঢাকায় গেছে। হলটা সকাল থেকেই কেমন ফাঁকা ফাঁকা। মাঠে উৎসাহীরা ভীড় করে। কেউ কেউ প্রেমিকা নিয়ে রুমে বন্দী হয়ে থাকে। কেউ হাঁটতে হাঁটতে প্রেমিকাকে ক্যাম্পাস দেখায়। কিছু একটা বলতেই কারো প্রেমিকা হাসতে হাসতে ফুলের মতো ঝলমলিয়ে ওঠে। চারদিকে যেন একটা ছন্দ সৃষ্টি হয়। আমি তাকিয়ে তাকিয়ে সেই ছন্দ দেখি। মাঝে মধ্যে রুমে এসে জলিল ভাইয়ের জায়গীরনামা পড়ি। গতকাল বইমেলা থেকে এই একটা বই-ই কেনা হয়েছে। শিমুল ভাই, অমিত ভাই, সন্ন্যাসীদা, দেলগীর ভাই কারো বই এখনো বোধহয় আসেনি। 
বেলা হ‌ওয়ার সাথে সাথে ক্যাম্পাসে অনেকে মেয়ে আসে। ভালোই হয়েছে পহেলা ফাল্গুনে স্পোর্টস ডে হয়ে। নইলে আমাদের ক্যাম্পাসে এবার বসন্ত হতো না। ক্যাম্পাসের ফুলগাছগুলো এখনো যৌবনপ্রাপ্ত হয়নি। 
আজ আমার কী হয়েছে জানি না। বসন্তের প্রথম দিন বলেই কিনা কে জানে- বেলা বাড়ার সাথে সাথে চোখের তৃষ্ণা বাড়তে লাগলো। ইচ্ছে হলো শুধু ফুলের দিকে চেয়ে থাকি- শুধু কোন নারীর দিকে তাকিয়ে থাকি। মনিটরে বন্দী থাকা মুভি কিংবা নাটকে না- একেবারে কাছাকাছি। খুব খুব কাছাকাছি। ইচ্ছে হলে মুখ ছুঁয়ে দেখতে পারব- ইচ্ছে হলে চুল এলোমেলো করে দিতে পারব- ঠোঁটে ঠোঁট চেপে তছনছ করে দিতে পারব- এমন কাছাকাছি। 
কিন্তু হয় না। তাই সন্ধ্যায় ক্যাম্পাস ফাঁকা হয়ে গেলে মনিটরে নোটপ্যাড খুলে বসে থাকি। মাউসে কয়েকটা ক্লিক করলে অপর্ণা সেনকে দেখা যায়। অর্দ্রে হেপবার্ন দেখা যায়। কিন্তু দেখা হয় না। ছবিতে ফুল থাকলে শুধু দেখাই হয়- ঘ্রান নেয়া যায় না। আমার ঘ্রান নিতে ইচ্ছে করছে। 
you can do three things to a woman...u can love her...u can ignore her or turn her into literature...
প্রথম দুইটা তো হইলো না। দেখি চেষ্টা করে- শেষটা হয় কিনা!  

