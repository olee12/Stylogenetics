ভাগফল



আমাদের মধ্যে রীতিমত যুদ্ধ হতো তখন।
মা'কে ভাগাভাগি করে নিতে যুদ্ধ করতাম আমরা।
মা যখন একটা মেলামাইনের থালাতে ভাত মেখে নিত-
আমরা সবাই ছুটে যেতাম। কার মুখে মুঠোয় ভাত নেওয়া হাতটি প্রথমে যাবে
সেটা নিয়ে ঝগড়া হতো আমাদের।
আমাকে আগে দিলে ছোট্টু কাঁদত-
বুবু আগে পেলে আমি কাঁদতাম অনেক করে।
বাবা অনেক রাতে বাড়ি ফিরতেন।
তাই-
মাকে আমরা খেতে দেখিনি কখনো। 
রাতের বেলা বিছানায় শুয়ে পায়ের পাতায় মায়ের কোলের স্পর্শ না পেলে
ঘুম আসত না আমাদের।
মায়ের আঁচলের গন্ধ বুকে না এলে
ঘুম আসত না আমাদের।
সমান ভাবে সেই গন্ধ- সেই স্পর্শ মা ভাগ করে দিতেন আমাদের মাঝে।
মাকে ভাগাভাগি করে
একসময় ঘুমিয়ে পড়তাম তাই-
মাকে আমরা ঘুমোতে দেখিনি কখনো। 
এরপর অনেকদিন পেরিয়ে গেল-
আমরা বড় হলাম।
বাবা মারা গেলেন একদিন। নিয়মের মত।
বুবু'র চলে যেতে হলো অন্যের বাড়িতে - বউ হয়ে।
বাবা মারা যাওয়ার পরে- কয়েকদিন মা'কে ভাত খেতে দেখলাম।
ঝাপসা চোখ সম্বল করে।
তবে ঘুম রয়ে গেল আগের মতন।
ঝাপসা চোখে বোধহয় ঘুম আসে না। 
সেদিন বুবু'র একটা মেয়েও হয়েছে।
প্রতি ঈদে বুবু ও'র আগের বাড়ি যায়। নিয়ম করে।
বুবু মায়ের সাথে শুতে পারে না। ওকে বরের সাথে শুতে হয়-
বাড়িতে গেলেও।
মা এখন বুবু'র পাশে শুতে পারে না আর। 
ছোট্টু আমাদের বংশের সবচে মেধাবী ছেলে-
সে এখন বিলেতে আছে।
বিএসসিটা শেষ করে ছোট্টু এখন-
মাস্টার্সের পথে।
হয়ত ওদেশের নাগরিকও হয়ে যাবে একদিন।
মা এখন ছোট্টুর দেখা পায় না। 
এদিকে
আমি খুব একটা সুবিধে করতে পারিনি জীবনে।
এই শহরেই দশটা পাঁচটা আপিস করে-
আমার দিন চলে যায়।
নিয়ম করে প্রতি মাসে- টাকা পাঠানোও চলে
গ্রামের ঠিকানায়।
রাতের বেলা বিছানায় শুয়ে সেই যুদ্ধের কথা মনে করার
অবকাশ আমি পাই না বলে
ক্লান্ত নয়ন জোড়ায় ঘুম আসতেও দেরি হয়না তেমন একটা। 
শুধু
সেই ভাগফল -
মেলানো হয়না কোনদিন।
সেই ভাগফল মেলানো হয়না
কোন রাতে। 

