সচলস্য গল্পঃ আজ হিমু ভাইয়ের বিয়ে!



১.
আমি আর রায়হান মোবাইল নিয়ে গুঁতোগুঁতি করছিলাম। এমন সময় অরূপদা এসে হুংকার ছাড়লেন...
- আজ বাড়িতে একটা বিয়ে... আর তোরা মোবাইল নিয়ে পড়ে আছিস। তোদের বিচার বুদ্ধি কী কোনদিন হবে না?
আমি একটু লজ্জা পাওয়ার ভান করলাম। রায়হান মুখে সিরিয়াস একটা ভাব এনে বলল...
- সরি অরূপদা। বলেন... আমাদের কী করতে হবে? 
আজ হিমু ভাইয়ের বিয়ে। আমাদের বাড়িতে তাই উৎসব উৎসব একটা ভাব সকাল থেকেই। অথচ কাল রাতেও এই ব্যাপারটা আমরা কেউই জানতাম না। আজ সকালে খাবার টেবিলে হিমু ভাই ঘোষণাটা দিলেন। জুবায়ের ভাইয়ের দিকে তাকিয়ে গম্ভীর মুখে বললেন...
- জুবায়ের ভাই, আপনি মুরুব্বী মানুষ। আপনার সামনেই কথাটা বলতে চাই।
আমরা সবাই বেশ অবাক হলাম। আমি, দ্রোহীদা, গোধুদা, শিমুল ভাই, সুমন ভাই, তারেক ভাই, কিং কং ভাই-বিপ্রতীপ দা, আলবাব ভাই,তারেক ভাই, কনফু ভাই... সবাই। হিমু ভাইয়ের মুখে এত গাম্ভীর্য আমরা কেউই কখনো দেখিনি। জুবায়ের ভাই কথা বললেন...
- বল।
- আজ রাতে আমি বিয়ে করছি।
আমার হাত থেকে চামচ পড়ে গেল। আমি ইঙ্গিতপূর্ণ দৃষ্টি নিয়ে দ্রোহীদার দিকে তাকালাম। যার অর্থ... ঘটনা কি?
হিমু ভাই পানির গ্লাসে বেশ সময় নিয়ে একটা চুমুক দিলেন। তারপর বললেন...
- মেয়ে ঠিক করে ফেলছি। মেয়ের বাবা মা বোধহয় রাজী হবে না। তাই কাজী অফিসে গিয়ে বিয়ে হবে।
জুবায়ের ভাই ঠাণ্ডা মাথার মানুষ। একটু হাসলেন...
- বিয়ে করবা ভালো কথা। কিন্তু ব্যবস্থা করার একটা ব্যপার আছে না? হুট করে তো আর বিয়ে রে ফেলা যায় না। কয়েকদিন টাইম নাও। আমরা সবকিছু সাজিয়ে নিই। তারপর ...
হিমু ভাই মাথা নাড়লেন। যার অর্থ হচ্ছে- আজ হিমু ভাইয়ের বিয়ে হতে যাচ্ছে এবং আমাদের 'সচলায়তন কুটির' এ নতুন বউ আসছে! 
বাড়ির আনাচে কানাচে আজ বিয়ের প্রতিচ্ছবি দেখা যাচ্ছে।
অরূপদা বাড়ি সাজাচ্ছেন... আমি, রায়হান, জিহাদ ওনাকে সাহায্য করছি। জলিল ভাই নতুন বউয়ের আগমনী উপলক্ষ্যে গান লিখছেন...  মুর্শেদ ভাই, কনফু ভাই, শিমুল ভাই আর অমিত ভাই সবকিছু দেখাশোনা করছেন।
আমি দাঁড়িয়ে দাঁড়িয়ে অরূপদা'র কাজ দেখছি এমন সময় লীলেন ভাই রুমে ঢুকলেন...
- মহিব। দ্যাখ তো... কেমন হয়েছে?
আমি লীলেন ভাইয়ের হাত থেকে কাগজটা নিলাম।
- এটা কী?
- আরে ব্যাটা... মানপত্র। বধূ বরণের মানপত্র।
আমি দাঁত বের করে হাসলাম। লীলেন ভাইয়ের মাথায় এত আইডিয়া কোত্থেকে যে আসে। আমি লীলেন ভাইয়ের দিকে তাকিয়ে বললাম...
- লীলেন ভাই, আমি তো ভালোমন্দ বুঝব না। আপনি বিপ্লব ভাইকে দেখান।
- আরে বিপ্লব ভাই তো সে কখন বেরিয়ে গেছে। হিমু'র বিয়ে উপলক্ষ্যে নাকি পত্রিকায় একটা লেখা দিবেন। 
পাশের ঘর থেকে দ্রোহীদা আর গোধূদার চিৎকার ভেসে আসছে। ঝগড়ার বিষয় বস্তু মনে হচ্ছে... হিমু ভাইয়ের আসন্ন শালী। শিমুল ভাই ঝগড়া মেটানোর চেষ্টা করছেন! 
২.

দুপুরের মধ্যে সচলায়তন কুটির মানুষে ভরে গেল। অতিথিরাও এসেছে... রেনেট ভাই... স্পর্শ...
আমি... রায়হান... গোধূদা... সন্ন্যাসীদা বারান্দায় বসে বসে বিড়ি টানছি। কাজ কর্মের হাত থেকে রেহাই পাওয়া গেছে। তিথি আপু আর শিমুল আপু এসে সব দায়িত্ব নিজেদের কাঁধে তুলে নিয়েছেন। এক ঘণ্টা আগে বাড়িতে ঢুকেই তিথি আপু চেঁচামেচি শুরু করলেন...
- তোমরা বাড়িটার কী অবস্থা করেছ?
অরূপদা নীচু গলায় বললেন...
- না। বাড়ি সাজাচ্ছি।
- এটা কোন সাজানো হলো। দেখে তো মনে হচ্ছে একটু পর এখানে বাংলা সিনেমার শ্যুটিং হবে। যাও এখান থেকে সবাই। এটা ছেলেদের কাজ না। 
গোধূদা বিড়িতে টান দিতে দিতে বললেন......
- টেনশনে আছি রে রায়হান।
- ক্যান?
- হিমু'র শালী কেমন হবে আল্লাহ জানে!
আমি বিরাট দীর্ঘশ্বাস ফেললাম...
- হুঁ। চিন্তার বিষয়।
গোধূদা খটমটিয়ে উঠলেন...
- তুই চিন্তা করস ক্যান? খবরদার... অসব কথা মনেও আনবি না। এমনিতেই দ্রোহীটা লেগে আছে।
সন্ন্যাসীদা ভাবের সাথে বললেন...
- এসব বউ... শালী সংসার আর কয়দিন? 
এমন সময় বারান্দায় হিমু ভাই আসলেন। সাথে কনফু ভাই, শিমুল ভাই, দ্রোহীদা, মুর্শেদ ভাই, জাহিদ ভাই। হিমু ভাই বক্তৃতার ঢঙ্গে বললেন...
- সবাই মনোযোগ দিয়ে শোন...
এরপর হিমু ভাই কোত্থেকে কখন মেয়েকে বাড়িতে নিয়ে আসা হবে সব বর্ণনা করলেন। আমি বললাম...
- রাত বারোটায় কাজী কই পাবেন?
- কাজীর দায়িত্ব শিক্ষানবিসকে দিয়ে দিয়েছি। কাজী বাসায় নিয়ে আসবে। 
৩.
রাত এগারোটা পঞ্চান্ন।
আমরা কলাবাগান মোড়ে দলবেঁধে দাঁড়িয়ে আছি। কনফু ভাই বললেন...
- কী হিমু ভাই? মেয়ে কোথায়?
- আরে ধৈর্য্য ধর। আসবে।
রায়হান ম্যান ম্যন করে বলল...
- না। বারোটা বেজে যাচ্ছে।
- ধৈর্য্য ধরতে বললাম না। তোমার এত টেনশন কীসের? বিয়ে তো তোমার না... আমার।
আমাদেরকে ধৈর্য্য ধরতে বলে... হিমু ভাই নিজেই পায়চারী করতে লাগলেন। একবার রাস্তার ঐ পাড়ে যান... আবার এ পাড়ে আসেন। 
ঠিক এমন সময় রিকশা করে মেয়ে হাজির হল। আমরা সাথে সাথে পজিশন নিয়ে নিলাম। তীরুদা মাইক্রোবাসের ড্রাইভিং সীটে বসে গাড়ী স্টার্ট দেয়ার জন্য প্রস্তুত হয়ে গেলেন। কিং কং ভাই মাইক্রোবাসের দরজা খুলে দাঁড়িয়ে গেলেন... অত্নদ্র প্রহরীদা নিরাপত্তা কর্মী হিসেবে হৈ চৈ করছেন... আমি চিৎকার করে উঠলাম...
- হিমু ভাই। ভাবী চলে আসছে। 
আমরা অবাক হয়ে দেখলাম হিমু ভাই আমাদের মত খুশী হচ্ছেন না। আরেফীন ভাই চিৎকার করে উঠল...
- আরে হিমু ভাই। ড়্যাব ট্যাব চলে আসলে সমস্যা হতে পারে ... এত রাতে। 
ওদিকে হিমু ভাইয়ের টেনশন মনে হয় আরো বেড়ে গেছে। আমি হিমু ভাইয়ের কাছে গেলাম। কোমল কণ্ঠে বললাম...
- হিমু ভাই, সমস্যা কী? মেয়ে তো চলে আসছে।
হিমু ভাই আমার দিকে তাকিয়ে হুংকার দিলেন...
- ধুর বেকুব। মেয়ে তো একটা না... দুইটা আসার কথা। 

