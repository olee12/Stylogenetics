আগুনের পরশমণি ছোঁয়াই প্রাণে। (মঙ্গলবার সন্ধ্যায় বিডিআর ফটকে দাঁড়াবো আমরা)



কর্মসূচি : হত্যাযজ্ঞের শিকার শহীদদের স্মরণ ও শ্রদ্ধা জানানো
কবে-কখন : মঙ্গলবার, ৩ মার্চ; সন্ধ্যা ৭টা থেকে সাড়ে ৭টা
কোথায় : বিডিআর গেইটের পাশে রাইফেলস স্কয়ারের সামনে
কি করবো : ঘুচাবো কালো জ্বালবো আলো
কারা আসবেন : যারা মানুষ ভালোবাসেন এবং হিংসার অবসান চান
আমার দেশটাই যেন এমন।  এই ছাপ্পান্ন হাজার বর্গমাইলে শুধু ভালোবাসা বিছানো থাকার কথা ছিল। সাঁইত্রিশ বছর আগে এই মাটি আমাদের হলো, শুধুই আমাদের। যে মাটির গভীরে গেলে আমার মা, যে মাটির প্রত্যেকটা কণা আমার বাংলাদেশ সে মাটি আমরা অনেক মমতা নিয়েই গড়তে পারতাম। কিন্তু কিছু অমানুষের কারণে বারবার সে পবিত্র মাটিতে মানবহত্যা হচ্ছে, আমার ভাই মারা যাচ্ছে, আমার প্রিয় বন্ধুর কান্নাভরা মুখের দিকে আমি তাকাতে পারছি না, খবরের কাগজের প্রথম পাতার ছবিগুলো দেখে বারবার আমাদের  চোখ ঝাপসা হয়ে উঠছে। 
তবু বারবার একটা কথাই মনে আসে- সেই অমানুষদের বিরুদ্ধে লড়াই যেন না থামে কোনদিন। 
আমরা উঠে দাঁড়াতে জানি। আমরা আবার ঘুরে দাঁড়াই। বারবার জেগে উঠতে উঠতেই একদিন আমরা সেই কাঙ্খিত ভোর পাবো- আমাদের সোনার বাংলা পাবো। একটা পরিণত জাতি আমরা হবোই।  আমরা নিজেদের আবেগকে কাজে লাগাতে জানি। 
আসুন- সবাই ৩ মার্চ মংগলবার বিডিআরের চার নম্বর গেটের পাশে রাইফেল স্কয়ারে মোমবাতি আর ফুল হাতে জড়ো হই। প্রদীপ জ্বালিয়ে পিলখানার নৃশংস হত্যাকাণ্ডে শহীদদের সম্মান এবং ভালোবাসা জানাই। 
আসুন, সবাই উঠে দাঁড়াই। আগুনের পরশমণি আমাদের সবার হৃদয়ে ছুঁয়ে যাক। সবাই হাতে হাত রাখি। 
(আরো দেখুন সিসিবি'র সানাউল্লাহ ভাইয়ের লেখায়।) 

