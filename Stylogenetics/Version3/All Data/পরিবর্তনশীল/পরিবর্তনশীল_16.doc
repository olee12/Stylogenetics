খাতায়- কলমে বাংলা লেখা। 



এই সেমিস্টারের সবচে দীর্ঘতম মিশন হলো টেলিকম ল্যাব করা। শেষই হতে চায় না। মনোযোগ দেয়ার কোন মানে নাই। জানি- পাঁচ দশ মিনিট পরেই তাল হারিয়ে ফেলব।
কী মনে করে আজ ল্যাবে- খাতায় বাংলা লেখা শুরু করলাম। এবং স্বাভাবিক ভাবেই লক্ষ্য করলাম, লিখতে খুব কষ্ট হচ্ছে। অ এর মাথাটা দিয়ে ঘুরিয়ে আনতে বেশ সময় লাগলো।
কত দিন পর, কলমে কাগজে বাংলা লিখতে বসা। কী বোর্ডে নোটপ্যাডের যুগে অবশ্য এ কাজটা এখন না করলেও চলে। তবুও
শেষ পর্য্ন্ত কাঁপা কাঁপা হাতে লিখতে থাকি। 
বয়স বাড়েনি। 
ক্যাটাগরি: হাবিজাবি
ফেলে আসা বকুলের অপর্ণা চরণ, আমার বয়স বাড়েনি।
ফেলে আসা ইশকুলের ঘন্টা- ইচ্ছে হলেই ড্রয়িং খাতায় বানানো ঘরের দ্বার আমায়-
এ'বেলা গ্রহণ করে নাও- তোমার অঞ্চলে মুখ লুকোতে বড় সাধ হয়-
উঠোন শেষে পৃথিবীর বন্ধুর পথ,
সে পথে একলা হেঁটে ভয়- হারিয়ে যেতে বড় ভয় আমার!
যদিও
আমার চিঠির কৌটোয় এত অকৃত্রিম শূন্যতা যে
সাদা বেড়ালটাও বাড়ীতে অতিথি
সঙ্গীকে ডেকে বলে, "লোকটার চোখে কান্নারা
বড় বেহিসেবী, শিশুর মতো স্বপ্নও?"
আমার ঘরের কাঠে ক্রমাগত অবনতির চিহ্ন
এত বেশি স্পষ্ট যে,
কষ্টগুলো বড্ড অসংক্রামক।
ফেলে আসা নিশ্চিন্দপুরের ইন্দির ঠাকুরণ, আমার বয়স বাড়েনি।
ফেলে আসা ডাঙার ধারের মেঘডম্বর, আমার বয়স বাড়েনি।
ফেলে আসা বালিকার ক্ষুদ্র আঙুল- খেলাচ্ছলেই মাটির ঘরের দাওয়া আমায়-
এ'বেলা গ্রহণ করে নাও- তোমার কোমলতায় ক্রীতদাস হতে বড় সাধ হয়,
তোমার আঙিনায় চোখ না ডোবাতে বড় অতৃপ্তি আমার! 

