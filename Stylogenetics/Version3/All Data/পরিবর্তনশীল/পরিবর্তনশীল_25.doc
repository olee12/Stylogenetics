সিলেটি কন্যা খুঁজছি।



সেদিন লীলেন ভাইকে বললাম। সিলেটি কোন মেয়ের সাথে প্রেম করতে না পারলে আমার মানব জনম বৃথা।
আমার দু:খ দেখে স্থির থাকতে না পেরে লীলেন ভাই এক সিলেটী কন্যাকে ফোনও করলেন। কিন্তু সেই নিষ্ঠুর কন্যা এক কথায় বলে দিল "আমি আবাদী কোন ছেলের সাথে প্রেম করবো না।" পরে লীলেন ভাইয়ের কাছ থেকে জানলাম, আবাদী মানে সিলেটের বাইরের মানুষ। মনটা ধ্বক করে উঠল। সিলেটের সব মেয়েরাই এমন নাকি? আবাদীর সাথে প্রেম করে না।
লীলেন ভাই স্বান্তনা দিলেন, "ভাই, ভেঙে পইড়ো না। আমি দেখতেছি ব্যাপারটা। " বলতে বলতে লীলেন ভাই আরো দুই একজনকে ফোনে পেতে চেষ্টা করলেন। লাভ হলো না কোন। সবার ফোন বিজি! এদিকে কথাচ্ছলে লীলেন ভাই বলেন, " পাইলে কিন্তু আমাকে কমিশন দেওয়া লাগবে।  কমিশন মানে হলো, তুমি প্রেমিকার জন্য মাসে যত টাকা খরচ করবা, সেটা হিসেব করে একটা অংশ দিতে হবে।"
সিলেটি কন্যার প্রেম পাওয়ার জন্য আমি আমার সকল স্থাবর অস্থাবর সম্পত্তি বুড়িগঙ্গায় ভাসিয়ে দিতে পারি। আর পার্সেন্টেজ তো কোন ছাড়। লীলেন ভাই সব শুনে বললেন- ওকে। আর চিন্তা কইরো না। দুইটা দিন অপেক্ষা করো। 
সেদিন ছিল একুশে ফেব্রুয়ারি। আজ মার্চের চার। মাঝখানে এগারোটি রাত পার হয়ে গেলো। হলো না। কিছুই হলো না। 
চিন্তা করলাম পত্রিকায় বিজ্ঞাপন না দিয়ে আর কোন আশা নাই। কিন্তু সমস্যার কথা হলো বিজ্ঞাপন লেখাটা নিয়ে। কী লিখব বুঝতে পারছি না। একটা খসড়া মতন করেছিলাম।  ভালো হয় নাই। 
" আধুনিক, শিক্ষিত এবং এশমার্ট ছেলের জন্য সিলেটি কন্যা আবশ্যক। আগ্রহী কন্যারা অতিসত্বর যোগাযোগ করুন।..................."
বুঝলাম এই বিজ্ঞাপন কোন পাত্তা পাবে না। রাগে দু:খে বর্তমানে আমি শয্যাশায়ী। আর স্বপ্ন দেখি-
সিলেটে আমার বউয়ের বাড়িতে বেড়াতে গেছি। বাড়ি ভর্তি ফুটফুটে শালীরা রিনঝিন করে বাজছে। শালী নিয়ে আমার কোন টেনশন নেই। কারণ ধূগোদা, শিমুল ভাই, হিমু ভাই, সৌরভ ভাইরা অনেক বড় হয়ে গেছে।  প্রহরী ভাই, রায়হান আবীররা বিয়ে করে সংসারী হয়েছে। সবজান্তা ভাই "প্রভা"নামের এক তরুণীকে বিয়ে করেছে।
কাল বিকেলে সিলেটে আমার শ্বশুড় বাড়ীতে নাকি সচলাড্ডাও হবে একটা।

