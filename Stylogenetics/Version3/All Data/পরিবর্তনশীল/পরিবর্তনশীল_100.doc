মেগা সিরিয়ালঃ জঙ্গল থেকে গুলশানে (ডিরেক্টর'স কাট)



মেয়েটা আমার কথা শুনে খিলখিল করে হেসে উঠল। ভেবো না সে খিলখিল হাসি হৃদয়ে আলোড়ন তুলে। সে এমন হাসি- হৃদয়ে নয়- হৃদয় ধারণ করে যে ব্যাটা তার অবস্থা করুণ হয়ে ওঠে- সে হাসির ঠ্যালায়। হাসতে হাসতেই হাস্যময়ী ঝলকে উঠে...
- বা...তের ব্যথা। হুঁ...ম।
হাস্যময়ী তো একা নয়। সাত আটটা পাখির মাঝে সে একজনা। আমি সামলে নিতে নিতে মুখ খুললাম...
- হ্যাঁ। বাতের ব্যথা। তবে আমার অভ্যাস হয়ে গেছে।
খিলখিল হাসি দেখি আর থামে না। বেড়েই চলে। বরং আশেপাশের সাত আটটা পাখির কয়েকটা বেশ কিচিরমিচির শুরু করেছে। এদের মধ্যে একজন ক্যাঁচ করে ওঠে...
- বুঝতে পারছি। আপনি কারো সাথে বাজি ধরেই এসছেন।
আরেকজন বুঝে গিয়েছেন ইতিমধ্যে। বেশ বুদ্ধিমতী বলতে হবে। আমি বুদ্ধিমতীর দিকে দৃষ্টি দেই। রূপবতীও বটে। তার উপর আবার কালো ফ্রেমের একখানা চশমাও লাগানো হয়েছে। ঠিক তক্ষুণি আমার চোখটা ধ্বক করে ওঠে। আমার চোখের চশমা কোথায় গেল? এতক্ষণ আশেপাশের সকল কিশোরী যুবতীকে আবেদনময়ী মনে হওয়ার কারণটাও পরিস্কার হয়ে গেল।
আমি তুহিনের দিকে তাকাই। দেখি তুহিন নেই। আরেকটু ওদিকে তাকাই। দেখি পোলাপাইন উৎসাহ নিয়ে আমার দিকে তাকিয়ে আছে। মুহাম্মদ হাত তুলে ইশারা করল। নিজেকে নিউজিল্যাণ্ডের সাথে টেস্টে ব্যাটিং করতে নেমে- ''ভালৈ'' ব্যাটিং শুরু করা একজন ব্যাটসম্যান মনে হলো। ওদিকে সেই হাস্যময়ী কণ্ঠ শোনা গেল...
- কী হলো?
আমি তখন একটা বেকুবের মত কিংবা অতি চালাকের মতন কাজ করে ফেললাম। এমন ভাবে পাখিদের টেবিলটার দিকে হেঁটে গেলাম- যেন ওটা আমার টেবিল। ঐ বালিকারা আমার গার্লফ্রেণ্ডস।
- আর বইলো না। চশমা খুঁজে পাচ্ছি না।
সেকেণ্ড শট। সুন্দরী বালিকাদের উদ্দেশ্যে ''আপনি'' সম্বোধনটা ছোটবেলা থেকেই আমার মুখে আসে না। হাস্যময়ী তেমন একটা গা করে না। বেশ আধুনিকা সে। পোশাক আশাকের ধরণ দেখেই আঁচ করে নিতে হয় সে কথা। বাবাঃ এ তো উত্তরাধুনিকা। আমি তাদের টেবিলের কাছে যেতেই পাশে জায়গা করে দিল।
- চশমা পাচ্ছেন না মানে?
- মনে হয় লুংগীর গিট ঠিক করার সময় পড়ে গেছে।
এ তে যেন ঝনঝন করে গেলাস ভাঙতে শুরু করে। এক নাম্বার কাঁচের গ্লাস ভাঙার শব্দ হয় আমাকে ঘিরে। বেশ আমোদ বোধ হয়। আয়েশ করে একটু মুচকি হাসি।
- বসেন না। কই পড়েন আপনারা?
- আপনারা মানে?
আমি অবাক হওয়ার ভান করি। একজন বলে ওঠে...
- আপনারা তো অনেকেই একসাথে আসছেন! সবার টিশার্টে আইইউটি লেখা... আইইউটি থেকে আসতেছেন?
এ সেই বুদ্ধিমতী। পর্যবেক্ষণ ক্ষমতারও প্রশংসা করতে হয়। বাহ!একের মধ্যে অনেক। আলাদাভাবে তার দিকে দৃষ্টি দেওয়ার প্রয়োজন মনে করি। বাহ! মুগ্ধ হয়ে তাকাই। এ শুধু মিষ্টতা নয়- অন্য কিছু।   আমি কন্ঠ স্বাভাবিক রাখার চেষ্টা করি...
- হুঁ। ওরা আইইউটির। আমি না.. আমার ভাতিজা আইইউটিতে পড়ে তো। ওরা আসতে বলল... তাই চলে আসলাম...
কালো চুলের দেশে- চুল রাঙানো একজন প্রশ্ন করে... কিন্তু আমি বুদ্ধিমতী'র দিকে আড়চোখে তাকিয়ে থাকি। আড়চোখে তাকানোতেই মজা। রাঙা চুল আবার ঝিঞ্ঝিন করে...
- ভাতিজা মানে?
- ভাতিজা মানে। আমার ভাইয়ের ছেলে।
- যা! আপনি ফাইজলামি করতেছেন।
- কী আশ্চর্য! ফাইজলামি করতে যাবো কেন? আমার ভতিজা আইইউটিতে পড়তে পারে না? আমিই তো ওকে ওখানে ভর্তি করিয়ে দিয়ে আসলাম। বেশ নিরিবিলি জায়গা। মেয়ে টেয়ে নাই। ঝামেলাও নাই... 
বুদ্ধিমতী-রূপবতী- এবং পর্যবেক্ষণকারীর নতুন দিক আবিস্কৃত হয়। আমার শেষ কথা শুনে সে ফোঁস কর জ্বলে উঠে যেন... আমি মুগ্ধ নয়নে সে ফোঁস করে জ্বলে ওঠা দেখি...
- মেয়ে মানেই ঝামেলা নাকি?
- আরে না। সে কথা বলি নাই তো। হে হে... কথার কথা। 
আমার দিকে খাবার এগিয়ে দেওয়া হয়। দুই একটা ফ্রাই তুলে নিয়ে মুচমুচ করে খাই। আড়চোখে বুদ্ধিমতী'র দিকে তাকাই। আহা! 
হাস্যময়ী আমার দিকে তাকিয়ে বলে... লবস্টারটা খেয়েছেন? জোস হইছে না.?
আমি আবার দাঁত বের করি।
- জোস মানে?
- যা! আপনি এত ঢং করেন না... হি হি...
- হে হে।
আরেকটা ফ্রাই মুখে দিতে দিতে আয়েশ করে বলি...
- কই পড়ো তোমরা?
বুদ্ধিমতীর দিকে মুখ করেই এ কথা বলি আমি। এবং বুদ্ধিমতী'র নতুন পরিচয় পেয়ে যাই। এর সাথে সাথে...
- তোমরা মানে?
- তোমরা মানে তোমরা?
- ওরা হলিক্রসে পড়ে। আমার পড়ালেখা তো সেই কবেই শেষ। ওরা আমার ভাগ্নী।
- হে হে। ফাইজলামি করো। 
ঠিক তক্ষুণি আট দশ বছরের একটা ছেলে কোত্থেকে যেন ছুটে আসে। ধপ ধপ করে মেঝে কেঁপে ওঠে তার পায়ের গতিতে। হাতে একটা বাচ্চা। বুদ্ধিমতীর সামনে এসে সে বাচ্চাটাকে এগিয়ে দেয়। আর ম্যাঁও ম্যাঁও করে চিৎকার করে ওঠে...
- আন্টি তোমার ছেলেকে তুমি কোলে নাও... উঁ... আমার নতুন প্যাণ্টে বাঁদরটা হিসু করে দিছে... 
(চলবে। ) 

