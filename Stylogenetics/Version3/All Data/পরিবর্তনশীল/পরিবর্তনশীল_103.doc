জঙ্গল থেকে গুলশানে



সেদিন লুংগী পরে বুফে খেতে গেলাম। গুলশানের ''এরোমা'' রেস্টুরেণ্টে। এমনিতে গুলশান আমার জীবনের একটা মাইলফলকের ভেন্যু। ইমরুল কায়েসের যেমন প্রথম ওয়ানডে চট্টগ্রাম স্টেডিয়ামে- তেমনি শাড়ি আর সেলোয়ার কামিজের এই দেশে আমার প্রথম হাফপ্যাণ্ট দেখা গুলশানে।
সেই হাফ প্যান্ট আমি দেখেছিলাম- এক বন্ধুর বাবাকে রক্ত দিতে গিয়ে। ইউনাইটেড হসপিটালে রক্ত দেয়ার পরে আমার হাতে একটা জুস ধরিয়ে দেয়া হলো। একমি ম্যাংগো জুস। সেই ম্যাংগো জুস খেতে খেতে হাসপাতালের গেটে আসতে আসতে আমি জীবনে প্রথম বারের মতো চলন্ত একটা হাফপ্যাণ্ট দেখে ফেললাম। পড়ন্ত বিকেল- পাখিদের এদিক ওদিক ছুটোছুটি- হাতে একমি জুস আর সামনে চলন্ত হাফপ্যান্ট। বেশ রোমান্টিক পরিবেশ বলতে হবে। 
যাই হোক- সেবার ভার্সিটি থেকে পকেট মানি দেওয়ার পর সাদ ঘোষণা দিল সে বুফে খেতে যাবে। আমি জীবনে কোনদিন বুফেতে যাই নাই। তাই জিজ্ঞেস করলাম---
- বুফে কি জিনিস? ঐটা ক্যাম্নে খায়?
- বুফেতে তুই আনলিমিটেড খাইতে পারবি। যা ইচ্ছা তাই।
- বিড়ি খাওয়া যাবে আনলিমিটেড?
- না। বিড়ি নাই। 
সিদ্ধান্ত নিলাম বুফেতে যাবো না। এক বেলা খাওয়ার পেছনে এত টাকা খরচ করার দরকার কী? ছয়শ টাকা দিয়ে এক বেলা হাফ প্লেট ডেটিং করা যায়- দশ প্যাকেট গোল্ডলীফ সিগারেট কেনা যায়। বুফে খাওয়ার প্রয়োজন দেখলাম না।
সাদ ঘোষণা দিল দুপুরের দিকে - বিকেলের দিকে  পুরা ডিপার্টমেণ্টে সাজ সাজ রব পড়ে গেলো। মুহাম্মদ পর্যন্ত রুমের সামনে চুলে ভাঁজ দিয়ে দাঁড়িয়ে আছে। জিজ্ঞেস করলাম-
-কী রে? এভাবে সাজছস ক্যান?
মুহাম্মদ লজ্জা পেল। মুখরেখায় লজ্জার তুলি আঁকল শালায়। বলল...
- এই তো। গুলশানে যাবো। একটা ব্যাপার আছে না...
আমি কয়েকজনকে বোঝানোর চেষ্টা করলাম।
- দোস্ত। গুলশান টুলশানে গিয়ে এত টাকা নষ্ট না করে গাজীপুর চৌরাস্তায় চল। একশ টাকা খরচ করলে সারারাত খাওয়া যাবে। 
বিকেল পাঁচটায় নোটিশ জারি হলো- যে ব্যাটা আজকে বুফেতে যাবে না এবং অন্যকে যাওয়ার ব্যাপারে নিরুৎসাহিত করবে তার খবর আছে। আমি প্যাঁচহীন ব্যক্তিত্ব। মাইর টাইর ভয় লাগে। তাই রাজী হয়ে গেলাম... ছয়শ টাকা জলে ফেলে দিতে হবে। 
ঠিক করা হলো- সন্ধ্যা সাতটার দিকে একটা বাস রিজার্ভ করে রওনা দেওয়া হবে। সবাই যথাসম্ভব স্মার্ট হওয়ার চেষ্টা করেছে গুলশানের মেয়েদের কথা মাথায় রেখে। বডি স্প্রে আর সেণ্টের গন্ধে বিড়ির গন্ধ ঢাকা পড়ে গেছে আমাদের হলে। 
আমার চেহারা আর শারীরিক গঠন জন্মগতভাবে আন-হ্যান্ডসাম। সুন্দর পোষাক আশাক পড়লেও তেমন একটা লাভ হয় না। তাই সন্ধ্যা পৌনে সাতটায় আমি এবং তুহিন সিদ্ধান্ত নিলাম আমরা লুংগী পরে বুফে খেতে যাবো। আনকমন কিছু একটা করলে সুন্দরী কোন মেয়ের চোখে পড়লেও পড়ে যেতে পারি।  
ছোট্টবেলার সেই ঘটনার অনেকদিন পর লুংগী পরলাম। নিচে নেমে বাস স্ট্যাণ্ডে হেঁটে যেতে যেতে আমি লুংগীর প্রেমে পড়ে গেলাম। বেশ একটা মুক্তির স্বাদ পাওয়া যায়। সন্ধ্যার মুক্ত বায়ু আমার শরীর ভেদ করে ঢুকে পড়ছে। শীতল একতা অনুভূতি!
সেদিন বাতাসের কারণেই হোক অথবা না পরার অভ্যাসের কারণেই হোক- হল থেকে বাস স্ট্যাণ্ডে যেতে যেতে দুইবার লুঙ্গী বাঁধন ছেড়ে চলে যাবার চেষ্টা করল। ইমন বলল...
- দোস্ত। রেস্টুরেণ্টে যাওয়ার পরে লুঙ্গীতে হাত দিয়ে রাখিস। কোন মাইয়ার সামনে যদি একটু ছুইটা যায়। কেলেংকারি হয়ে যাবে। 
বাস রিজার্ভ করতে পারলাম না। চলন্ত কোন বাসেও আমাদের জন্য জায়গা খালি নাই। রাস্তার মাঝখানে আমরা পঁয়ত্রিশ জন দাঁড়িয়ে আছি বাসের জন্য। আমার লুংগী পতাকার মত উড়তে চায়। তাকে আমি জোর করে ধরে রাখি... বেশি উড়িস না ভাই... কিছু একটা হয়ে যাবে।
তুহিন নিয়মিত লুঙ্গী পরে। ও'র কোন সমস্যা হচ্ছে না। কে একজন বলল...
- ইশ। সবাই লুঙ্গী পরে আসলে ভালো হইত!
অবশেষে গাড়ি পাওয়া গেল। এবং অবশেষে আমরা এরোমার সামনে এসে দাঁড়ালাম। এরোমার সামনে এসে বেশ আমোদ বোধ করলাম। রাব্বানী বলল...
- আহ! কতদিন পর কম্পিউটারের মনিটরের বাইরে মেয়ে দেখলাম। 
এরোমাতে পা দেওয়ার সময়ও আমি জানতাম না- একটু পর কী নাটক হতে যাচ্ছে। 
কোন কোনওদিন এমনও হয়! 
(চলবে। জানতে হলে চোখ রাখুন নিয়মিত। ) 

