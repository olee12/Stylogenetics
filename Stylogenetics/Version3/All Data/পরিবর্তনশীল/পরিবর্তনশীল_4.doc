জঘন্য লেখা- ০৩




অভিধান

একজন বালকের কাছে যদি বন্ধু শব্দের অর্থ জানতে চাওয়া হয়, 
সে বলবে- বন্ধু মানে প্রতি বিকেল বেলা জানালা দিয়ে ভেসে আসা অতি প্রিয় কিছু কণ্ঠস্বর- 
"কী রে খেলতে যাবি না? তুই যদি না যাস- আমরাও যাবো না বলে দিচ্ছি।" 
সে বলবে- বন্ধু শব্দের অর্থ হলো- একা ফেলে চলে না যাওয়া। 
বন্ধু মানে হলো- পাঁচ টাকা দিয়ে কেনা ঝালমুড়ি পনের জন মিলে ভাগাভাগি করে খেয়ে নেয়া।
একজন বালকের কাছে যদি ভালোবাসা শব্দের অর্থ জানতে চাওয়া হয়, 
সে বলবে- ভালোবাসা সেই মেয়েটাই নয় কী?
যার গালের কালো তিলে পৃথিবীর শ্রেষ্ঠতম সৌন্দর্য লুকিয়ে 
শিউলি ফুলেরাও ভরা বিকেলে যার সামনে নতজানু হয়। 
সে বলবে- ভালোবাসা মানে একটা নীল খামে অবিরাম চুম্বন-
 ভালোবাসা মানে বইয়ের ভাঁজে লুকিয়ে রাখা একটা ফোন নম্বর- 
ভালোবাসার অর্থ সেই চঞ্চলা কিশোরীর হৃদয়ে চিরন্তন আশ্রয়।
একজন বালকের কাছে যদি জানতে চাওয়া হয়- "ঘর কী?"  
সে বলবে- ঘর মানে যেখানে আপন মানুষেরা অপেক্ষায় থাকে। 
ঘর মানে প্রতি সন্ধ্যেবেলা ধূলো মাখা পায়ে ফিরে এসে দেখা- 
দরজার কাছে দাঁড়িয়ে আছে একটা কোমল মুখ।
সে বলবে- ঘর শব্দের অর্থ হলো কোন কোন রাতে চোখে ঘুম না এলে, 
পরম মমতায় চুল স্পর্শ করে পাঁচটি আঙুল।  
একজন বালককে যদি বলা হয়- জীবন দিয়ে একটা বাক্য রচনা করো। 
সে লিখবে- জীবন মানে নিজের মত করে গড়ে নেয়া একটা স্বপ্নের শুরু।
আর আমাকে যদি জিজ্ঞেস করো এইসব শব্দার্থ-  
আমাকে যদি প্রশ্ন করো- বন্ধু ভালোবাসা ঘর কিংবা জীবনের মানে কী?
আমি বলবো- বন্ধু মানে কোনরকম টিকে থাকা একটা শব্দ। 
আমি বলবো- ভালোবাসা মানে হারিয়ে যাওয়া কয়েকটা অক্ষর। 
আমি বলবো- ঘর মানে ভেসে যাওয়া একটা দ্বীপ।
আমি লিখব- জীবন মানে ডুবে যেতে থাকা একটা স্বপ্নের উপসংহার।

