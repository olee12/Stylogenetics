এই ছেলেটার বড়ই তাড়াহুড়া। (শ্রদ্ধেয় কনফু ভাই-অমিত আহমেদ ভাই-শিমুল ভাই-মাহবুব লীলেন ভাই আর রানা মেহের'এর বকা খাওয়ার পরে)



১. 
নেটে একটা মেয়ের সাথে পরিচয় হলো। দুই- আড়াই ঘণ্টার আলাপ। এইসব মুহুর্তে সবাই সাধারণত বিডি চ্যাট থেকে ইয়াহু- এরপর মোবাইল নাম্বার- একটা রুটিনের মধ্যে দিয়ে আগায়। অথচ আমি রুটিনের ধারে কাছে না গিয়ে মেয়েটার সাথে এর পরের বৃহস্পতিবার দেখা করার সময় ঠিক করে ফেললাম। যারা ভাবছেন... ছেলেটার ধৈর্য্য বলে কিছু নেই- তারা পরবর্তী ঘটনা শুনলে এক্কেবারে নিশ্চিত হয়ে যাবেন।
পরবর্তী বৃহস্পতিবার আমি বনানীতে মেয়েটার জন্য সাড়ে চারটা থেকে পৌনে পাঁচটা পর্যন্ত অপেক্ষা করে গাজীপুরের বাস ধরেছিলাম। পরে শুনলাম- সে পাঁচটা'র দশ মিনিট আগে এসেছিল। 
এ হলাম আমি। ধৈর্য্যের অভাবে কিছুই করতে পারলাম না। 
প্রায় সময় আমি পরীক্ষার হল থেকে এক দেড় ঘণ্টা আগেই বের হয়ে যাই। কোন অংক একবার করে দ্বিতীয়বার তাকিয়েও দেখি না- কী লিখলাম? এই সামান্য অবহেলার কারণে কত কোটি কোটি অংক যে ভুল হয়েছে সেটা গণনা করে বের করা সম্ভব নয়। 
 আমাদের ব্যাণ্ডের ড্রামার ছিল মোর্শেদ। মোর্শেদের সঙ্গে আমার প্রায় ঝগড়া হত। কারণ আমি গীটারের টেম্পো ফাস্ট করে দিই। যে কারণে ড্রামস ফাস্ট হয়ে যায়। আর তার সাথে সাথে গানটা।
এটাও আমার মনে আছে... কলেজের একটা ফাংশানে নগর বাউল গানটা আড়াই মিনিটে শেষ করে দিয়েছিলাম।
সম্পূর্ণ নতুন কারো সাথে পরিচয় হলে আমাকে উদ্দেশ্য করে তার প্রথম দিকের একটা কথা হয় এরকম...
- তুমি এত তাড়াতাড়ি কথা বল কেন?
কিংবা আমার গান শুনলে ভালো লাগুক আর খারাপ লাগুক একটা কথা সবাই বলবেই...
- রিদমটা আরেকটু স্লো কর। 
ক্লাস সিক্সে এক স্যার আমার নাম দিয়েছিলেন 'পেন্টিয়াম সিক্স''। ক্লাসে স্যার একটা চ্যাপ্টারের শুরুতেই কাউকে রীডিং পড়তে বলতেন। আমি গড়্গড় করে পড়ে ফেলতাম। একসময় স্যার বিরক্ত হয়ে এই নাম দিয়ে দিলেন। 
২. 
আমি যে ধৈর্য্যহীন একটা ছেলে- সেটা খুব ছোটবেলা থেকেই আমাকে শুনতে হয়েছে। তবে সেটা নিয়ে  তেমন একটা ভাবিনি কখনো। কিন্তু এখন বুঝতে পারছি- ভাববার সময় এসেছে। নিজের ধৈর্য্যকে নিয়ন্ত্রণ করতে হবে। 
জানুয়ারির একুশ তারিখ হঠাৎ করে আমি আবিস্কার করলাম লেখালেখি করতে আমার ভালো লাগে। এবং সেই ভালো লাগার মধ্যে সবচে উপরে উঠে এল 'গল্প'। সচলায়তনে অনেক গল্প লিখেছি ( আমার সব গল্প এখানেই লেখা)। 
এমনও হয়েছে আগে পিছে কিছু না দেখেই হুট করে একটা গল্প লিখে পোস্ট করে দিই। কিন্তু একসময় আমার জ্ঞান ফিরে আসে।
অমিত আহমেদ ভাই যখন বলেন... আরেকটু ধৈর্য্য ধর। তাহলে গল্প অসাধারণ হবে।
কনফু ভাই যখন দুঃখ করেন-- একটা ভালো প্লট নষ্ট হয়ে গেল।
শিমুল ভাই যখন বলেন- একটু সময় লিখলে আরো ভালো হবে...
কিংবা রানা মেহের আর মাহবুব লীলেন ভাই অনুকরণীয় কিছু কথা বলেন।
তখন আমি বুঝতে পারি--- 
একটা লেখা লিখতে হলে-- লেখাটাকে ভালোবাসতে হয়। আর লেখাকে ভালোবাসার মানে হচ্ছে- তাকে অনেক যত্ন করে সৃষ্টি করা। একটা প্লট মাথায় আসল আর আমি চট করে লিখে ফেললাম- এটা তো প্লটটার অপমান হল। এটা তো লেখাকে কষ্ট দেওয়া হলো। 
আমি আর কোন প্রতিবন্ধী গল্প লিখব না... শুধুমাত্র আমার কারণে যে সুন্দর হতে পারে নি। 
পরীক্ষার খাতায় একশটা অংক ভুল হলে কিছু হয় না... রেজাল্টটা একটু এদিক সেদিক হয়। কিন্তু কোন লেখার প্রত্যেকটা শব্দই অনেক ইম্পর্টেন্ট- বুঝেও কেন যে কাজে লাগাই না! 
৩.
সত্যি। ২০০৮ এর ২১ জানুয়ারির একুশ তারিখ সচলায়তনের সাথে পরিচয় না হলে কোনদিন হয়ত পরীক্ষার খাতা কিংবা ক্লাসনোট বাদে কিছু লিখতামই না। আর লিখলেও কেউ এগিয়ে এসে বলতনা... ভাইয়া গল্পটার এখানে একটু চেঞ্জ কর... এই শব্দটার বদলে ওটা দাও। 
ঋণা আমি শোধ করতে পারবনা... চাইও না। অনেক আপন কারো কাছে ঋণ থাকলে নিজেকে বরং অনেক সুখী মনে হয়! 
(অফটপিকঃ সচলায়তনের সেই হেডার ইমেজটা খুব মিস করি। সেই নৌকোটা! যেটাতে উঠলে মনে হয় আমি এক্ষুণি বুঝি ভিজে যাব।) 

