চায়ের কাপে গল্পঃ প্রাচীনতম অভ্যাস!



নুরু মিয়া সবেমাত্র ক্লাবঘরের সামনে এসেছে- এমন সময় ঝমঝম করে বৃষ্টি শুরু হলো। নুরু মিয়ার হাতে চটের থলে- ভিজলেই কেমন ন্যাতা হয়ে যায়- থলের ভেতরে বাজার সদাই। অথচ পলিথিন কতই না ভালো ছিল। দেশ থেকে ভালো ভালো জিনিস সব উঠে যাচ্ছে- নুরু মিয়া ভাবল।
কয়েক কদম হাঁটতেই বৃষ্টির গতি আরো বেড়ে গেল। আশপাশ থেকে বিদঘুটে সব শব্দ আসছে। এমন বৃষ্টিতে ভিজলে নিউমোনিয়া হওয়ার সম্ভাবনা একশভাগ। তাই সে ক্লাবঘরের দিকে পা বাড়াল। 
- নুরু ভাই ভালা আছেন নি?
- হ মিয়া। তুমরার কী খবর?
- এই ত। ভেতরে আহেন। মেম্বার সাব আছে। খেলা খেলমু একটা।
নুরু মিয়া সাধারণত এদিকটায় আসে না। কী খেলা হবে- সেটা সম্পর্কে তার তেমন একটা ধারণা নেই। মেম্বার সাহেবের দাবা খেলার শখ। হয়ত দাবা খেলবে। দাবাটা সে বেশ ভালো পারে। 
খানিক পরেই ক্লাবঘরে অদ্ভূত খেলাটা শুরু হল। মাঝখানে মদের বোতল। বোতলটাকে ঘিরে সবাই গোল হয়ে বসা। নুরু মিয়া, সদরু মেম্বার, হাশেম, কদম আলি এবং আরো কয়েকজন। খেলার নিয়ম হচ্ছে- বোতলটাকে ঘুরিয়ে ছেড়ে দেয়া হবে- বোতল যার দিকে মুখ করে থামবে- সে প্রত্যেকবার একটা প্রশ্নের উত্তরে সত্য কথা বলবে। আরো শর্ত ঠিক করা হলো- সেইসব সত্য হবে এমন- যা কাউকে কোনদিন বলা যাবে না। 
সবাই হাতে হাত রেখে 'কসম' কাটল- এসব কথা কেউ কোনদিন জানতে পারবে না। 
প্রথম দান গেল সদরু মেম্বারের কাছে। মেম্বার সাহেব গলা পরিস্কার করার শব্দ করলেন। বললেন...
- কেউ একজন প্রশ্ন করেন।
সবাই অবাক হয়ে দেখল প্রশ্ন তেমন একটা খুঁজে পাওয়া যাচ্ছে না। কিছুক্ষণ নিঃশব্দে কেটে গেল। বাইরের পৃথিবী থেকে বৃষ্টির শব্দ ভেসে আসছে। হঠাৎ কদম আলি বলল...
- আমি জিজ্ঞাসা করি। ঠিক আছে নি? আইচ্ছা মেম্বার সাব, কামাল চেয়ারম্যান আসলে মারা গেছিল ক্যাম্নে? 
হঠাৎ করে ক্লাবঘরে যেন বজ্রপাত হল। এতক্ষণ পর্যন্ত খেলাটা রসিকতার পর্যায়ে ছিল। কদম আলি প্রশ্ন একেবারে বেকায়দায় এসেছ। গতমাসে কামাল চেয়ারম্যান খুন হয়েছে। কে খুন করেছে সেটা গ্রামবাসী বুঝতে পারলেও না জানার ভান করে থাকে। সদরু মেম্বারের দিকে সবাই ভীত দৃষ্টি নিয়ে তাকালো। যদিও নুরু মিয়া এসব বিঃশ্বাস করে না। তার কাছে এবং আরো অনেকের কাছে সদরু মেম্বার ফেরেশতার মত মানুষ। কয়েকবার তিনি নিজেই বলেছেন- কামাল চেয়ারম্যানের মৃত্যুর সাথে তাকে জড়িয়ে যে গল্প প্রচলিত হয়েছে- তিনি তাতে খুবই দুঃখ পেয়েছেন। 
মেম্বার সাহেব মুখটায় দুঃখের একটা ভাব ফুটিয়ে তুললেন...
- আপনাগো এই প্রশ্নের জওয়াব আমি আগেও দিছি। যান আবার বলতাছি। কামাল চেয়ারম্যান ক্যাম্নে মরছে আমি জানি না। আল্লার কসম। 
আসরের কয়েকজন তৃপ্তির নিঃশ্বাস নিল। যাক! সদরু মেম্বার আসলেই নির্দোষ! এতদিন এটা তাদের মনের মধ্যে একটা কাটার মতন বিঁধে ছিল। 
এরপর খেলা খুব সাবলীলভাবে চলতে লাগল। গ্রামে প্রায় সবার নামে বিভিন্ন রকম গুজব- কানাঘুষার চলন আছে। শহুরে ভাষায় যাকে বলে স্ক্যান্ডাল! এই আসরের প্রায় সবাই এর মধ্যে পড়ে। বেশিরভাগ প্রশ্ন সেইসব কানাঘুষার উপরই হচ্ছে। প্রশ্নের উত্তর দেওয়ার পর সবাই ''আল্লার কসম'' শব্দটা যোগ করে দিচ্ছে। এটাই যেন সত্যি কথার সার্টিফিকেট! 
নুরু মিয়ার দান যখন আসল- তখন তার বুকের মধ্যে কাঁপন শুরু হল। সে নিশ্চিত- হাশেমের বউয়ের সাথে তার গুজবটাই প্রশ্নে উঠে আসবে। হলোও তাই। একজন হাশেমের দিকে তাকিয়ে একটু হেসে- নুরু মিয়াকে প্রশ্ন করল।
- নুরু ভাই। হাচা কইরা কন তো হাশেম ভাইয়ের বঊয়ের সাথে আপ্নের ঘটনা কী? আপ্নেরে হাশেম ভাইয়ের বঊয়ের লগে দেখা গ্যাসে।
নুরু মিয়ার বুকের কম্পন আকাশ ছুঁয়েছে। সে বলল...
- তুমরা এইসব কথা কার কাছ থেইকা পাও আল্লায় জানে! হাশেমের বউয়ের বাড়ি আমার বড় কাকার শ্বশুড় বাড়িত। তাই রাস্তাঘাটে দেখা হইলে কথাটথা কই।
এবার হাশেম মেম্বারই কথা বলে...
- হাচা কইতাস তো মিয়া?
- আল্লার কসম কইতাছি।
হাশেম নিশ্চিত হল। আল্লাহর নামে কসম কেটে নুরু মিয়া মিথ্যা কথা বলবে না। 
সে রাতে নুরু মিয়া একটা মুরগী ছদকা দিল। ''আল্লার নামে কীরা কেটে মিথ্যা কথা বসলার পাপ'' তাকে কাটিয়ে নিতে হবে। 
সদরু মেম্বার কিংবা অন্যরা কিভাবে পাপ কাটাল জানি না!

