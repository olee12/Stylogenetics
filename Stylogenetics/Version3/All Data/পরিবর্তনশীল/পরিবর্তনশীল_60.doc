বই চুরি



রাহাতের বুকের ভেতর প্রচণ্ড শব্দ হচ্ছে।
আর কয়েক মিনিট পরে সে তার জীবনের প্রথম চুরিটা করবে। সুতরাং বুকের মধ্যে শব্দ হওয়াটা অস্বাভাবিক কিছু নয়। 
এই মুহুর্তে রাহাত লাইব্রেরির এক পাশে চেয়ারে বসে চোখের সামনে ম্যাগাজিন ধরে আছে। লাইব্রেরিতে খুব একটা মানুষজন নেই। চুরি করাটা তেমন একটা সমস্যা হবে না- রাহাত নিজের মনকে আবার বলল। 
লাইব্রেরির কেয়ার টেকার আজমল ভাই রেফারেন্স সেকশানের সামনে সোফায় বসে আছেন। ঠিক দুইটায় আজমল ভাই সিগারেট খাওয়ারব জন্য বের হবেন। তখনই রাহাত কাজটা করবে। সাহিত্য সেকশানের সবচেয়ে নতুন আকর্ষণ- রবীন্দ্রনাথের অখণ্ড রচনাবলী। 
এইবারের বইমেলায় রবীন্দ্রনাথের অখণ্ড রচনাবলী প্রকাশিত হলো। রাহাত প্রায় প্রত্যেকদিন বাংলা একাডেমী'র স্টলে দাঁড়িয়ে বইটার দিকে তাকিয়ে থাকত। প্রথম  কয়েকদিন একটু পরেই কিনবে- এমন একটা ভাব নিয়ে বইটা উলটে পালটে দেখত। প্রায় পাঁচ হাজার টাকা দিয়ে বইটা কেনার কথা সে চিন্তাও করতে পারে নি। বাবাকে লজ্জার মাথা খেয়ে বলে ফেলেছিল...
- বাবা, আমাকে পাঁচ হাজার টাকা দিতে পারবা?
রাহাত ভালো করেই জানে বাবাকে পাঁচ টাকাও হিসেব করে খরচ করতে হয়। বাবা রাহাতকে বলেছিলেন...
- কী করবি- এত টাকা দিয়ে?
রাহাত রবীন্দ্র রচনাবলীর কথা বলল। রাহাতের কথা শুনে বাবা একটু লজ্জা পেলেন যেন। সে রাতে বাবা রাহাতের জন্য রবীন্দ্রনাথের ''সেরা তিনটি উপন্যাস'' বইটি নিয়ে এসেছিলেন। 
বইমেলার শেষের দিকে এসে রাহাত সিদ্ধান্ত নেয়- রবীন্দ্রনাথের অখণ্ড রচনাবলী সে চুরি করবে। বইমেলা শেষে যখন পাবলিক লাইব্রেরিতে বইটা আসল- রাহাত ইস্যু করার চেষ্টা করল। আজমল ভাই বললেন- এই বই ইস্যু করা যাবে না।  
আজমল ভাই বের হওয়ার সাথে সাথেই রাহাত সাহিত্য সেকশানের সামনে এসে দাঁড়াল। শেলফে আলোকিত হয়ে থাকা রবীন্দ্র রচনাবলীতে হাত দিতেই রাহাতের কাঁপতে শুরু করল। সে স্পষ্ট বুঝতে পারল এত বিশাল বই শার্টের ভেতরে করে নিয়ে যাওয়া সম্ভব না। কাঁপা কাঁপা হাতেই রাহাত বই শার্টের মাঝখানে লুকিয়ে ফেলল। শার্টের মাঝখানে কিছু একটার উপস্থিতি পরিস্কার বুঝা যাচ্ছে। কিন্তু রাহাত তেমন একটা পাত্তা দিল না। সে সোজা লাইব্রেরির গেটের দিকে হাঁটা শুরু করল। রাহাতের মনে হচ্ছে- আশেপাশের সবাই সবকিছু বুঝতে পারছে। ভদ্রতা করে কিছু বলছে না। 
গেট থেকে বাইরে পা রেখেছে। এমন সময় রাহাতের আত্না কেঁপে উঠল। আজমল ভাই দাঁড়িয়ে আছেন। রাহাতকে দেখে আজমল ভাই একটু হাসলেন...
- কী খবর?
রাহাত কথা বলতে পারছে না। তার গলা শুকিয়ে গেছে। মাথা নীচু করেই রাহাত দেখতে পেল- শার্টের ফাঁক দিয়ে রবীন্দ্র রচনাবলী উঁকি দেওয়ার চেষ্টা করছে। আজমল ভাইয়ের দিকে রাহাত কেঁদে ফেলল...
- সরি, আজমল ভাই। সরি...
আজমল ভাই রাহাতের হাত থেকে বইটা নিয়ে কাঁধে হাত রাখলেন...
- আরে বোকা ছেলে, কান্না করে কেন?
রাহাত পাগলের মত কাঁদছে। লজ্জায় ওর মরে যেতে ইচ্ছে করছে। আজমল ভাই রাহাতের কাঁধে হাতটা আরো শক্ত করে ধরলেন...
- আচ্ছা পাগল ছেলে তো! আমার দিকে তাকাও...
রাহাত ভেজা চোখে আজমল ভাইয়ের দিকে তাকাল।
- শোন। তোমার বয়েসী ছেলেরা তো এখন লাইব্রেরিতেই আসে না। বই চুরি তো দূরের কথা। আর চুরি করলেও কী নেয় জান? সিনেমা'র ম্যাগাজিন।
আজমল ভাই একটু থামেন। হাসেন একটু...
- বুঝলা- অনেক বছর ধরে লাইব্রেরির চাকরি করছি। এই লাইব্রেরির প্রত্যেকটা বই আমার কাছে সন্তানের মত। তুমি এই বইটা নিয়ে যাচ্ছিলা- তার মানে এই বইটাকে তুমি ভালোবাস। আমার যদি সামর্থ্য থাকত- আমি বইটা তোমাকে দিয়ে দিতাম। 
এই ঘটনার পর প্রায় প্রত্যেকদিন রাহাত পাবলিক লাইব্রেরিতে যেত। আজমল ভাই রাহাতকে ভালো ভালো বই পড়তে দিতেন। এবং একদিন আজমল ভাই রাহাতকে রবীন্দ্র রচনাবলী উপহার দিলেন। বললেন...
- আজ থেকে তোমার আর লাইব্রেরিতে আসার দরকার নেই। যেদিন এই রচনাবলীর প্রত্যেকটা শব্দ তুমি মনের ভেতর নিতে পারবে- সেদিন আসবে... আমি থাকব। 
এরপর রাহাতের সাথে আজমল ভাইয়ের আর কখনোই দেখা হয় নি। শুনতে পাওয়া যায়- মৃত্যুর পূর্ব মুহুর্তে রাহাত তার মেয়ের হাতে রবীন্দ্রনাথের অখণ্ড রচনাবলী তুলে দিয়েছিল। আরও শুনতে পাওয়া যায়- রাহাত তার মেয়েকে জীবনের এই গল্প শুনিয়ে বলেছিল...
- বুঝলি মা। রবীন্দ্রনাথের সব লেখা মনের ভেতরে গেঁথে ফেলব- এই সামর্থ্য আমার নেই। তোকে এই বইটা দিলাম। আমরা সবাই মিলে কিছুটা হলেও যদি তাঁর সৃষ্টি ধরে রাখি... পৃথিবীর আর অজানা থাকবেনা- সাহিত্যের আকাশে সবচে উজ্জ্বল নক্ষত্রের অধিকারী আমরাই,
[এই লেখার সবকিছুই কাল্পনিক] 

