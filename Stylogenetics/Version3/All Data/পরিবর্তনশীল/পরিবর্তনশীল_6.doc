যা কিছু আমার মনে নেই...



যা কিছু আমার মনে নেই

পত্রিকায়, টিভিতে মাঝে মধ্যে দেখেছি, ইন্টারভিউতে বিশিষ্ট মানুষদের জিজ্ঞেস করা হয়-"গ্রহান্তরে গেলে কোন বইটি সঙ্গে নেবেন?" বিশিষ্ট মানুষেরা ভারী ভারী বইয়ের নাম বলেন- এটা, ওটা, সেটা।
আমি সাধারণ মানুষ। পত্রিকায়, টিভিতে অপ্রকাশিত আমার ইন্টারভিউ সমগ্র ভরে থাকে - "আপনার এক্সপেক্টেড স্যালারি কত?" "আমাদের কোম্পানিতে আপনি কী কী ভূমিকা রাখতে পারবেন?" এইসব প্রশ্নে। তাই, যখন  একদিন হুট করে নির্বাসন নামক গ্রহের ইমিগ্র্যান্ট হবো- কেউ জানবে না- আমার সাথে থাকবে খুব হালকা একটা বই। শুরু এবং শেষের দুটো সাদা কাগজকে হিসেবে ধরলে- দুশো বাষট্টি পৃষ্ঠার যে বইয়ের ওজন (আসলে ভর) খুব বেশি হলে কয়েকশো গ্রাম হবে। কেউ জানবে না- বুকের ভেতর খানিকটা আনন্দ আর অনেকটা কষ্ট-স্মৃতির অমনিবাস নিয়ে যেদিন নির্বাসনে যাবো, আমার হাতে থাকবে আবুল হাসানের কবিতা সমগ্র।
আবুল হাসানের কবিতা প্রথম কবে পড়েছি জানি না। তবে অনুভব করেছি বহু বহুকাল আগে থেকেই। 
আমার বাবা যখন বৃহস্পতিবার গভীর রাতে শহর থেকে ফিরতেন, আমরা চার ভাইবোন যখন ঘুম ঘুম চোখে উঠোনে বাবাকে ঘিরে দাঁড়াতাম- বাবা যখন একে একে বিদেশি চকলেট কিংবা খেলনা এরোপ্লেন আমাদের হাতে তুলে দিতেন- আমরা দেখতে পেতাম বাবার শার্টের পকেটে যত্ন করে রাখা আছে সাদা চামেলি না-হোক অন্য কোন ফুল। এরপর একেকদিন মায়ের চুলের খোঁপায় আমরা খুঁজে পেতাম সেই সাদা চামেলি না-হোক অন্য কোন ফুলের সুবাস।
পরে জেনেছি, কোন একজন মানুষ বিশাল এই পৃথিবীতে ঘটে যাওয়া তুচ্ছতম এইসব দৃশ্য কবিতাবন্দী করে গেছেন। 
যখন আবুল হাসানের কবিতা পড়ি, আমার মনে পড়ে যায় সেইসব মেয়েদের কথা যারা ঊনিশশো সাতানব্বই সালে ফ্রক পরে ইশকুলে যেতো-  নির্দোষ খুনসুঁটির মুহুর্তে যে মেয়েরা- শায়লা কিংবা মীতু - মিথ্যে অভিমান করে সমাপ্তি'র অপর্ণা সেনের মতো ঠোঁট উল্টে বলতো, "যাও, তোমার সাথে আড়ি!"  মনে পড়ে যায় সেইসব বন্ধুদের কথা যারা ক্লাসের লাস্ট বেঞ্চিতে বসে উষ্ণ মেয়েদের গল্প করতো আর শীতকালে চাঁদের মতন গোল বাতামের কোট পরে ঘুরত পাড়ায়। আর মনে পড়ে তোমার কথা- অতো বড় চোখ নিয়ে- অতো বড় খোঁপা নিয়ে-অতো বড় দীর্ঘশ্বাস বুকের নিশ্বাস নিয়ে যে তুমি মেলে দিয়েছিলে কোমরের কোমল সারশ। 
পড়ি, বারবার পড়া হয় সেইসব অদ্ভুত- ভারী অদ্ভুত যত কবিতা। স্কলারশিপ নিয়ে ইউরোপ আমেরিকায় উচ্চতর ডিগ্রী নিতে অথবা বাংলালিংক ইউনিলিভারে মোটা মাইনের চাকরি পেতে ব্যর্থ আমি চাটগাঁ শহরের একেকটা পাহাড়কে পাশে রেখে হাঁটি- খুঁজি স্বপ্ন নামের ঐ একলা বাড়ি- যে বাড়ির ডানে সোনালীসবুজ গাছ, বামে নীল অপরাজিতার ঝাড়-যেখানে তুমি স্বর্ণচাঁপার মতন একা একা ফুটে ওঠো জ্যোৎস্নায়-  সদ্য ভাঁজ খোলা চিঠির গায়ে জোনাকির মতো যেখানে তোমার কপালে লাল টিপ- যেখানে তোমার অমলিন অধরের দিকে তাকালেই আমি জেনে যাই, চড়ুইয়ের ঠোঁটে কেন এত তৃষ্ণা!
কুকুর কিংবা কাকের মত সহজ সরল এই বেঁচে থাকার প্রত্যেকটা মুহুর্তে আবুল হাসানের কবিতার কাছে ঋণী হই। যখন উদাসীন কয়েকটি শিশিরে মুখ ধুতে গিয়ে ভোরবেলা দেখি চোখ ভিজে আছে, তখন আমারও ইচ্ছে হয়, অশ্রুর বদলে চেয়ে নিই অমৃতের নদী। জানি, পাবো না। এই পৃথিবীতে হত্যার বদলে হত্যা, ক্রুরতার বদলে ক্রুরতা, শুয়োরের বদলে আরো শুয়োরের পাল পাওয়া যেতে পারে- কিন্তু ফুলের বদলে ফুল পাওয়া এখানে আজ অসম্ভব। 
তবুও রুটিনমাফিক বেঁচে থাকি। দুশো বাষট্টি পৃষ্ঠার বইটার একেকটা পাতা উল্টোই- আর বুঝতে পারি বিষাদের মাতৃভাষা কবিতা।
কয়েকশো গ্রাম ওজনের (আসলে ভর) বইটার একেকটা শব্দ পড়ি- আর অনুভব করি মানুষ একা।
মানুষ তার চিবুকের কাছেও ভীষণ অচেনা ও একা!

