শৈশবের বাউল থেকে বিএসসি ইঞ্জিনিয়ার।



আজ থেকে বহু বছর আগে আমি একজন বাউল ছিলাম। বাউলের সঙ্গিনী ছিলো তার মা। বাউল মাকে বলতো, "মা, তোমার গেরুয়া রঙের কোন শাড়ী নেই, যার আঁচলখানি আমাদের উঠোনের ঠিক বাইরে যে ডালিম গাছটা আছে, তার গায়ে সকাল নেই দুপুর নেই বসে থাকা বোকা পাখিটার মতো?" 
মা হাসতো। মা হাসতো। মা হাসতো। বলতো, "এই যে আছে! " 
"ওমা, এটা তো নীল রঙের। তোমার এ শাড়ীর পাড় তো বিকেলের মতো। বাবার আঙুল মুঠোয় ভরে আমি যে রোজ বেড়াতে যাই? একেকদিন ইশকুলের মাঠে, একেকদিন কর্ণফুলীর নদীর দ্বারে দাঁড়িয়ে, আমরা এমন বিকেল দেখেছি, আমি আর বাবা! কেন তোমার বুঝি মনে নেই? সেবার বর্ষা হলো, সারাবেলা অবিশ্রান্ত বৃষ্টির গুঞ্জন, আমি তুমি আর বাবা নৌকোয় চড়ে নানার বাড়ি বেড়াতে গেলাম? সেই যে আমার মেজো মামার একটা মেয়ে হলো, নানাভাই তাঁর নাতনীর কপালে হাত দেয়নি, এমন নরম তুলতুলে তার মুখ, ছুঁতে গেলি যদি ঝরে পড়ে যায়। হুঁ, সেবার, নৌকোয় ফিরতে গিয়ে আমরা যে বিকেল দেখলাম, আমি তুমি আর বাবা, আর, আর বিকেল, ঠিক তোমার নীল রঙা এ শাড়ীটার আঁচলের মতো।" 
শৈশবের সে বাউল, আজ দুপুরে, বিকেলে বিএসসি ইঞ্জিনিয়ারিং'এর খুব সম্ভবত শেষ পরীক্ষাটা দিয়ে এলো। বাবার বৃদ্ধাঙুল মুঠোয় নিয়ে অনেকদূর হেঁটে যাওয়া গ্রামের পথ ধরে, সে পথ আজ স্মৃতির কানাগলিতে ঘর খুঁজে পায়না। মা'র নীল রঙা শাড়ীর পাড়ের মতো বিকেল, সে বিকেলে ছাদের পাঁচিলে পা ঝুলিয়ে- এলোমেলো গান আর হবে না কখনো। 
এখন ভাবি, দূর ছাই। কাজ নেই বাউল হয়ে, প্রয়োজন নেই ইঞ্জিনিয়ার হওয়ার। 
শুধু মা, তুমি তোমার সেই, বিকেলের মতো শাড়ীর আঁচল আমার কপালে রাখো, আমি শান্তিতে, বড় শান্তিতে ঠিক একশ বছর ঘুমোবো। 

