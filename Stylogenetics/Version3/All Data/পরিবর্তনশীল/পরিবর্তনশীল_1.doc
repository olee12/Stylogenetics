উত্তর।




এত ভালোবাসি কেন?
কারণ, তোমার চোখের দিকে তাকালেই আমি আমার দেশ দেখতে পাই।
কুয়াশায় মোড়ানো বাংলাদেশ! দেখি- মেঠো পথ ধরে একটা শীতের সকাল
গুটিসুটি হয়ে শুয়ে আছে।  ঠিক যেমনটি 
আমার মা শুয়ে থাকতেন- আমার মাঝবয়েসী মা। শিশিরেতে স্নেহ ছড়িয়ে!
তোমার চোখে চোখ রাখলেই- আমি সেই শিশির বিন্দুদের দেখতে পাই।
এত কাছে যেতে চাই কেন?
কারণ, তোমার বুকে মুখ লুকোলে আমি আমার ঘরে ফিরে যাই।‌
নিখাদ মাটিতে বোনা ঘর। দেখি- উঠোন পেরিয়ে তিরতির করে কাঁপা দিঘীর জলে
পা ডুবিয়ে বসে আছো, পৃথিবীর শ্রেষ্ঠতম মানবী-
"বাবুই, আমার হাতের দিকে তাকাও!"
তোমার হাতের মুঠোয় তাকিয়ে আমি একটা জীবন খুঁজে পাই। যেন অবুঝ শিশু ঘুমিয়ে আছে নিশ্চিন্তে দোলনায়।
নিশা, বেশ ছিলাম সেজে- জগত সংসারের মায়া কাটানো সন্ন্যাসী এক
খুঁজিনি না আমার দেশ- আমার ঘর- আমার জীবন- ছিলাম নির্ভয়।
কিন্তু আজ তোমার দিকে তাকিয়ে মনে পড়ে গেল- কোনদিন পাইনি আশ্রয়! কোনদিন! কোনদিন!
আজ তোমার বুকে ডুব দিয়ে দেখি- একটা চিঠি তুলে রাখা আছে,
ঠিক যেমনটি- জমা থেকে যায়, না পড়া ফোঁটা বৃষ্টির।
নিশা, আমি শুধু ভাঁজ খুলে দেখতে চাই- সেই অপঠিত পবিত্র চিঠির।

