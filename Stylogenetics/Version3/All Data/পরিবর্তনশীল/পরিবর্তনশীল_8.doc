জঘন্য লেখা- ০২



আমার বাবা ভ্যালেণ্টাইন'স ডে' কবে হয় জানতেন না-
তবু বাড়ির পেছনে- বিকেলে কিংবা সন্ধ্যায় বাবা যখন সিগারেট হাতে দাঁড়িয়ে
বসন্ত কিংবা বর্ষার ফেরারি হাওয়া যখন দূরে আসে মিলিয়ে
আমরা খেলার মাঠ থেকে বাড়ি ফেরার পথে বাবার মুখোমুখি হয়ে গ্যালে
বাবা আমাদের নারিকেল আইসক্রিম কিনে দিয়ে বলতেন-
"তোদের মা'রে কইয়া দিস্ না, বাপজান। সে আমারে ঘরে ঢুকতে দিব না, আমি আবার সিগেরেট ধরছি শুনলে ।"
আমার মা ভ্যালেন্টাইস ডে' কখন হয় জানতেন না-
অথচ কোন কোন বুধবার রাতে আমরা যখন বিছানায় ঘুমে,
ঘুমের ঘোরে, হয়তোবা ঘুমের ভানে
দূর থেকে ভরাট কণ্ঠের কাশি এদিক পানে আসে।
মা ছুটে যেতেন উঠোন দিয়ে, বাবার হাত থেকে বাতাসার বাকশো নিয়ে বলতেন-
"এত রাইত করো! আমার বুঝি মন বসে? আমার বুঝি রাইত হাসে? আমার বুঝি চিন্তা হয় না,
একলা দাওয়ায় বসে?"

