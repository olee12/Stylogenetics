দিশি গল্প। 



সবুজ রাজ্যের রাজা বড়ই সমস্যার মধ্যে পড়েছেন। সমস্যা সদ্যজাত রাজকন্যাকে নিয়ে। রাজকন্যা অতিশয় রূপবতী। এমন রূপবতী যে রাজকন্যার জন্মের সময়ে চাঁদের আলো কিছুটা যেন মিইয়ে গিয়েছিল। এমন রূপবতী যে, রাজপ্রাসাদের সামনের বাগানের কৃষ্ণচূড়ারা লজ্জায় রাঙা হয়ে উঠেছিল।
এই রূপই রাজার সমস্যার কারণ হয়ে দেখা দিয়েছে। রাজকন্যা এমনি সুন্দরী - রাজা যুতসই কোন নাম খুঁজে পাচ্ছেন না। মেজ রাণী বলেছিলেন...
- মহারাজ। মেয়ের নাম ''কণাবতী'' হলে সোনায় সোহাগা হয়।
মেজ রাণীর এই প্রস্তাবে রাজা খেপে উঠলেন। হুংকার দিয়ে উঠলেন বাঘের মত।
- আমার মেয়ে কী দেখতে তোমার মত পেত্নী? তার নাম কণাবতী রাখব?
পেত্নী বলাতে মেজ রাণী কেঁদে বুক ভাসালেন। লোকজন ডেকে যাত্রার প্রস্তুতি নিলেন। মেজ রাণী কালা দ্বীপে নির্বাসিতা হবেন। 
এদিকে রাজকন্যার নাম ঠিক করা যাচ্ছে না কোনভাবেই। প্রথমে রাজসভার কয়েকজন কিছু নাম প্রস্তাব করলেন। সোহাগময়ী- মায়ালক্ষী- জোছনাকুমারী- কত বাহারের নাম। কিন্তু কিছুতেই রাজার মনে ধরে না। রাজা ঠোঁট উলটে হুংকার ছাড়েন। রাজসভার প্রধান সাহিত্যিক তো মৃত্যুদণ্ডই পেয়ে বসলেন। রাজা বলেছিলেন...
- হে অরূনোদয়। তুমি তো রাজ্যের সেরা সাহিত্যিক। তোমার সাহিত্য থেকে সবচেয়ে আকর্ষণীয় শব্দটি আমাকে শোনাও। আমার মেয়ের নাম রাখব।
প্রধান সাহিত্যিক অরূণোদয় ফোকলা দাঁতে হাসি হাসি মুখ করলেন। মাথা নুইয়ে বললেন...
- মহারাজ। রাজকন্যার নাম রাখুন ''তারা বিবি''। রাজকন্যার যে রূপ তারার স্ত্রীই কেবল এমন রূপবতী হতে পারে...
অরূণোদয় আরো কিছু বলতে যাচ্ছিলেন। কিন্তু সে সুযোগ আর হলো না। সভারক্ষীরা তাঁকে টেনে হিঁচড়ে নিয়ে গেল। রাজা উপস্থিত রাজ্যে সাহিত্যচর্চা নিষিদ্ধ করার চিন্তাভাবনা করলেন। রাজসভা ভয়ে চুপসে গেল। 
বিকেলে মাইক দিয়ে পুরো রাজ্যে ঘোষণা করা হলো। যে রাজকন্যার জন্য যথার্থ নাম নিয়ে আসতে পারবে- তার সাথে ভবিষ্যতে রাজকন্যার বিবাহ দেওয়া হবে। এবং অর্ধেক রাজত্ব তাকে প্রদান করা হবে। আর যদি সফল ব্যক্তি'র বয়স ত্রিশোর্ধ হয় তবে তার ছেলের সাথে রাজকন্যার বিয়ে দেওয়া হবে।
আর যে ব্যক্তির নাম রাজার পছন্দ হবে না - অর্থাৎ, রাজকন্যার রূপের জন্য যথার্থ হবে না- তাকে শুক্রবার বাদ জুমা লোকসম্মুখে ফাঁসিতে ঝুলানো হবে... 
রাজ্যে হৈ হৈ রব পড়ে গেল। যাদের একটু সাহিত্যের অভ্যাস আছে- তারা খাতা কলম নিয়ে বসে পড়ল। বিশেষ শব্দগুলো জড়ো করার চেষ্টা। অনেকে গেল অনেক সাধনা করে পাওয়া নাম নিয়ে। কিন্তু কেউই ফিরে আসল না। 
রাজকন্যার নামও পাওয়া গেল না। কোন নামই রাজার মনঃপুত হয়না। শোকে রাজা দুইদিন শুধু পানি খেয়ে রাজদীঘির পারে আশ্রয় নিলেন। বড়রাণী এলেন- ছোটরাণী এলেন- আসুন মহারাজ। ব্যবস্থা একটা হবেই। এত সুন্দর মেয়ের আমাদের একটা নাম হবেই... 
মেজরাণী এলেন না। তিনি ইতিমধ্যেই কালা দ্বীপে নির্বাসিতা হয়েছেন। 
রাজকন্যার নাম আর পাওয়া যায় না। দিন যায়- দিন যায়- দুই দিন যায় ঘুরে। রাজকন্যা আমাদের নামহীনা থাকে।
....................................... 
আমি কলেজ থেকে ফেরার পথে দোকান থেকে নকল দাড়ি কিনে নিই। আমার বন্ধু রাশেদ অবাক হয় খুব।
- কী রে দাড়ি দিয়ে কী করবি? নাটক করবি নাকি?
আমি দুই ভুরু দুই দিকে তুলে রহস্যময় হাসি দেই...
- হে হে ঘটনা আছে।
বাসায় ফেরার পথে রহিম চাচাদের বাড়িতে থামি। রাশেদ আরো অবাক হয়... কীরে রহিম হুজুরের বাসায় কী কাজ তোর?
আমি দুই ভুরু আরো উপরে তুলে নিই। আরো রহস্যময় হাসি দেই...
- রহিম হুজুরের ছেলে আবদুল মাদ্রাসায় পড়ে না? তার কাছ থেকে সার্টিফিকেট আর মাদ্রাসার পোশাক নিব।
- ক্যান?
- আবদুলের পোশাক পরে মাদ্রাসার ছাত্র সেজে সবুজ রাজ্যের রাজার কাছে যাব- রাজকন্যার একটা নাম ঠিক করেছি। রাজা না করতে পারবে না...
রাশেদ ঠোঁট উলটে ফেলে। ওর চোখে রসিকতার আভা...
- আর তুই বললেই রাজা তোর দেয়া নাম নিয়ে নিবে?
- আরে । সবুজ রাজ্যের রাজা আর যাই করুক- মাদ্রাসার ছাত্ররা কিছু বললে না করে না। 

