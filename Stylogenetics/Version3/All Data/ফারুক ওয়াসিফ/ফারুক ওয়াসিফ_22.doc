কোনো বর্বরতাই মুক্তির সংকল্প দমাতে পারবে না : খালিদ মিশাল



আঠারোটি মাস আমার জনগণ ঘেরাও হয়ে আছে। তারা বন্দী, বিশ্বের সবচেয়ে বড় কারাগারে। তারা অবরুদ্ধ, স্থল, সমুদ্র ও আকাশপথে। তাদের খাদ্য কেড়ে নেওয়া হয়েছে, কেড়ে নেওয়া হয়েছে চিকিতসার উপায়। খাঁচাবন্দী প্রাণীর মতো তারা ধুঁকছে। বিনাশের এই ধীর কর্মসূচির পর এখন শুরু হয়েছে বোমাবর্ষণ। এই ঘনবসতিপূর্ণ এলাকায় ইসরায়েলি যুদ্ধবিমানগুলো কোনো কিছুই আস্ত রাখেনি, সরকারি ভবন থেকে শুরু করে ঘরবাড়ি, হাসপাতাল থেকে মসজিদ, স্কুল থেকে বাজার_রেহাই পায়নি কিছুই। হাজারের বেশি মানুষ মারা গেছে, চিরতরে পঙ্গু হয়ে গেছে আরও কয়েক হাজার। নিহতদের তিন ভাগের এক ভাগ নারী ও শিশু। কারও কারও পুরো পরিবারই বিনাশ হয়ে গেছে। অনেকেই মারা গেছে ঘুমের মধ্যে।
এই রক্তগঙ্গা বইয়ে দেওয়া হয়েছে মিথ্যা ও শয়তানি অজুহাতে। আমাদের হামাস ছয় মাস অস্ত্রবিরতি পালন করেছে। কিন্তু ইসরায়েল গোড়া থেকেই বারবার তা লঙ্ঘন করেছে। শর্ত অনুযায়ী কথা ছিল গাজার পারাপারের সড়ক খুলে দেওয়া এবং পশ্চিম তীরকেও যুদ্ধবিরতির আওতায় আনা। তার বদলে গাজাকে তারা আরও সর্বনাশা অবরোধে চেপে ধরেছে, বারবার বিদ্যুত ও পানির সংযোগ কেটে দিয়েছে। আমাদের অজস্র নেতা-কর্মী তাদের গুপ্তহত্যার শিকার হয়েছে, হত্যাকাণ্ডের শিকার হয়েছে অজস্র নিরীহ মানুষ। ওই তথাকথিত যুদ্ধবিরতি চলার সময়ও ইসরায়েলিদের গুলি ও বোমায় ৩০ জন গাজাবাসী খুন হয়েছে, সরাসরি অবরোধের কারণে বিনা চিকিতসায় মরে গেছে কয়েক শ রোগী। বিনিময়ে ইসরায়েল উপভোগ করেছে শান্তি। আমার জনগণ মরেছে, তারপরও আমরা ইসরায়েলিদের শান্তিতে আঘাত করিনি।
বারবার ভঙ্গ করা সেই যুদ্ধবিরতি শেষ হওয়ার আগে আগে তাদের জানানো হয়, গাজা ও রাফাহর সব সীমান্ত খুলে দেওয়া এবং অবরোধ তুলে নেওয়ার বিনিময়ে আরও পূর্ণাঙ্গ যুদ্ধবিরতির জন্য আমরা প্রস্তুত। কিন্তু তাদের বধির কান সেই ডাক শোনেনি। তারপরও এখনো আমরা আগের ওইসব শর্তের সঙ্গে গাজা থেকে সব আগ্রাসী বাহিনী প্রত্যাহারের বিনিময়ে নতুন যুদ্ধবিরতিতে রাজি।
পশ্চিম তীর থেকে এ পর্যন্ত কোনো রকেটই ছোড়া হয়নি। কিন্তু গত বছর সেখানেও ইসরায়েলিদের হাতে ৫০ জন নিহত হয়, আহত হয় শত শত। ইসরায়েল এক মুহূর্তের জন্য তার আগ্রাসন ও ভূমি দখল কর্মসূচি থামায়নি। অথচ আমাদের জন্য বরাদ্দ করা হয়েছে আমার দেশের সামান্য ছেঁড়াখোঁড়া অংশ; চারদিকে দেয়াল দিয়ে ঘেরা পরস্পর থেকে আলাদা কয়েকটি ঘিঞ্জি বসতি। আমাদের রাখা হয়েছে ইসরায়েলের কৃপাপ্রার্থী অবস্থায়। সত্য এই, ইসরায়েল একতরফা যুদ্ধবিরতি চায়। অবরোধ, অনাহার, বোমাবর্ষণ, গুপ্তহত্যা, আগ্রাসন এবং ঔপনিবেশিক বসতি স্থাপনের পরও তারা চায় ফিলিস্তিনিদের অস্ত্র সমর্পণ। চায় আমরা নীরবে মরে যাব, কিন্তু প্রতিবাদ করব না। ইসরায়েল যা চায় তার অর্থ, বিনা চিতকারে ফিলিস্তিনিদের ধ্বংস হয়ে যাওয়া। 
তাই আমাদের প্রতিরোধ থামাতে বলার মতো উদ্ভট যুক্তি আর হয় না। দুনিয়ার ভয়ঙ্করতম অস্ত্রে সজ্জিত, গণহত্যায় সিদ্ধহস্ত ঐ মৃত্যুর মেশিনের বিরুদ্ধে কি তাদের কোনো কথা নেই? তারা আগ্রাসী ও দখলদারকে বলছে নির্দোষ আর বন্দী, নির্যাতিত ও দখলদারির শিকারকে বলছে অপরাধী! আমাদের ঘরে বানানো রকেটগুলো আর কিছু নয়, দুনিয়ার কাছে আমাদের ফরিয়াদ। যাতে তারা শুনতে পায় যে, আমরা আছি এবং আমরা মরে যাইনি। ইসরায়েল ও তার আমেরিকান ও ইওরোপীয় শক্তিদাতারা চাইছে, আমরা মরব কিন্তু আওয়াজ করব না। আমরা বলছি, আমরা মরব তবু নীরব হব না।
গাজা আজ যে মৃত্যুকে আলিঙ্গন করছে, আরও আগে ইয়াসির আরাফাতকেও তা মোকাবিলা করতে হয়েছিল। ইসরায়েলের নির্দেশ মানতে নারাজ হলে তাঁকে রামাল্লায় তাঁর সদর দপ্তরে বন্দী করে রাখা হয়। দুটি বছর ইসরায়েলি ট্যাংক তাঁকে ঘিরে রাখে। তার পরও যখন তিনি নত হলেন না, তাঁকে বিষ খাইয়ে খুন করা হলো। 
আমাদের কাছে ২০০৯ সাল এসেছে ২০০৮ সালের মতো করেই; ইসরায়েলি বোমাবর্ষণের মধ্যে। গত বছরের জানুয়ারি থেকে ফেব্রুয়ারি পর্যন্ত বিমান হামলায় গাজায় ১৪০ জন নিহত হয়। তারপর লেবাননে ঝাঁপিয়ে পড়ার ঠিক আগে হাজার হাজার বোমা বর্ষণ করে গাজার মাটি তছনছ করে দেয় ইসরায়েল। মারা যায় ২৪০ জন। ১৯৪৮ সালের দায়ের ইয়াসিন থেকে শুরু করে আজকের গাজা পর্যন্ত ইসরায়েলের অপরাধের খতিয়ান দীর্ঘ থেকে দীর্ঘতর হচ্ছে। তাদের অছিলা বদলেছে, কিন্তু বাস্তবতা থেকেছে একই রকম: সাম্রাজ্যবাদী দখলদারি, দমন-পীড়ন আর অন্তহীন অত্যাচার-অবিচার। এটাই যদি হয় ইসরায়েলের ফেরি করা মুক্ত বিশ্বের তরিকা, তারা যদি হয় এই মূল্যবোধেরই পাহারাদার, যেমনটা তাদের পররাষ্ট্রমন্ত্রী জিপি লিভনি দাবি করেন, তাহলে বলব, আমরা এর পরোয়া করি না।
ইসরায়েলি নেতারা তাদের সংশয়ের ঘোর থেকে বেরিয়ে আসতে পারেনি। এবারের আক্রমণের পরিষ্কার ল্ক্ষ্য এখনও তারা স্থির করতে পারেনি। তারা কি বৈধভাবে নির্বাচিত ফিলিস্তিনি সরকার ও এর অবকাঠামো উচ্ছেদ করতে চায়, নাকি চায় রকেট আক্রমণ থামাতে? গাজার প্রতিরোধ থামানোয় তাদের ব্যর্থতা প্রমাণিত। এখন বলছে হামাসকে দুর্বল করে প্রতিরোধ সংগ্রামকে কাবু করার কথা। কোনোটিই তারা অর্জন করতে পারবে না। গাজাবাসী আগের যেকোনো সময়ের থেকে একতাবদ্ধ। মৃত্যুর মুখেও তারা নতজানু হতে রাজি নয়। স্বাধীনতা ও ন্যায়বিচারের অস্ত্রে সজ্জিত আমাদের যোদ্ধারা ইতিমধ্যে দখলদার বাহিনীর অনেক ক্ষতিসাধন করেছে। মাতৃভূমি ও জনগণকে রক্ষায় তারা মরণপণ লড়বে। কোনো কিছুই আমাদের মুক্তির সংকল্প দমাতে পারবে না। 
এবং বরাবরের মতোই, আমেরিকা ও ইউরোপ দখলদারকে, কারাপ্রভুকে, আগ্রাসীকে শক্তি ও সমর্থন দেয়ার পথ বেছে নিয়েছে। যারা এর শিকার শতমুখে তাদের নিন্দা করাই তাদের একমাত্র কাজ। আমরা আশা করেছিলাম বারাক ওবামা বোধহয় জর্জ বুশের ধ্বংসাত্মক উত্তরাধিকার ত্যাগ করবেন। কিন্তু তাঁর শুরুটাই হতাশাজনক। মুম্বাই আক্রমণের নিন্দা করতে তাঁর এক মুহূর্তও দেরি হলো না, কিন্তু গাজায় ইসরায়েলিদের কসাইখানা চালু করবার দশ দিনের মাথাতেও তাঁর জবান বন্ধ। কিন্তু আমার জনগণ নিঃসঙ্গ নই। কোটি কোটি মুক্তিকামী নারী ও পুরুষ ফিলিস্তিনের মুক্তি সংগ্রামের সাথী। হাজার হাজার মানুষ প্রতিদিন ইসরায়েলের বর্বরতার প্রতিবাদে রাজপথে নামছেন। তাঁরা কেবল আরব নন, নন কেবল মুসলিম, তাঁরা বিশ্বের বিভিন্ন জাতির বিভিন্ন ধর্মের মানুষ। 
কোনো সন্দেহ নেই, গাজায় ইসরায়েল দোজখের চরম রূপ দেখিয়ে ছাড়বে। অবর্ণনীয় হত্যাকাণ্ড ও ধ্বংস সইতে হবে আমাদের। কিন্তু লেবাননে তাদের যে পরিণতি হয়েছিল, এখানেও তাই হবে। অবরোধ, বোমাবর্ষণ আমাদের কাবু করতে পারবে না। দখলদারদের কাছে আমরা কখনোই আত্মসমর্পণ করবো না। কখনোই না। 
খালিদ মিশাল: ফিলিস্তিনের প্রতিরোধ সংগঠন হামাসের রাজনৈতিক শাখার প্রধান।
ব্রিটেনের দি গার্ডিয়ান থেকে অনূদীত। 
গাজায় অপ্রচলিত অস্ত্রের ব্যবহার নিয়ে নরওয়েজিয় চিকিতসকের সাক্ষাতকার
ফিলিস্তিনী নেতা ও ইসরায়েলি মন্ত্রীর বিতর্ক
গাজা: একটি পূর্বঘোষিত গণহত্যার বধ্যভূমি

