নক্ষত্রেরা যদি তাহার কথা কয়?



১.
স্বপ্ন থেকে স্বপ্নে সন্তুরণ করে বাঁচি,
জাগরূক ক্ষতের মতো জেগে থাকে খাকের শরীর;
জলপোকাদের অরক্ষিত নকশা যেমন
জলছবি হয়ে জলের অধিকারে_
তেমনি বুঝেছি বেঁচে থাকা_আয়ুক্ষয়,
বেপথু হাওয়া এসে মাস্তুল নাড়ায়।
প্রেতের আত্মায় উড়ে উড়ে বাঁচি
প্রেতেরা অধিক জীবিত, কেননা
থাকে না তার অপারের ভয়।
চৈতন্যের জ্বর ছেড়ে যাবার পর দেখি,
ঈষাণ অবধি যেতে পারি কোনাকুনি
ছুঁতে পারি চুপসানো সে বৃত্তের মন। 
সোঁতায় সোঁতায় ঘুরে হয়েছি অলীক;
মনে হয় তবু স্বপ্ন থেকে জেগে
মানুষের মুখচ্ছবি দেখি বাতি জ্বেলে।
                                           ৭.৭.৯৯
২.
শেষের দিকের রাত্রি_
তলাতে তলাতে যেই কিনারে আসার ভয়,
সেইখানে ঝরে
আকাশের শেষ ফোঁটা: টুপ!
সব তারা চুপ।
নিভন্ত নক্ষত্রদের মাঝে ব্যথার তরঙ্গ বয়।
আমার যে লাগে ভয়
নক্ষত্র যদি আমার কথা কয়?
আমার যে লাগে ভয়,
যা সয় না তাও যদি সয়!
নক্ষত্রেরা যদি তাহার কথা কয়?
                            এপ্রিল-২০০৮

