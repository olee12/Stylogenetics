‌তালেবান মিথে আচ্ছন্ন ভারত : এম কে ভদ্রকুমার



সচলে যে হারে সাহিত্যের সুবাতাস বইছে তাতে কিঞ্চিত জাগতিক ঢেউ ওঠাতে চাই। কাবুলে ভারতীয় দূতাবাসে বোমা হামলা হলো সেই ঢেউ। এটা অনুবাদ, লেখক নিজে সোভিয়েত ইউনিয়ন, আফগানিস্তান, তুরস্ক, আফগানিস্তানসহ বেশ কিছু রাষ্ট্রে ভারতের রাষ্টদূত ছিলেন। তাঁর এ বিশ্লেষণটি প্রকাশিত হয়েছে এখানে। এটা তাঁর মূল রচনার অতি সংক্ষিপ্ত রূপ।
'''''''''''''''''''''''''''''''''''''''''''''''''
কাবুলে ভারতীয় দূতাবাসে বিভীষিকাময় সন্ত্রাসী আক্রমণ এককথায় নজিরবিহীন। আফগান গৃহযুদ্ধের কালো দিনগুলিতেও এরকমটা ঘটেনি। ২০০১ সালে আফগানিস্তানে মার্কিন আগ্রাসনের পর অন্য কোনো দূতাবাসেও এরকম হামলা হয়নি। তাহলে কী এমন ঘটলো যার জন্য ভারত এভাবে আক্রান্ত হলো? একটা চড়ুইয়ের মৃত্যুও দুঃখজনক। সেখানে একজন ব্রিগেডিয়ারসহ বেশ কজন ভারতীয়র মৃত্যু ভারতের সেনাবাহিনীর জন্য বিরাট ক্ষতি ও দুঃখের ব্যাপার। 
অথচ ভারতীয় মহল বিশ্লেষণের বদলে একে শুভ'র বিরুদ্ধে অশুভ'র কাজ বলে বর্ণনা করেই ক্ষান্ত হয়েছে। তারা বসবাস করছে এমন এক জগতে যেখানে ভারত হলো বিশুদ্ধ নৈতিক আর তার বিরুদ্ধে নিরন্তর ষড়যন্ত্র করে যাচ্ছে অশুভ শক্তিরা। একমটা ভাবার অভ্যেস আমেরিকার। কিন্তু বাস্তবতা হলো, আমরা এখন এমন এক বর্বর সময়ে বাস করছি যেখানে নৈতিকতা নয় বাস্তব স্বার্থ থেকেই সব কিছু ঘটে। যারা আমাদের শত্রু তারাও তাদের বাস্তব স্বার্থগত কারণেই শত্রু। কিন্তু সেটা কী? 
তালেবানরা কেবল লোকদেখানোর জন্য কোনো কাজ করে না। তাদের প্রতিটি কাজেরই সুনির্দিষ্ট লক্ষ্য থাকে। ভারতীয় দূতাবাসকে অনেক সতর্কতার সঙ্গে বেছে নিয়েছে তারা। এটা ঠিক যে, কোয়ালিশন বাহিনীর মধ্যে ভারতীয় সৈন্য নেই। কিন্তু ভারত সরাসরি আফগান সেনাবাহিনীকে প্রশিক্ষণ ও সামরিক সহযোগিতা দিচ্ছে। এ মুহূর্তে ভারতের কয়েক হাজার নাগরিক আফগানিস্তানে কর্মরত আছে। বেশিরভাগই করছে নানা ধরনের নির্মাণ কাজ।
আফগান সেনাবাহিনীর কর্মকর্তাদের ৭০ ভাগই হলো তাজিক। অন্যদিকে তালেবান আন্দোলন প্রধানত পশতুনদের আন্দোলন। এ অবস্থায়, ভারতের সামরিক একাডেমিতে তালেবান দমনের জন্য তাজিক অফিসারদের প্রশিক্ষণ নেয়ার ব্যাপারটাকে তারা মোটেই ভালভাবে দেখবে না। ভারত বিনা কারণেই
আফগানিস্তানের রাজনীতির বিষাক্ত চক্রের মধ্যে ঢুকে পড়েছে। 
মনমোহন সিং-এর সরকার যুক্তরাষ্ট্রের 'সন্ত্রাসের বিরুদ্ধে যুদ্ধ' নীতির সঙ্গে মিলিয়ে তার সরকারের আফগানিস্তান নীতি তৈরি করেছে। কিন্তু যুক্তরাষ্ট্রের জঙ্গি ইসলামের বিরুদ্ধে যুদ্ধ, রাশিয়া ও মধ্য এশিয়াকে ঘিরে ন্যাটোর প্রসারণ ঘটিয়ে একে বৈশ্বিক রাজনৈতিক সংস্থায় পরিণত করার পরিকল্পনা কিংবা ক্রুসেডের মতো সন্দেহভাজন নীতির সঙ্গে একাত্ম হওয়ার কোনো দরকার ছিল না ভারতের। সম্প্রতি নিউ ইয়র্কার পত্রিকায় সাংবাদিক সেইমুর হার্শ ফাঁস করেছেন যে, যুক্তরাষ্ট্র ইরানে ক্ষমতাবদল ঘটানোর জন্য সন্ত্রাসীদের প্রশিক্ষণ দেওয়ায় আফগানিস্তানকে ব্যবহার করছে। 
এসব সত্ত্বেও ভারতের নিরাপত্তা বিশারদদের একটা শক্তিশালী অংশ সজ্ঞানে আমেরিকার যুদ্ধের রণাঙ্গনে সামনের সারিতে দাঁড়াতে চাইছেন। তাদের আরেকটা অংশ মনে করছে, ভারতের এখন সময় হয়েছে উপমহাদেশে তার দাপট প্রদর্শন করার। মার্কিন দেশে তাদের বন্ধুরাও সেটাই চাইছে। অনেকেই বলা শুরু করেছেন যে, আফগানিস্তান হয়ে উঠছে ভারত-পাকিস্তানের বিকল্প যুদ্ধক্ষেত্র। প্রথমত পাকিস্তানকে পর্যুদস্ত করার নখর হিসাবে আফগানদের ব্যবহার করা খুবই আপত্তিকর এবং অমানবিক। দ্বিতীয়ত এটা ভারতের বৃহত্তর আঞ্চলিক নীতিরও বরখেলাপ। ঐ নীতি অনুযায়ী ভারতের সঙ্গে বন্ধুত্বের মধ্যেই পাকিস্তানের স্বার্থ নিহিত থাকার নিশ্চয়তা দেয়া ছিল। 
আফগানিস্তানে ভারতের প্রভাববৃদ্ধির জন্য পাকিস্তানী ক্ষমতাবৃত্তের প্রভাবশালী অংশ পাকিস্তান সেনাবাহিনী বিক্ষুব্ধ হবে এবং উভয় দেশের মধ্যে যে আস্থার সম্পর্ক গড়ে উঠছিল তাতে চিড় ধরবে। চূড়ান্তভাবে, আফগানিস্তানে পাকিস্তানের ন্যায্য স্বার্থের বিষয়টি উপেক্ষা করলে, অন্যরাও শ্রিলঙ্কা, ভুটান, নেপাল ও মালদ্বীপে ভারতের স্বার্থবিরোধী অবস্থান গ্রহণের সুযোগ নেবে। পাকিস্তানের অখণ্ডতা ও সার্বভৌমত্বের জন্য আফগানিস্তান এখন বিরাট হুমকি। সেকারণে, আফগানিস্তানের বৈদেশিক সম্পর্ক নিয়ে পাকিস্তান স্পর্শকাতর। অন্যদিকে পরমাণু সহযোগিতা চুক্তির লোভ দেখিয়ে আমেরিকা চাইছে ভারত তার হয়ে আফগানিস্তানে কাজ করুক। ইতিমধ্যে তারা সেখানে সৈন্য পাঠানোর অনুরোধও করেছে। কিন্তু মার্কিনীদের অভিশপ্ত বোঝা কাঁধে নেয়ার মতো বিপজ্জনক কিছু আর হয় না। তাছাড়া ভৌগলিক অবস্থানের কারণে আফগানিস্তানে পাকিস্তান যে সুবিধা দিতে পারবে, ভারতের সরাসরি উপস্থিতি তা দিতে পারবে না। ভারতের ভূমিকা হতে পারে আফগানিস্তানে প্রবেশের দরজায় পাপোশের। এবং আফগানিস্তানে যে পা দিয়েছে, সে-ই ক্ষতবিক্ষত হয়ে পালিয়ে এসেছে। উপনিবেশিক ব্রিটেন ও সাবেক সোভিয়েত ইউনিয়নের বেলায় তা প্রমাণিত হয়েছে এবং এখন আমেরিকার বেলায় প্রমাণ হওয়ার অপেক্ষায়। 
তাই তালেবানি বোমার অজুহাত দেখিয়ে ভারতীয় সামরিক কর্তৃপক্ষের মার্কিনপসন্দ অংশটি প্রতিশোধ নেয়ার প্ররোচনা দিচ্ছে। তারা দেখাতে চাইছে যে তালেবানরা ভারতের নিরাপত্তার জন্য হুমকি। এটা সত্য নয় এবং এতে করে মার্কিনি নকশার মধ্যেই ঢুকে পড়া হবে।
ভারতের প্রতিবেশী এবং রাজনৈতিক ইসলাম নিয়ে ভাবনা-চিন্তার মধ্যে যথার্থ বোঝাপড়ার ঘাটতি রয়েছে। যুক্তরাষ্ট্রের কার্নেগি-পণ্ডিত ফাওয়াজ এ গার্জেস সম্প্রতি জার্নি অব দ্য জিহাদিস্ট নামে একটি বই লিখেছেন। তাতে তিনি পরিষ্কার করে দেখিয়েছেন যে, ইসলামপন্থিদের বড় অংশই গণতান্ত্রিক নীতি গ্রহণ করেছে এবং তারা সন্ত্রাসেরও বিরুদ্ধে। দ্বিতীয়ত, মূলধারার ইসলামপন্থিরা নিজ নিজ সমাজের গণতন্ত্রায়নে তাদের অনেক মৌলিক নীতির সঙ্গে আপস করেছে এবং পূর্বতন অবস্থান থেকে সরে আসছে। তৃতীয়ত, ভেতরের দিক থেকে তালেবানরা যতটা না ইসলামী, তার থেকে বেশি গোষ্ঠীগত রীতি মেনে চলে। ক্ষমতায় বসে তাই তাদের শাসন পরিচালনার নতুন পদ্ধতি রপ্ত করতে বিরাট পরিশ্রম করতে হয়েছিল। এমনকি ২০০১ সালে তারা যুক্তরাষ্ট্রের সঙ্গে আলোচনাতেও রাজি ছিল। যদি মার্কিন-পাকিস্তান ও সৌদি আরবের উস্কানি না থাকতো তাহলে হয়তো তারা আল-কায়েদাকে স্বাগত জানাতো না। তাই এটা বলা যায় যে, আঞ্চলিক স্থিতিশীলতার জন্য তালেবানরা হুমকি নয়। ভারতকে যে তারা শত্রু ভাবতে চায় না, তা তারা নানানভাবে মধ্যস্থতাকারী মারফত জানাতে চেয়েছে। এবং ভারত যাতে মার্কিনীদের হয়ে কাজ না করে সেই অনুরোধও করেছে। কিন্তু ভারত বিভ্রম ও অতি ভীতিবশত তালেবান বিরোধী নর্দান এলায়েন্সকে মদদ দিয়ে বসে। 
হয়তো ভারত অতি বিচলিত, হয়তো জম্মু-কাশ্মীরের রক্তাক্ত স্মৃতি তার মনে হানা দিয়েছে, হয়তো ১৯৯৯ সালে কান্দাহারে ভারতীয় বিমান ছিনতাই তাকে প্ররোচিত করছে, হয়তো বামিয়ানে মূর্তি ধ্বংসে সে আহত হয়েছে। কিন্তু তাকে বাস্তববাদী হতেই হবে। এবং পরাজিত ও বিপর্যস্ত পক্ষকেও সমঝোতার মধ্যে আনতে হবে, তাদের প্রাপ্য তাদের দিতে হবে। তার জন্য কাল্পনিক তালেবানি জুজু কিংবা ইসলামি সন্ত্রাসবাদের মিথ থেকে চোখ সরিয়ে খুঁজতে হবে স্থায়ি সমাধানের পথ।   

