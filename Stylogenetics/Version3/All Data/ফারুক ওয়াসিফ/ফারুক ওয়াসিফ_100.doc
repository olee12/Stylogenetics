মধ্যবিত্ত সমাচার : কী আনন্দ আত্মপ্রেমে



কারা মধ্যবিত্তকে গালি দেয়? উচ্চ-নিম্নরাই বেশি দেয়। মধ্যবিত্ত এমন চিজ, নিজেকে গালি না দিলে তারও ভাত রোচে না। ফলে সে গালি খায়। উচ্চদের এদের দিয়েই কাজ করাতে হয় আর নিম্নদের এদের মাধ্যমেই এবং এদের সঙ্গে কষাকষি করেই আদায় করতে হয়। কিন্তু মধ্য যেহেতু উচ্চগামী এবং মনের দিক থেকে উচ্চবাসী, সেহেতু সে উচ্চের দালালি করে আর নিম্নকে পায়ে ঠেলে সরিয়ে রাখে।
বহু বছর আগে বঙ্গিমচন্দ্র চট্টপাধ্যায় এদের সনাক্ত করেছিলেন এভাবে, যে টেবিলে খায়, চোঙ্গা পড়ে, কমোডে হাগে আর কাগজে মোছে; সে-ই বাবু। অন্যত্র বলেছিলেন, 'যে পিতার কাছে ভক্তিবাদী, ইয়ং বেঙ্গলের কাছে বিদ্রোহী, যে ভিখারির কাছে নাস্তিক বামুনের সামনে ধর্মচারি, যে স্ত্রীর কাছে বীর আর সাহেবের সামনে নতজানু...সেই বাবু। সেই বাবুরাই আজকের যুগে মধ্যবিত্ত। কাজে কাজেই এই লেখকও তাদেরই একজনা হয়ে আত্মচরিত ঘাঁটা মনস্থ করেছেন।
মধ্যবিত্তরাই শাসন-উতপাদনের প্রধান খুঁটি, এদের ছাড়া কোনো শাসনেই জনগণের সম্মতি (হেজিমনি) আদায়ে সমর্থ হয় না, উতপাদন ব্যবস্থা চলে না। এটা গালি নয়, এটাই মধ্যবিত্তের ঐতিহাসিক ভূমিকা। এই ভূমিকার সমালোচনা না করলে কি মধ্যশ্রেণীর ভাঙ্গনকে ত্বরান্বিত করে তার উত্তরণ ঘটানো যাবে? সেখান থেকে অগ্রসর মানুষ বেরিয়ে এসে যোগ দেবে নিম্নদের কাতারে? 
কিন্তু আমরা জানি, সব বিপ্লবই আবার এদের মাধ্যমেই বিপথগামী হয়েছে। এরা নিজেদের সংস্কৃতির মধ্যে লুকিয়ে রাখা শ্রেণীবাসনা দিয়ে আবার নিজেদের আদুরে দশাকে ফিরিয়ে আনতে বিশ্বাসঘাতকতা করেছে। সেকারণেও তারা গালির লক্ষ্যবস্তু হয়েছে। বাংলাদেশে একাত্তরের পর স্বাধীনতার দুধ-মধু খেয়ে বিশ্বাসঘাতকতা কে করেছে? আ লীগ মধ্যবিত্তের দল হিসাবে মধ্যশ্রেণীরই তো ক্ষমতায়ন ঘটিয়েছিল। এরাই পরে সেনা আমলে করে-কর্মে খেয়েছে। এরাই তো যুদ্ধাপরাধীদের সমাজ-অর্থনীতি ও রাজনীতির অংশিতে পুনঃপ্রতিষ্ঠা দিয়েছে। এরাই তো নয়া উপনিবেশবাদ ও আধুনিক সাম্রাজ্যবাদের বাহন এনজিওগুলো তৈরি করেছে। এদের এই ভূমিকা সনাক্ত না করে আমাদের জাতীয় দুরবস্থার যথার্থ ডায়াগনসিস সম্ভব নয়। 
হ্যাঁ এতদিন যে মধ্যবিত্তকে আমরা দেখতাম, জাতীয় রাষ্ট্রের অবসানের তালে তালে সেই আদর্শবাদী খোলসে ঢাকা সুবিধাবাদী জাতীয় মধ্যবিত্তের দিন শেষ। এদের নিয়ে বিশ্লেষণ যা পাওয়া যায়, তা ষাট দশকের বিম্লেষণ। নয়া সাম্রাজ্যবাদী আন্তর্জাতিকতা, লগ্নি পুঁজির অবাধ যাতায়াত, কর্পোরেট বিশ্বায়ন এবং গ্লোবাল মিডিয়ার কল্যাণে সে এখন আন্তর্জাতিকায়িত হয়েছে। এদের চালচলন ভিন্ন, এদের আচার-বিশ্বাস ভিন্ন। সাবেকি দৃষ্টিতে এরা অনেক প্রগতিশীল_এরা নারী বৈষম্যের বিরুদ্ধে, এরা প্রায় নাস্তিক, এরা অতি দেশীয়পনার গ্রাম্যতামুক্ত, এরা সমগ্র বিশ্বকেই নিজের বিহারস্থল মনে করে (পর্যটন ব্যবসা), এরা কোনো রাজনৈতিক কর্তৃপক্ষের প্রতি বিশ্বস্ততা দেখায় না (সিভিল সোসাইটি); এবং এরাই নারীর পণ্যায়ন এবং যৌনতাকে সামাজিক বলয়ে বিক্রিযোগ্য করে হাজির করে বা তা ভোগ করে। এরা ঈশ্বরের স্থানে কর্পোরেট পুঁজিকে বসায়, এরা দেশ-রাষ্ট্রের জায়গায় সাম্রাজ্যের নাগরিক হয়, এরা খাল কেটে গ্রামে কুমীর আনে (এনজিও-কর্পোরেট)। এটুকু যা বললাম এগুলো লক্ষণ, তবে গুণের দিক থেকে এর বাইরেও অনেকে আছেন দেশে ও বিদেশে। সেটা অন্য প্রসঙ্গ। 
ফলে সাবেকি মধ্যবিত্ত না থাকলেও আরো প্রকট বিশ্বায়িত মধ্যবিত্ত রয়েছে প্রবলভাবেই। বাংলাদেশে এরা আর দেশ নিয়ে ভাবে না, বিদেশে স্থায়ি আবাস করা নিয়ে চিন্তা করে। এতে দোষ নাই, কিন্তু এটাই যখন তার সংস্কৃতি ও রাজনীতিকে নির্মাণ করে, তখন তা জাতীয় দুরবস্থার বিচারে দোষণীয় বৈকি। এরা ঠিক সেই ভূমিকাই পালন করছে, একদা যা তারা ইংরেজ শাসনের সুবিধাভোগী হিসাবে এবং কোলাবরেটরের ভূমিকায় পালন করেছিল। হালে কেবল নাম আর পদবিগুলো পাল্টেছে। 
আর তলায় যারা সাবেকি মধ্যবিত্তের মানসিকতা নিয়ে স্ববিরোধী সংষ্কৃতির (বিত্তে নিম্ন কিন্তু আকাঙক্ষায় মধ্য) মধ্যে আটক তারা ক্ষয়িষ্ণু। এই স্ববিরোধীতা জন্ম নিচ্ছে বাসনার দিগন্তে। যা বিশ্বায়িত মধ্যবিত্তের মধ্যেও দেখা যাবে। সে মধ্য হলেও উচ্চের মত হওয়ার সাধনা করে যায়, কেউ কেউ হয়ও। এই কেউ কেউ একটা ছদ্মচেতনার জন্ম দেয় যে, শ্রেণী উত্তরণ সম্ভব। কিন্তু শ্রেণীগতভাবে নিম্ন মধ্য আর মধ্যের উচ্চে পরিণত হতে হলে গোটা ব্যবস্থাকেই বদলে ফেলতে হয়। তা তো সম্ভব নয়, ফলে একটা ফ্যালাসি মধ্যবিত্তের স্বপ্নকে গাইড করে তার প্রতিক্রিয়াশীলতাকেই আরো বাড়ায়।
এখন নতুন একটা ব্যাপার দেখা যাচ্ছে, শ্রেণীর সীমান্ত আবছা হচ্ছে এবং কে যে কোন বর্গে তার ভেদাভেদ একটা কুহেলিকায় পর্যবেশিত হচ্ছে। অনেকটা সুকুমার রায়ের গেছো দাদার মতো, সে যে কখন কোথায় থাকবে তার ঠিক নাই। আগে উপনিবেশিক শাসকশ্রেণীর আধিপত্য বজায় থাকতো বলপ্রয়োগের ক্ষমতায়, যাকে বলা হতো ডমিন্যান্স। শাসিতদের মধ্যে শাসকশ্রেণীর মতাদর্শ প্রোথিত করার সুযোগ তার ছিল না। বেশিরভাগ মানুষ শাসিত হলেও সাংস্কৃতিকভাবে শাসনব্যবস্থা থেকে দূরত্ব রাখতো এবং তাকে 'অপর' বলে ভাবতো। কিন্তু শিক্ষা-মিডিয়ার ওয়াজমাহফিল-এনজিওর প্রচারণা এবং সর্বোপরি কালচার ইন্ডাস্ট্রির পণ্যবাহিত আদর্শিক বটিকা সেবনে (ফেয়ার এন্ড লাভলি থেকে শুরু করে মোবাইলের স্বাধীনতা আর  ক্ষুদ্রঋণে মুক্তির যুক্তি) তার মধ্যে মতাদর্শিক আধিপত্য বিস্তার করা সম্ভব হয়েছে। ইতিহাসে এই প্রথম আমাদের মতো উপনিবেশিক দেশে ডমিন্যান্স সাংস্কৃতিকভাবে নিজেকে গ্রহণীয় করার মতো ব্রেনওয়াশ করতে সক্ষম হয়েছে। ডমিন্যান্স এখন হেজমিনি দিয়ে কাজ সারছে। 
এ অবস্থায় যদি বস্তিবাসী কানিজ আলমাসের বিউটি পার্লারে না গিয়েও ফেয়ার অ্যান্ড লাভলি মেখে কিংবা ছোকরা শ্রমিক জিন্স পরে, কিংবা সিনেমায় দেখা কায়দায় প্রেমের বাসনা রেখে নব্য-বাহারি সংষ্কৃতির খাতক হয়, তাহলে কি তার শ্রেণী চরিত্রই বদলে যায়? বা তার শ্রেণী উত্তরণ ঘটে? ঘটে না, বরং সে যে আরো বশীভূত হলো অর্থাত তার ওপর হেজিমনি আরোপ করা গেল, তারই প্রমাণ মেলে।
ট্রানজিশনের সময় শ্রেণীর গাঠনিক সীমানা আর সাংস্কৃতিক সীমানা যে আবছা হয়ে যায় এবং তা যে ওভারল্যাপ করে তা খেয়াল করা জরুরি। নইলে আন্ধারে ঢিল ছোঁড়ার ব্যাপার ঘটতে পারে, এ বিষয়ে আমি একমত। এবং নিজেদের ভূমিকা নিয়েও বিভ্রান্তি আসতে পারে।
এটা উপনিবেশিক দেশে আরো বেশি করে সত্য। রাষ্ট্র ও অর্থনীতি যখন উপনিবেশিক গড়নে চলে, তখন তার ভেতরকার সকল সম্পর্কই আসলে উপেনেবিশিক হায়ারার্কির সম্পর্ক। জাতির সঙ্গে শ্রেণীর বিচ্ছিন্নতা এবং শ্রেণীর সঙ্গে গোষ্ঠীর দূরত্বের সম্পর্ক মোটা দাগে সমান নাগরিকদের মধ্যে সম্পর্ক না, বরং আধিপত্য বনাম বশ্যতার সম্পর্ক। মধ্যবিত্ত এই সম্পর্কের পূজারি ও পুনরুতপাদক। কিন্তু একটি রাজনৈতিক ও অর্থনৈতিকভাবে আত্মসক্ষম দেশের মধ্যবিত্তবে এরকম পরজীবীতা করতে হয় না, ইউরোপে তেমন দৃষ্ঠান্ত রয়েছে, রুশ বা চিন বিপ্লবেও তা দেখা গেছে। খেয়াল করলে দেখা যাবে, উপনিবেশিক দেশে এরকমটা ঘটেনি এবং এরকম কোথাও বিপ্লবও আসেনি মধ্যবিত্তের প্রতিবিপ্লবী চরিত্রের কারণে। আমরা বোধহয় সেই দলে পড়ি। ফলে আমাদের শ্রেণীবিশ্লেষণ আসলে আত্মবিশ্লেষণ। এবং তার মাধ্যমে যদি আমরা আমাদের চেতনার উপনিবেশায়ন ঘটাতে না পারি, তাহলে জাতীয় মুক্তির লড়াইয়ে আমাদের দেখা যাবে গণশত্রুদের কাতারে। অনেক ভাল মানুষেরও এমন পরিণতি হয়েছে। অথচ তাদের জনগণের লোকই হবার কথা। 
এই মুক্ত হবার প্রক্রিয়াকে আমি বলতে চাই ডিকলোনাইজেশন। ফ্রাঞ্জ ফ্যানো এটা বলেছিলেন, মার্কস যাকে ডিক্লাসমেন্ট বলেছেন, আমাদের এখানে তা ডিকলোনাইজেশনের ধাপে আছে। আমি মনে করি, মাওলানা ভাসানী, সুলতান, আহমদ ছফা, আখতারুজ্জামান ইলিয়াস, আরজ আলী মাতুব্বর এরকম ডিকলোনাইজড হওয়ার সংগ্রাম চালিয়েছিলেন যার যার ক্ষেত্রে। আর লালনের তা করার প্রয়োজন ছিল না, কারণ রবীন্দ্রনাথের মতো তাঁকে কালোনাইজেশনের খপ্পরে পড়তে হয়নি। কলোনির ঘাঁটি তখনো নদীয়ায় হানা দেয়নি, কৃষক সংস্কৃতিকে তখনও তা পরাভূত করেনি। লালন সেই কৃষক সমাজের শেষ দার্শনিক বিপ্লবী। তার সমস্যা অন্য, তিনি আধুনিক বস্তবিশ্ব এবং তার রাজনীতিকে চৈতন্যের সংকট দিয়ে বুঝেছিলেন, অর্থনীতি-রাজনীতি দিয়ে বোঝেননি। কিন্তু যতটা বুঝেছেন ,তাও আমাদের পথ দেখায়। 
কলোনাইজেশন যদি মানি, তাহলে এ থেকে মুক্ত হতে ডিকলোনাইজেশনও মানতে হয়। এই ডিকলোনাইজেশনকে এভাবে বলা যায়, যে শিক্ষা-সংস্কৃতি-মূল্যবোধ ও অর্থনৈতিক জীবনে আমাদের স্ক্রুর মতো পেঁচিয়ে ঢোকানো হয়েছে সিস্টেমের তক্তায়, তাকে আবার উল্টা পেঁচে খুলে এনে অন্য জায়াগায় প্রোথিত করা। সেটা দেশের ইতিহাস--ভাষা-সংষ্কৃতি ও অর্থনীতি এবং জনস্বার্থের পাটাতনে দাঁড়ানো বৈশ্বিকতা। আমরা যতটা বৈশ্বিক হতে চাই ততটাই দেশের হৃদয়ে প্রবেশ করতে যে চাই না, একে পরজীবীতা ছাড়া আর কি বলা যায়? আমরা মধ্যবিত্তরা আধুনিকতার নামে, বিপ্লবের নামে, প্রগতির নামে আর এখন উন্নয়নের নামে যতবারই জনগণকে মুক্ত করার নামে যতবারই ডাক দিয়েছি, আমরা ততবারই ভুলে গেছি আমাদের নিজেদেরই মুক্ত করা হয়েছে কিনা চৈতন্যের মধ্যে, স্বার্থবোধের মধ্যে। মার্কস বলেছিলেন, যে মুক্তি অপরকে মুক্তি দেবে, সে নিজেই মুক্ত কিনা তা আগে দেখা দরকার। আমরা যদি জনগণকে মুক্ত করতে চাই-ই (যদিও আমি বিশ্বাস করি, কেউ কাউকে মুক্ত করে না, মুক্তির সহযাত্রী হয় মাত্র) তাহলে তার আগে আমাদেরকেই চেতনার দাসত্ব আর গণবিরোধী প্রবণতা থেকে মুক্ত হতে হবে। নচেত, ইতিহাসে আমরা দালালের ভূমিকায় নিজেদের সনাক্ত হতে দেখব, যেভাবে চিরস্থায়ি বন্দোবস্তের জমিদারি পুষ্ট মধ্যশ্রেণীকে আজ দেখা হয়। 
ফকির লালন সাঁই তাই আমাদের জানান,
শব্দের ঘরে নৈঃশব্দ করে, সদাই তারা আছে জুইড়ে
দিয়ে জীবের নজরে ঘোর টাটি, ও মিছে ঘোর টাটি
পরের হাতে কলকাঠি।।
আপন ঘরে পরের সংসার,
আমি দেখলাম না রে তার বাড়িঘর।
আমি বেহুশ মুটে, তার মোট বাহি,
ও তার মোট বাহি
পরের হাতে কলকাঠি।।  
আত্মপ্রেমের অবসানে আমরা তাই সত্যকে পাই। আর সত্য যে কঠিন এবং তাকে ভাল না বেসে উপায় কি? 

