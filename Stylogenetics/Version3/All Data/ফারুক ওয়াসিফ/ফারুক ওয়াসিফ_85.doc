মুখে রক্তকোষ দেখে ওকে খুন ভেব না



আজ রাতে আমি সেইসব কবিতার কাছে চলে যেতে পারি, যাদের বস্তায় পুরে নদীর ওপারে বেড়াল ছেড়ে আসার মতো করে ফেলে এসেছি। সাথে তোমাকেও হে শৈশবিক কুহক। ওরা এখন বাঘ হয়ে শ্বাসাঘাতে ধোঁয়া থেকে জ্বালায় হস্ত-পদ-স্কন্ধ-মাথাহীন আগুন_ আজ রাতে পরপারে। সেই আগুনে চূর্ণ-বিচূর্ণ হওয়ার আগেই তোমার মার্বেলগুলো আমি তুলে আনি। তুমি অন্ধের মতো আমাকে চেলেছিলে ওইসব মার্বেলের সাথে। আমি তার মধ্যে রাঙা হয়ে ফুটতে ফুটতে এখন ফুটো পয়সার ছিদ্রে আটকে গেছি।
এখানে হল্লা আর উল্লাসের মাতোয়ারা। এখানে কবিতা কি, আগুন কি? বেড়ালেরা এখন মাছ খাবে বলে কালো চশমা পরে বেরিয়েছে। এই রাতের বেলা।
সব কিছু ঘটে রাতের বেলা। দিনের বেলা রাজ্য জয় করা পাবলিক এখন রাতের কার্ফিউ ঠেসে ঘুমায়। ঘুমাও বাছারা, দেশ স্বাধীন হলে ডেকে দেব। ডেকে দেব ঈষাণের মেঘ গলে গেলে। ডেকে দেব কাকদ্বীপের চিতকার কানে এলে।
আর ছেলেবেলার কুহক, খবর্দার এমুখ মাড়িও না। খুলি উপুড় করে তোমাকে ঢেলে দিয়েছি স্বপ্নসম্ভবা। সেসব শূন্য খুলি পাড়ার সোনার ছেলেরা মার্বেলের মতো চালে। খেলে খুলিতে মদ ভরে নিয়ে।
তোমাকে আর প্রয়োজন নাই হে কবিতাপ্রতিম। কাছে এলে ফেয়ার অ্যান্ড হ্যান্ডসাম মেখে পুরাতন লালিমা ফর্সা করে দেব। তার আগে দেখা চাই বস্তা গলে কোনো বেড়াল রয়ে গেল কি না। হয়তো মধ্যরাতের বৃষ্টিতে ভিজে একশা হয়ে সে তোমার কোল খুঁজে না পেয়ে ফুটপাথের মেয়েটির স্রাবের লালে মুখ গুঁজে আছে। মুখে রক্তকোষ লেগে আছে দেখে ওকে খুন ভেব না।
                                                                       ২৬-২-০৮

