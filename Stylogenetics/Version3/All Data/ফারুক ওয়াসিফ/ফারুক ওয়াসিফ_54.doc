আমার কচ্ছপ জন্ম!



মনটা এমনিই খিচে আছে। সচলে ঢুকেও দেখি, একটি দুটি তারা জ্বলছে মাত্র! হোয়্যার হ্যাভ অল দ্য সোলজারস গান? গতকাল ছিল সাঁওতাল মহাবিদ্রোহের যেন কতশততম বার্ষিকী। তাতে কি? কোথাও কেউ কিচ্ছুটি করেনি। ঢাকা বিশ্ববিদ্যালয়ের টিএসসি ৩০ বছরের জন্য ইজারা দেয়া হয়েছে গ্রামীণ ফোন ওরফে টেলিনরের কাছে। তাতেই বা কি? সমগ্র প্রাথমিক শিক্ষাকে ব্র্যাকের হাতে তুলে দেয়ার পাইলট প্রজেক্ট ফাইনাল। আপাতত প্রাথমিক শিক্ষকদের প্রশিক্ষণের দায়িত্ব তারা নিচ্ছে দয়া করে। স্বাস্থ্যসেবাটাও দিনে দিনে গ্রামীণ বা এরকম কারো হাতে চলে যাবে। লাউয়াছড়া জাতীয় উদ্যান তছনছ করছে শেভ্রন। আমাদের মতো দুর্মুখেরা নয়, সকলেই বলছে, বনটা ধ্বংস হলো। কিন্তু ওরা ডিনামাইট ফাটিয়েই চলছে। প্রতিবাদে লোকদেখানো মানববন্ধন করছে ঐ বন প্রশাসনের দায়িত্ব পাওয়া নিসর্গ নামের ইউএসএইডপুষ্ট সংস্থা। পৃথিবীর সবখানেই যেখানেই মার্কিন কোম্পানির থাবা ফেলা সাব্যস্ত হয় সেখানেই ইউএসএইডপুষ্ট নিসর্গদের দেখা যায়। এরা বন, বনের প্রশাসন ইত্যাদি এমনভাবে সাজায় যে বাইরের হস্তক্ষেপের জন্য তা পুরো উদোম হয়ে যায়। কেউ যদি বলেন ব্যাপারটা তা না। আমি কিছু কব না। পাঁচ বছর পরে আপনাকে কোথায় পাব ভাই, সেই ঠিকানাটা চাব শুধু।
ঢাকা বিশ্ববিদ্যালয়ের জন্য দ্বিতীয় একটা ক্যাম্পাস গড়া হবে নাকি ঢাকার বাইরে। ধারণা করি সেটা প্রাইভেটই হবে, কর্পোরেট শাসিতই হবে। আইয়ুব খানের পরিকল্পনায় জাহাঙ্গীরনগর বিশ্ববিদ্যালয়কে পাঠিয়ে দেয়া হয়েছিল সেকালের বনজঙ্গল সাভার এলাকায়। এখনকার খানসাহেবরাও একই পথের পথিক। ঢাকার চারদিকেই ক্যান্টনমেন্ট: উত্তরায়, মীরপুরে, পোস্তগোলায় ও সাভারে। আর বিশ্ববিদ্যালয়গুলো দূরে দূরে। সাভারে, ময়মনসিংহে। হোক না, কার কি?
স্বাধীনতার পর থেকে এ পর্যন্ত প্রায় ১২/১৪ লাখ নারী বিদেশে পাচার হয়ে গেছে। ভারতেই আছে চার লাখ বা আরো বেশি। পাকিস্তানে তিন লাখ বা আরো বেশি। চল্লিশ হাজার বাঙালি বালক প্রতিদিন পোঁদ মারা খাচ্ছে পাকিস্তানের যৌনশিবিরে। তাতে কি? ওদিকে মার্কিন স্টেট ডিপার্টমেন্টের লোকেরা এসে আমাদের সীমান্ত খুঁটিয়ে খুঁটিয়ে পর্যবেক্ষণ করছে, চট্টগ্রাম বন্দর পরিদর্শনও করা সারা। কেন ভাই? তোমরা কি বাংলাদেশের নিরাপত্তা দেবে? সমুদ্রে ঘাঁটি বসাবে? সীমান্তকে নিজের মনে করে ব্যবহার করবে? করো, তোমাদের মুরগি তোমারা পাছায় জবাই করবে না গলায় জবাই করবে, সে তোমাদের ব্যাপার।
দেশটার প্রাণ-প্রকৃতি-মানুষের যে ক্ষতি হচ্ছে, ইংরেজের দুইশ বছরেও বোধ করি তা হয় নাই। কিন্তু এটাকেই উন্নয়ন বলতে হবে। কর্পোরেট-এনজিও-সামরিক বাহিনী মিলে নতুন ত্রীবেণী বাঁধছে। এই ত্রিবেণী সঙ্গমে যে পুত্র পয়দা হবে, সেই চালাবে আগামীর বাংলাদেশ। এর জন্যই রাজনীতিকে নিঃসার করা হচ্ছে। সকল দায়দায়িত্ব থেকে রাষ্ট্রকে ছুটি দিয়ে, তার হাত-পা-মুখ-মাথা-হৃদয়-চক্ষু সব কেটে কেটে ভাড়া দিয়ে কেবল এক বিরাট লিঙ্গসর্বস্ব দেহ বানানো হচ্ছে। সেই লিঙ্গই এখন দেশ চালাচ্ছে। একে নিরাপদ রাখতে নানান আরামের রসে ভেজানো হচ্ছে মধ্যবিত্ত ও তরুণকুলের গা-গতর। এত আরাম এত আরাম যে, তার লোভে পরিবর্তনের আশাকে কোরবানি দিতে সাধ হয়। আশা মরলেই সুবিধাবাদ জন্মায়। যার যার চারপাশে কচ্ছপের খোলের মতো শক্ত ঢাকনা বানিয়ে সেই সুবিধাবাদ বসত করা শুরু করে। নিজের চারপাশেও সেরকম একটা খোল আবিষ্কার করছি। তার ভেতর থেকে মাঝে মাঝে আরামের লোভে গলা বাড়াই, মাঝে মাঝে ব্যারামের জ্বালায়ও গলাটা বের করি। ওটুকুই সার। খালি ভয়, কোনো অ-সিভিল বুনো কিশোরের দল যদি কচ্ছপটা উল্টিয়ে দেয়? যদি নাজুক অংশটা আকাশের দিকে চার হাতপা মেলে পড়ে থাকে, আর তারা তা খোঁচাতে থাকে?সেই উল্টানো দশা থেকে যদি নিজে নিজে আর সোজা হতে না পারি?
না পারি তো কি, আর পারলেই বা কি? কিছুতেই কিছু না হওয়ার দেশে কচ্ছপ হতে পারাটাও তো বিরাটা কম্ম। আবুল-কাবুল-মকবুলরা কিংবা সেই সাঁওতাল বিদ্রোহের নায়কেরা কিংবা ফুলবাড়ী কিষাণ-কিষাণিরা তো তা পারবে না। আমরা ভদ্রলোকেরা পারি।
প্রতিদিন টের পাই কচ্ছপের খোলটা আরো শক্ত হচ্ছে। হয়তো বা তাকে ভালও বেসে ফেলছি। 

