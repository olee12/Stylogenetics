শোকলেখন:::ছায়া নাই, শুধু কিছু পোড়া ছাই জমে আছে



ছায়া নাই, শুধু কিছু পোড়া ছাই জমে আছে,
সাঁকোর ওপারে পূরবী পথেও কোনো পদচিহ্ন জমে নাই।
আজ নয় গান, গান গেয়ে চলে গেছে সে বৈরি বাউল
কণ্ঠি ছিঁড়ে ফিরে গেছে সে বৈষ্ণব পাখি
তবু সুরস্মৃতি ভাসে কুয়াশার নদীর ভেতর
কুয়াশা তো আবেগেরি অন্তরিত রসায়ন।
তবু দ্যাখো লখিন্দরসম চিহ্ন ভাসে অবশেষে,
অবশেষে তারাদের চোখের কুশ বিঁধে মনে;
কুহুরাতে চিনে আসি গৃহস্থলি মানুষের।
পুরনো বন্ধুর প্রেত যেমন মাঝে মাঝে,
কবর থেকে বাড়ানো হাতে_
মেপে নিতে আসে সখ্যতার ঈপ্সিত পারদ।
এটি ১৯৯৯ সালে লেখা, কোনো এক দেয়ালপত্রিকায় প্রকাশিত হয়েছিল। আজ সেটাকে জুবায়ের ভাইয়ের স্মৃতির উদ্দেশ্যে প্রণত করলাম। 

