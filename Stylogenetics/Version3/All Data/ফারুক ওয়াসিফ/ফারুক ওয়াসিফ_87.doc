শিক্ষকের সাজা : আগুন থেকে আগুনই জন্মায়



শিক্ষকেরা ক্ষমা চান নাই, শাস্তিকে ভয় পান নাই। দাপটের বিপরীতে তারা তাদের অহিংস ক্ষমতার পরিচয় দিলেন। কোনটা ক্ষমতা? ন্যায়হীন আইনের প্রতিহিংসা প্রয়োগের দম্ভ নাকি ন্যায়ের মৌন অটল সঙ্কল্প? তারা মৌন মিছিল করেছিলেন যার প্রতিবাদে, কারাবাস ও বন্দিত্ব কি তাদের সেই মৌন প্রতিরোধ ভাংতে পেরেছে? জনগণের সার্বভৌম ক্ষমতার প্রকাশ হলো আইন। সেই জনগণ মনে করে না তারা অপরাধী। জনগণ এখন আইনকেই প্রশ্ন করবে, তুমি কি নৈতিক, তুমি কি সত্যের সেবক, তুমি কি ভুঁইফোঁড়ের সেবক নও, তোমাকে আমরা কেন মানব?
আজ জনতার আদালতে শাস্তিদাতারাই কাঠগড়ায় আর বন্দিরা মনের মণিকোঠায়। এ কেমন শাস্তি, যখন শাস্তি দেয়ার জন্য শাস্তিদাতাকেই সাফাই গাইতে হয়! আইন উপদেষ্টার কণ্ঠের কুঁই কুঁই সাফাই প্রমাণ করে অপরাধ কোথায় হয়েছে এবং কারা করেছে। ঐ চার প্রতিবাদী শিক্ষকের নৈতিক ক্ষমতার কাছে রাষ্ট্রের বলপ্রয়োগের ক্ষমতা তাই পরাভূত। আমি বিশ্বাস করি তারা একের পর এক বিজয়ের সোপান রচনা করে চলেছেন। বাংলাদেশ অচিরেই এই ক্ষমতার অভিষেক ঘটাবে। কারণ, রাষ্ট্র তাদের দোষী বললেও সমাজ মনে করে তারা নির্দোষ। এ ঘটনা বাংলাদেশে রাষ্ট্র ও সমাজের বিচ্ছেদ আরো বাড়িয়ে তুলবে।
জুডাসে ভরে গেছে দেশ। নপুংসক সিভিল সোসাইটি কর্পোরেট বেনিয়া আর উলঙ্গ বৈশ্বিক যুদ্ধবাজদের উপাঙ্গ মর্দন করে মধূ খাচ্ছে। রাজনীতিবিদরা খাল কেটে কুমীর এনেছে। এখন সেই কুমীরের ভয়ে সং সেজে ভং ধরে কেঁদে কেটে একশা। কেবল ছাত্র-শিক্ষকেরাই আগুনের পরশমণি জ্বালিয়ে রেখেছেন। তখনও এখনও। সেই আগুন সূর্যের স্বভাব ধারণ করে। রাহু সূর্যকে খায় সত্য, কিন্তু তা ক্ষণিকের জন্য। সুর্যকে কেউ গ্রাস করতে পারে না। এবং সত্য এই যে জুলুমের প্রধান প্রতিপক্ষ ঐ শিক্ষকেরাই। এই রায় তারই স্বীকৃতি। আদালতে শিক্ষকের অপরাধ নয়, প্রমাণিত হয়েছে জবরদখলকারীর জনবিচ্ছিন্নতা। বলবানের সমুখে সত্য উচ্চারণই ক্ষমতা। আমাদের শিক্ষকেরা সেই ক্ষমতা প্রদশন করেছেন। তাদের অভিবাদন। দিন আসছে। ইতিহাস সক্রিয় হয়ে উঠছে। স্বাধীনতার পর এই প্রথম রাজনৈতিক কারণে শিক্ষকের সাজা হলো। বিচার বিভাগের জন্যও এটা এক অগ্নিপরীক্ষা। এই আগুন যারা খাওয়ার খায়েশ করেছে, তাদের এবার তা হজমের সামর্থ্য দেখাতে হবে।
আগুন থেকে আগুনই জন্মায়। 

