অরূপের প্রতি



প্রিয় অরূপ,
অথচ আপনি যখন ঢাকায় এসেছিলেন, তখন চেয়েছিলাম দেখা হোক। দেখা হয়নি। আমি তখনও জানতাম না, আপনি সচলের হৃৎপিণ্ডের একটি কুঠুরি। সাক্ষাতটা হল অবশেষে, ভার্চুয়াল সংঘাত দিয়ে। এবং মুগ্ধ হলাম। আমাকে বকাবাদ্যি করলেন, কিন্তু আমি দেখলাম ধার। সেসব দিন গত হয়েছে। 
সচল ব্যানের সময় আপনারা যখন দিবারাত্র জাগ্রত হয়ে লড়াই চালাচ্ছেন। এখানে তখন আমারো চোখে ঘুম ছিল না, ব্যস্ততায় _সচলের জন্য। বাকি ইতিহাস বুঝিবা নিয়তি নির্ধারিত। 
ব্যানের দিন থেকে আমার কুরোসাওয়ার ‘দি ডাবল’ ছবিটার কথা মনে পড়ছিল: সম্রাট বৃদ্ধ হয়ে গেছেন। তিনিই সাম্রাজ্যের ঐক্যের প্রতীক। শত্রুরা তাঁর ভয়েই দূরে থাকে। সৈন্যরা তাঁর নামেই বীর হয়। তিনি আহত হলেন এবং মারা গেলেন। শত্রুরা যদি তা জানে, তাহলে রাজ্য আস্ত থাকবে না। তখনই মন্ত্রীদের মনে পড়লো কারাগারে বন্দি এক চোরের কথা। চুরির জন্য তার ফাঁসিই হতো, কিন্তু তাকে বাঁচিয়ে রাখেন সম্রাট নিজেই। তার অপরাধ এবং গুণ একটাই: সে সম্রাটের চেহারার হুবহু আদলের। মৃত সম্রাটকে হৃদের মাঝখানে ডুবিয়ে দিয়ে এসে চোরকে সম্রাটের পোশাক পরিয়ে দরবারে আনা হলো, কুচকাওয়াজে দেখানো হলো। যুদ্ধ চললো অমিতবিক্রমে। 
চোরটার প্রথম প্রথম অসুবিধা হতো। কিন্তু একসময় সে টের পায়, তার মধ্যে ঢুকে পড়েছে সম্রাটের আত্মা, তার মতোই দেশপ্রেম। ততদিনে মন্ত্রীরা বুঝে গেছে একে সামলাতে হবে। তারা তার কথা শুনলো না। সরাসরি ঝাঁপিয়ে পড়লো শত্রুর ফাঁদে। চোর বেচারা ‘দি ডাবল’ বেচারা তাদের সামনে আহাজারি করলো, ঠেকাবার চেষ্টা করলো। কেউ শুনলো না। চোখের সামনে পুরো বাহিনী শেষ হয়ে গেলে সে এগিয়ে গেল পতাকা হাতে। 
ছবির শেষ দৃশ্যে দেখা যায়, সেই হৃদের জলে সম্রাটের পতাকা ভেসে যাচ্ছে। তার প্রান্ত ছুঁয়ে ভেসে যাচ্ছে সেই চোরের লাশ। 
আমার একটি অভিসারের স্মৃতি যখন লিখি, তখনই যেন মনের মধ্যে শোকের ব্যথা জেগেছিল। স্নিগ্ধা বিষয়টা বুঝতে পেরেছিলেন, প্রশ্নও করেছিলেন কেন 'স্মৃতি'? 
এটা আমার হয়। যে দিন বগুড়া ছাড়লাম, তাকে ছাড়লাম সেদিনও হুহু করে কান্না এসেছিল। অথচ তখন সবই সুন্দরই দেখাচ্ছিল। কিন্তু মনোমধ্যে জেগেছিল ভবিষ্য স্মৃতি। তাতেই বুঝেছিলাম, সুতা ছিঁড়লো। ওটা লেখার সময়ও এরকমই বিষাদ ভর করেছিল। অচেতনে বোধহয় কোথাও আজকের দিনের স্মৃতি তরঙ্গ তুলেছিল। 
আজ আমি বিদায় চাইছি। আমি যা বলেছি, করেছি, তার পর আর থাকা যায় না। আগের পোস্টের মাধ্যমেই আমার অভিযোগ-উৎকণ্ঠা ফুরিয়ে দিয়ে নিজেকে নিঃশেষ করেছি। এবং নিজেকেও বাতিল করে দিয়েছি। এখন আমি শূণ্য। 
পুনশ্চ: আমার ব্লগটা এখানেই থাক, আমার সমাধি হয়ে। মাঝে মাঝে যাতে দেখে যেতে পারি। সবাইকে ভালবাসা। 

