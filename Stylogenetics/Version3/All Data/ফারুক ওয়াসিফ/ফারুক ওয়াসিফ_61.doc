'সচল মহারাজ, আজ এই-ই আমার নতুন'



কুণ্ঠা ও কিছুটা লাজ নিয়াই 'সচল খোমা' অর্থাত গতিশীল চিত্র হইয়া হাজির হইলাম। এ বিষয়ে ফকির ইলিয়াস একখানা পোস্টাইছেন বিধায় আমার দায়দায়িত্ব কিছুটা কমে। এক ইয়ার বাণী দিয়াছে, রেকর্ড রাখাই নাকি আত্মপ্রচার। কথাটা না মানিয়া যাই কই? পত্র কিংবা ডায়রি লিখনও তো আমিত্বেরই বিস্তার? তাই-ই বোধহয় করিয়া যাইতেছি। আর পাটাতন যখন ব্লগ তখন কিছুটা আত্মপ্রকাশ করিতে দোষ কি? সংবাদপত্র বা টেলিভিশন একমুখী, ব্লগ দ্বিমুখী মিডিয়া। পাঠিকাগণ চাইলে এইখানে লেখককে মাইনকা চিপাও দিতে পারে, আবার মগডালে উঠাইয়া নানার বাড়িও দেখাইয়া দিতে পারে। যাই হোক, এ বিষয়ে মহামতি গোপাল ভাঁড়ের একখানা রসালাপ মনে আসে। তাহা বলিয়াই মজলিশ ভাঙ্গিব।
মাহারাজ কৃষন চন্দের সহিত গোপালের বাঁধা চুক্তি যে, রোজ নতুন একখানা রসিকতা সে করিবেই। নইলে চাকুরি নট। তো একদিন গোপালের আর কোনো ফিকিরই মাথায় আসে না। দেশে তখন হাঁটুতে বুদ্ধি জমাইবার সময়। তো যাহাদের হাঁটুর চাকি খুব মজবুত আর তাহার তলে প্রকাণ্ড মগজ, তাহারাও কোনো বুদ্ধির তালাশ না দিলে গোপাল ফি সাবিলিল্লাহ বলিয়া সামনে যাহাকে পাইল তাহাকেই ধরিল।
ধরা পড়া বেচারাটি এক মুটে। গোপাল তাহার ঝাঁকার ওপর চড়িয়া বসিয়া কহে, 'রাজবাটি চল'। এই করিয়া গোপাল মুটের মাথায় ঝাঁকাসীন হইয়া মহারাজের দরবারে দেখা দিল।
গোপাল দর্শনে মহারাজ তো হেঁসেই কুটি কুটি। বলে, 'গোপাল তোমার এ কি হাল!' গোপাল বুঝে উদ্দেশ্য সিদ্ধ হইয়াছে। সেইখানেই সিদ্ধিতে ফুঁক দিয়া খোশদিলে সে ঢেঁড়া পিটায়,
'মহারাজ, আজ এই আমার নতুন'।
তো আমিও বলি, 'সচল মহারাজ, আজ এই-ই আমার নতুন'। 
একটু পরেই ভিডিও আসিবেক। ততক্ষণ আমাদের সঙ্গেই থাকুন!

