সচলায়তন : একটি অভিসারের স্মৃতি



সচলায়তনে চোখ দিয়ে বা মন দিয়েই প্রথম যা মনে হয়, তা অভিসারের স্মৃতি। আর মনে আসে নজরুলের ঐ গানটি,
কারা যেন এসেছিল
এসে ভালবেসেছিল
তাহাদের স্মৃতি আজ পথেরও ধুলায়
হায় সন্ধ্যায়!
ভেসে আসে সুদূরে, স্মৃতিরও সুরভি
হায় সন্ধ্যায়!
প্রতিদিনের পাতায় পাতায়, মন্তব্যের ছোটো খুপরিতে সেই অভিসারেরই স্মৃতি-রেণু যেন ছড়ানো। সেই রেণু গায়ে মেখে মেখে যত ভেতরে যাই, ততই পরাগ ফোটে। তা থেকে ফোটে ফুল, অচেনা প্রেমের ভুল। সেই অনুভূতি তখন কথা চায়, শব্দ চায়। জানাতে চায় নিজেকে। কথা থেকে এভাবে কথা তৈরি হয়, লেখা এভাবে লেখা ডেকে আনে, মন এভাবে মনকে জাগায়। রচিত হতে থাকে আমাদের সমান্তরাল জীবনী_আমাদের, আমাদের সময়ের, আমাদের আত্মীয়তার। 
সেই আত্মীয়রা অভিসারে আসে এবং চিহ্ন রেখে চলে যায়_ ভালবাসার। রেখে যায় তাদের অভিসারের স্মৃতির সুরভি। তারই ঘ্রাণ নিতে চুপি চুপি গেরিলার মতো আসি। অফিসে কাজের ফাঁকে চুপটি করে, রাতের কাজ সেরে, বউয়ের চোখ ফাঁকি দিয়ে, অনেক জরুরি পড়া-লেখা বাদ দিয়ে গেরিলার মতো লুকিয়ে তাকে দেখতে আসি। আজ সে কেমন, আজ তার চোখে কোন তারা ভাসে, আজ তার মনে কোন কোন কথা ওঠে আর পড়ে। 
আমাদের গুপ্ত যোগাযোগ শিরা-উপশিরার মতো ছড়ায়। তার মধ্যে রক্তের মতো আমাকে বইয়ে দাও।
আসি আর চিহ্ন রেখে যাই। আসি আর চিহ্ন দেখে চলে যাই। আসি আর দেখি, কারা যেন অন্তরালে বসে চিহ্নের মালা গাঁথে। 'প্রতিদিন একটি রুমাল' আর প্রতিদিন একটি মালা; সচলাদের নৈশগীতি। সেই গীতি না শুনলে যেন নামাজ কাজা করার ভাব হয়। রিচু্য়াল মানি না, কিন্তু এই আসক্তি মানি। নইলে সঙ্কেত যে আজো বৃথা যায়!
কোথাও কেউ কথা বলে_শুনি। কোথাও কেউ তর্ক করে_কান পাতি। কোথাও কেউ কাঁদে-তার ঢেউ এসে গায়ে লাগে। দুলি তার কান্নার কাঁদনে। কোথাও কারো উতসব_আমাদের মনেও রৈ রৈ তাল ওঠে। কোথাও কেউ অসুখের জানালায় একাকি রাত জাগে_তার অন্ধকারে আমাদের কথাগুলো তারকার মতো ফুটে থেকে সঙ্গ দেয়। বলে, আমরা আছি। 
কোথাও যখন সব চুপচাপ, কেউ এসে ডাকে,
আছো জেগে? সাড়া দাও সাড়া দাও! 
সাড়া ওঠে, ধ্বনি জাগে। 
নীরবতার ভাঁজে ভাঁজে রাখা কথার চন্দনকাঠ সুরভি ছড়ায়। সেই সুরভিতে কাদের যেন অভিসারের সংকেত, কারা যেন এসেছিল, এসে ভালবেসেছিল....
আমার সকল অভিসারের স্মৃতি আজ জাগ্রত। স্মৃতির ধুপ জ্বালিয়েই আজ তার উদযাপন হোক। যদি রাজি থাক,
'দূর থেকে হাত তোল, যদি পার জানাও সম্মতি_
নইলে সংকেত আজো বৃথা যায়।'
কে ঘুমাও, আমাকে জাগরূক রেখে!

