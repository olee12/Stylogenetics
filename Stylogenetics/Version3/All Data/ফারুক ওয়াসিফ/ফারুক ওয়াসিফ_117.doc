হিরোশিমার ছোট্ট মেয়েটি আজো ডাক দিচ্ছে সব দরজায় : ক্যাথি কেলি



জর্ডানের রাজধানী আম্মানের এক গির্জার মাটির তলার ঘরে পাঠশালা বসেছে। দেয়াল ও জানালা জুড়ে ঝুলছে রঙ্গিন কাগজে বানানো অজস্র সারস। ইরাক থেকে পালিয়ে আসা পরিবারগুলোর শিশুদের জন্য এ বিদ্যালয়। যে শিশুরা আগে এসেছে তারা জানে ঐ সারসের মানে। পাঠশালাটি চালু হয় ইংল্যান্ড থেকে আসা ক্লডিয়া লেফকো'র চেষ্টায় । সে হিরোশিমার মেয়ে সাদাকোর গল্প সবাইকে শুনিয়েছে।
পারমানবিক বোমার কবল থেকে সাদাকো বেঁচে গেলেও বোমার তেজষ্ক্রি  য়া থেকে সে রেহায় পায়নি। জাপানের এক হাসপাতালে শুয়ে থেকে সে চাইল এক হাজার কাগজের সারস বানাবে। ওর বিশ্বাস, তা করলে ওর মনের বিশেষ একটি ইচ্ছা পূরণ হবে। সাদাকো চেয়েছিল, পৃথিবীর আর কোনো শিশুর যেন এমন না হয়। সাদাকোর সেই ইচ্ছা পূরণ হয়নি। এক হাজার সারস বানাবার আগেই ও চিরতরে ঘুমিয়ে যায়। কিন্তু ওর অসম্পূর্ণ সারসগুলো জাগিয়ে তোলে জাপানের শিশুদের। তারা তখন হাজার হাজার সারস বানায় এবং সবখানে শোনায় সাদাকোর গল্প। সেই থেকে সাদাকোর ঐসব কাগজের সারস বিশ্বব্যাপী শান্তির প্রতীক।
আজ আগস্টের ছয় তারিখ, হিরোশিমা দিবস। আজ আম্মানের ঐ পাঠশালায় নতুন আসা শিশুরা সাদাকোর গল্প শুনবে। তারা পেরিয়ে এসেছে যুদ্ধ, মৃত্যু, মৃত্যুর হুমকি ও উচ্ছেদ। তারা ভাল করে জানে সাদাকোর ঐ ইচ্ছা পূরণ করা কত বড় চ্যালেঞ্জ। আজ আমার মনে আসছে সাদাকো-কে নিয়ে লেখা গানটি :
'আমি এসে দাঁড়াই প্রতিটি দরজায়
আমার নীরব হেঁটে চলা শোনে না কেউ
করাঘাত করি আমি দোরে দোরে, শোনে না কেউ
ওগো আমি যে মৃত, আমি যে মৃত!'
গানটি বলে এক শিশুর কথা, যার রুটির দরকার নেই, দরকার নেই দুধ কিংবা পানি_কারণ সে মৃত। তার ফরিয়াদ কেবল শান্তির জন্য,
'যাতে সারা পৃথিবীর শিশুরা
ছুটোছুটি করে, যেন গায় ও হাসে।'
এক বছর আগে অন্যদের দানে পাঠশালাটি তৈরি হয়েছে। ফেলে রাখা ঘরগুলোর দেয়ালে আস্তরণ পড়েছে, রং লেগেছে, জানালা বসেছে। যে বাগানটি তারা বানিয়েছিল সেখানে এখন ফুলের কোলাহল। গতবছর যখন আমি এখানে আসি, তখন কারোম ও কার্লা নামে তালিকার অতিরিক্ত দুটি শিশুর জায়গা হচ্ছিল না। তাদের ফেরত পাঠানো হয়েছিল। এবার দেখে আনন্দ হলো, ছোট্ট কার্লা অন্যদের সঙ্গে খেলতে ছুটছে, বেশ গর্বিত ভঙ্গিতে সরলাঙ্ক কষছে। ওর ভাই কারোম সমবয়সীদের থেকে ভাল দৌড়ায়। ওর খাতায় অতি যত্নে কত কী লেখা!
ওদের দুজনের কী সৌভাগ্য, অসংখ্য ইরাকি শিশুর পরিণতি থেকে ওরা রেহাই পেয়েছে। হিরোশিমার মেয়ে সাদাকো আজ তাদের সবার প্রতীক, সবার প্রতিনিধি। সে নিঃশব্দে এসে দাঁড়াচ্ছে আমাদের সবার দরজায়। আমরা কি শুনতে পাই, ও আমাদের ডাকছে!
ক্লডিয়া এই পাঠশালাটির ৩৫ জন শিশুর জন্য চাঁদা তোলে। অনুমান করি, তার প্রতিটি ৩৫ ডলারের বিরুদ্ধে পেন্টাগন বরাদ্দ করছে ৩৫ মিলিয়ন, বিলিয়ন অথবা ট্রিলিয়ন ডলার। এ টাকা খরচ হবে ইরাক ও আফগানিস্তানে। অস্ত্র, সৈন্য, গোলাবারুদ, বোমারু বিমান এবং ঐ অঞ্চলে দখলদারিত্ব বজায় রাখার কাজে। এই টাকায় চালু থাকবে অস্ত্র প্রতিযোগিতা, বাড়বে মার্কিন অস্ত্র কোম্পানির মুনাফা।
হিরোশিমা ও নাগাসাকিতে ফেলা আনবিক বোমাগুলো আমরা আর ফেরাতে পারবো না, আমরা আমাদের শিশুদের বোঝাতে পারবো না চলতি যুদ্ধের কূটচক্র। তা হলেও 'হিরোশিমার ছোট্ট মেয়েটি'র গান কল্পনায় আনে ছোট্ট এক শিশুকে। সবার দরজায় গিয়ে করঘাত করছে ও, কিন্তু কেউ শুনছে না। দেখছে না কেউ। বাস্তবে আমরা তো যেতে পারি সব দরজায়, বলতে পারি থামাও এ যুদ্ধ। আমরা অস্তিত্বমান এবং আমাদের কথা শোনা যায়। যারা নিহত হয়েছে তাদের স্মরণে নিরীহ প্রাণের অপচয় ঠেকাতে জোরালো বাধা তৈরি করতে পারি আমরা। হিরোশিমার ঐ ছোট্ট মেয়েটি আমাদের এসব শিখিয়েছে।
আবার সে এসে দাঁড়িয়েছে তার হাজার সারসের স্বপ্ন নিয়ে। গোটা পৃথিবীর শিশুদের জন্য সে তার সারসদের উড়তে দিতে চায়। 
মূল লেখা
কাউন্টারপাঞ্চ থেকে ভাষান্তরিত। গত বছরের ৬ আগস্টে হিরোশিমা দিবসে দৈনিক সমকালের সম্পাদকীয় পাতায় প্রকাশিত।
ক্যাথি কেলি : আমেরিকান শান্তিবাদী, আদার ল্যান্ডস হ্যাভ ড্রিমস বইয়ের রচয়িতা

