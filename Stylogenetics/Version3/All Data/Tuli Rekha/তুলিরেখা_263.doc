 আফ্রিকান উপকথা-নাটিকী   



 আকাশিয়া আর মস্ত মস্ত ফণীমনসার পিছনে কালাহারি মরুতে সূর্যাস্ত হচ্ছিলো। শিকারীরা বন থেকে ফিরে আসছিলো কাঁধে মৃত হরিণ ঝুলিয়ে, তাদের মুখে ক্লান্ত কিন্তু পরিতৃপ্ত হাসি। বড় বড় কাঠের থামে ঘেরা গ্রামে তখন উনুনে আঁচ পড়ছিলো, কুটিরে কুটিরে ছিলো হাসিগল্পের আওয়াজ। 
    নাটিকীর দুই দিদি খুব করে মুখেচোখেহাতেপায়ে তেল লাগাচ্ছিলো, চুলে আঠা লাগাচ্ছিল, পায়ে ঝুমুর বাঁধছিলো। পূর্ণিমা রাত নামবে খানিক পরেই, চাঁদের আলোয় নাচ হবে কিনা, তখন তাদের তেলচকচকে চাঁদমুখে চাঁদনি লেগে যা লাগবে না, আহা! তরুণ শিকারীদের মাথা ঘুরে যাবে।  
    নাটিকীর খুব ইচ্ছে সেও নাচে যায়, মাকে একবার বলেছিলো সে। কিন্তু মা তো সৎ মা কিনা, সে নাটিকীর উপরে সবসময়েই খাপ্পা। সোজা বলে দিলো, "যা, ছাগলগুলোকে বাইরে থেকে আন, ছাগলের ঘরে ঢোকা, রাত নামলে নেকড়ে কি শিয়ালে নেবে যে! কাঠ কুড়িয়ে আন, আগুনটা উসকে দে। কাজকর্ম কিছু কর, বয়স তো কম হোলো না। তা না ড্যাং ড্যাং করে নাচতে যাবেন তিনি!"
    নাটিকী আগে বুঝতো না, এখন বুঝতে পারে সৎমা আর সৎবোনেরা তাকে দু'চোখে দেখতে পারে না। তাদের খুব হিংসে, তাদের চেয়ে নাটিকী যে অনেক বেশী সুন্দরী। নাচের আসরে সে গেলে সবাই যে হাঁ করে নাটিকীর দিকেই চেয়ে থাকবে, তাই তাকে কিছুতেই সঙ্গে নেয় না ওরা। 
   নাটিকী মনখারাপ করে মাঠে গেল ছাগলদের আনতে। তাদের নিয়ে ফিরে এসে সে দেখে মা আর দুই দিদি চলে গেছে নাচের জায়গায়। সে তখন রাঁধবার জায়গায় গিয়ে উনুনে নতুন করে আগুন দিয়ে বসলো সাজতে। আগুনে আঠা গরম হতে দিয়ে ভালো করে হাতেপায়েমুখে তেল লাগিয়ে চকচকে করলো। চুল আঁচড়ালো, ভালো কারে আঠা লাগালো। শক্ত ভুট্টাবেণী করলো মাথা জুড়ে, বেণীর ডগায় ডগায় লাগালো পুঁতির ঝালর। গলায় পরলো চকচকে বড় পুঁতির মালা। ঝুম ঝুম আওয়াজ করা একরকম শুকনো ফল লতায় গেঁথে গেঁথে সে পায়ের নূপুর বানালো, তারপরে পরলো। সব সেরে সে বন থেকে কুড়িয়ে আনা সজারুর কাঁটা নিলো চামড়ার থলিতে। তারপরে রওনা হলো।
     পূর্ণিমার চাঁদ তখন আকাশের অনেক উপরে উঠেছে, বেশ রাত হয়েছে। নাটিকী তো জানে না ঠিক কোনখানে নাচের আসর বসেছে। সে পথ চলে আর একটা করে সজারুর কাঁটা মাটিতে গেঁথে দেয় পথের পাশে। যদি শেষ অবধি খুঁজে সে নাও পায় সেই জায়গা, ফিরে তো আসতে পারবে!
     সামনে একটা উঁচু টিলা, নাটিকী উঠলো তার চূড়ায়। উঠেই দেখতে পেলো দূরে মাঠের মাঝখানে বড় আগুন, তাকে ঘিরে অনেক মানুষ। ঐখানেই তাহলে নাচের আসর? নাটিকী কী করবে? যাবে ওখানে নাকি ফিরে যাবে? সৎমা আর সৎদিদিরা আছে সেখানে, ওরা যদি রাগ করে? 
    ভাবতে ভাবতে এগোয় নাটিকী, আগুনে মাংস  ঝলসানো হচ্ছে, তার খিদে পাওয়ানো গন্ধ এসে লাগে নাটিকীর নাকে। তার মনে পড়ে সে সেই দুপুরের পর থেকে আর কিছু খায় নি, খুব খিদে পেয়েছে। ওখানে গেলে কিছু তো খেতে পাওয়া যাবে। 
   সে থেমে থেমে এগোয়, তার পায়ের নূপুর ঝুম্‌ ঝুম্‌ করে, যেন তাকে সাহস দিয়ে বলে, "ভয় কী মেয়ে? এগিয়ে যা।" 
    আগুনের কাছে এসে নাটিকী একপাশে দাঁড়ায়, ভীড়ের সুযোগ নিয়ে নিজেকে আড়াল করে সৎমা  আর সৎবোনেদের কাছ থেকে। কিন্তু একসময় আগুনের আলোয় তাকে তারা দেখে। চিনতে কিন্তু পারে না। নিজেদের মধ্যে বলাবলি করে- কে এই মেয়ে? কাদের মেয়ে? এত পরে এসেছে? এমন একা একা? 
    এক পাশে হাতে তাল দিয়ে দিয়ে গান গাইছিলো মহিলারা, নাটিকী গিয়ে যোগ দিলো। সেও তাল দিয়ে গাইতে থাকলো, প্রথমে বাধো বাধো ঠেকছিলো তার, কোনোদিন এভাবে জনসমক্ষে সে তো গায় নি! কিন্তু কিছুক্ষণের মধ্যেই সে ডুবে গেল সুরে-তালে-ছন্দে। আর তার মনে রইলো না সে মা-হারা অভাগী মেয়ে, সৎ মা আর সৎবোনেরা  তাকে দাসীর মতন দেখে, যত্ন আত্তি তো দূরের কথা, উঠতে বসতে তাকে মা-খাকী বলে গাল দেয়। তার মনে হলো এই খোলা আকাশের নিচে চাঁদের আলোয় ধোয়া মাঠে উজ্জ্বল আগুনের পাশে আনন্দিত মানুষের ভীড়ে সে একজন খুব হাসিখুশী সুন্দরী মেয়ে, এখুনি তার স্বপ্নে দেখা রাজপুত্তুর এসে তাকে বলবে, "তুমি কে গো? তুমি কি বনপরী?" 
     শিকারীরা দল বেঁধে গোল হয়ে নাচছিলো, নাচের দলের এক তরুণ শিকারী নাটিকীর দিকে চেয়ে হাসলো। নাটিকী লাজে রাঙা হয়ে মুখ নামিয়ে নিলো। যখন মুখ তুললো তখন দেখে সেই শিকারী তার দিকেই চেয়ে আছে। 
     রাত আরো বাড়ে, এবারে লোকেরা বাড়ী যাবার যোগাড় শুরু করে। নাটিকীর দুই সৎ দিদি বড় বড় হাই তুলছিলো। দেখে সৎ মা বললো, " অনেক রাত হলো মেয়েরা। এবারে বাড়ীর দিকে রওনা হতে হয়। নে, তোরা আর একবার করে মাংস নে। খাওয়া হলেই ঘরের দিকে রওনা দেবো আমরা।" খাওয়া শেষ হলে তারা সত্যি বাড়ীর দিকে রওনা হয়। 
      নাটিকীর এসব দেখার মতন মন ছিলো না। সে আরো অনেকক্ষণ গান গায় গানের দলের মহিলাদের সাথে, চাঁদ পশ্চিমে ঢলে যখন রাত শেষদিকে, তখন আসর ভাঙে। সেই তরুণ শিকারী বলে, "চলো, আমি তোমায় এগিয়ে দিই।"
     নাটিকীর ফেলে যাওয়া সজারুকাঁটা দেখে দেখে তারা ফিরতে থাকে। সেই শিকারী খুব নরম গলায় নাটিকীর কাছে তার কথা জানতে চায়, কে সে, কাদের মেয়ে, কারা তার মাবাপভাইবোন? এতদিন পরে একজন সহৃদয় মানুষ পেয়ে নাটিকী সব কথা খুলে বলে-তার দুঃসহ জীবন, সৎমা আর সৎবোনেদের অত্যাচারের কথা, নাটিকী দেখতে সুন্দর বলে তাদের ঈর্ষার অন্ত নেই, তারা তাকে কোথাও যেতে দেয় না, তাকে দিয়ে সব কাজ করায়, তার সঙ্গে নিত্য খারাপ ব্যবহার করে। কথা বলতে বলতে ভয়ে কেঁপে ওঠে নাটিকী, আজকে ঘরে ফিরলে তাকে আস্ত খেয়ে ফেলবে তার সৎমা। একে তো সে না জানিয়ে গেছিলো নাচের আসরে, আবার ফিরছে এক পুরুষমানুষের সঙ্গে! 
    তরুণ শিকারী বলে, "তোমার কোনো ভয় নেই নাটিকী। আমি তোমাকে নিজের সঙ্গে নিয়ে যাবো। তোমার সৎ মায়ের সঙ্গে আজই বরং কথা বলে বিয়ে পাকা করে ফেলি।" 
    ওরা অপেক্ষাতেই ছিলো, দূর থেকে তাদের দেখেই বড় দিদি হেঁড়ে গলায় চেঁচিয়ে উঠলো,"মা, তোমার গুণনিধি সৎমেয়ের কান্ড দ্যাখো। ঢলানি এক নাগর জুটিয়ে ফিরছেন। ঝাঁটাপেটা করো মা, ঝেঁটিয়ে বিষ ঝেড়ে দাও ঐ অবাধ্য মেয়ের, চুলগুলো মুড়িয়ে কেটে ওকে ন্যাড়া করে দাও। পিঠে দাগ দিয়ে দাও লোহা গরম করে ছ্যাঁকা দিয়ে।"
    নাটিকী ভয়ে কাঁপছিলো, সৎমা আগুনখাকীর মতন ছুটে এলো, " হারামজাদী, আজ তোরই একদিন কি আমারই একদিন। আজ মুড়োঝ্যাঁটা দিয়ে  ঝেঁটিয়ে তোর সব বিষ আমি জম্মের মতন ঝাড়বো, লোহা পুড়িয়ে ছ্যাঁকা দিয়ে দাগী করে দেবো জম্মের মতন। সব ঢলানিপনা ঘুচিয়ে দেবো আজ। " নাটিকীর গলাটা খিমচে ধরার জন্য হাত বাড়ালো সৎমা।
    নাটিকী পর্যন্ত পৌঁছালো না সে হাত, সেই শিকারী হালকা একটা ধাক্কা দিয়ে সরিয়ে দিয়ে বললো, "শুনুন, আমি নাটিকীকে নিয়ে যাচ্ছি। গাঁওবুড়ার কাছে গিয়ে বিয়ের অনুমতি চাইবো, পঞ্চজনের সাক্ষী রেখে রীতি মেনে বিয়ে হবে। নাটিকীর কোনো অভাব যাতে কোনোদিন না হয়, সে আমি দেখবো।" 
     সৎ মা তো হাঁ! বিস্ময়ে মুখ থেকে কথাই বেরোলো না খানিকক্ষণ। তারপরে সামলে নিয়ে বললো, "এ হতভাগীকে বিয়ে করে কী লাভ তোমার ভালোমানুষের ছেলে? এ অপদার্থ মেয়ে, না পারে ঘরের কাজ, না পারে বাইরের কাজ। এক কাজ করতে গেলে দশ অকাজ করে। তোমার জীবন ছারখার হয়ে যাবে, ছেলে। তারচেয়ে আমার এই অন্য দুটি মেয়ের একটিকে তুমি নাও না বেছে! আহা, এদের যেমন গুণ তেমন রূপ! দশ হাতে কাজ করে তোমার সংসার উজিয়ে তুলবে।" 
     শিকারী হেসে বলে, "তা যা বলেছেন। গলা শুনেই টের পেয়েছি। চেঁচানির চোটেই  আমার একখানা সংসার একেবারে দশখানা হয়ে যাবে। এসো নাটিকী, আমরা যাই।" নাটিকীর হাত ধরে সে দ্রুত হাঁটা দেয়। 
     শিকারী নাটিকীকে নিয়ে যায় অনেক দূরে তার আপন মানুষজনের মাঝে। সেখানে তারা এমন পরমাসুন্দরী আর অশেষ গুণবতী নাটিকীকে পেয়ে আহ্লাদে আটখানা। অল্প সময়েই নাটিকী সবার আপন হয়ে গেল।
     নাটিকীর সৎমা আর সৎবোনেরা এখন খাটতে খাটতে নাজেহাল হয়ে নাটিকীকে গাল দেয়, " নাটিকী, বদমাইশ মেয়ে, একদিন তোকে পাবো হাতের মুঠায়। ঐ ছোকরা ক'দিন রাখবে তোকে? দু'দিন ফুর্তি করে ছুঁড়ে ফেলে দিয়ে যাবে। তখন দেখিস কী হয়। কোন্‌ কালামুখ নিয়ে তুই ফিরবি তখন ঘরে? কিছুতেই ঘরে নেবো না আমরা তখন। "  এসব বলে আর ভাবে নাটিকী ফিরলে তারা হাঁপ ছেড়ে বাঁচে! ও ছুঁড়ী যে এত কাজ করতো তা তো বোঝা যেতো না! এখন তারা তিনজনে মিলে সেই একজনের কাজ সামলাতে পারছে না!     
     নিজের সংসারে নাটিকীর এখন চাঁদের হাট, উঠানে খেলা করে বেড়ায় তার শিশুরা, কলকল করে কথা বলে। শিকার করে তাদের বাবা ফিরলে দৌড়ে গিয়ে কোলে ঝাঁপিয়ে পড়ে। নাটিকী দৌড়ে গিয়ে নিজের কোলে নেয় তাদের, বলে, " আরে কী দুষ্টু হয়েছে বাচ্চারা! আরে তোদের বাবাকে জিরোতে দে একটু, হাত মুখ ধুয়ে কিছু মুখে দিক, তারপরে তো গল্প বলবে! আসামাত্র কেউ এভাবে ঝাঁপিয়ে পড়ে? "
      হাতমুখ ধুয়ে জিরোলে পর স্বামীকে আর বাচ্চাদের খেতে দিয়ে নিজের খাওয়া দাওয়াও সেরে নেয় সে। তারপরে তার শিকারী স্বামী তার বাচ্চাদের গল্প শোনায়, সেও শোনে। বাচ্চারা সবচেয়ে ভালোবাসে সেই নাচের রাতের গল্প, যেখানে একটা ছেলে একটা মেয়েকে দেখে চমকে উঠে ভেবেছিলো এ কে? এ কি বনপরী? 
     নাটিকী আনন্দাশ্রু গোপণ করে, তার সত্যিই আর কোনো অভাব নেই। 
  দক্ষিণ আফ্রিকার Namaqualand অঞ্চলে প্রচলিত ছিলো এই উপকথা। এই উপকথার প্রতিধ্বনি আছে ইউরোপের সিন্ডারেলার গল্পে।আরো নানা দেশের উপকথাতেও এইধরনের কাহিনি রয়েছে। এই গল্প ক্লদিয়েন কোয়েৎজে বলেছেন ইংরেজীতে, ছোটোবেলায় গল্পটা তিনি শুনেছিলেন ট্রিয়েনৎজিয়ে কোয়েকাস এর মুখে, কোয়েকাস বিখ্যাত Nama গল্পকথক, তাদের গল্পের থলিওলা ঠানদিদি।    

