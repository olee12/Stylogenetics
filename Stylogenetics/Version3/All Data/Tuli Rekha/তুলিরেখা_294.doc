অণোরণীয়ান থেকে মহতোমহীয়ান (৯)




 বর্তমান সময়ের তাত্ত্বিক পদার্থবিদদের মধ্যে একটা অভিযান চলছে একীভূত ক্ষেত্রতত্ত্ব খুঁজে পাবার৷ ইউনিফাইড ফিল্ড থিওরি৷ এই থিওরি মিলিয়ে দেবে অতি ক্ষুদ্র আর অতি বৃহতের জগত৷ মিলিয়ে দেবে কোয়ান্টাম তত্ত্ব আর সাধারণ আপেক্ষিকতাকে(জেনারেল রিলেটিভিটি), এইরকম যুক্তিগ্রাহ্য আশা করা হচ্ছে৷
    কোয়ান্টাম তত্ত্ব কাজ করে সাব-অ্যাটমিক কণাদের নিয়ে, সমস্ত মৌলকণাদের  নিয়ে৷ এখানে সবই মেনে চলে কোয়ান্টাম অনিশ্চয়তা৷ কিন্তু অতি বৃহৎ জগত, গ্রহ নক্ষত্র গ্যালাক্সি আর গোটা মহাবিশ্ব মেনে চলে জেনেরাল রিলেটিভিটি৷ জেনেরাল রিলেটিভিটি কিন্তু ক্লাসিকাল তত্ত্ব, কোয়ান্টামের অনিশ্চয়তাকে এ তত্ত্ব সামাল দিতে পারে না৷ তাই এই দুই তত্ত্বে বিরোধ মেটাতে খোঁজ হচ্ছে একীভূত তত্ত্ব৷ কিন্তু বেশ কঠিন এটা খুঁজে পাওয়া৷
  প্রধানত তিন পথে কাজ চলছে। স্ট্রিং তত্ত্ব, লুপ কোয়ান্টাম গ্র্যাভিটি আর নন-কমুটেটিভ জ্যামিতি৷ স্ট্রিংতত্ত্ব  দাবী করে প্রতিটা সাব-অ্যাটমিক কণাই আসলে বিন্দুকণা নয়, তন্তু৷ স্পেসটাইমে ছড়িয়ে আছে, কম্পিত হচ্ছে। এই কম্পনের হেরফেরেই একেক কণা একেকরকম৷ এর মধ্যের অংক বেশ জটিল, তবে বহু লোকে করে৷ ইদানীং প্রচুর গবেষক এই ফিল্ডে, এনারা মনে করেন স্ট্রিং থিওরিই সেই ইউনিফাইড থিওরি৷ এর একটা অসুবিধা হলো পরীক্ষা করে দেখার উপায় এখনো নেই, এত ক্ষুদ্র এই তন্তুরা, আলট্রা মাইক্রোস্কোপিক, সেই প্লাংক দৈর্ঘ্যের সঙ্গে তুলনীয়। প্লাংক দৈর্ঘ্য হলো  ১০^ -৩৫  মিটার৷ এর আরেকটা অসুবিধা হলো প্রচলিত চারখানা (দৈর্ঘ্য, প্রস্থ, উচ্চতা, সময়) মাত্রায় এই তন্তুদের চলে না, এদের জন্য এগারোটা মাত্রা লাগে! কী ভয়ানক ব্যাপার!
 চারটে ডাইমেনশনই মাথাটাথা ঘুরিয়ে আমাদের হতভম্ব করে দেবার পক্ষে যথেষ্ট, তার উপরে এগারোটা! যারে কয় একা রামে রক্ষা নাই, সুগ্রীব দোসর! বহু বিজ্ঞানী বহুৎ চটেছেন, এই বাড়তি ডাইমেনশন এসে যাওয়ায় ঝামেলা হয়ে গেছে৷ তার উপরে এই তন্তুতত্ত্বের সঙ্গে বুড়ো আইনস্টাইনের সাধারণ আপেক্ষিকতার ঐ যে ত্যারাব্যাঁকা স্পেসটাইম, তা ঠিক যায় না৷ তন্তুবিদেরা বলেন তন্তু বুনে বুনেই স্পেসটাইম হয়েছে! কিন্তু সব ছাড়িয়ে ফেললে? পড়ে থাকে কি? স্পেসটাইম থাকে কি থাকে না?
  এইসব প্রশ্নের উত্তর পাওয়া সোজা না। পুরো ব্যাপারটাই অত্যন্ত গোলমেলে অবস্থায়, এখনো৷ স্ট্রিংতত্ব উদ্ভাবনের এত বছর পরেও৷ প্রধান অসুবিধা এক্সপেরিমেন্টালি কিছু প্রমাণ পাওয়া যাচ্ছে না বলে, কারণ এই তত্ত্বের পরোক্ষ পরীক্ষণীয় প্রমাণ পেতে গেলে এনার্জী স্কেলে যত চড়তে হবে, তত এনার্জেটিক পরীক্ষার টেকনোলজি এখনো আমাদের হাতে নেই৷ তবে জোরকদমে কাজ চলছে, একটা মেশিন তৈরী হয়ে গেছে, কিছুদিন পর থেকে  থেকে পরীক্ষা শুরু করবে৷ এই মেশিনের নাম লার্জ হ্যাড্রন কোলাইডার( LHC )৷ বিজ্ঞানীরা খুব আশা করছেন ওখানে অন্তত কিছু কিছু খুব হাল্কা সুপারপার্টনার পাওয়া গেলেও যেতে পারে৷
এখন এই সুপারপার্টনার ব্যাপারটি কি জিনিস? তন্তুতত্ত্বের অংক থেকে সুপার সিমেট্রি বলে এক চমত্কার জিনিস বেরিয়ে আসে৷ এই সুপারসিমেট্রি থেকে জানা যায় প্রকৃতিতে যত মৌলকণা আছে, যেমন ইলেকট্রন, ফোটন, বিভিন্ন কোয়ার্কেরা--সকলের জন্য আছে একটি করে সুপার-পার্টনার, ঠিক যেন ঐ মৌলকণাটিই কিন্তু বহুগুণ বেশী ভর সম্পন্ন৷ নামও দেওয়া হয় এইভাবে, ইলেকট্রনের জন্য সিলেক্টন্র, ফোটনের জন্য ফোটিনো ইত্যাদি৷ কিন্তু এদের অস্তিত্বের প্রমাণ অন্তত পরোক্ষভাবেও না পাওয়া পর্যন্ত সুপারসিমেট্রিকে মেনে নেওয়া যাচ্ছে না৷ এদিকে এদের সবচেয়ে হাল্কাটাকেও পরীক্ষায় ধরতে গেলে যত এনার্জী লাগবে, নেই আমাদের নাগালের মধ্যে৷ একেবারে উভয়সংকট! হয়তো এল এইচ সি কিছুটা আলো দেখাতে পারবে এই ভজঘট অবস্থায়৷
 এদিকে চেনাজানা উপর-নীচ সামনা-পিছন ডাইন-বাম ছাড়া আরো প্রচুর মাত্রার কথাও বলছে তন্তুতত্ত্ব, সেও আরেক জটিল ব্যাপার৷ বিরোধীরা স্বভাবতই প্রশ্ন তুলেছেন- কি হলো সেইসব মাত্রার? তাদের কেন এই চেনা ত্রিমাত্রার মতন বোঝা যায় না? তন্তুবাদীরা অঙ্ক করে দেখিয়ে দিয়েছেন বাড়তি মাত্রাগুলি এত সংকুচিত হয়ে আছে যে বলার নয়, গুটিয়ে সুটিয়ে প্রোটনের চেয়েও ছোটো আকারে চলে গেছে, চেনা জগতে কিকরে বোঝা যাবে তবে? প্রত্যেকটা বিন্দুতেই নাকি বাড়তি বাড়তি ছয়টা করে স্থানিক মাত্রা! কী কান্ড ! বিন্দুতে সিন্ধু জাতীয় ব্যাপার৷

ছবি : প্রতি বিন্দুতে গুটিয়ে থাকা অতিরিক্ত মাত্রারা।
    এরপরে ক্রমাগত আরো গন্ডগোল বাড়তে লেগেছে, মহাকর্ষ নাকি অত মাত্রার আধিক্যের জন্য ক্ষুদ্র স্কেলে আমাদের চেনা জগতের মতন আচরণ করে না, কিছুটা অন্যভাবে করে৷ আমাদের চেনা জগতে  মহাকর্ষ দূরত্বের বর্গের ব্যস্তানুপাতের যে সূত্রটি মানে তা নাকি ক্ষুদ্র স্কেলে খাটে না, সেখানে নাকি অন্য সূত্র৷
    এর পরে আছে জ্যামিতির সমস্যা, কত অকল্পনীয় সংখ্যক সম্ভাবনা দেখা দিতে পারে ভেবেই মাথাটাথা ঘুরে একাকার৷ কিছু লোক তার মধ্যেও ঠান্ডামাথা, গুণে গেঁথে বলেছেন, টেন টু দ্য পাওয়ার হান্ড্রেড(১০^১০০) সংখ্যক ভিন্ন ভিন্ন জ্যামিতির তন্তুতত্ত্ব থাকতে পারে!
পরে এই বিষয়ে আরো কথা হবে।  
ছবিসূত্র: আন্তর্জাল
 
