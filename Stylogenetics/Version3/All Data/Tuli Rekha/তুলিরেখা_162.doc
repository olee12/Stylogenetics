দেশবিদেশের উপকথা- ঘূর্ণিজলের নাগপ্রহরী (মধ্য আফ্রিকা)



ঐ যে নীল পাহাড়ের চূড়া, তার কাছে আছে এক বিরাট হ্রদ, সেই হ্রদ থেকে পাড়ের একটা দিকের পাথরের বাঁধন কাটিয়ে নেমে এসেছে ঝর্ণা, সেই ঝর্ণা নদী হয়ে বয়ে এসেছে নিচে, তিনকূট পাথরের কাছে এসে হয়েছে সরোবর, সেই সরোবরে আছে ঘূর্ণী। জল সেখানে নিশিদিন ঘুরপাক খায়।  
আর সেই ঘূর্ণীর নিচে, অনেক নিচে ঠান্ডা ঝুপসি ঝুপসি আঁধার তলদেশে কুন্ডলী পাকিয়ে শুয়ে আছে মহানাগ, সে ঘূর্ণিজলের সরোবরের নাগপ্রহরী। রূপো চকচকে তার গা, কুচকুচে কালো তার চোখ, তার চেরা জিভ যখন হিস হিস করে বেরিয়ে আসে তখন ঝিলিক দেয়। ভয়ঙ্কর সুন্দর সে। তার কুন্ডলিত গায়ে আছে সর্বরোগনিরাময়স্পর্শ, পৃথিবীর যেকোনো মানুষের যেকোনো অসুখ ভালো হয়ে যায় সেই নিরাময়ছোঁয়ায়। কিন্তু কার এত সাহস যে যাবে জলের নিচে নেমে তাকে ছুঁতে?
ঘূর্ণীজলের সরোবরের পাড়ে সেদিন বসে ছিলো নগমা, গাঁয়ের এক কিশোরী মেয়ে। মা তার খুব অসুস্থ, মৃত্যুশয্যায়। সব জরিবুটি বৃথা হয়েছে, এখন একমাত্র এই মহানাগের নিরাময়স্পর্শ ছাড়া তাকে বাঁচানো যাবে না। নগমা চেয়ে দেখে নিচে মহানাগ, তার হিস হিস চেরা জিভ আগুন ছেটায়। ভয়ে নগমা অবশ হয়ে যায়, কিন্তু ফিরেও যেতে পারে না।
তার মায়ের মুখ মনে পড়ে, ফ্যাকাশে হয়ে  মা শুয়ে আছে বিছানায়, মায়ের চোখ বোজা, চেতনাও নাই ভালো করে। এই অসুখে মৃতপ্রায় মাকে ছাড়িয়ে তার মনে পড়ে আরেক সময়ের মাকে। অনেক আগের মা,  নগমা তখন এইটুকুনি, মা তাকে কোলে নিয়ে ঘুরে ঘুরে ঘুমপাড়ানি গান গেয়ে গেয়ে ঘুম পাড়াতো। মনে পড়ে একবার নগমাকে কাঁকড়াবিছায় কামড়েছিলো, তখন মা কতদূর বন থেকে তুলে এনেছিলো ওষুধের কন্দ। মনে পড়ে বেবুন দৈত্য উঠানে শোয়ানো তার ছোট্টো ভাইটাকে নিয়ে যাচ্ছিলো, তখন মা জ্বলন্ত কাঠ দিয়ে লড়াই করেছিলো ভাইকে ছাড়িয়ে আনতে। সেই মা আর উঠবে না, চোখ মেলবে না, কথা কইবে না?
 নগমা বুক ভরে শ্বাস নিয়ে ঝাঁপিয়ে পড়ে ঘূর্ণীতে, নামতে নামতে নেমে পড়ে মহানাগের কাছে। নাগ তার জিভ ভিতরে টেনে নেয়, চোখ বুজে ফেলে। নড়ে না চড়ে না, চুপ করে থাকে। সাহসী মেয়েটিকে সে একটুও ঘাবড়ে দিতে চায় না। নগমা হাত বাড়িয়ে সাপের গা ছুঁয়েই পড়িমরি করে উঠে পড়ে উপরে, তারপরে সাঁতরে গিয়ে উঠে পড়ে পাড়ে। দৌড়াতে দৌড়াতে সে বাড়ী পৌঁছে মায়ের গায়ে ছুঁয়ে দেয় হাত, মা ভালো হয়ে যায়। চোখ মেলে, কথা কয়, উঠে বসে।       
  সেইদিন সাঁঝবেলায় সূর্য ডুবে পশ্চিম আকাশ লালে লাল হলো, তারপরে মিলিয়ে গেল সেই আলো। একে একে ফুটলো তারারা আর বাঁকা চাঁদ উজল হয়ে উঠলো। সেই রূপোলি জ্যোৎস্নায় সরোবরের জল থেকে উঠে এলো এক ঝকমকে তরুণ। 
তার সুঠাম বাদামী চেহারা, মাথা ভরতি কোঁকড়ানো কালো চুল। তার কালো চোখ ঝকঝক করছে। গলায় তার নীলচে সাদা চন্দ্রোপলমণির মালা। পাড়ে উঠে সে বুক ভরে শ্বাস নেয়, বাতাসের স্পর্শ নেয় লোভীর মত, আহা কতদিন পরে! পৃথিবীটা কত সুন্দর!
সে বড়ো বড়ো পা ফেলে আসে গাঁয়ের কাছে, একসারি কুটির সেখানে। নগমাদের কুটিরের সামনে গিয়ে সে ডাকে," নগমা নগমা"
অবাক হয়ে বেরিয়ে আসে  নগমা, কে ডাকে তাকে?
বেরিয়ে সে দেখে আশ্চর্য সুন্দর এই তরুণকে,  কে এ? চেনা চেনা মনে হয় তবু চিনতে পারে না কেন? কোথায় একে দেখেছে নগমা?
তরুণ তাকে বলে, " আমি ঘূর্ণীজলের সরোবরের মহানাগ। তোমার সাহসের জন্য আমি শাপমুক্ত হয়েছি। এখন আমি রাতেরবেলা মানুষরূপ ফিরে পাবো। দিনের বেলা অবশ্য সাপ হয়েই থাকতে হবে জলের নিচে। আমি তোমাকে আমার মালাটা উপহার দিতে চাই, নেবে তুমি নগমা?" 
নগমা কিছু বলতে পারে না, শুধু মাথা হেলিয়ে সম্মতি দেয়। নিজের গলা থেকে নীলচে সাদা চন্দ্রোপলমণির মালা খুলে নগমার গলায় পরিয়ে দেয় সেই ছেলে। তারপরে বিদায় নিয়ে চলে যায়।
পরদিন থেকে দেখা যায় সরোবরতীরে সারাদিন বসে বসে মহানাগকে গান শোনায় নগমা। সাঁঝেরবেলা জল থেকে সাপ উঠে আসে মানুষ হয়ে। আকাশভরা তারার নিচে হাত ধরাধরি করে মাঠে মাঠে ঘুরে বেড়ায় আর গল্প করে নগমা আর নাগকুমার। আজও তারা তেমন ঘোরে হাত ধরাধরি করে, তাদের গল্প ফুরায় না কখনো।
***

