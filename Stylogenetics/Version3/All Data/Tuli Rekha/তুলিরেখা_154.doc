দেশবিদেশের উপকথা-রহস্যময়ী ( কেপ ভার্দে )



কেপ ভার্দের এই উপকথাটির সঙ্গে মিল আছে আরো নানা দেশের উপকথার, যেখানেই পুরানো মত ও পথের সঙ্গে নতুন মত ও পথের সংঘাত হয়েছে, সেখানেই। কেপ ভার্দে দীর্ঘকাল ছিলো পর্তুগীজ উপনিবেশ। 
দেশের রাজা এক বিরাট সমস্যায় পড়েছেন, রাজকুমারীকে নিয়ে রহস্য। রাজকুমারীর ঘর থেকে প্রত্যেক সকালে সাতজোড়া ভাঙাচোরা নাচের জুতা পাওয়া যায়। এক রাতে এত জোড়া জুতা এভাবে ক্ষয় হয় কী করে, তার কোনো কিনারা পাওয়া যায় না। রাজকুমারী কিছু বলে না, তার মুখে কুলুপ। নানাভাবে জেরা করেও কিছু পাওয়া যায় নি রাজকুমারীর মুখ থেকে। শেষমেষ রাজা ঘোষণা দিলেন, দেশের যে যুবক এই রহস্য সমাধান করতে পারবে, সে পাবে অর্ধেক রাজত্ব আর এই রাজকুমারীকে তার সাথেই বিয়ে দেওয়া হবে। আর না পারলে সেই যুবকের প্রাণদন্ড।
ঘোষনা শুনে দেশের উত্তর দক্ষিণ পূর্ব পশ্চিম থেকে যুবকেরা এলো নিজেদের ভাগ্য পরীক্ষা করতে। কিন্তু কেউ সফল হলো না, সবাইকে প্রাণ দিতে হলো।
এক গ্রামে ছিলো এক গরীব ছেলে। বাবা নেই, মারা গেছেন। শুধু আছেন মা। এক জীর্ণ কুটিরে তারা মা-ছেলেয় থাকে আর নানারকম ঠিকা কাজ করে কোনোরকমে দিন চলে তাদের। ঘোষণা সেই ছেলেও শুনেছিলো। সে মাকে বললো, "মা তিনখানা রুটি বানিয়ে আমার সঙ্গে দাও তো ঝোলায় ভরে। আমি রাজার কাছে যেতে চাই। রাজধানী তিনবেলার পথ।"
মা ও ঘোষণার কথা জানতেন, ছেলে যে একদিন রওনা হবে সেও জানতেন। কিন্তু ও যে নিশ্চিত মৃত্যুর পথ! রাজা খুব নিষ্ঠুর মৃত্যুর ব্যবস্থা করেন যে ব্যর্থদের জন্য! ছেলেকে নিবৃত্ত করতে অনেক চেষ্টা করলেন মা, কিন্তু ছেলে জেদ ধরে বসে রইলো, সে যাবেই। তখন মা তিনটে রুটি বানিয়ে তার সাথে দিয়ে দিলেন। গোপণে রুটিতে বিষ দিয়েছিলেন যাতে সে পথেই মারা যায়। রাজার হাতে পড়ার চেয়ে তা ঢের ভালো।
ছেলে পথ চলে, একবেলার পথ চলে সে বসলো বিশ্রাম নিতে আর কিছু খেয়ে নিতে। যেই না প্রথম রুটিটা বের করেছে খাবে বলে অমনি এক থুরথুরে বুড়ো সাধু এসে হাজির, সাধু বলেন যে তিনি খুব ক্ষুধার্ত, রুটিটা পেলে বেঁচে যান। ছেলেটা আর কী করে, রুটিটা দিয়ে দিলো। সাধু তখন তাকে বললেন "ঈশ্বর তোমার মঙ্গল করবেন", বলেই সাধু চলে গেলেন। যেন উবে গেলেন।
বিশ্রাম শেষে ছেলেটা উঠলো আর পথ চললো আরো একবেলা।   তারপরে সে বসলো বিশ্রাম নিতে আর কিছু খেয়ে নিতে। যেই না দ্বিতীয় রুটিটা বের করেছে খাবে বলে অমনি এক থুরথুরে বুড়ী এসে হাজির, বুড়ী বলে যে সে খুব ক্ষুধার্ত, রুটিটা পেলে বেঁচে যায়। ছেলেটা আর কী করে, রুটিটা দিয়ে দিলো। বুড়ী তখন নিজের দেবীরূপ ধারন করে তাকে একটা পোষাক দিলেন, " এই পোষাক পরলে কেউ তোমায় দেখতে পাবে না,  এটা অদৃশ্য হবার পোষাক", বলেই তিনি চলে গেলেন। যেন উবে গেলেন।
ছেলেটা পথ চলে আর চলে, আরো একবেলা শেষ হয়। রাজধানীতে ঢোকার আগে গাছতলায় বিশ্রাম নিতে বসলো সে। যেই না সে শেষ রুটিটা বার করেছে খাবে বলে, এক ভবঘুরে এসে হাজির। ভবঘুরে বলে যে সে খুব ক্ষুধার্ত, রুটিটা পেলে বেঁচে যায়। ছেলেটা আর কী করে, রুটিটা দিয়ে দিলো। ভবঘুরে তখন নিজের দেবতারূপ ধারণ করে তাকে একটা সরু লাঠি দিলেন, বললেন " এই লাঠিটা বাতাসে যেই না নাচাবে, অমনি মুহূর্তের মধ্যে বিরাট দূরত্ব পার হয়ে যেতে পারবে", বলেই তিনি চলে গেলেন। যেন উবে গেলেন।
এইবারে রাজধানীতে ঢুকে ছেলেটা সোজা রাজার কাছে গেল। রীতিমাফিক কুর্নিশ টুর্নিশ করা হলে  সে বললো কেন এসেছে। রাজা আগেও বহু যুবকের আসা ও যাওয়া দুই ই দেখে দেখে একেবারে অভ্যস্ত হয়ে গেছেন, তেমন উত্তেজিত হলেন না। কেউ পারে না রহস্য সমাধান করতে আর এই সাদাসিধে ছেলে পারবে? "হাতিঘোড়া গেল তল, মশা বলে কত জল? "  
যাইহোক তেমন উৎসাহিত না হলেও রাজা এই ছেলের খাওয়াদাওয়া আর বিশ্রামের ব্যবস্থা করে দিলেন। রাজকুমারীর পাশের ঘরে থাকার ব্যবস্থাও।
রাজকীয় খাবার খেয়ে ছেলেটা ঘরে এসে দেখলো পুরু গদির উপরে টান টান কোমল আবরণ ওয়ালা রাজকীয় বিছানা, এলাহী ব্যাপার। ছেলেটা পত্রপাঠ কম্বলমুড়ি দিয়ে শুয়ে পড়লো। রূপার পাত্রে জল রেখে গেল পরিচারিকা, সে ভাবলো ছেলেটা ঘুমিয়ে গেছে। এদিকে ছেলেটা কিন্তু ঘুমায় নি, ঘুমের ভান করে টনটনে সজাগ হয়ে আছে।
মাঝরাতে সে দেখলো রাজকুমারী চুপিসাড়ে দেখে গেল সে ঘুমায় কিনা! তারপরে পা টিপে টিপে চলে গেল। রাজকুমারী নিজের ঘরের দিকে চলতে থাকতেই ছেলেটা উঠে অদৃশ্য হবার পোষাক পরে নিয়ে সেই যাদুলাঠি হাতে নিয়ে রাজকুমারীর আগে আগেই রাজকুমারীর ঘরে ঢুকে গেল। 
সে দেখলো রাজকন্যা খুব সেজেগুজে একটা পেটিকায় ছয়জোড়া বাড়তি নাচের জুতো নিল। তারপরে এদিক ওদিক চেয়ে ঘরের জানলা টানলা সামনের দরজা সব বন্ধ আছে কিনা দেখে নিয়ে ঘরের মেঝের একটা পাথরের চৌকো টুকরো আলগা করে একটা গোপণ পথের দরজা খুললো। অদৃশ্য অবস্থায় থাকা ছেলেটা তো চমৎকৃত!
রাজকুমারী গোপণ পথ দিয়ে চললো, অদৃশ্য অবস্থায় থাকা ছেলেটা চললো পিছন পিছন। একসময় তারা একটা বাগানে এসে হাজির। রাজকুমারী সোনালি ফুলের ঝাড়ের কাছে গিয়ে একটা ফুল তুলে মাথার চুলে গুজে নিয়ে বললো, "সোনার ফুলের গাছ, শুভ রাত্রি। " 
সোনালী ফুলের গাছ বললো, " রাজকুমারী, শুভ রাত্রি তোমাকে আর তোমার সাথীকে। " 
"আমার আবার সাথী কোথায়?" বলে রাজকুমারী চকিতে পিছনে তাকিয়ে দেখলো, কাউকে দেখতে পেলো না। ছেলেটা তো অদৃশ্য। রাজকুমারী এগিয়ে চললো, অদৃশ্য অবস্থায় থাকা ছেলেটা নিজেও একটা সোনালী ফুল তুলে নিয়ে রাজকুমারীর পিছন পিছন চললো।
এরপরে তারা এলো রূপালী ফুলের গাছের কাছে। রাজকুমারী রূপালী ফুলের ঝাড়ের কাছে গিয়ে একটা ফুল তুলে মাথার চুলে গুজে নিয়ে বললো, "রূপার ফুলের গাছ, শুভ রাত্রি। " 
রূপার ফুলের গাছ বললো, " রাজকুমারী, শুভ রাত্রি তোমাকে আর তোমার সাথীকে। "
"আমার আবার সাথী কোথায়?" বলে রাজকুমারী চকিতে পিছনে তাকিয়ে দেখলো, কাউকে দেখতে পেলো না। ছেলেটা তো অদৃশ্য। রাজকুমারী এগিয়ে চললো, অদৃশ্য অবস্থায় থাকা ছেলেটা নিজেও একটা রূপালী ফুল তুলে নিয়ে রাজকুমারীর পিছন পিছন চললো।
তারপরে তারা তামার ফুলের কাছে আসলো, সেখানেও একই কান্ড হলো। 
বাগান পার হয়ে তারা এলো একটা নদীর কাছে, সেই নদীর উপরে সেতু। সেতুর শুরুতে একটা সাদা ঘোড়া, রাজকুমারী সেই ঘোড়াটার পিঠে চড়ে বসলো, তারপরে চললো, সেতু পার হয়ে বেশ কিছুটা পথ, তারপরে এক বিরাট প্রাসাদ। সেই প্রাসাদে আলো জ্বলছে, খুব নাচগান উৎসব চলছে। দৈত্যদানবেরা নাচগান করছে।
এদিকে ছেলেটা তো যাদুলাঠি নাচিয়ে বাতাসের বেগে আগেই এসে পড়েছে সেই প্রাসাদে। সে দেখলো রাজকুমারীকে খুব সমাদরে বরণ করে আনলো এই দৈত্যরা। তারপরে রাজকুমারী সারারাত নাচলো দৈত্য-রাজকুমারের সাথে। একেক জোড়া নাচের জুতা ছিন্ন হয়ে যায়, রাজকুমারী আরেক জোড়া পরে নাচতে থাকে। এইভাবে নাচতে নাচতে রাত ফুরিয়ে গেল।
শেষরাতে উৎসবক্লান্ত রাজকুমারী ফিরে চললো ঘোড়ায় চড়ে। ছেলেটা আগেই ফিরে গেল যাদুলাঠির কেরামতিতে। ফিরে গিয়ে নিজের ঘরে কম্বলমুড়ি দিয়ে পড়ে রইলো। ফিরে আসা রাজকুমারী চুপিসাড়ে দেখে গেল সে সেখানেই আছে কিনা। যাক, কিছু জানতে পারে নি, এই ভেবে নিশ্চিন্ত হয়ে রাজকুমারী নিদ্রা গেল।
পরদিন সকালে উঠে রাজার কাছে গিয়ে ছেলেটা সব রহস্যভেদ করলো। প্রমাণ হিসাবে সেই তিনটি ফুলও দেখালো। রাজকুমারীকে ডাকিয়ে এনে রাজা কড়াভাবে জানতে চাইলো এসব সত্যি কিনা। রাজকুমারী দেখলো অস্বীকার করে লাভ নেই, সে সব স্বীকার করলো।
শর্ত অনুযায়ী ছেলেটা এখন অর্ধেক রাজত্ব আর রাজকন্যাকে পাবে। ছেলেটা অর্ধেক রাজত্ব নিলো কিন্তু রাজকন্যাকে বিবাহ করতে রাজি হলো না।  সে বললো "যে মেয়ে দৈত্যদানবদের সাথে নাচে, তাকে বিবাহ করতে পারবো না মহারাজ। মাফ করবেন। "
 এরপরে রাজকুমারীর কী হলো তা আর জানা যায় না। তাকে রাজা নির্বাসন দিলো নাকি আর কিছু করলো কিছুই বোঝা গেল না। রহস্যময়ী ই থেকে গেল সে।  
 কিন্তু ছেলেটার খুব সুখ হলো, সে তার দুঃখিনী মাকে আনিয়ে তার সুখের রাজত্বে সুখেশান্তিতে বসবাস করতে লাগলো। 
*****

