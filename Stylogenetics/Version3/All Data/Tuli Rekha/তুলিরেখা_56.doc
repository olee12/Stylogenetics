দেশবিদেশের উপকথা- কিউপিড ও সাইকি ( গ্রেকো-রোমান )



এক রাজার ঘরে ছিল তিনটি সুন্দরী কন্যা। তাদের মধ্যে বড়টি মেজোটি সুন্দরী আর গুণশীলা বটে কিন্তু ছোটোটি রূপেগুণে একেবারে অতুলনীয়া। সেই ছোটো রাজকন্যার নাম ছিল সাইকি।
দিন যায়, সাইকি বড় হয়, উত্তরে দক্ষিণে পুবে পশ্চিমে ছড়িয়ে পড়ে তার রূপগুণের খ্যাতি। এমনও জনরবও শোনা যায় যে সাইকি আসলে সামান্যা নারী নয়, দেবী ভেনাস নাকি স্বয়ং মানবীরূপে আবির্ভূতা হয়েছেন লোককল্যাণে। অনেক মন্দিরযাত্রী ভেনাসের মন্দিরে যাওয়ার পথে বা মন্দির থেকে ফেরার পথে সাইকির নামে নৈবেদ্য দিয়ে যায় রাজপ্রাসাদে।
এই খবর স্বর্গে পৌঁছলে দেবী ভেনাস খুব রেগে যান। কী? সামান্য মানবী হয়ে কিনা দেবী হতে চায়? বামন হয়ে চাঁদে হাত দেবার ইচ্ছে? দাঁড়াও দেখাচ্ছি মজাখান। এদিকে বেচারা সাইকি কিন্তু সম্পূর্ণ নির্দোষ। এইসব রটনায় তার কোনো হাত ছিল না, সে এসব জানতোও না ভালো করে।
রাজারানী এদিকে তিন কন্যার বিবাহ দিতে অস্থির হয়ে পড়লেন। মনে হয় ওঁরা এইসব জনরবে ভয় পেয়ে গেছিলেন। মানুষের সংসারের মধ্যে এইসব দৈব জটিলতা ঢুকে গেলে সামলানো মুশকিল। তাই তাঁরা দ্রুত কন্যাদের পাত্রস্থ করে দায়িত্বমুক্ত হতে চাইলেন।
বড় দুই মেয়ের বিয়ে হয়ে গেল বেশ চটপট। পাশের দুই রাজ্যের দুই রাজপুত্র বড় রাজকন্যা আর মেজো রাজকন্যাকে বিবাহ করে পরম পরিতোষ সহকারে প্রচুর যৌতুক সমেত নিজের নিজের ঘরে গেলেন। 
কিন্তু রূপেগুণে অতুলনীয়া সাইকির জন্য পাত্র আর পাওয়া যায় না। কেউ সাহস করে না। মানবীরূপিনী দেবী বলে যার খ্যাতি, তাকে বিবাহ করতে পারে এমন সাহস কোন্‌ মানুষের হবে? 
সাইকির ভাগ্যে কী আছে জানার জন্য রাজা তার পুরোহিতদের নিয়ে ডেলফির  মন্দিরে গেলেন। এই মন্দিরে ভবিষ্যদ্বানী শোনা যেত, সূর্যমন্দিরের পুরোহিতনী পবিত্র মুহূর্তে "ভর"এ পড়ে মানুষের  ভবিষ্যৎ বলে দিতেন। সেসব কথা দৈববাণী বলেই সকলের কাছে গৃহীত হতো।
রাজা সেই মন্দিরে গিয়ে সাইকির ভবিষ্যৎ সম্পর্কে জানতে গিয়ে যা শুনলেন তাতে একেবারে স্তম্ভিত হয়ে গেলেন। সাইকিকে নাকি বিবাহ দেওয়া যাবে না, পাহাড়চূড়ায় তাকে নাকি একলা রেখে আসতে হবে, সেখানে এক ভীষণ মহানাগ এসে নাকি তাকে নিয়ে যাবে। এর অন্যথা হলে মহাবিপদ, সারা রাজ্যে মহামারী নেমে আসবে।
রাজামহাশয় অত্যন্ত ম্রিয়মান হয়ে পুরোহিতদের  নিয়ে নেমে এলেন। প্রাসাদে এসে সব জানালেন রাণীকে আর অন্যান্য ঘনিষ্ঠদের। সাইকির কাছে গোপণ রাখা হচ্ছিল, কিন্তু সাইকি জেনে ফেললো। সে কিন্তু একটুও ভেঙে পড়লো না, বরং মুষড়ে পড়া বাকীদের সান্ত্বনা দিয়ে বলতে লাগলো, "আরে তোমরা এত ভেঙে পড়ছো কেন? বরং এতেই ভালো হবে। নইলে দিন দিন আমাকে নিয়ে সমস্যা বেড়েই চলতো। এখন সব সমস্যার সমাধান একবারে হয়ে যাচ্ছে। এ ভালো নয়? একজন সামান্য মানুষ আমি, মরতে একদিন হবেই, রাজ্যের কল্যাণে যদি উৎসর্গ করতে পারি নিজেকে, তার চেয়ে ভালো আর কী হতে পারে?"
মনে মনে সে নির্ঘাৎ বলছিল, "উফ, দিনটা তাড়াতাড়ি আসুক, টেনশন থেকে বাঁচি। দিনের পর দিন প্রিয় মানুষদের ভয়ে আশঙ্কায় শক্ত হয়ে থাকা মুখচোখ দেখতে ভালো লাগে নাকি? "
কেজানে হয়তো তার মনে মনে কৌতূহলও ছিল কী হতে পারে তা দেখার, রাজপ্রাসাদের নানাবিধ সুরক্ষাপ্রাচীরের আড়াল আর রাজসংসারের নানা বাধানিষেধ হয়তো তার গলায় ফাঁসের মতন চাপ দিতো। রাজকন্যার জীবনে সেরকম অ্যাডভেঞ্চার কোথায়? 
নির্দিষ্ট দিনে কাঁদতে কাঁদতে সাইকিকে সাজিয়েগুজিয়ে প্রিয়জনেরা রেখে এলো পাহাড়ের উপরে। 
সেখানে চুপ করে একা একা বসে সাইকি ভাবছিল, মহানাগ এসে কী করবে তাকে? নিয়ে যাবে বলেছে দৈববাণী, কোথায় নিয়ে যাবে? নিয়ে গিয়ে কী করবে?
একসময় হাল্কা একটা শিরশিরে হাওয়া সাইকির গায়ে লাগলো, সেই হাওয়া দেখতে দেখতে সাইকিকে উড়িয়ে নিয়ে চললো। অবাক হয়ে সাইকি দেখলো হাওয়া তাকে এনেছে এক আশ্চর্য সুন্দর উপত্যকায়, সেখানে এক অপরূপ প্রাসাদ। সেই প্রাসাদের ঘরে ঘরে ঘুরে দেখতে লাগলো সাইকি, অপরূপ সব রত্নময় আসবাবে ভর্তি সেইসব ঘর, যেখানকার যা যা ঐশ্বর্য্য সব সেখানে উপস্থিত। চারিদিকে বাগান, সেখানে আশ্চর্য সুন্দর সব ফুল ও ফল। কিন্তু কেউ কোথাও নেই। সাইকির যখন যা দরকার, সব হাতের কাছে এসে পড়ে, অদৃশ্য থেকে মাঝে মাঝে বাজনা আসে, কিন্তু কোনো মানুষের দেখা সে পায় না। 
সাইকি কিছুক্ষণের মধ্যে বুঝতে পারে এটা সেই মহানাগের যাদুপ্রাসাদ। সে দিনের বেলা দেখা দেবে না, রাতে আসবে।   
রাতে খেয়েদেয়ে যখন সাইকি রত্নপালঙ্কে শুয়েছে, তখন সেই মহানাগ এলো। কিন্তু সে এমন আশ্চর্য কোমল স্বরে বন্ধুর মতন কথা বললো যে সাইকির ভয় কেটে গেল। সে তার মুখ না দেখেও তাকে স্বামীরূপে গ্রহণ করলো। 
এইভাবে দিন যায়, সাইকির কোনো সুখেরই ঘাটতি নেই, সবই হাতের কাছে মজুত, স্বামীটিও খুবই মনের মতন। কিন্তু একটাই মুশকিল যে তার মুখ দেখা যায় না। সাইকি যতবার দেখতে চায়, লোকটা কেমন করুণ গলায় বলে, "তাহলে আমাকে হারাবে তুমি। আমাকে তুমি দেখে ফেলামাত্র আমার চলে যেতে হবে। "
সাইকি তাকে হারাতে চায় না, তাই আর দেখতে চায় না। কিন্তু তার মন থেকে খটকা দূর হয় না। 
(চলবে)

