সচলচারণ ৪



দিনের পরে দিন গেল।এই করে করে গেল অনেকদিন। তখনও আমি নীরব পাঠক। কিছুতেই লিখে উঠতে পারি না। নানারকম নিয়মকানুন নাকি আছে, ভয়ে সেই নিয়মাবলী কখনো উলটে দেখিনা। নিয়ম শুনলেই কেন জানি আমার মুসা(মোজেস)র গল্প মনে পড়ে, সেই টেন কমান্ডমেন্ট এর গল্প--বড় বড় দুই পাথরের পাটা দুই বগলে নিয়ে পাহাড় থেকে নামছে খুব রাগী চেহারার এক বুড়ো। নিয়ম না মানলেই সব্বনাশ! আরো রাগী কে নাকি আছে আরো উপরে, যে নিয়মগুলো দিয়েছে, তাকে দেখা যায় না, এমনাকি মুসাও দেখতে পান নাই, কিন্তু নিয়ম না মানলে নাকি সে খুব রেগে যায়, কড়া সাজা দেয়। বাপরে।  
 তাই নিয়ম টিয়মের দিকে আমি বেশী ঘেঁষি না।  নানা রকম সংসদ, ক্লাব, সংঘ এইসবের দিকে আমি বেশী যাই না। কারণ ওই নিয়ম। পুরনো এক ফোরামে নিয়ম টিয়ম কিছু ছিলো না বলে যেতাম, কিন্তু পরবর্তীকালে সেখানের অভিজ্ঞতা ও  তেমন ভালো না। 
 সচলে তাই তখন নিয়মের ধার না ধেরে দিব্যি আসি যাই,পড়ি, হাসি, কাঁদি, ভাবি,মনে রাখি, ভুলে যাই, দিনের শেষে ফিরে যাই নির্ভার। কত মান-অভিমান, ঝগড়াঝাঁটি আর মিলমহব্বতের নীরব সাক্ষী নিজেকে অদৃশ্য মানুষের মতন লাগে, বেশ মজা পাই।    
 বেশ কিছুদিনের যাওয়া আসায় তখন কিছু পূর্বপরিচিতকে  দেখে ফেলেছি সচল এ। কনফুসিয়াস, কারুবাসনা, শ্যাজা। তাদের লেখাগুলো পড়ে কমেন্ট দিতে হাত সুড়সুড় করে, কিন্তু না, শেষ মুহূর্তে থেমে যাই। কী দরকার! ঝাড়া হাতপা আছি, হাত বেঁধে ফেলে লাভ কি! মনে পড়ে অচলায়তন এর অদীনপুন্যকে, গিঁটের পরে গিঁট, যে হাত দিয়ে খুলবে সেই হাত ও বাঁধা! মায়ায় জড়িয়ে পড়ে শেষে যদি একদিন ঝগড়াঝাঁটি হয়ে চলে যেতে হয়, সে বড় বিশ্রী কান্ড। না না সে ভালো কথা নয়। আউটসাইডার এর মতন ঘুরি, এ যে মানুষজীবন নয়, বুঝতে পারিনা।  
 একদিন এসে দেখি মারাত্মক কান্ড বেঁধে গেছে। মান-অভিমান এর চূড়ান্ত চলছে। এর মধ্যে আবার টের পাওয়া গেলো এই নবীন সচল এর এক রাইভাল গ্রুপ ও আছে!!! তারা খবর নিয়ে মজা দেখছে! মনটা খারাপ হলো! নানা জায়গায় দলাদলি দেখতে দেখতে আগে থেকেই তিতিবিরক্ত কিনা! 
 দেখলাম সচল এ অসাধারণভাবে এইটা হ্যান্ডল করা হলো। এক মজাদার নাটক লেখা হলো, দমফাটা হাসির নাটক। চোর আর পুলিশের নাটক, শেষে চোরে পুলিশে ভায়রাভাই প্রমাণ হলো মেলায় গান শুনে, সেই গান হলো," ওরে রসিয়া বাইদানি.... " পড়ে আর কমেন্ট পড়ে হাসতে হাসতে চেয়ার থেকে পড়ে যাবার অবস্থা। আসল মজার শতাংশের একাংশ ও বোঝাতে পারলাম না এই কয় লাইনে। দেখলাম ঝগড়াঝাঁটি মিটে গিয়ে আবার মিল-মহব্বত হলো। মনটা ভালো হলো। এরকম আর তো দেখিনি। 
   হিমুর মজার লেখার হাত খুব পাকা, দক্ষ। কিছু কিছু লেখা পড়তে পড়তে  শিব্রাম চক্রবর্তীর লেখা মনে পড়ে। ওনার ব্লগে গিয়ে পুরানো লেখাগুলো পড়ি। চৌধুরীর গল্প। বললে বিশ্বাস যাবেন না কিছু কিছু কাজের রেসিপিও পাই, যেমন জিরা দিয়ে মাংস।  
 কদিন পরে আবার দেখলাম এক মেলার কথা, সেখানে নাকি কেনিয়ার এক কুচকুচে কালো ছেলে হিমুকে নিজের মতন দেখে নিজের লোক মনে করে ড্রাম এগিয়ে দিয়েছিলো বাজাতে। সেই অরণ্যদেবের গল্পের মতন ড্রাম যা বাজিয়ে দূর দূরান্তে খবর দেওয়া হয় (সত্যিই হতো ওখানে) । হিমু সবিনয়ে প্রত্যাখ্যান করে বলেন তার পূর্বপুরুষেরা গ্রেট মাইগ্রেশনের সময়েই আফ্রিকা ছাড়েন, সে হয়ে গেলো লাখখনেক বছর। এতদিনের অনভ্যাসে আর আয়ত্ত নেই ড্রাম বাজানো! 
 (চলবে)

