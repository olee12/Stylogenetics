দেশবিদেশের উপকথা-দেবী বেন্তেন ও নাগরাজ(জাপানী)



নাগরাজ থাকতো এক বিরাট জলাশয়ে, গভীর সেই জলাশয়ের নিচে পাথুরে গুহায় সে থাকতো, তাকে দিনের বেলা দেখা যেতো না। কিন্তু রাতে সে উঠে এসে চারিপাশের গ্রামের গরু ছাগল ইত্যাদি তো ধরে নিয়ে যেতোই, মানুষের শিশুদেরও ধরে নিয়ে যেতো। আক্রমণের সময় তার ভয়াবহ চেহারা দেখে লোকে আতঙ্কে নীল হয়ে যেতো, বাধা দেওয়া তো দূরস্থান। সে দিনে দিনে সব লোকের কাছে হয়ে উঠলো মূর্তিমান বিভীষিকা, তার ধ্বংসতান্ডবে হাহাকার পড়ে গেলো গ্রামে গ্রামে।
করুণাময়ী জীবনদেবী বেন্তেন এইসব দেখেশুনে খুব রেগে গেল, কতদিন আর এই ধ্বংসলীলা চোখে দেখা যায়? বেন্তেন নাগরাজের জলাশয়ের পাশের গ্রামে প্রস্তুত হয়ে অপেক্ষা করতে থাকলো, নাগরাজ আক্রমণ করলেই তার সাথে যুদ্ধ করে তাকে সাবাড় করবে বলে। 
বেন্তেন অপেক্ষা করে, কিন্তু নাগের দেখা পায় না। পরপর তিনরাত কেটে যায়, নাগরাজকে দেখা যাচ্ছে না, বেন্তেন খুব রেগে গেলো। ভাবলো, ব্যাটা জানতে পেরেছে নাকি কোনো সূত্রে? "দাঁড়াও দেখাই মজা," বলে দেবী ভয়ানক ভূমিকম্প ঘটিয়ে নাগরাজের জলাশয় তোলপাড় করে তুললো, তারপরে মেঘে চেপে জলাশয়ের পাড়ে এসে নামলো। হুংকার দিয়ে বললো, "কই হে নাগরাজ, লুকিয়ে কেন? বেরোও তোমার গর্ত থেকে, আজকে তোমাকে কেটে পঞ্চাশ টুকরো যদি না করেছি তো আমার নাম বেন্তেন নয়।"
নাগরাজ বেরোলো, সে দেখতে ছিলো খুব সাংঘাতিক, ইয়া বিশাল চেহারা, সারা গায়ে কাঁটা কাঁটা আঁশ, চেরা জিভ লকলক করছে। বেন্তেনের তো তাকে দেখেই খুব বিচ্ছিরি লাগলো, একেই এত বিচ্ছিরি, তার উপরে আবার এত অত্যাচার করেছে। আজই ওর শেষদিন, ভাবলো দেবী।
কিন্তু নাগরাজের সর্পচক্ষুতে জিঘাংসা ছিলো না, চোখ দুটো খুব ক্লান্ত, লালচে। আস্তে আস্তে আসছিলো সে, যেন ঠিক সুস্থ নয়। বেন্তেনের সামনে এসে খুব ধীর ক্লান্ত গলায় বললো, "ঠিক আছে, মেরে ফ্যালো। যুদ্ধ করতে হবে কি? আমি খুব ক্লান্ত আজকে, পারবো না ভালো করে লড়তে। তুমি এমনি ই মেরে ফ্যালো। আমার আপন বলতে কেউ নেই, কেউ দুঃখ পাবে না আমি না থাকলে। বেঁচে থাকার জন্য খাদ্য সংগ্রহ করতে হতো, তাই গ্রাম থেকে ---ওরা কষ্ট পেতো, আমি কীই বা করতে পারতাম? আমি তখন বুঝতে পারিনি, এখন বুঝতে পারছি সমাধান তো ছিলো, আমি না খেয়ে মরে গেলেই সমাধান হতো সমস্যার। বেন্তেন, কই দেবী, তোমার অস্ত্র কই? আমি প্রস্তুত, নাও গলাটা কেটে ফ্যালো।"
নাগরাজ চোখ বুজে ফণা নামিয়ে শুয়ে পড়লো, সে সত্যি খুব ক্লান্ত। বেশ ক'দিন সে উপবাসী, এমনিতেই মনে করেছিলো না খেয়ে মরে যাবে।
বেন্তেনের মনটা কেমন করতে লাগলো, সত্যি তো কেমন অসহায় দেখাচ্ছে নাগরাজকে। কেমন রোগা মতন, খায় নি নাকি ক'দিন? শান্ত আত্মসমর্পণের মতন পায়ের কাছে পড়ে আছে, চোখ বুজে শুয়ে আছে ফণাটা মাটিতে রেখে। ওর পিঠের উপরে কতগুলো ক্ষত, রক্তাক্ত। আহা, কেটে গেছিলো নাকি? 
বেন্তেন নতজানু হয়ে বসলো ওর পাশে, খুব সাবধানে ওর ঘাড়ের কাছে হাত রাখলো। বললো, "নাগরাজ, ওঠো।"
চোখ মেলে নাগরাজ বলে, "কী? মারবে না? বুঝেছি, এমনি এমনি মারতে তোমার সঙ্কোচ হচ্ছে, লড়াই করতে হবে। তিনদিন কিছু খাই নি, পারবো না লড়াই করতে। এমনিই মেরে ফ্যালো, আমি কিছু মনে করবো না। এমনিতেই তো মরে যাচ্ছিলাম, অনেকদিন লাগতো আরকি। এখন তাড়াতাড়ি হয়ে যাবে। এই ঘৃণিত জীবন বহন করতে আর ভালো লাগে না। দেবী, আমাকে মেরে ফ্যালো, আমি বাঁচি।" 
বেন্তেন ঝরঝর করে কাঁদতে লাগলো, নাগরাজের ফণায় হাত বোলাতে বোলাতে বললো, " তোমাকে মারবো না নাগরাজ, আমার সঙ্গে চলো, আমার সঙ্গে থাকবে, তোমাকে আমি বিবাহ করবো।" 
নাগরাজ খুব ব্যথার হাসি হেসে বলে, "ঠাট্টা করছো? কী হবে আমাকে ঠাট্টা করে? আমি তো মরার জন্য তৈরী হয়ে আছি। "
বেন্তেন বলে, "না, ঠাট্টা নয়। তুমি ভুলে গেছ, তুমি শাপভ্রষ্ট হয়ে এইখানে নাগ হয়ে রয়েছ, শাপমুক্তি হবে এইবার তোমার। চলো আমার সঙ্গে, স্বর্গে ।"      
নাগরাজ শাপমুক্ত হয়ে দিব্যদেহ পেয়ে গেল আর বেন্তেনের সঙ্গে স্বর্গে গেলো। সেখানে মহাধূমধামে তাদের বিবাহ হলো। অতঃপর তারা সুখেশান্তিতে বসবাস করতে লাগলো। 
ডিসক্লেমারঃ ঘটনা এইরকমই ঘটেছিলো, কিন্তু মূল গল্পে এদের মধ্যকার কথোপকথনের ব্যাপারটা পাই নি, একটা যুক্তিসঙ্গত কথাবার্তা জুড়ে দিলাম আরকি। ঃ-)

