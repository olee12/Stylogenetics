অদৃশ্য জগৎ(১)




    দূরবীক্ষণের সাহায্যে মহাবিশ্ব পর্যবেক্ষণ শুরু হয়েছে সেই গ্যালিলিওর কাল থেকে। ক্রমশ:ই দূরবীক্ষণযন্ত্র উন্নততর হয়েছে আর তার সাহায্যে আরো আরো বেশী বেশী জিনিস দেখা গেছে। আলো-দূরবীণ কেবল নক্ষত্র নীহারিকা গ্যালাক্সি থেকে আসা আলো ধরতে পারে, কিন্তু কী হবে সেইসব বস্তু খুঁজে পাবার যারা কিনা কেবল এক্স রে বা রেডিও ওয়েভ বিকিরণ করে? ক্রমে তাদেরও দেখা গেল যখন আমরা রেডিও-দূরবীণ আর এক্সরে-দূরবীণ বানাতে শিখলাম। 
     ১৯৩০ এর দশকেই জ্যোতির্বিদেরা পর্যবেক্ষণ করে বলেন যে কিছু একটা হিসাব যেন ঠিক মিলছে না। মহাকর্ষের অঙ্ক কষে দেখা যাচ্ছে একেকটা  গ্যালাক্সির মোট ভর অনেক বেশী বেরোচ্ছে সমস্ত তারা আন্তর্নাক্ষত্রিক গ্যাস ধূলা ইত্যাদি সবকিছুর ভর যোগ দিয়ে যা হচ্ছে তার চেয়ে। ব্যাপারটা কী? আবার একটু আধটু না, এই না দেখা ভর দেখা ভরের চেয়ে প্রায় ছয় গুণ। এত বেশী তফাত যে এটাকে অবজার্ভেশন এরর বলে চালিয়ে দেওয়া যায় না।  
     ক্রমে বোঝা গেল গ্যালাক্সি বলে যা আমরা দেখি সেটি হিমশৈলের চূড়া, বলতে গেলে কিছুই না। গোটা গ্যালাক্সি  বেষ্টিত হয়ে আছে বিরাট দৈত্যাকার গোলকের ভিতর, অদৃশ্য বস্তুর (Dark Matter) গোলক। এই অদৃশ্য বস্তুর ভর দৃশ্য বস্তুর ভরের ছয় থেকে দশগুণ বেশী। 
    জ্যোতির্বিদেরা মনে করেন গ্যালাক্সির যে উজ্জ্বল অংশটা দেখা যায় সেটা তৈরী আমাদের চেনা সাধারণ পদার্থ দিয়ে অর্থাৎ কিনা যেসব পদার্থ তড়িচ্চুম্বকীয় ক্রিয়ায় অংশ নেয়। এই ধরনের বস্তু সেই মহাবিস্ফোরণে সৃষ্টির পর থেকে নানারকম পরিবর্তনের মধ্য দিয়ে গেছে আর মিলেমিশে সূক্ষ্ম গঠনকাঠামো নির্মাণ করেছে। কিন্তু ডার্ক ম্যাটার এত ক্রিয়া ট্রিয়া করে না বলে নিজের প্রাচীন প্রিমিটিভ অবস্থাতেই থেকে গেছে। আর ডার্ক এনার্জীর কথা যদি বলতে হয় তাহলে তার মিথস্ক্রিয়া আরো কম, এখন পর্যন্ত শুধু জানা গেছে মহাবিশ্বের ত্বরিত সম্প্রসারণটুকু ছাড়া আর কোনো কিছুতে তার কোনোরকম হাত নেই।          
     গ্রহ তারা গ্যালাক্সি এসব বড় বড় জিনিস নিয়ে কাজ করেন জ্যোতির্বিদেরা। আর কণা-পদার্থবিদেরা আছেন এর ঠিক বিপরীত মেরুতে, তারা ক্ষুদ্রাতিক্ষুদ্রের কারবারী। তবে কণা-পদার্থবিদদের কাজ থেকে অনেকসময় মহাবিশ্বের ওসব বড় বড় বস্তুর নানাবিধ রহস্যের সমাধান হয়। এনারা মাঝে মাঝেই নানারকম অজানা অদেখা বস্তু আবিষকার করে ফেলেন তাদের জটিল অংক আর পরীক্ষানিরীক্ষায়। 
     এই তো গত শতকের সেই গোড়ার দিকের কথা। বিটা ডিকে নিয়ে কত গন্ডগোল। না মেলে শক্তির নিত্যতা সূত্র না মেলে ভরবেগের নিত্যতা সূত্র। কী জ্বালা! তখন এই ক্ষুদ্রাতিক্ষুদ্রের কারবারীরাই বার করলেন নিউট্রিনো, এরা বড় লাজুক কণা, কেবল সাড়া দেয় মহাকর্ষে আর মৃদুক্রিয়ায়। আরে ঐ মৃদুক্রিয়া মানে উইক ফোর্সের কথাই তো জানা ছিলো না, হিসেব মিলাতে গিয়েই তো ঐ মিথস্ক্রিয়াটি আবিষ্কার হলো। তো তারপরে আশির দশকে এই ক্ষুদ্রাতিক্ষুদ্রের কারবারীরাই বার করলেন ডাবলু আর জেড কণাদের, এরা বেশ ভরযুক্ত, এরাই ঐ  উইক ফোর্সের বাহক।   

(আরো কিছুটা বাকী আছে)
ছবি : আন্তর্জাল সৌজন্যে
তথ্যসূত্র: সয়েন্টিফিক আমেরিকান নভেম্বর ২০১০

ছবি: 


 



