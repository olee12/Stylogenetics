দেশবিদেশের উপকথা- পূর্ব কেপ (আফ্রিকা)



আফ্রিকার আরেক উপকথা, এটা পূর্ব কেপ  দেশের গল্প। আশেপাশের অন্যান্য নানা দেশে নানা জাতিগোষ্ঠীর মধ্যে এই গল্পের নানা রূপ পাওয়া গেছে। গ্রীক উপকথার কিছু কিছু গল্পের মধ্যে এই গল্পের প্রতিধ্বনি শুনে চমকে উঠতে হয়।
গল্পে চলে যাই এবারে।  সে অনেক অনেকদিন আগের কথা। তখন নদীতীরের এক গ্রামে এক মানুষ থাকতো যার ছিলো অনেক জমিজমা গরুভেড়া। বাড়ীঘর ধনদৌলত কোনোকিছুর তার অভাব নেই, কিন্তু তার আপন বলতে কেউ নেই। বুড়া বাপমা মরে গেছে, সে নিজে বিয়েও করে নি। এদিকে বিয়ের বয়সও তার প্রায় পেরিয়ে গেছে। 
 একলা মানুষটা নদীতীরে ঘুরে বেড়াতে বেড়াতে দীর্ঘশ্বাস ফেলে, খুব একা লাগে তার। বিছিয়ে থাকা জমি দিগন্তে মিশে গেছে, সবুজ হয়ে উঠেছে শস্য, হাওয়া দুলিয়ে দিয়ে যাচ্ছে গাছগুলোকে। দূরের মাঠে চরে বেড়ায় তার গরুভেড়ারা, মাইনে করা রাখালেরা চরায় তাদের। এসব দেখতে দেখতে সে ভাবে কত অর্থহীন সব! নদীতীরের বিরাট এক গাছের তলায় এলিয়ে বসে সে ভাবে, বিয়ে করে ফেলতে হবে। সংসার না করতে পারলে এতসব থেকেই বা কি লাভ? আরো বয়স হয়ে গেলে তখন আর কোনো মেয়েই রাজি হবে না, এইবেলা বৌ হবার যোগ্য কাউকে খুঁজে পেতে সংসার শুরু করে ফেলাই ভালো। কিন্তু কোথায় খুঁজে পাবো ? এমন কাউকে কি কখনো খুঁজে পাবো যাকে দেখামাত্র মনে হবে একে ছাড়া জীবন আমার বৃথা?    
নদীর ধারার একেবারে কাছ ঘেঁষে ঝলমল করছে একটা সবুজ পাতাভরা গাছ, সোনালী সূর্যকিরণ পড়ে ঝিকিয়ে উঠছে পাতাগুলো। আমাদের গল্পের একলা মানুষটা সেই সূর্যপিয়াসিনী সবুজ গাছটির প্রেমে পড়ে গেল।
মানুষটা কাঠের মূর্তি বানাতে পারতো। সে কুঠার দিয়ে গাছটি কেটে বাড়ী নিয়ে গেল। তারপরে দিন নেই রাত নেই মনপ্রাণ ঢেলে বানালো এক কাঠের নারীমূর্তি  সেই গাছের কান্ড থেকে। এত সুন্দর হলো সেই মূর্তি যে  শিল্পী পলক না ফেলে চেয়ে রইলো তার দিকে। আহা! যদি জ্যান্ত হতো!
সে তাকে ঘিরে ঘুরতে ঘুরতে মন্তর পড়তে লাগলো আর তারপরে বারে বারে কাঠের মূর্তির চোখেমুখেনাকে হাত বুলিয়ে বুলিয়ে বলতে লাগলো, " জ্যান্ত হও, জ্যান্ত হও, নদীর মেয়ে ক্যামিও, তুমি জ্যান্ত হও।"  
মূর্তি মানুষী হয়ে জেগে উঠলো। একলা মানুষটা এতদিনে বৌ পেলো। সে বৌকে সুন্দর সুন্দর শাড়ী দিলো, ওড়না দিলো, আয়নাগয়না দিলো। সে তাকে বললো কেউ যদি জিজ্ঞেস করে তো বোলো, আমি ক্যামিও, নদীর মেয়ে ক্যামিও।
বৌ শুনে মাথা কাত করে বললো, " তাই বলবো। বলবো আমি নদীর মেয়ে ক্যামিও।"
তারপরে দিন যায়, বৌ ঘরে থাকে আর রাঁধেবাড়ে। মানুষটা কাজ করে ফিরে বৌয়ের মিষ্টি হাসিমুখ দেখে ভারী খুশী হয়। দু'জনে মিলে খেতে খেতে তারা গল্প করে। সুখে দিন যায়।
একদিন গ্রামের কয়েকজন তরুণ বাড়ীর পাশ দিয়ে যেতে যেতে ক্যামিওকে দেখতে পায়। তারা বলাবলি করে, এমন ফুটফুটে সুন্দর একটা অল্পবয়সী মেয়ে কিনা এই টাকার কুমীর বুড়োর বাড়ীতে? লোকটা এমন বৌ জোটালো কিভাবে? যেভাবেই জোটাক, ও কখনো বুড়ার ঘরে থাকার জন্য নয়। আমরা তরুণেরা থাকতে এমন নারীরত্ন বুড়োর ঘরে পড়ে থাকবে এ হতে পারে না। আমরা ওকে উঠিয়ে নিয়ে যাবো। 
যা বলা সেই কাজ। তারা ক্যামিওকে তুলে নিয়ে পালিয়ে গেল। কাজের থেকে ফিরে শূন্য ঘরে বিষন্নমনে একলা বসে রইলো ক্যামিওর স্বামী। খবর সে পেয়েছে আগেই। কিন্তু কি করবে সে? সে বসে বসে ভাবে আর ভাবে।   
দু'খানা পোষা যাদুপাখি ছিলো মানুষটার। তারা কথাও বলতে পারতো। সে তাদের সব শিখিয়ে পড়িয়ে পাঠিয়ে দিলো ক্যামিওর কাছে। পাখিরা উড়ে গেল মাঠ-পাহাড় পার হয়ে, তারপরে তারা গিয়ে পৌঁছালো সেই বাড়ীর উঠানে যেখানে চুপ করে বসে আছে ক্যামিও। বাড়ীর উঠানের গাছে বসে পাখিরা সুর করে বললো, " নদীর মেয়ে ক্যামিও, নদীর মেয়ে ক্যামিও, আমরা তোমার স্বামীর কাছ থেকে আসছি। সে তোমার ওড়নাটা ফেরৎ চায়।"
সেই ছেলেগুলি পাখিদের কথা শুনতে পেয়েছিলো, তারা বললো, " দিয়ে দাও ওড়না। আমরা তোমাকে আরো ভালো ওড়না কিনে দেবো।" ক্যামিও দিয়ে দিলো ওড়না। পাখিরা ঠোঁটে ওড়না নিয়ে উড়ে চলে গেলো।
পরদিন আবার তারা এলো, সুর করে বললো," নদীর মেয়ে ক্যামিও,  নদীর মেয়ে ক্যামিও, আমরা তোমার স্বামীর কাছ থেকে আসছি। সে তোমার গলার হার ফেরৎ চায়।" 
সেই ছেলেগুলি সেদিনও পাখিদের কথা শুনলো, তারা বললো, " দিয়ে দাও গলার হার। ভারী তো এক হার। আমরা তোমাকে আরো ভালো সোনার হার দেবো।" ক্যামিও গলা থেকে খুলে দিয়ে দিলো গলার হার। পাখিরা ঠোঁটে হার নিয়ে উড়ে চলে গেলো।
পরদিন আবার তারা এলো, সুর করে বললো," নদীর মেয়ে ক্যামিও,  নদীর মেয়ে ক্যামিও, আমরা তোমার স্বামীর কাছ থেকে আসছি। সে তোমার প্রাণ ফেরৎ চায়।" 
ক্যামিও হেসে উঠে দাঁড়ালো, উপরের দিকে মুখ তুলে বললো," নাও, নাও, নাও। " পাখিরা বিদ্যুতের মতন নেমে এসে ঠুকরে দিলো ক্যামিওর চোখে। যেই না ঠোক্কর দেওয়া অমনি জ্যান্ত ক্যামিও মুহূর্তে হয়ে গেল কাঠের মূর্তি।
তারপরে তার হাত আর পা খসে গেল, মাথাও খসে গেল। দেহটা আবার হয়ে গেল বৃক্ষকান্ড, সে গড়িয়ে গড়িয়ে চললো নদীর দিকে। গড়াতে গড়াতে অনেক পথ পার হয়ে যেই না পড়লো নদীর ধারায়, অমনি সে আবার পাতা গজিয়ে হয়ে গেল গাছ। নদীর ধারে ঝলমলে সবুজ পাতা নিয়ে আজও সে দাঁড়িয়ে আছে, সূর্যকিরণে ঝলমল করে ওঠে সে প্রতিদিন। 

