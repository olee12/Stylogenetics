সেদিন আকাশে----



খুব কম লোকই হয়ত খুঁজে পাওয়া যাবে যাদের কিশোর কুমারের গান ভাল লাগে না। আমার, আমাদের শৈশব কৈশোরের অনেকটা সময় কিশোর কুমার শাসন করেছেন। খুব ছোট বেলাতে গ্রীষ্মের ছুটিতে সকাল বেলা ঘুম ভাঙ্গাতেন কিশোর কুমার। 
তার কাছেই প্রথম শোনা পৃথিবী বদলের গান---
এখন পর্যন্ত আমার আনন্দ-দিনের অবধারিত সঙ্গীত তাঁর গাওয়া, "পৃথিবী বদলে গেছে"। আরেকটু বয়েস হবার পরে যখন মনে একটু আধটু প্রেমদ্গম  শুরু হয়েছে, রাস্তায় বেরুলে দু'চোখ অন্ধ করে দিয়ে মেয়েরা হেঁটে যেত---তখন গুনগুনিয়ে গান 'আহা--কী দারুন দেখতে--!!!" যখন কিছু অলস দুপুর দেখাতো সন্ধ্যার ছায়া, তখন মনে বাজত, 'কী আশায় বাঁধি খেলাঘর"---
এমনি করে আমাদের প্রেমে-দ্রোহে-আনন্দ-বেদনায় এই দরাজ গলা সাথে সাথে থেকেছে-----
কিশোর কুমার পৃথিবীতে একবারই আসেন---তারপর জন্ম-জন্মান্তর ধরে চলে তাঁর স্তবগাঁথা।
কিছুদিন আগে আমার একটা গানের পোষ্ট দিয়েছিলাম। অনেকের ভাল ভাল কথা শুনে গত তিনদিনে নামিয়ে দিয়েছি আরো একটা গান(যারা ভদ্রতা করে ভাল বলেছিলেন, তাঁরা নিশ্চয়ি এখন মাথার চুল ছিড়ছেন) ---কিশোর কুমারের গান---আমার বড় প্রিয় গান---"সেদিন আকাশে ছিল কত তারা"।
যতটুকু জানি গানটা লিখেছেন মুকুল দত্ত আর সুর করেছেন----আন্দাজ করুণ তো কে? স্বয়ং কিশোর কুমার। শুধু ভাল গান গাওয়া নয়, কী চমৎকার সুর করেছেন, শুনে দেখুন।
ভাল কথা, যারা গানটা আগেই শুনেছেন (এবং এই সংখ্যাটা বেশ বড়সড় হবে বলেই মনে হয়) তাদের কে ছোট্ট অনুরোধ---গানটা শুনতে গেলে অবধারিত ভাবে কিশোর কুমারের ভার্সন মনে পড়ে যাবে। তাই এই গানটাতে কিছু জায়গায় কিছু পরিবর্তন এনেছি, আমার ভার্সন করব বলে। আর গলার প্রশ্নে নাইবা গেলাম। তেলাপোকার সাথে ঈগলের কোন তুলনা হয় না। তাই ভুল-ত্রুটি ক্ষমা করবেন।
আপনাদের মতামত শোনার অপেক্ষায় ----
যথারীতি গায়ন,বাদনঃ অনিকেত





সেদিন আকাশে--.mp3



