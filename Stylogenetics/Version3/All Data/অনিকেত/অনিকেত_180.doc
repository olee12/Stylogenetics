'পাকি' সব করে রব



আজ 'প্রথম আলো'তে জাফর স্যারের(মুহাম্মদ জাফর ইকবাল) একটি লেখা বেরিয়েছে। লেখাটির শিরোনামঃ "ঘৃনা থেকে মুক্তি চাই"।
লেখাটি পড়ে আরো একবার আমার বুকের ক্ষত দগদগিয়ে উঠল। আরো একবার পোষ মানা এই প্রান  উচাটন হল। আমার সামনে করিডোর দিয়ে হেটে যাওয়া কিছু মানুষ, কিছু কন্ঠস্বর শুনে হাতের মুঠো শক্ত হল।
ব্যস এই পর্যন্তই।
তারপর সদ্য জাগ্রত বিবেকের দংশন মেটাতে 'সচলায়তন' এ লেখা লিখছি। এর পর নিশ্চয়ই রাতে ঠিক ঘুমুতে যাব। কাল হয়ত রবের সাথে এই নিয়ে ঘন্টা খানেক উত্তেজিত বাক্যালাপ হবে। কিন্তু, তারপর?
আমি যখন এই দেশে এসে পৌছুই, তখন আমার সাথে ছিল দু'টো স্যুটকেস আর 'পাকি' দের জন্য বুকভরা ঘৃনা। আমি যেদিন প্রথম পাকি দেখলাম সে দিনটার কথা আজো মনে আছে। তখন দুপুরবেলা। আমার সাথে ইলেক্ট্রোডিনামিক্স কোর্স এর  'সহযোদ্ধা' লিথুয়ানিয়ার ছেলে গেদিমিনাস। খুব দেশের জন্য মন খারাপ হলে তাকে 'গেইদ্দা' বলে ডাকি। সে খুব একটা আপত্তি করে না। আমরা লিফটের সামনে দাঁড়িয়ে গুলতানি মারছি এমন সময় একজন সহকর্মী তার সঙ্গে আসা এক ছেলের সাথে পরিচয় করিয়ে দিলেন। 'এ হল ব--, এই Fall এ আমাদের ডিপার্টমেন্ট এ যোগ দিয়েছে।' আমি হাত বাড়িয়ে দিলাম। করমর্দন করতে করতে জিজ্ঞেস করলাম সে ভারতের ছেলে নাকি। ব-- মাথা নেড়ে বলল 'না, আমি পাকিস্তানের'। এর পরের ঘটনাগুলো খুব দ্রুত ঘটল। আমি ঝট করে হাত ছাড়িয়ে নিয়ে দৌড় দিলাম restroom এর দিকে। বেসিনে সাবান দিয়ে বার বার হাত ধুলাম। জানি খুব 'মেলোড্রামাটিক' শোনাচ্ছে। কিন্তু আদতে আমি তাই করেছিলাম। এমন না যে ওই ঘটনার জন্য আমি গর্ব বোধ করি, কিন্তু ঘটনাটা ঘটেছিল। হাত ধোওয়া শেষ করে পেছন ফিরে দেখি, গেদিমিনাস রাজ্যের অবিশ্বাস আর ক্রোধ নিয়ে আমার দিকে তাকিয়ে আছে। সে প্রায় তোতলাতে তোতলাতে জিজ্ঞেস করল, ' তুমি এই মাত্র কি করলে? তোমার কি মাথাটা গেছে ?? এইটা কি রকমের ব্যবহার?'
আমি খুব ঠান্ডা গলায় তাকে বললাম, প্রতি বছর ১৬ই ডিসেম্বরে তুমি কি আমাদের বাসায় গিয়ে থেকেছ? গেদি আরো খেপে গিয়ে বলল, আরে...তোমার তো মাথাটা আসলেই গেছে। যাই হোক, যতই অবান্তর শোনাক, তোমার প্রশ্নের উত্তর দিচ্ছি--- না থাকি নি। এখন আমাকে প্লীজ বল যে .........
তাকে হাত তুলে থামিয়ে দিয়ে বললাম, তাহলে তুমি আমার এই কান্ডকারখানার কিছুই বুঝবেনা। আমার রক্তিম চোখ, হিসহিসে কথা বলার ভঙ্গি দেখে গেদি আর সেদিন কথা বাড়ায়নি। পরে আমার যখন মাথা ঠান্ডা হয়েছে তার সাথে কথা বলেছি এই নিয়ে। বলেছি, এই পৃথিবীর এক বিশেষ দেশের মানুষের প্রতি আমি কি পরিমান ঘৃণা নিয়ে আছি। বলেছি, প্রতি ডিসেম্বরের ১৬ তারিখে আমার মা এর মলিন মুখের কথা। বলেছি, মা কেমন করে প্রতিবার অশ্রুতে আপ্লুত হন, তার মৃত ভাইটির কথা স্মরন করে, যাকে ১৯৭১ সালে আমাদের দেশের কিছু 'স্বেচ্ছাসেবী' বাহিনীর সহায়তায় পাকি-র বাচ্চারা কুকুরের মত গুলি করে মেরেছিল। তার অপরাধ? তার অপরাধ ছিল--- তার বয়েস ২১ বছর, তার অপরাধ ছিল সে কিছু 'কুকুরের' ভাষা বুঝতে পারেনি। কিন্তু তার সবচেয়ে বড় অপরাধ ছিল--- সে একজন বাঙ্গালি। 
আমার জন্ম মুক্তিযুদ্ধের পরের বছর। একটি স্বাধীন দেশে আমি আমার প্রথম নিঃশ্বাস নিয়েছিলাম। আমি যুদ্ধ দেখিনি। আমি দেখিনি আমার বাবা মায়ের প্রানের ভয়ে মাইলের পর মাইল হেটে যাওয়া। দেখিনি আমার বোনটির ক্ষুধা তৃষ্ণায় মরমর হয়ে যাওয়া।
নাহ। এসব কিছুই দেখিনি। আমি কেবল দেখেছি আমার
 দুখিনি মা এর কান্না। আজ স্বাধীনতার এত বছর পর ও আমার মা তার ভাইটির কথা মনে করে অশ্রু সমাকুল হন। 
যাই হোক মূল প্রসঙ্গ থেকে অনেক দূরে চলে এসেছি। বলছিলাম জাফর স্যারের লেখাটির কথা। স্যার লিখেছেন যে আজ বাংলাদেশে এমন কোনো পরিবার খুজে পাওয়া যাবেনা যারা তাদের আপন জন ৭১ এ হারায় নি। আজো দেশের কোটি কোটি ঘরে আপন হারানোর বেদনা  হুতাশন হয়ে ঘুরে বেড়ায়।
কিন্তু স্বাধীন দেশে আমরা জন্ম নিয়ে কি করলাম? মুক্তিযুদ্ধ কে 'গন্ডগোল' বলা শিখলাম (আসলেই সে সময় বড়ই 'গোল বাঁধিয়াছিল')। চোখে সুরমা দেয়া কিছু শেয়াল জানালো, আমরা নাকি ঐ পাকি আমলেই ভাল ছিলাম। আরেকটু বড় হয়ে জানলাম, আমরা এখনও ঠিক নিশ্চিত নই আমাদের ১৯৭১ সালে কি হয়েছিল। একেকবার একেক উর্দি পরা ঋষভ পুঙ্গব এসে ক্ষমতা দখল করতে লাগল। ভাঙ্গা স্যুটকেস আর ছেড়া গেঞ্জির মালিক সান গ্লাস পরে যেখানে সেখানে খাল কাটা শুরু করলেন। কিছু দিন পর আরেক বলদ চুড়ামনি এসে প্রথম কিছু দিন সাইকেলে করে অফিসে যাওয়া শুরু করল। উনি নাকি 'দুর্নীতির বিরুদ্ধে জেহাদ' ঘোষনা করেছেন। তার সে জেহাদ নয় বছর চলেছিল। চারুবাক হুমায়ুন আজাদ তার প্রবচন গুচ্ছে লিখেছিলেন,' অন্য সামরিক শাসকের সাথে এরশাদের পার্থক্য ছিল এই যে, অন্যেরা কেবল দেশের রাষ্ট্র যন্ত্র কে দূষিত করেছিল, আর এরশাদ আমাদের মেয়েদের পর্যন্ত দূষিত করে ছেড়েছে (স্মৃতি থেকে লেখা,কাজেই ক্ষমাপ্রার্থি যদি গড়বড় করে থাকি)'।
জানিনা এরই রেশ ধরে কিনা, আমার দেশের এক ললনা খোলা ষ্টেডিয়ামে সবার সামনে প্ল্যাকার্ড ঝুলিয়ে বললেন ' আফ্রিদি merry me!' 
এই পুরষ্কার প্রাপ্য ছিল আমাদের?
'পাকি-দের ক্রিকেট আমি পছন্দ করি কারন তাদের খেলা আমার অসাধারন লাগে, এখানে রাজনীতি ঢুকানোর কোনো মানে হয়?' 
'স্বাধীনতার অনেক বছর হয়েছে। এখন ওইসব ব্যাপার নিয়ে তর্ক করার কোনো মানে হয়?'
নাহ। আসলেই কোনো মানে হয়না। আমরা বিজয় দেখিনি। আমরা দেখেছি আমাদের অসহায় আত্মসমপর্ন সময়ের হাতে। আমরা দেখেছি দেশের আনাচে কানাচে দ্রুত গজিয়ে ওঠা দাঁড়ি-পাঞ্জাবীওলা।
আমাদের পরের প্রজন্ম আরো অসাধারন। তারা অসৎ বাপের টাকায় ইংরেজি মিডিয়াম স্কুলে পড়ে, আধো বাংলা, আধো ইংরেজিতে লর্ড ক্লাইভের কন্ঠস্বরে বলতে লাগলঃ 'Its not cool, man. Why do you hate them? What's done is done. Lets be friend now'
কোনো কারনে আমি cool হতে চাইলাম না। ঘাড় তেড়া করে গলার রগ উচিয়ে তর্ক করতে থাকলাম।
তারপর?
তারপর এই দেশে চলে আসা। এই দেশে এসে আমার যতগুলো আফসোসের ঘটনা ঘটেছে, তার মধ্যে পাকিদের সাথে সাক্ষাত অন্যতম। আমি কিছুতেই সহজ হতে পারিনি। এবং ওদের এ কথা বুঝিয়ে দিতেও দেরী করিনি।
আমেরিকায় আসার সাত বছর পর আমি হয়ত এখন বেশ cool। কারন, এখন আমি পাকি-দের সাথে হাত মেলাই। আগের মত দৌড়ে গিয়ে হাত ধুইনা। এমনকি মাঝে মাঝে রসিকতা পর্যন্ত করি। আর রাতে এসে নিজেকে বোঝাই, এতে আপসেট হবার কিছুই নেই। 'ওরা' তো আর এর ভাগীদার নয়। 'ওদের' দোষ দেয়াটা একে বারেই ছেলেমানুষি।
আমি আসলেই এখন 'বড়মানুষ' হয়েছি। কপট ভদ্রতায় লুকাই মনের ঘা। মিষ্টি মিহি বচনে কথা বলি। আমি এখন খুব মানবতা বাদী।
কেবল মাঝে মাঝে, জাফর স্যার হঠাৎ করে এইসব লেখা লিখে ফেলেন। আর আমাকে আবার টেনে নিয়ে যান শুরুর জায়গায়।
ফখরুদ্দিন গং- রা জানিয়েছে, তারা যুদ্ধপরাধিদের নির্বাচনে অংশ নিতে দেবেন না। খালি বেচারাদের সমস্যা, আসল যুদ্ধাপরাধি চিনব কি করে? বিনা বিচারে তো আর মুজাহিদ আর নিজামীকে তাদের 'গনতান্ত্রিক' অধিকার থেকে বঞ্চিত করা যায় না। লোকে বলবে কি!
বার্ট্রান্ড রাসেল বলেছিলেন যে প্রচুর লোক আসলে যুদ্ধটা 'উপভোগই' করে,অবশ্য তখনি যখন যুদ্ধটি তাদের বাড়ির পাশে হচ্ছে না।
আমাদের সেই 'উপভোগের' দিন শেষ হয়ে এল প্রায়। খুব শিগ্রি আমাদের ঠিক করে নিতে হবে পথ। 
সময় আর বেশি নেই।
" পাকি সব করে রব
  রাতি পোহাইল..........." 

