সারাক্ষন দুঃখ ছুঁয়ে থাকা



বিকেল নেমেছে এইখানে
বাতাসে কি জানি এক নাম না জানা ফুলের গন্ধ
এখানের মানুষগুলোর মতন
ফুল গুলোও বড্ড অচেনা
এই শহরে আমাকে চেনে মাত্র দুইজন
আমার দুঃখ আর আমি......দুই একান্ত স্বজন
আমার জন্মভুমির ঠিক উলটো পাশে
উলটো হয়ে ঝুলে আছি আমি
তাই হয়ত সবি উলটো ঠেকে আমার কাছে
বিজাতীয় ভাষায় কথা বলে যায় কিছু উলটো মানুষ
অকারনে হেথায় হোথায় শুনি কিছু উলটো হাসি
আমার দেশের বাড়িতে যখন সূর্য পাঠায় তার প্রথম কিরণ
এই খানে আততায়ীর মত সন্ধ্যা নামে তখন
উলটো এই শহরে আমাকে চিনেছে একজন
আমার দুঃখ..... আমারি স্বজন
এই বিরান প্রবাসে
সেই আসে আমার পাশে
বড় মানবিক অন্তরঙ্গতায়
সে বলে যায়
সারাখন দুঃখ ছুঁয়ে থাকা
একি আর ভাল লাগে?
বিপন্ন হাসিতে জানাই তাকে
ভুলেছে যাকে বসন্তকালে কদমের গন্ধের মতন
তার কাছে তো দুঃখই আপনজন
তাই তো তার শুধু দুঃখের হাতে হাত রাখা
সারাখন শুধু দুঃখ ছুঁয়ে থাকা....

