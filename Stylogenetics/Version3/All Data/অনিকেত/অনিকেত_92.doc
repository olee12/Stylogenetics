ডারুইনের দ্বিশততম জন্মবার্ষিকী



পৃথিবীতে অল্প যে ক'জন দাঁড়িওয়ালা বিরাট সুনাম কামিয়েছেন(দাঁড়ির জন্যে নয়) তাদের মাঝে কার্ল মার্ক্স, রবীন্দ্রনাথ, আব্রাহাম লিঙ্কন,ডারুইন প্রমুখের কথা কম বেশি সবাই জানি। ইতিহাসের কী বিচিত্র গতি! এদের মাঝে দুই প্রভাবশালী দাঁড়িওয়ালা একইদিনে জন্মেছিলেন এবং দুইজনেই পরবর্ত্তীতে মানুষের মানচিত্র পালটে দিয়েছিলেন।লিঙ্কন আর ডারুইন।
আজ দুজনেরই ২০০ বছর পুর্তি পালিত হচ্ছে । কিন্তু সমান আন্তরিকতায় নয়। সকালে ঊঠে ভাবছিলাম যে সি এন এন -টা খুলব না। বার কয়েক নিজের সাথে লড়াই করে শেষমেষ ঔৎসুক্যের হাতে পরাজিত হলাম।ঠিক যা ভেবেছি, তাই।
ছিঃ এন এন একেবারে উৎসব মুখরিত। না ডারুইন কে নিয়ে নয়। লিঙ্কন কে নিয়ে। বিশাল আয়োজন। লিঙ্কন থেকে ওবামা---এই শিরোনামে এক অনুষ্ঠানের আয়োজন করা হয়েছে যাতে নানান জায়গা থেকে লোকজন ধরে নিয়ে আসা হয়েছে(যাদের 'বিশেষজ্ঞ' নামে চালান হচ্ছে)। তারা লিঙ্কন-ওবামা'র নানান মিল অমিল নিয়ে চুলচেরা বিশ্লেষন করছেন।অনুষ্ঠান পরিচালিকা মনে হল আনন্দে আপ্লুত হয়ে এক পর্যায়ে কেঁদেই ফেলবেন---
প্রায় মিনিট ৪৫ অপেক্ষা করে বুঝলাম, আজকে অন্য দাঁড়িওয়ালার কোন খবর শুনতে হচ্ছে না। সেলুকাসের বাচ্চা--এসে দেখে যা, আসল 'বিচিত্র' দেশ কোনটা।
লিঙ্কন আর ডারুইন---অনেকে হয়ত বলবেন তাঁদের কাজের ক্ষেত্র ছিল ভিন্ন। আমি বলব,মোটেই না। তাঁরা দুই জনেই মানুষের মুক্তির জন্য কাজ করেছেন। একজন খুলেছেন পায়ের শেকল, আর আরেকজন খুলেছেন মনের। অথচ আজ দুই জনের অবস্থান দুইস্থানে। একই সম্মান ও সম্ভ্রম নিয়ে দু'জনের নাম উচ্চারিত হয় না।
The Economist গতকাল একটা চার্ট প্রকাশ করেছে যেখানে পৃথিবীর কিছু কিছু দেশে বিবর্তনবাদের হালফিলের দশা দেখানো হয়েছে। সচলদের সুবিধার জন্যে আমি চার্টটা এখানে দিয়ে দিচ্ছি। চার্টটা দেখলেই বুঝতে পারবেন ডারুইনের গ্রহনযোগ্যতা আসলে এক রকমের ধর্মীয় গোঁড়ামি নির্নয়ের কষ্টি পাথর। যে দেশ যত গোঁড়া, ডারুইন সে দেশে তত কম স্বীকৃত। আপনার আমার সকলের প্রত্যাশা পূরণ করেছে আমেরিকা। পৃথিবীর মাঝে যে ক'টি দেশে ডারুইন সব চাইতে কম গ্রহনযোগ্য তাদের অন্যতম হচ্ছে আমেরিকা। তবে তারা শিরোপাধারী নয়। সে 'অমূল্য' সম্মানের নিরঙ্কুশ ভাগীদার হল--তুরস্ক, ইউরোপের মাঝে সবচাইতে গোঁড়া এবং আমার মতে সবচাইতে 'বিভ্রান্ত' জাতি।
এই রাজা-উজীরের ভিড়ে আমাদের দেশের মত চুনোপুটিদের খবর কেই বা নেয়?
আমার খুব জানতে ইচ্ছে করে,  আমাদের দেশে যদি এখন জরীপ চালান হয় বিবর্তনবাদের গ্রহনযোগ্যতার উপর, কেমন করব আমরা?? গত বছর হলেও আমি হয়ত এই রকম প্রশ্ন করার আগে দু'একবার ভাবতাম। ভাবতাম, একটা জানা উত্তর আবার নতুন করে জানার কি আছে? কিন্তু এ বছর আমার বুকে নতুন হাওয়া ভরে দিয়েছে। আমি নতুন করে ভাবতে বসেছি---আমরা এখনো মৌলবাদের হাতে দাসখত লিখে দেই নি। এখনো আমাদের আশা আছে।
সেই আশার আলোয় দাঁড়িয়ে, আমি প্রশ্ন রাখতে চাই---বিবর্তনবাদকে আপনি কতটুকু গ্রহনযোগ্য মনে করেন?
আমি জানিনা সচলে কিভাবে জরীপ চালাতে হয়। এই বিষয়ে কেউ আমাকে সাহায্য করলে কৃতার্থ হই।
পুনশ্চঃ কিঞ্চিত অপ্রাসঙ্গিক শোনালেও বলার লোভ সামলাতে পারছি না, ভ্যাটিকান সিটি থেকে পোপের পক্ষ থেকে একজন উচ্চ পদস্থ কর্মকর্তা ঘোষনা
দিয়েছেন যে ডারুইন এর বিবর্তনবাদের সাথে খ্রীষ্টীয় ধর্মবিশ্বাসের কোন দ্বন্দ্ব নেই। 'আসলে বিবর্তনবাদ বলতে আমরা ঈশ্বর যেভাবে এই বিশ্ব সৃষ্টি করেছেন, সেইটাই বুঝিয়ে থাকি', বলেছেন আর্চ বিশপ জিয়ানফ্রাঙ্কো রাভাসি।
হুমম, কেমন যেন চেনা চেনা লাগছে, তাই না? হুমম, বাংলা প্রবাদ মনে পড়ে যাচ্ছে---মামলার রায় যাই হোক না কেন, তালগাছটা মনে হচ্ছে পোপের কাছেই থাকছে----

