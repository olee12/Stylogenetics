কিছু পুড়ে যাওয়া মানুষ



আগুন লাগলে, ভালো মানুষের ঘর পোড়ে সবার আগে
সবার আগে পুড়ে যায় তার চার বছরের সন্তান
তিল তিল কষ্টে জমিয়ে রাখা টাকাগুলো যায় তার পরেই
তারপর একে একে মেয়েটা, বউটা, আর ঝুপড়িটা
ঝড় আসলে, সবার আগে চাল উড়ে যায় ভালো লোকটার
দশ ফুট উঁচু বানের জলে ভেসে যায় লোকটার আসমুদ্রহিমাচল 
রাস্তায় বিনা কারনে হেথায় হোথায় লাশ পড়ে যায় ভালো মানুষের
ভালো মানুষ গুলো কুঁকড়ে থাকে র‌্যাবের ব্যাটনের তলে
মাস্তান তার উরুর নীচে টেনে নিয়ে যায় ভালো মানুষের বউ
একঝাক পায়রার মাঝে শুধু তার চৌদ্দ বছরের মেয়ে ধর্ষিত হয়
কিন্তু কি আশ্চর্য দেখো
পুড়ে গিয়ে, বানে ভেসে গিয়ে তারা শেষ হয়নি এখনো
বৈরী চাতালের নীচে সবার আগে ফুল আসে ভালো মানুষের গাছে। 

