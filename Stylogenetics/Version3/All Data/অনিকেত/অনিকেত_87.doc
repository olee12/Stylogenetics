এ সময়ের গান -১



বেশ কিছুদিন ধরে মাথায় চেনা পোকাটা কুটকুট করছে। কারন আর কিছুই না। এই গত ক'দিনের মাঝে কিছু নতুন গান শোনা হয়েছে। ভাবছিলাম, আপনাদের সাথে ভাল-লাগা-মন্দ-লাগা ভাগ করে নেব। গান নিয়ে লিখে ফেলাই যায়। কিন্তু সমস্যা হল, আমি চাইছিলাম শুধু আলোচনা নয়, সাথে যদি গানগুলোও আপনাদের শোনানো যেত তাহলে আমার মতের সাথে মিলিয়ে নিতে পারতেন। কিছুদিন আগে হলেও এইটা কোন ব্যাপার ছিল না। ই-স্নিপ্স এ 'উর্ধপাত'(upload এর জন্যে আমার নিজের পরিভাষা--হে হে হে--) করিয়ে দিতাম। আপনারা সেখান থেকে শুনে নিতে পারতেন। কিন্তু আমাদের ডিজিটাল বাংলাদেশের  কর্ণধারেরা বিচক্ষনতার সাথে সেইসব উপায় বন্ধ করে দিয়েছেন। কাজেই আরেকটা উপায় খুঁজে পেতে একটু দেরী হল। আমি পুরোপুরি নিশ্চিত না যে এই উপায়টা কাজ করবে কি না। চেষ্টা করতে ক্ষতি কি?
আমাদের সচলায়তনে মোটামুটি দুই ধরনের শ্রোতা আছেন---মিলা-বাদী ও মিলা-বিবাদী। মিলা-বাদীরা অনেকটা অনুপান হিসেবে ফুয়াদকে মেনে নিয়েছেন। বাকী অংশ অর্থাৎ মিলা-বিবাদী এবং অন্যান্য গোত্রভুক্ত শ্রোতারা নানান সময়ে ফুয়াদের প্রতি তাদের কম-বেশি বিরাগের কথা নানা উপলক্ষ্যে ব্যক্ত করেছেন। কাজেই গানালোচনার শুরুতেই ফুয়াদ বাবাজীকে এনে নিজেকে বেশ খানিকটা বিপদ-সংকুল পরিস্থিতিতে ফেলে দিচ্ছি মনে হচ্ছে। কিন্তু 'পাব্লিকের মুখ' তো আটকায় রাখা যাবে না। আমি যা কবার কবোই---সে আপনারা মারেন-ধরেন যাই করেন।
আমি নিজেকে মিলা-বিবাদী হিসেবে ঘোষনা দিয়েছি। সে ক্ষেত্রে এখনো আমার অবস্থান অটুট। কিন্তু ফুয়াদের ব্যাপারে আমার কিছু দুর্বলতা কাজ করে। বেশ আগে একটা লেখায় ফুয়াদের কম্পোজ করা 'নিটোল পায়ে' গানটির কথা উল্লেখ করেছিলাম। সেইখানে বলেছিলাম যে এইটি ফুয়াদের 'মৌলিক' সৃষ্টি! সাথে সাথেই অনেক সহ-সচল আপত্তি জানান---তাঁরা বলেন যে আদতে এইটি শচীন কত্তার গান। সেইটা আমিও জানি। আমি যে কারনে এটাকে 'মৌলিক' বলছিলাম, তার কারন হল  যে এইটি কেবল  শচীন দেবের কিছু গানের কলি ধার নিয়েছে---'নিটোল পায়ে রিনিক ঝিনিক' এবং বহুল শ্রুত 'তুমি এসেছিলে পরশু'--এই দুইটির। গানটির বাকী উপস্থাপনা, মেজাজ সবই 'ফুয়াদীয়'।
যাই হোক, সেই ঘটনার পর আমি অন্তত বুঝতে পেরেছি---আমরা চাই বা না চাই, ফুয়াদকে সম্পূর্ণভাবে উপেক্ষা করা যাবে না।
এখনকার ব্যস্ত কম্পোজারদের মাঝে ফুয়াদ নিঃসন্দেহে ব্যস্ততম। তার শুরুর দিকের এলবামগুলো থেকে শুরু করে একেবারে হালের 'Gurus of Love' এলবাম পর্যন্ত ফুয়াদের কাজ যদি খেয়াল করি একটা জিনিস দেখতে পাবেন---তার কম্পোজিশানগুলো খুব 'hip'। আমার ইংরাজী গানের ভান্ডার প্রায় শুন্যের কোঠায়। আমি যাওবা শুনি একটু আধটু সে গুলোও বড্ড সেকেলে।
আমার ইংরাজী গানের সবচাইতে বড় সোর্স হল--বাস। বাসে করে যখন ইউনিভার্সিটি যাই, বা বেশ রাতে যখন ফিরি--সব সময়েই বাসে গান বাজছে। বেশির ভাগ সময়েই হালের হিট গানগুলো বাজে। ব্রিটনীর একেবারে হালফিল
গান যেইটার লিরিক্স নিয়ে তুমুল বিতর্ক চলছে (if you seek Amy)---সেইটাও আমার ওই বাসে বসেই শোনা। যাই হোক বলছিলাম ইংরাজী গানের কথা। আধুনিক কালে মার্কিন তারুণ্যের পছন্দ হিপ-হোপ ধাঁচের গানগুলো। আমি নিজে র‌্যাপ গানের ভক্ত একেবারেই হতে পারিনি। খুব সম্ভবত চোঁয়াড়ে লিরিক্স আর এক ঘেয়ে রিদমের কারনে। কোন একটা কারনে আমার কাছে গানের রিদমটা বেশ গুরুত্বপুর্ণ। হিপ-হোপের কারনে অন্ততঃ একঘেয়ে রিদমের গান শুনতে হয়না। নানা রকমের sampling, নানা রকমের sound এর কাজ শোনা যায়। বোঝা যায়--লোকজন চেষ্টা করছে নতুন কিছু নিয়ে আসতে।
আমাদের দেশে এই নতুন 'আওয়াজের' প্রবর্তক ফুয়াদ। হাবিব নিঃসন্দেহে এই নতুন ধারাটি শুরু করে দিয়েছেন। কিন্তু একেবারে সাম্প্রতিক হিপ-হোপ টোনটি ফুয়াদের হাত ধরে আসা। তার 'Revolution', 'Variation no. 25','বন্য', 'ক্রমান্বয়ে' প্রভৃতি এলবামে যন্ত্রানুষঙ্গ পরিচালনা শুনলেই বুঝতে পারবেন---ফুয়াদের মুল ঝোঁকটা হিপ-হপের দিকে। আমাদের অনভ্যস্ত ও প্রবীন বাঙ্গালী কানে সেইটা যন্ত্রনা শোনালেও অর্বাচীনেরা একে সাদরে গ্রহন করেছে বলেই মনে হয়। 
ফুয়াদ কেবল নতুন সাউণ্ড নয়, কিছু নতুন মুখ, নতুন কন্ঠও নিয়ে এসেছেন। আনিলা, মিলা, পুনম, অনী, শান্ত, এবং আমার খুব পছন্দের উপল--এই সবক'টি আনকোরা কন্ঠ ফুয়াদের কোন না কোন প্রজেক্টের সাথে জড়িত ছিল। আনিলা'র 'ঝিলমিল ঝিলমিল' (যদিও অনেকের কাছে এইটি নজরুল সঙ্গীতের অপভ্রংশ হয়ে এসেছে), পুনমের 'মেয়ে', শান্ত-রাজীবের 'নিটোল পায়ে', উপলের 'গঙ্গা','বন্য' এবং মিলার (হা হা হা মিলা ভক্তদের প্রতীক্ষা মিটেছে তো?)' বাবুরাম সাপুড়ে' ---ফুয়াদ একের পর এক 'হিপ' সাউণ্ডিং মিউজিক নিয়ে এসেছেন। 
কণার সাথে তার যে এলবামটি করা সেইটির যন্ত্রানুষঙ্গেও ফুয়াদ তার 'পরীক্ষা-নিরীক্ষা' বহাল রেখেছেন। 'ফুয়াদ ফিচারিং কণা' এলবামটি কণার খুব সম্ভবত দ্বিতীয় একক এলবাম। কোন এক বিচিত্র কারনে তার প্রথম এলবামের নাম আমার স্মৃতিতে রয়ে গেছে---সেইটা ছিল 'জ্যামিতিক ভালবাসা'! আমাকে স্বীকার করতেই হবে যে এলবামের কিছু গান শোনার পর ভাবছিলাম---কোনটা বেশি খারাপ---গানগুলো? না এলবামের টাইটেল? নাকি দুটোই??
কাজেই যখন শুনলাম ফুয়াদ আরেক এলবাম নামিয়ে দিয়েছেন এবং সেটাতে কণা গাইছেন, আমি মনে মনে প্রমাদ গুনলাম। গানের ক্ষেত্রে আমি বেশ দুঃসাহসিকই বলতে হবে। অনেক কষ্টে বুকে বল এনে গানগুলো শোনা শুরু করি। এবং একটা চমৎকার চমক আমার জন্যে অপেক্ষা করছিল। মাত্র একটা বা দুইটা বাদে এই এলবামের প্রায় প্রতিটি গান দুর্দান্ত লাগল। কণা মেয়েটার গলা ভাল। হুমায়ুনের 'আমার আছে জল' চলচ্চিত্রে 'বৃষ্টি পড়ে' গানটিতে কণার কন্ঠ আমাদের কে কেবল কোন বৃষ্টির দিনের ভেজা গন্ধ এনে দেয়না, মনের কোন বন্ধ কপাট খুলে দেখিয়ে দেয় ফেলে আসা দিনের কিছু কোলাজ। অর্কেষ্ট্রেশনের ক্ষেত্রে ফুয়াদ যতটা উচ্চকিত, হাবিব ততটাই মৃদুমন্দ পরিমিত। খুব হালকা পিয়ানো আর চেল্লো-ভায়োলিনের পিৎযিকাটো (pizzicato) পুরো গানটার মেজাজ ধরে রেখেছিল। এক কথায় চমৎকার গান। যারা এখনো শোনেন নি, শিগগির শুনে নিন।
যাই হোক, ফুয়াদ-কণার এলবামের নানা গানে সুর দিয়েছেন, ফুয়াদ নাসের বাবু, বাপ্পা মজুমদার প্রমুখ। আর সঙ্গীত পরিচালনা ফুয়াদের। প্রথমেই যে গান আপনার কানকে নেবে সেটা হল 'ভ্রান্তি'। এই এলবামটিতে এই গানটার দুটো ভার্সান আছে। একটি গেয়েছেন কণা আর অন্য ভার্সন গেয়েছেন মিফতা নামের এক তরুন। কণার গাওয়া ভার্সানটি নিঃসন্দেহে ভাল। কিন্তু মিফতার গাওয়া ভার্সানটি শুধু কান নয়, আপনার মনটাও নেবে। কণার ভার্সানে একটা ইন্টারেস্টিং জিনিস খেয়াল করলাম। গীটারে একটা কর্ণাটকী ধাঁচের একটা পিস বাজানো হয়েছে----সেটা শুনে প্রথমে প্রায় ধরেই নিয়েছিলাম বীণা বাজছে বলে। আমাদের ভারতীয় মার্গ-সঙ্গীতে সব চাইতে উপেক্ষিত যন্ত্রের মাঝে বীণা আর রুদ্র-বীণা অন্যতম। এমন চমৎকার একটা String instrument কেন যে জনপ্রিয়তা পেলনা আমি ভেবেই পাই না।
মিফতা যখন তার ভার্সানটি গান, তখন প্রথমেই যে জিনিসটি আপনার নজরে পড়বে সেটি হল তার প্রস্তুতি। চমৎকার সাধা গলা। সুরেলা। খোলা। আমাদের দেশে রাগ-সঙ্গীতের চর্চা মৃত প্রায়। অধিকাংশ গায়ক গায়িকা নাম-মাত্র প্রস্তুতি নিয়ে আসেন। ফলে কন্ঠের খামতি ঢাকতে তাদের অন্যসব কসরৎ করতে হয়। মিফতার সরল সতেজ উদাত্ত কন্ঠ আপনাকে একটা আশার আলো দেখাবে। নাহ এখনো কেউ কেউ যথেষ্ট প্রস্তুতি নিচ্ছে।
ভ্রান্তির পর, শুনুন 'অবুঝ'। আরো একটা চমৎকার কম্পোজিশান।কণা গেয়েছেনও চমৎকার। ফুয়াদ একর্ডিয়ান এনে একটা 'রেট্রো' ভাব দিতে চেয়েছেন সঙ্গীতায়োজনে। এবং জিনিসটা কাজ করেছে।
মেঘ মল্লারের ছোঁয়াচ লাগা গান 'বরষা'।
"মেঘের গায়ে নুপুর পায়ে নাচে বরষা
বৃষ্টি কী তার ছন্দ জেনেছে,
ফাগুন কী তার মন্ত্র বলেছে
দু'হাত তুলে কোমল সুরে ডাকে কুয়াশা
ভিজে বরষা------"
গানটিতে বাড়তি পাওনা, ব্যাক গ্রাউণ্ড ট্র্যাকে পাখোয়াজের গম্ভীর স্বনন।
'স্বপ্ন' গানটির সুর আর কথা এখনকার 'প্রচলিত' আধুনিক গানের ধাঁচে
" কোন দর কষাকষি ছাড়া
তোর স্বপ্ন নেবো ভাড়া
স্বপ্ন বাড়ির দীর্ঘ ব্যালকনী
দু'টো চড়ুই করছে কানাকানি---"
'কানাকানি' তে এসে হার্মোনাইজিং খানিকটা 'কানেই' লাগল।
'এখনি সময় (মনটা উড়ু উড়ু--)' গানটা মিলা-বাদীদের কথা মাথায় রেখে কম্পোজ করা--এইটা বুঝতে আপনার দেরী হবার কথা নয়। এই গানে ফুয়াদ স্বমহিমায় আবির্ভুত হয়েছেন। চটুল কথা, চটুল সুর আর এ দুটোর সাথে পাল্লা দিয়ে ছোটা ফুয়াদের ইন্সট্রুমেন্টেশান---হাতে জরুরী কাজ থাকলে ব্যাকগ্রাউন্ডে
এই গান চলতেই পারে। মনোযোগ দিয়ে শোনার গান এটা নয়।
'শুভ্র' আর 'নেই' গান দুটি মোটামুটি । 'নেই' গানের বানীতে
'আমার সামনেও নেই, পিছনে নেই
সঙ্গে নেই তো কেউ----'
অত্যন্ত ক্লিশে টাইপের। বহুল চর্চিত এই ধরনের বানীবন্ধ থেকে বেরিয়ে আসার সময় হয়েছে আমাদের।
মোটের ওপর, সাম্প্রতিক কালে রিলিজ হওয়া এলবামগুলোর মাঝে কণার এই এলবামটি আমি খানিকটা এগিয়েই রাখব। ফুয়াদ তার চিরাচরিত উচ্চনাদী আবহ থেকে বেরিয়ে কিছু মোলায়েম ও মেজাজী যন্ত্রানুষঙ্গ দিয়েছেন। তবে যদি আমাকে জিজ্ঞেস করেন--এই এলবামের সব চাইতে বড় পাওয়া 'ভ্রান্তি' আর মিফতা।
পরের পর্বে বাপ্পা মজুমদারের 'সূর্যস্নানে চল' নিয়ে কিছু বলার চেষ্টা করব।
সবাই কে শুভেচ্ছা।

