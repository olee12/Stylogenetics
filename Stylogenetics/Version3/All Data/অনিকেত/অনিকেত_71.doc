আঁধার নামার পরও যে ছায়া পিছু ছাড়েনা



আজ আমরা ৬৪ বছরে পা দিলাম।
এই চৌষট্টি বছর ধরে দিনে-রাতে আমাদের বিবেকের পাশে ছায়া হয়ে রয়েছে দুটি নাম----হিরোশিমা,নাগাসাকি। চৌষট্টি বছর ধরে এই দিনটি মানবসভ্যতার কপালে কলঙ্কের দাগ হয়ে রয়েছে। চৌষট্টি বছর আগে এই দিনটিতেই মানুষ দেখেছিল ক্ষমতালোলুপ রাষ্ট্র-নায়কের হাতে বিজ্ঞানের অপচয় আর বিবেকের নিদারুন অন্ধত্ব।
আর, চৌষ্টট্টি বছর পর আজও আমরা চায়ের টেবিলে ঝড় তুলি----বোমা ফেলাটা আসলেই যুক্তিযুক্ত ছিল কি না, হাজার হাজার জাপানী প্রাণ এক ফুৎকারে উড়িয়ে দিয়ে তাদের নিঃশর্ত আত্মসমর্পনে বাধ্য করাটাই যুদ্ধের মোড় ঘুরিয়েছিল কি না, কোটি কোটি প্রাণ বাঁচাতে হাজার হাজার প্রাণের সওদা করাটা বিবেক সম্মত কিনা----- এমনি হাজারো সব তর্ক।
আর চৌষট্টি বছর পরও ৬১% আমেরিকান জানায়----বোমা ফেলাটা আসলে যুক্তিসঙ্গতই ছিল।
১৯৪৫ সালের গ্রীষ্ম। অগাস্টের সেই ৬ তারিখের সকাল প্রায় ২৫০,০০০ জন হিরোশিমাবাসীর জন্যে আর দশটা সাধারণ সকালের মতই ছিল। আর সব সকালের মতই মায়েরা তাদের বাচ্চাদের স্কুলের পোষাক পরিয়ে স্কুলে পাঠিয়ে দিয়েছেন। অন্য সব সকালের মতই, আমার মত কিছু অলস লোক সাড়ে সাতটায় উঠে এলার্ম বন্ধ করে আবার হয়ত ঘুমুতে গিয়েছিল। হয়ত কিছু কিশোর ভেবে রেখেছিল,আজকেই তাদের প্রেয়সীকে জানাবে এই পৃথিবীর সবচাইতে পুরোনো সে কথাটা। কিছু প্রেমিক হয়ত গতরাতের আশ্লেষভরা স্মৃতিটুকু মনে নিয়ে বুকের উপর ঘুমিয়ে থাকা প্রিয়ার মুখের দিকে তাকিয়ে অবাক হয়ে ভাবছিল, কী করে এই অপ্সরা তার মত এক মর্ত্যের মানুষের প্রেমে পড়েছে! ঠিক তখুনি তিনিয়ান আইল্যান্ড থেকে উড়ে আসছে যুক্তরাষ্ট্রের B-29 Superfortress bomber প্লেনটি। প্লেনের নাম Enola Gay,পাইলট পল টিবেটের মায়ের নামে নাম। ঠিক ৮ বেজে ১৫ মিনিটে পল টিবেটের সেই প্লেন থেকে নেমে এল প্রায় ৪০০০ কেজি ওজনের একটা বোমা। ৯,৪০০ মিটার উপর থেকে মুক্তভাবে পতনশীল(Free fall) বোমাটির নাম ‘লিটল বয়’। প্রায় ৫৭ সেকেন্ড ধরে মুক্ত পতনের পর মাটি থেকে ৬০০ মিটার ওপরে থাকতেই বোমাটির ভেতরের জটিল ইলেক্ট্রনিক সার্কিট কাজ করতে শুরু করে। ৬৪ কেজি ইউরেনিয়াম বুকে নিয়ে নেমে আসা এই বোমাটির মাত্র ০.৭ কেজি ইউরেনিয়াম পারমানবিক ফিশন প্রক্রিয়ায় অংশ নেয়। আর তার মধ্য থেকেই তৈরী হয় অপরিমেয় বিধ্বংসী শক্তি। মুহূর্তের মাঝে হিরোশিমার বুকে নেমে আসে জ্বলন্ত সূর্যের খন্ড। ঠিক ৮টা ১৬মিনিটে জাপানীজ ব্রডকাস্টিং করপোরেশান এর টোকিও শাখার অপারেটর খেয়াল করলেন হিরোশিমা অফ-এয়ারে চলে গেছে। ২০ মিনিট পর টোকিও রেলরোড টেলিগ্রাফ লক্ষ্য করলেন হিরোশিমা থেকে টেলিগ্রাফ যোগাযোগ বন্ধ হয়ে গেছে। এরমাঝে মিলিটারী হেড কোয়ার্টার থেকে বারবার হিরোশিমার সাথে যোগাযোগের চেষ্টা করে ব্যর্থ হচ্ছেন অফিসাররা। সম্পূর্ণ নিস্তব্ধতা তাদেরকে একই সাথে বিস্মিত ও উদবিগ্ন করে তুলছিল। কিছু তরুন অফিসারদের উপর দায়িত্ব দেয়া হয় হিরোশিমা গিয়ে সচক্ষে সব পরিদর্শন করে এসে রিপোর্ট করতে। অফিসাররা দেরী না করেই রওনা দেন প্লেনে করে। হিরোশিমার ১০০ মাইলের মধ্যে আসামাত্রই তারা দেখতে পান বিশাল ধোয়ার কুন্ডলী পাকিয়ে উঠছে আকাশে। আতঙ্কে অবিশ্বাসে জমে যাওয়া সেই পাইলটরা চক্কর খেতে থাকেন আকাশে। এক সময়ের জনসমাগমে পূর্ণ শহরটি উধাও হয়ে গেছে। বদলে রয়ে গেছে এক গভীর ক্ষত। সারাটা জনপদ যেন ভোজবাজীর মত উবে গিয়ে নামিয়ে এনেছে জীবন্ত নরক।  বিস্ময় আর ত্রাসের যুগপৎ আক্রমনে স্থবির হয়ে যায় গোটা দেশ। ষোল ঘন্টা পরে যুক্তরাষ্ট্র থেকে প্রচারিত প্রেসবার্তা শুনে তারা জানতে পারেন, তাদের এই ছোট্ট শহরটিকে মানচিত্র থেকে মুছে দিতে নেমে এসেছিল পারমানবিক বোমা। হ্যাঁ, পৃথিবীর প্রথম পারমানবিক বোমার ‘সফল’ বিষ্ফোরনের শিকার হওয়ার অশেষ ‘সৌভাগ্যটি’ তাদেরই হয়েছে। মার্কিন যুক্তরাষ্ট্র এর প্রেসিডেন্টের বরাতে জানানো হয়
“Sixteen hours ago an American airplane dropped one bomb on Hiroshima, Japan, and destroyed its usefulness to the enemy. That bomb had more power than 20,000 tons of T.N.T.
It had more than two thousand times the blast power of the British Grand Slam, which is the largest bomb ever yet used in the history of warfare”
সারাটা ঘোষনার মাঝে কেবল ঔদ্ধত্য নয়, একধরনের গর্বের সুবাস ছেয়ে আছে।
ঘটনার শেষ এখানে নয়।
তিনদিন পর অগাস্টের ৯ তারিখ সকাল এগারোটায় জাপানের আরো একটি শহর, নাগাসাকি কে মুখোমুখি হতে হয় সেই একই প্রলয়ের, একই  ধ্বংসের, একই মর্মান্তিকতার।এবারের বোমাটির নাম Fat man—ব্রিটেনের প্রধানমন্ত্রী চার্চিলকে ‘সম্মান’ করে রাখা। এবারের বোমার ধ্বংস ক্ষমতাও আগেরটার চেয়ে বেশি--- লিটল বয় এর ক্ষমতা ছিল ২০,০০০টন টিএনটির সমান, আর ফ্যাট ম্যানের ক্ষমতা ছিল ২২,০০০টন টিএনটি।
হিরোশিমা শহরটির ৬৭% অবকাঠামো ধ্বংস হয়ে যায় বোমার আগাতে। নাগাসাকি হিরোশিমার মত একই ভৌগলিক কাঠামোর না হওয়ার কারণে(হিরোশিমা মূলতঃ সমতল ভুমির অঞ্চল ছিল আর নাগাসাকি কিঞ্চিত পাহাড়ি এলাকা) সেখানে ২৭% ঘরবাড়ি সম্পূর্ণ ধুলিস্মাৎ হয়,১০% অর্ধেক ধ্বংস হয়। মাত্র ১২% যেকোন রকমের ক্ষতির হাত থেকে বাঁচে। হিরোশিমায় বোমা পড়ার দিন ২৫৫,০০০ জন শহরটিতে ছিলেন আর নাগাসাকিতে ছিলেন ১৯৫,০০০জন। বিষ্ফোরনের পর জনবলের ক্ষয়ক্ষতির হিসাব কখনোই সঠিক ভাবে নিরূপন করা যায়নি। তবে মোটামুটি ভাবে হিরোশিমাতে ১৩৫,০০০ জন আর নাগাসাকিতে ৬৪,০০০ জন হতাহতের হিসেব মেলে। ১৯৫০ সালে পরিচালিত একটি সমীক্ষায় দেখা যায় তখন পর্যন্ত পারমানবিক বোমার শিকার প্রায় ২০০,০০০ জন মারা গেছেন  হিরোশিমাতে, ১৪০,০০০জন মারা গেছেন নাগাসাকিতে আর বিস্ময়কর হলেও সত্যি যে ১০ জন লোক দুই বিষ্ফোরনেই পড়েছিলেন এবং শেষ পর্যন্ত বেঁচে ছিলেন। 
২৪ মার্চ,২০০৯ গার্ডিয়ান পত্রিকা প্রকাশ করে সুটোমু ইয়ামাগুচি’র নাম। ইনি এখন পর্যন্ত ‘অফিসিয়ালি’ স্বীকৃত একমাত্র লোক যিনি দুইটি বোমার আক্রমনেই পড়েছিলেন এবং দুটো থেকেই বাঁচতে পেরেছিলেন। অগাস্টের ৬ তারিখে ব্যবসার কাজে হিরোশিমা গিয়েছিলেন ইয়ামাগুচি। প্রথম পারমানবিক বোমার ক্ষত উর্ধাঙ্গে নিয়ে তিনি পরের দিন ফেরেন তার নিজের শহর নাগাসাকিতে যেখানে দুইদিন পরেই পড়ে দ্বিতীয় বোমাটি।
কিন্তু আসল প্রশ্নটা হল---আসলেই কী দরকার ছিল এই ঘটনাটা ঘটার? আসলেই কী দরকার ছিল কিয়ামতের আগেই পৃথিবীতে কিয়ামত নিয়ে আসার? আর কীইবা দরকার ছিল দু’দুটো বোমা ফেলার যেখানে জাপানিরা প্রথম বোমার ধাক্কাই সামলে উঠতে পারেনি। দূর্ভাগ্যজনক হলেও সত্যি আজ এতটা বছর পরেও আমরা এখনো মাথা চুলকে বেড়াচ্ছি।
হিরোশিমা-নাগাসাকির ঘটনাকে জায়েজ করার জন্যে মার্কিন যুক্তরাষ্ট্র বেশ কিছু পদক্ষেপ নেয়। প্রথম কাজটা ছিল প্রোপাগ্যান্ডা প্রচারের। বোমা ফেলার পরপরই মিত্রবাহিনীর পক্ষ থেকে বলা শুরু করা হয়---পারমানবিক তেজস্ক্রিয়তার কারনে কোন মৃত্যু ঘটেনি। যারা মারা গেছেন তারা শুধু বোমার ‘আঘাতে’ই মারা গেছেন-- অন্য কোন কারণে নয়। নিউ ইয়র্ক টাইমসের প্রথম পাতায় বড় বড় অক্ষরে লেখা এল ‘হিরোশিমার ধ্বংসস্তুপে কোন তেজস্ক্রিয়তা পাওয়া যায় নি’! এক অস্ট্রেলিয়ান রিপোর্টার উইলফ্রেড বারকেট(Wilfred Burchett) তার প্রাণবাজী রেখে হিরোশিমায় গিয়ে উপস্থিত হন। সেখানে তিনি ঘুরে ঘুরে এই নারকীয় ঘটনার শিকারদের দূর্দশা স্বচক্ষে অবলোকন করেন। তিনিই ছিলেন প্রথম সাংবাদিক যিনি এই প্রোপাগ্যান্ডার মুখোশ খুলে ফেলে দিয়ে জানান কীভাবে লোকজন সেখানে তেজস্ক্রিয়তার শিকার হয়ে ধুকে ধুকে মরছে। পরিনামে অবশ্য তাকে চাকরী, সুনামসহ সবই খোয়াতে হয়।
হিরোশিমা-নাগাসাকির ঘটনা জায়েজ করার জন্যে সবচাইতে বহুল ব্যবহৃত যুক্তি হলঃ এই বোমা ফেলার কারণেই যুদ্ধটা থামানো গেছে, বাঁচানো গেছে হাজার হাজার(মার্কিন) প্রান। এইটে না করলে পরে আমেরিকাকে জাপান আক্রমন করতে হতো। হাজার হাজার সৈন্য নিয়োগ করতে হত। কত শত প্রাণ হারাতো। এসব কিছুর বদলে একটা—থুক্কু, দুইটা বোমা ফেলে কার্যোদ্ধার হয়েছে। এত শুধু রথ দেখা কলা বেচা নয়---এ যেন রথ দেখা রথ বেচা। ১৯৪৬ সালে United States Strategic Bombing Survey জানায় ‘পারমানবিক বোমার ব্যবহার না করেই, শুধু মাত্র বিমানবাহিনীর উপযুক্ত প্রয়োগের মাধ্যমেই জাপানকে নিঃশর্তে আত্মসমর্পণ করানো যেতে পারত’। ওয়াশিংটনে ন্যাশনাল আর্কাইভে সংরক্ষিত দলিলে দেখা যায় ১৯৪৩ থেকেই জাপান আত্মসমর্পনের নানান ইঙ্গিত দিচ্ছিল। কিন্তু সেগুলোর কোনটাতেই কান দেয়া হয়নি। ১৯৪৫ সালের ৫ মে টোকিওতে অবস্থানরত জর্মন রাষ্ট্রদূতের এক গোপন তারবার্তা মিত্রবাহিনীর হাতে পড়ে। সে রিপোর্টে স্পষ্ট উল্লেখ আছে জাপান কী রকম ব্যগ্র হয়েছিল আত্মসমর্পনের জন্যে। তার বদলে মার্কিন সেক্রেটারী অব ওয়ার হেনরি স্টিমসন প্রেসিডেন্ট ট্রুম্যানকে জানান যে তিনি ভয় পাচ্ছেন মার্কিন বিমানবাহিনীর তুমুল আক্রমনে জাপান এতটাই নেতিয়ে পড়েছে যে নতুন ঐ বোমাটা টেস্ট করার মত পর্যাপ্ত সুযোগ পাওয়া যাবে কিনা শেষ পর্যন্ত। তিনি পরে স্বীকার করেছেন যে বোমাটা ব্যবহার না করে ওদের আত্মসমর্পণ করানোর কোনরকম চিন্তা বা প্রচেষ্টা তাদের ছিল না। কারন এই যুদ্ধ জাপানের বিরুদ্ধে ছিল না। এই যুদ্ধ ছিল মূলতঃ রাশিয়ার বিরুদ্ধে। যুদ্ধোত্তর এক নতুন পৃথিবীর অবিসংবাদী মোড়ল হবার লোভ তাড়িয়ে নিয়ে ফিরছিল এই দুটি দেশকেই। জেনারেল লেসলি গ্রোভস, যিনি ‘ম্যানহাটান প্রজেক্টে’র(পারমানবিক বোমা তৈরির প্রজেক্টের সাংকেতিক নাম) ডিরেক্টর ছিলেন, পরবর্তিতে জানান, রাশিয়াই যে আসলে আমাদের শত্রু আর তাকে পরাজিত করার জন্যই যে এই প্রজেক্ট চলছে, এই নিয়ে আমার মনে বিন্দুমাত্র সন্দেহ ছিল না। 
যে বৈমানিক প্রথম পারমানবিক বোমাটি বহন করে নিয়ে গিয়েছিলেন হিরোশিমায়, পল টিবেট, পরবর্তিতে নানান সময়ে নানান সাক্ষাৎকারে এই বিষয়ে তার মনোভাব ব্যক্ত করেছেন। অকুন্ঠিত অকম্পিত গলায় তিনি বারবার বলেছেন, তিনি গর্বিত এই কর্মটি করার জন্যে এবং প্রতিরাত্রেই তার সুখনিদ্রা হয়। ২০০৫ সালের মার্চে দেয়া এক সাক্ষাৎকারে তিনি বলেন, তাকে যদি আবার এই রকম একটা সুযোগ দেয়া হয়, তিনি আবারো এই কাজটি করবেন। 
অনেক সময় এটা বলা হয়ে থাকে----ঠিকাছে বাবারা, তোমাদের বোমা ফেলার যখন এতই শখ তখন কাছেপিঠে লোকালয় থেকে দূরে কোথাও একটা বোমা ফেলে দিলেই হতো। সেইটের প্রলয়ংকরী ক্ষমতা দেখিয়ে জাপানীদের অনায়াসে বলা যেত, দেখলি তো কেমন ক্ষ্যামতা? সারেন্ডার করবি কি না বল, নাইলে দিলাম ছাইড়া তোদের মাথায়----এতে বোমা ফেলার কাজটাও হল, নিরীহ মানুষও প্রাণ হারালো না।এইটে কেন করা হল না? পল ওলাম ছিলেন ওরিগন বিশ্ববিদ্যালয়ের প্রেসিডেন্ট এবং ম্যানহাটান প্রজেক্টের এক সক্রিয় কর্মী। তাঁর মৃত্যুর পর প্রকাশিত ১৯৮৩ সালে লেখা এক সৃতিকথায় তিনি এই প্রসঙ্গে তখনকার বিজ্ঞানীদের মনোভাব কেমন ছিল, সে বিষয়ে আলোকপাত করেছেন। তিনি বলেছেন, অধিকাংশ বিজ্ঞানীরাই একটা ‘ডেমন্সট্রেশান ড্রপ’ এর পক্ষে ছিলেন। অনেকে পিটিশন সাইন করেছিলেন এই মর্মে যে বোমা যদি ফেলতেই হয় তাহলে লোকালয় থেকে দূরে কোথাও ফেলা হোক। কিন্তু বড়কর্তাদের অনেকেই এর বিরোধী ছিলেন। বিজ্ঞানী ওপেনহাইমার যিনি সামনে থেকে এই গোটা প্রজেক্টের নেতৃত্ব দিচ্ছিলেন, তিনি নিজেই লোকালয়ে বোমা ফেলার পক্ষে ছিলেন।পরের কাহিনী তো সকলেরই জানা।
আজ পৃথিবীর নয়টি দেশ পারমানবিক বোমার গর্বিত মালিক—যুক্তরাষ্ট্র,যুক্তরাজ্য,ফ্রান্স,রাশিয়া,চীন,ভারত,ফাকিস্তান,ইজরায়েল ও উত্তর কোরিয়া। সব মিলিয়ে ২৭০০০ কার্যক্ষম পারমানবিক বোমা এই মূহুর্তে পৃথিবীতে ঘুমিয়ে আছে। এদের সম্মিলিত শক্তির পরিমান? আমাদের এই গোটা পৃথিবীকে বেশ কয়েকবার ধ্বংস করার মত!
৬৪ বছর ধরে আমরা যে গ্লানি বয়ে নিয়ে বেড়াচ্ছি তার থেকে মুক্তির চাবি আমাদেরই হাতে।আমাদের নিজেদেরকে চিনে নিতে হবে ভোরের আলোয়, আমরা আসলে কি? আমাদের গন্তব্য কোথায়? আমার পাশের লোকটার হাত আমি বন্ধুতায় ধরব? নাকি অপার জান্তব আক্রোশে?
এই প্রশ্নটা পুরনো
আর উত্তরটাও সবার জানা---
তথ্যসূত্রঃ অন্তর্জাল ও কিছু গবেষনা নিবন্ধ
ছবি কৃতজ্ঞতা স্বীকারঃ অন্তর্জালের বিভিন্ন উৎস
হিরোশিমা
এই সেই প্লেন যা বয়ে এনেছিল মৃত্যুর হলাহল
লিটল বয়
ধ্বংসের আগে
ধ্বংসের পর
ছায়া হয়ে যাওয়া মানুষ
আজকের হিরোশিমা
 
