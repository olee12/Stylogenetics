মনে পড়ে---



শৈশবের লাশ কাঁধে নিয়ে বয়ে বেড়ানো মানুষ আমি।
ভূতের পায়ের মত আমার পা গুলো উলটো---আমার সামনে এগুনো মানেই পেছনে ফিরে চলা। এখন এমন এক সময় এসেছে জীবনে, যখন পেছনে ফেলে আসা সবকিছুর জন্যে আমার নির্লজ্জ কাঙালপনা।
এই যে গানটা নিয়ে এলাম আপনাদের কাছে,এ আমার কিছু শৈশবের কথা, স্থান-কালের অলংঘনীয় ব্যবধান আমাকে যার কাছে ফিরে যেতে দেয় না। 
গানটার মুখড়া আমার ছোটবেলায় শোনা একটা বিজ্ঞাপনের কথা। খুব সম্ভবত কোন গুঁড়ো দুধের বিজ্ঞাপনের গান। একটা সাধারণ বিজ্ঞাপনের কথা আর সুর কেন এতদিন মনে রয়ে গেছে, সেইটা একটা শক্ত প্রশ্ন। আমি ঐ মুখড়ার কথা অক্ষুন্ন রেখে নিজের কথা দিয়ে অন্তরা-সঞ্চারী তৈরী করেছি। সুরটাও আমারই করা।
এক বিবশ করা স্মৃতিমেদুরতা এই গানের স্রষ্টা। আপনাদের কাছে ভাল লাগলে আমার নিজেরও ভাল লাগবে। আপনাদের সুবিধার জন্যে গানের কথা নীচে তুলে দিচ্ছিঃ
মনে পড়ে, মনে পড়ে---
মনে পড়ে, মনে পড়ে  হৃদয় মেলত পাখা
বাঁধা সব হত দূর
ছোট ছোট কত কথা, ভালবাসায় ভরপুর।
মনে পড়ে, মনে পড়ে---
মনে পড়ে, মনে পড়ে সেইসব মেঘের দিন
একটা ফোঁটা অশ্রুর কাছে একটা আকাশ বৃষ্টির ঋণ
মনে পড়ে, মনে পড়ে ঝিম ধরা সব দুপরবেলা
ক্লান্ত বিকেল, সন্ধ্যার সুর
গাঁয়ের মেঠো পথটা ধরে পৌছে যাওয়া অচিনপুর।
মনে পড়ে, মনে পড়ে---
মনে পড়ে, মনে পড়ে হারিয়ে যাওয়া বন্ধুর মুখ
রাগ, অভিমান, কান্না, হাসি, ভাগ করে নেয়া দুঃখ-সুখ
মনে পড়ে, মনে পড়ে স্কুলের শেষে বাড়ি ফেরা
ঘুমের ঘোরে অংকে ভুল
বৃষ্টি ভুলে তুলে আনা
মায়ের জন্যে কদম ফুল----
মনে পড়ে, মনে পড়ে---
সকলকে শুভেচ্ছা।
~০~
গানের কথা,সুর,সঙ্গীতায়োজন--অনিকেত








     Get this widget 
|
     Track details  
|
 		eSnips Social DNA    






