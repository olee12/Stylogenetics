ডেভ আর লিন্ডসে



এই শহরটায় আমার প্রায় ৫ বছর হতে চলল।এখানটায় সবার আগে যার সাথে আমার পরিচয়, তার নাম ডেভ।
ডেভ আমাদের ডিপার্টমেন্টের সিস্টেম এডমিনিস্ট্রাটর। সবার আগে তার সাথে পরিচিত হবার কোন কারন নেই।
কিন্তু আপনি যদি আমার মত Software Junky হন এবং ঘন ঘন নানান বিজাতীয় Software নির্মম ভাবে Install করে করে আপনার laptop এর নাভিশ্বাস তুলে দিয়েছেন এবং এমন একটা স্তরে সেটা পৌছে গেছে যে কোন ভদ্র উপায়ে তাকে ঠিক পথে আনা সম্ভব নয়--- সেক্ষেত্রে আপনাকে ডেভের শরনাপন্ন হতেই হবে।
তাই এক সকালে কাঁচুমাচু মুখে তার দরজায় নক করলাম। আমার আগের বিশ্ববিদ্যালয়ের সিস্টেম এডমিন বেশ শত্রু-ভাবাপন্ন ছিল। আঁশটে মুখে পৃথিবীর সবার প্রতি এক রকমের নিখাদ ঘৃনা। খোদ ডিপার্টমেন্টের চেয়ার তাকে সমঝে চলতেন। কাজেই এবারেও খুব ভয়ে ভয়ে ছিলাম। ডেভ কে দেখে ভয় আরো চৌগুন হল। বিশালকায়-- দৈর্ঘে এবং প্রস্থে। চোখ মুখ লাল। দেখে মনে হচ্ছে, আমি মুখ খুললেই তুলে আছাড় দেবে। কোঁত করে ঢোক গিললাম। বিশাল পর্বত থেকে মিহি একটা শব্দ বেরুল।
কি চাই?
ইয়ে মানে, আসলে হয়েছে কি, ওহ সরি, আমার নাম হচ্ছে গিয়ে,.........
ঠিক আছে, তারপর?
আমার 'আসলে' একটা ল্যাপটপ আছে যেটা কোন কারনে, 'আসলে'  'বিনা কারনেই' বার বার রিবুট করছে। 'আসলে' হয়েছি কি জানো, আমি  'আসলে'----
সঙ্গে এনেছ? আমাকে অনেক 'আসলে' থেকে বাঁচিয়ে
দিয়ে ডেভের প্রশ্ন।
প্রায় লাফ দিয়ে বললাম-- নিয়ে আসব?
হ্যা, দেখি কি সমস্যা হয়েছে।
ইয়ে তুমি ব্যস্ত না তো? মানে আমি 'আসলে' তোমাকে কোন জরুরী কাজ করা থেকে বিরত রাখছি না তো?
'আসলে', না। আর এখন 'আসলে' ল্যাপ্টপ নিয়ে এলে ভালো হয়।'আসলে' কিছুক্ষন পরেই কিন্তু লাঞ্চ।
আমি আমার বিখ্যাত ' হে হে হে ' হাসি দিলাম। ডেভ কিছুক্ষন তার কম্পু'র স্ক্রীনের দিকে তাকিয়ে তারপর আমার দিকে ফিরে বলল, আসলেই কিন্তু কিছুক্ষন পরে লাঞ্চ।আকলমন্দ কে লিয়ে ইশারা কাফি হ্যায়।
আমি তিন লাফে তিন তলায় চলে গেলাম। ল্যাপটপটা বগল-দাবা করে চোখের নিমিশে ডেভের সামনে।
ডেভ ল্যাপটপ বুট করতে দিয়ে জিজ্ঞেস করল, এই সেমিস্টারেই এলে নাকি?
-হে হে হে 
- ইউ এস এ-তে এই প্রথম?
- 'আসলে' এসেছি বেশ আগে, মানে দুই বছর আগে। আরেক ইউনিভার্সিটিতে এম এস করছিলাম। সেটা শেষ করে এখানে পি এইচ ডি'র জন্যে আসা।
- আগের কোন ইউনিভার্সিটি?
- ইলিনয়.........
-ওহ
বেশ খানিক ক্ষনের অস্বস্তিকর নীরবতা। আমার ল্যাপ্টপ
তখনো বুট হচ্ছেন। ডেভ মনে হল আর প্রশ্ন খুঁজে পাচ্ছে না। আমিও বলার মত তেমন কিছু পাচ্ছি না। এই ধরনের অস্বস্তিকর মুহুর্তগুলোয় আমি সাধারনত ঘাড় চুলকাই।ঘাড় চুলকাতে চুলকাতে দেখলাম ডেভ  নাক চুলকাচ্ছে।
আমাদের এই যন্ত্রনাময় পরিস্থিতি থেকে উদ্ধার করল আমার ল্যাপ্টপ---- বুট হয়ে।
ঝড়ের বেগে ল্যাপ্টপের কি-বোর্ডে আঙ্গুল চালাতে চালাতে জিজ্ঞেস করল, করেছ কি তুমি? এইটার তো দেখছি  মরনদশা।
-হে হে হে 
সেই আলাপের শুরু। দেখা গেল,ডেভ ও আমার মত software junky। আমি নুতুন কোনো softwareএর খবর পেলে তাকে জানাই। সেও তাই।Software টা আসলে কোন কাজে লাগবে কিনা, সেইটা পরের কথা। আমি দেশ থেকে ফেরার সময় ঝুড়ি ভর্তি software নিয়ে আসতাম। ডেভ চোখ গোল গোল করে জিজ্ঞেস করত, এই এত্ত গুলো জিনিস তুমি কিনেছ ৫০ ডলারে?? বল কি?
-হে হে হে 
ডেভ কে দেখলে বোঝা যায়, যদি সে কোনদিন আমেরিকার বাইরে কোথাও পা ফেলে, সেটা বাংলাদেশ হবার সমূহ সম্ভাবনা।
গ্রীষ্ম-কালীন সময়, হচ্ছে আমাদের এখানে চোখ কান বন্ধ করে রিসার্চের সময়।এই সময় আমরা খুব বেশি করে যাদের দেখা পাই, তারা হয় আমাদের সুপার ভাইসার, নয় জ্যানিটর। সকালে একবার দেখা হয় নিজের সাথে, দাঁত  মাজতে  মাজতে। কিন্তু ডেভের ব্যাপার আলাদা। সবসময়ই কোন না কোন ল্যাবে কম্পু বাবাজীরা ঝামেলা করছেন। কাজেই সে এক ল্যাব হতে আরেক ল্যাব ঘুরে বেড়াচ্ছে। এক ফাকে আমার ল্যাব ও ঘুরে যায়। এক বার এসে বসলে ওঠানো মুস্কিল। এদিকে আমার হয়ত খুবই জরুরী কিছু কাজ আটকে রয়েছে। কোন কোন দিন তার দুই ছেলে মেয়ে চলে আসে তাদের বাবার সাথে। ডেভ তাদের দুই কম্পিউটারে বসিয়ে দেয় গেম খেলতে। বাচ্চা গুলো ও দেখলাম বেজায় শান্ত। মাঝে মাঝে করিডর ধরে বিনা কারনেই ছুট লাগানো ছাড়া তাদের আর কোন বড় ধরনের বিপর্যয় ডেকে আনতে দেখিনি। সারা দিন বাবার সাথে থেকে, সন্ধ্যে বেলায় বাবার হাত ধরে ছেলে মেয়ে দুটো এমন গল্প করতে করতে বাড়ি যেত, যে মনে হত বহুদিন পর তারা বাবার দেখা পেয়েছে।
যাই হোক, পাঁচ বছর পরের কথা।
গত সপ্তাহে আমাদের সবার মেইল বক্সে দেখা গেল এক নোটিস রাখা। সাধারনতঃ কেউ মারা গেলে, কারো নুতুন বাচ্চা হলে অথবা নোবেল পুরষ্কার বিজয়ী কেউ সেমিনার দিতে আসলে এই রকম গন নোটিস দেয়া হয়।
সেই রকম একটা কিছু হবে ভেবে নিয়ে পড়তে গিয়ে আমার চক্ষু চড়ক গাছ। নোটিস এসেছে ডিপার্টমেন্টের চেয়ারের কাছ থেকে। অত্যন্ত আঁট সাট ভাষায় সেখানে যা লেখা তা হল, সামনের মাস থেকে ডেভ আর আমাদের মাঝে থাকছে না। তার বদলে সেখানে আসছে লিন্ডসে। মুস্কিল হল, ডেভ আর লিন্ডসে---দুই জনই একই মানুষ, কেবল ভিন্ন লিঙ্গের।
বোধ করি মিনিট পাঁচেক আমি কিছুই বুঝে উঠতে পারছিলাম না। একজন এসে বলল, তুমি এক কাজ কর। একটু বস কোথাও গিয়ে। মনে হচ্ছে তুমি আসলে বেশ আশ্চর্য হয়েছ। তুমি কি কিছুই টের পাওনি।
আমি আমতা আমতা করে বললাম টের পাব কি করে? খালি দেখেছি ইদানিং গোলাপি রঙের টিশার্ট পরে ঘুরতে। সাথে লম্বা চুল। আমি আরো তার সামনেই খ্যাক খ্যাক করে হেসে বলেছি, কি বস, বাসায় কি লন্ড্রি সমস্যা নাকি যে বউ এর টি শার্ট পরে ঘুরে বেড়াচ্ছ? আর চুল যে দেখি কাটছই না। বেনী ফেনী বাঁধবে মনে হচ্ছে, হে হে হে .........
মনে হল আমি M Night Shamalyan  এর কোন আধি ভৌতিক ছবির শেষ দৃশ্য দেখছি। এত ক্ষন ছবিতে যে সকল ক্লু ধরতে পারিনি, সে সব কিছুই এখন এক সাথে ডাল পালা মেলে ধরেছে। আর মনে হচ্ছে যাকে খুনি বলে সন্দেহ করে ছিলাম সে আসলে, খুনি নয়, খুনি তার বউ!!!
একরাশ দ্বিধা দ্বন্দ সাথে নিয়ে আমি আমার অফিসে ফিরলাম। সারাটা দিন চারিদিকে কেবল গুজ গুজ। ফিসফাস। কখনো চাপা গলায় হাসি। কখনো কারো কারো হৃদয়হীন মন্তব্য ('ব্যাটা আর ইয়ে করার টাইম পেলো না, সার্ভার ডাউন হয়ে আছে কিন্তু এই অস্বস্তির মাঝে কি করে তার কাছে যাই)।
সপ্তাহ শেষে আমাদের ডিপার্টমেন্টের সব চাইতে আলোচিত ব্যাক্তি ডেভ/লিন্ডসে (লিন্ডসে নাম নাকি ডেভের নিজের পছন্দ করা এবং সে সকলকে এই নামে তাকে ডাকার জন্য অনুরোধ জানিয়েছে)।
আমার সবচেয়ে অবাক লাগল একটা বিষয়। ডেভ/লিন্ডসে যত না আমাকে অস্বস্তিতে ফেলেছে, তার চেয়ে বেশি অস্বস্তিতে ফেলেছে-----আমার নিজের অস্বস্তি। আমি নিজেকে বেশ খোলা মনে মানুষ বলেই জানতাম (কারো কারো প্রবল দ্বিমত থাকা সত্ত্বেও)। সেই আমি দেখা গেল এই ব্যাপারটা নিয়ে মোটেও স্বস্তিতে নেই।
অস্বস্তি অনেক গুলো। তার মাঝে প্রথম পাঁচটা হবে এই রকমঃ
---- ডেভের এই লিঙ্গান্তর আমাদের মাঝের যে বন্ধুত্বের সম্পর্ক সেটার উপরে কি ছাপ ফেলবে? সে কি সহজ হতে পারবে আমার সামনে? আমি কি পারব?
---- এক সপ্তাহ পরেই তার ছেলেমেয়ের স্কুল ছুটি। তাদের মনে না জানি কি হচ্ছে।তারা ব্যাপারটা কিভাবে নিচ্ছে? এতদিন বাবা-মা ছিল। এখন কি তাদের 'দুই মা'?
---- ডেভের চাকরি কি রইবে?
---- ডেভ আসলে কি ? তার সন্তান আছে। একটা পরিবার আছে। বয়েস কম করেও ৪৫। এত দিন পরে হঠাৎ করে কি ভাবে এইটা ঘটল?সে কি পুরুষ শরীরে নারী নাকি উল্টোটা?
----- এখন আমার ল্যাপ্টপ বিগড়ে গেলে আর তো ডেভ কে পাবো না। লিন্ডসে কি ডেভের মতই ভালো হবে?
যত যাই বলি না কেন, আমার মাথা থেকে তার বাচ্চা দুটোর মুখ কিছুতেই সরছিল না। তারা কেমন আছে? কি ভাবে নিচ্ছে এই গোটা ব্যাপারটা। আমাদের অস্বস্তিতে কি আসে যায়। এমনকি ডেভও হয়ত কিছু দিন পরে সব কিছুর সাথে মানিয়ে নেবে। কিন্তু এই দুটো ছোট্ট মানবকের মনে যে অনপনেয় ছাপ পড়ল, সেইটা কি আর মুছবে?
টানা দু'দিন নিজের সাথে যুদ্ধ করে শেষে অস্বস্তি কে হার মানালাম। ডেভের দরজায় নক করলাম। দেখলাম ভেতরে বসে আছে লিন্ডসে। পাশেই তার ছেলেটা কম্পিউটার নিয়ে খেলছে। লিন্ডসে এখনো তার গোলাপী টি শার্টটা পরে আছে। এখন বরং সেটাতে তাকে খুব একটা খারাপ দেখাচ্ছে না। দেখলাম পোশাকের সাথে মানিয়ে হাতের আঙ্গুলগুলোও গোলাপী নেল পোলিশে ঢাকা।
কিছুক্ষন কারো মুখেই কথা নেই। শেষ মেষ নীরবতা ভাঙ্গলাম আমি।
--- আমি আসলে আরো আগেই আসব ভাবছিলাম। কিন্তু...কিন্তু...যাই হোক আমি শুধু তোমাকে একটা ছোট্ট কথা জানাতে এলাম। তুমি কি কষ্টের মধ্যে দিয়ে যাচ্ছ, সেইটার পরিমাপ করার ধৃষ্টতা আমার নেই। আমি শুধু তোমাকে জানাতে এলাম, আমি কিন্তু তোমার সেই বন্ধুই আছি। আমার সম্পুর্ন সাপোর্ট তুমি আশা করতে পার। আসলে যত যাই হোক না কেন, শেষ পর্যন্ত আমাদের জীবনের সবচাইতে গুরুত্বপুর্ন বিষয় হল যে জীবনটা আমি যাপন করছি সেটাতে কি আমি সুখী? আমি কি এই জীবনে আমার আমি কে দেখতে পাই? আমি খুশি এই জন্য যে যত ভয়াবহই হোক না কেন, তুমি অসম সাহসিক এক সিদ্ধান্ত নিয়েছ।
একটানে কথা গুলো বলে যখন চলে আসছি তখন দেখলাম লিন্ডসের চোখে চিকচিক করছে জল। আর ডেভ হাসি মুখে বলছে, Thank you, thank you so much....!!!!!

