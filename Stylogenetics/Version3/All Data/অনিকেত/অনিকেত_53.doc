আমাদের ব্লগীয় সংস্কৃতি



কড়া কথা বলে ফেলতে পারাটা একটা গুনের পর্যায়ে পড়ে বলে শুনেছি।
আমি মনে করি না আমার মাঝে সেই গুনটা তেমন পরিমানে আছে। আমার শক্তির একটা বড় অংশ নষ্ট হয় কথা পালিশ করে বলতে গিয়ে। এতে কথা গুলো শুনতে ভালই শোনায়---কিন্তু সেইসব কথার কৃত্রিমতাটাও কানে বাজে।
রুঢ় আচরন করতে পারাটাও নাকি একটা গুণ। আমার মাঝে এই গুনটাও খুব বেশি পরিমানে নেই।আমার মাঝে মাঝে মনে হয়,রুঢ় আচরণ করতে গেলে যে সাহসটুকুর দরকার আমার সেটা নেই বলেই আমি রুঢ় হতে পারি না।
আজ  আমি আমার এই দুই দুর্বলতা কাটিয়ে ওঠার চেষ্টা করব এই লেখাটায়।এই লেখাটা অনেকেরই ভাল লাগবে না।এবং আমি নিশ্চিত অনেকের কোপানলে পড়তে যাচ্ছি আমি। কিন্তু কারও না কারো এই কথাগুলো বলা দরকার ছিল। আমি আপনাদের সকলের ক্ষোভ মাথা পেতে নেবার জন্যে প্রস্তুত।
আমার কথাগুলোর বেশির ভাগই হবে সচলায়তনের বর্তমান পরিস্থিতি নিয়ে। যারা এর মাঝেই এসব ক্যাচাল শুনে শুনে তিতিবিরক্ত তাঁদের কাছ থেকে আমি মাত্র কিছু মুহূর্ত ধার করে নিতে চাই। আর চাই একটু মনোযোগ।
বিগত কয়েক মাসে সচলায়তনে কিছু কিছু ঘটনা ঘটেছে যেগুলো আমাদের অনেকেরই মনের শান্তি নষ্টের কারণ হয়েছে। আমি সচলায়তনের একজন সামান্য ব্লগার। নিজেকে এই লেখক গোষ্ঠির একজন ভাবতে খুব ভালবাসি। আরো বেশি ভালবাসি এই সচলায়তনটা কে নিজের বর্ধিত পরিবার বলে ভাবতে।আমি জানি পরিবারের সদস্যদের মাঝে মাঝেমধ্যেই ভুল বুঝাবুঝি হয়,মান-অভিমান হয়,রাগারাগি হয়। মাঝে মাঝে কথা বন্ধ হয় একে অন্যের সাথে। যেমন অতি সম্প্রতি মাহবুব মুর্শেদের সাথে একটা বাহাসে আমি নিজে জড়িয়ে পড়েছিলাম। আমি সাধারনতঃ রাগারাগি না করলেও সেদিন কোন এক কারণে আমার ভেতরের ছোটলোকটা বেরিয়ে এসেছিল। আমি মুর্শেদকে একটা ব্যক্তিগত মেইল করি যেখানে তাঁকে বলি আমার কোন লেখায় উনি যেন কোন কমেন্ট না করেন।মুর্শেদ আমার এই চন্ডাল মূর্ত্তি দেখেও নিজেকে সংবরন করেন এবং ফিরতি মেইলে
জানান যে উনি আসলে আমাকে ক্ষিপ্ত করে তোলার কোন উদ্দেশ্যে কোন কথা বলেন নি। যে কথাগুলো পড়ে আমি অগ্নিশর্মা হয়েছিলাম, সেগুলো ছিল নিছকই নির্দোষ ফাজলামো।এরচেয়ে গুরুতর মাত্রার ফাজলামী আমি অহরহ মানুষের সাথে করি। যাই হোক, মুর্শেদ একজন অত্যন্ত ভদ্র মানুষ বলেই তিনি আমার এই চামারের মত আচরণ মেনে নেন এবং আমার লেখায় কমেন্ট করা বন্ধ করে দেন।আমার রাগ পড়তে বেশি দিন লাগেনি। কিন্তু এর পরবর্ত্তী আত্মদংশনের জ্বালা কমছিল না কিছুতেই।মুর্শেদ আমার লেখায় কমেন্ট করা বন্ধ করে দিলেও আমি উনার লেখায় কমেন্ট করেছি। ভেবেছি, যদি তারো রাগটা পড়ে যায় তাহলে হয়ত আমাকে কিছু বলবেন আর সেই সুযোগে তার কাছে ক্ষমা চেয়ে নেব।আরো একটা উপায় ছিল। সেটা হল আবারো তাঁকে ব্যক্তিগত ইমেইল করে মাফ চাওয়া। কিন্তু আমি চাইছিলাম নিজেকে শাস্তি দিতে। চাইছিলাম সবার সামনে তাঁর কাছে আমার দুর্ব্যবহারের জন্যে ক্ষমা চাইতে।অতি সম্প্রতি আমি সে সুযোগ পেয়েছিলাম---আড্ডাঘরের সৌজন্যে। সেখানে আমি সবার সামনে তার কাছে আমার কৃতকর্মের জন্যে মাফ চেয়েছি। পরে জিটকেও মাফ চেয়েছি।
মুর্শেদ আমাকে ক্ষমা করেছেন বলে জানিয়েছেন।
বিগত কয়েক মাসে বেশ কিছু ঘটনা ঘটেছে যা আমার মনে গভীর ভাবে দাগ কেটেছে। আমি নীচে এক এক করে সেগুলো উল্লেখ করব। এই তালিকাটা অবশ্যই কালানুক্রমিক নয়। এবং এই ঘটনাগুলো ছাড়াও আরো অনেক ঘটনা নিশ্চয়ই ঘটেছে যা আমার নজর এড়িয়ে গিয়ে থাকতে পারে।কাজেই কোন ভাবেই এই লিস্টিটা পুর্নাঙ্গ কিছু নয়। বরং একে সাম্প্রতিক সচলায়তনে ঘটে যাওয়া কিছু অনাকাংখিত ঘটনার স্ন্যাপশট ধরে নিতে পারেন।
স্ন্যাপশট ১:
সিরাত কাহিনী।সিরাত কে আমার কখনোই কুটিল কোন মানুষ বলে মনে হয় নি। বরং মনে হয়েছে ঠিক তার উলটো। আমার মনে হয়েছে সে বেশ ‘নাইভ’। হ্যাঁ, এইটা সত্যি যে হঠাৎ হঠাৎ তার লেখার স্রোতে জোয়ার আসে। হ্যাঁ, এইটা সত্যি যে তার ওই হঠাৎ আসা ‘ব্লগোচ্ছাসে’মাঝে মাঝেই আমাদের নীড়পাতা টালমাটাল হয়েছে। হ্যাঁ, এইটাও সত্যি যে তার লেখা শুরুতে খুব গোছালো ছিল না,প্রচুর ইংরেজী শব্দ থাকত,থাকত বানান ভুল।এইটা নিয়ে লোকজন মাঝে মধ্যেই তার উপর চড়াও হত। আমি নিজেও ওই বাহিনীর একজন ছিলাম।সিরাত প্রথমে আমাদের কথা আমলে না নিলেও শেষের দিকে তার লেখার বিস্ময়কর রকমের উন্নতি হয়েছিল। কিন্তু এরই মাঝে ঝামেলা পাকাল সে।সবাই কেমন যেন ফুঁসে উঠলেন তার বিরুদ্ধে। একের পর এক বাক্যবানে জর্জরিত করা হল তাঁকে। ফলাফলঃ অনেক দিন আমরা তার কোন লেখা পাই না।যত যাই হোক, সিরাতের মত এত বহুধা-বিচিত্র বিষয় নিয়ে সচলায়তনে কেউ লেখে না। এখন আমরা সেইরকম লেখা আর পাই না।
স্ন্যাপশট ২:
নাভিদ সালেহ নামের একজন অতিথি এখানে একটা লেখা দিলেন।আমাদের ইশতির চেনা এই ভদ্রলোক।সে বেচারা ভদ্রলোককে রীতিমত ধরে-বেঁধে নিয়ে এসেছিল সচলায়তনে।দেখা গেল আমরা সবাই খেপে উঠলাম তার লেখাটা নিয়ে। মধ্যমমানের মানুষের সীমাবদ্ধতা আর আসল  প্রতিভাবানদের অভাব এই নিয়ে বোধকরি লেখাটা ছিল। আমাকে স্বীকার করতে হবে যে লেখাটা খুব সহজপাচ্য হয়ত ছিল না কিন্তু কোন একটা কারণে দেখা গেল আমরা সবাই খুব অপমানিত বোধ করছি এই লেখা নিয়ে। হয়ত মনে করেছিলাম আমাদেরকে ‘মধ্যম’ মানের লেখক বলে তিনি উপহাস করছেন! ব্যস আমরা তাঁকে ছিড়ে-খুড়ে দিলাম। কিছু কিছু সচল, যারা ভদ্রলোককে ব্যক্তিগত ভাবে চেনেন, তারা একটু পরিস্থিতি সামাল দেবার চেষ্টা করতে গিয়ে শেষে নিজেরাই তোপের মুখে পড়ে গেলেন।ভদ্রলোক নীরবে প্রস্থান করলেন। রেখে গেলেন একরাশ উচ্ছ্বসিত ‘বিজয়ী’ সচল আর কিছু অপমানিত মুখ।
স্ন্যাপশট ৩:
কামরুজ্জামান স্বাধীন নামের এই ভদ্রলোকটি সচলায়তনে এক নিয়মিত রসিকতার জোগানদার। তার দূর্বল বাক্যগঠন, নাম ভাড়িয়ে ঘুরে বেড়ানো এবং আরো অন্যান্য ‘গুরুতর’ অপরাধের মাসুল হিসেবে আমরা তাকে পাঞ্চিং ব্যাগ হিসেবে ব্যবহার শুরু করলাম। এই লোকটি মাঝে মধ্যে এর প্রতিবাদ করতেন। এতে আমরা আর মজা পেয়ে গেলাম।বিপুল উৎসাহে ঝাপিয়ে পড়লাম তাকেও ছিন্নভিন্ন করে দিতে।
স্ন্যাপশট ৪:
আশরাফ নামের আরো এক অতিথি এখানে লিখতেন। ভদ্রলোক বাংলাদেশ বানানটা ‘বাঙলাদেশ’ হিসেবে লিখেছিলেন।আমরা তেড়ে ফুঁড়ে তাকে চেপে ধরায় তিনি বললেন যে আসলে ওইভাবে লিখলে শব্দটা তার কাছে অনেক ‘কোমল’ শোনায়। ব্যস, এই কথাটাও মাটিতে পড়ার সুযোগ পেল না। শুরু হয়ে গেল তাকে নিয়ে নানান ধরনের মশকরা।‘কোমল’ শব্দটা নানান ভাবে ঘুরিয়ে ফিরিয়ে উচ্চারণ করিয়ে তাকে অপদস্থ করার চেষ্টা চলতে লাগল। এ সমস্ত দেখে আমার মনে হল আমি আবার হাইস্কুলের জীবনে ফেরৎ গিয়েছি ----অপরিপক্কতা আর নিষ্ঠুরতা যে সময়টা শাসন করত এবং আমরা কত অনায়াসে নির্দয় আচরণ করে যেতাম বন্ধুদের সাথে। অজুহাতটার নাম ছিল ‘ইয়ার্কি’!
  এরকম আরো অনেক উদাহরণ হয়ত আমি দিতে পারি। এর কিছু কিছু উদাহরণে আমি নিজে অংশ নিয়েছি। কিছু কিছু উদাহরণে আপনি আছেন। আর কিছু কিছু উদাহরণে আছি আমরা সবাই।
আমার কখনোই মনে হয় নি সচলায়তন আসলে বিরুদ্ধ মতের ব্যাপারে সহনশীল। এইটা একটা নির্দিষ্ট শ্রেনীর চিন্তাচেতনার ধারক,বাহক ও প্রকাশক।সচলে অন্যান্য অনেক বিষয়ের সাথে আরো একটা বিষয়ের উপর ভীষন জোর দেয়া হয়---সেটা হল আমাদের মুক্তিযুদ্ধ।এই জিনিসটা আমি নিজেও খুব উপভোগ করতাম। এক ধার থেকে মৌলবাদীদের আমরা চামড়া ছিলি। একজনে ছিলি।বাকীরা তারিয়ে তারিয়ে সুখ নেই।রাজাকারদের গুষ্ঠি উদ্ধার করি।
এসবই ঠিক ছিল। সবাই একসাথে এই সুখ ভাগ-বাটোয়ারা করে নিতাম।কিন্তু আমি খুব অস্বস্তির সাথে খেয়াল করা শুরু করলাম যে আমাদের স্বদেশপ্রেমটা ধীরে ধীরে উগ্র স্বদেশ প্রেমের দিকে মোড় নিচ্ছে।যে কোন কিছুর উগ্রতাই পরিতাজ্য। সেটা ধর্মের ক্ষেত্রে হোক কী স্বদেশের ক্ষেত্রে।আমার মনে হতে লাগল আমরা আসলে নিজেদের এক ধরনের অসুস্থ ‘পজিটিভ ফিডব্যাক’ দিচ্ছি।আমাদের আচার আচরনে সাথে দ্বিতীয় বিশ্বযুদ্ধের ফ্যাসিস্ট ইতালী বা নাৎসী জার্মানীর বেশ মিল পাওয়া যাচ্ছে (জানিনা এই কথাটা বলে আরো কত জনের হাসির খোরাক হলাম!)।
অল্প কিছুদিনের মাঝে আমরা মোটামুটি এইটা ধার্য্য করে দিলাম যে আপনি যদি সচলীয় রীতিতে স্বদেশপ্রেমী না হোন তাহলে আপনি একটা ছাগু!এইটা মোটামুটি অবধারিত। এই বিষয়ে সামান্যতম ত্রুটিবিচ্যুতি ক্ষমার্হ নয়। এইটা হল অনেকটা এইরকমঃ হয় আপনি বরাহশিকারী নয় ছাগু।মাত্র কয়েক বছর আগে এক মর্কট এই জাতীয় ভাবধারার প্রকাশ ঘটিয়েছিল। আমরা তখন খুব মাথা নেড়ে বলেছিলাম এই বাঁদরের জন্যেই পৃথিবীটা উচ্ছন্নে গেল।উগ্র স্বদেশ প্রেম আমাদের অন্ধ করে দিল। দেশটার জন্যে আসলে কী করা যায়, সেসব ভাবনা নিয়ে চিন্তিত খুব কমই।কাল্পনিক ছাগুনিধন আর বরাহ শিকারের যুদ্ধংদেহী রণহুংকার থেকে থেকে আমাদের প্রাঙ্গনকে প্রকম্পিত করতে লাগল। ভাবে মনে হল যুদ্ধাপরাধীদের বিচার সহ সারাদেশের মৌলবাদীদের হাতে এইবার লোটা ধরিয়েই ছাড়ব। 
এই ধারার সর্বশেষ সংযোজন গত কালের এই পোষ্টটি। সচলায়তন আরো একটি ব্লগ ভেঙ্গে বেরিয়ে আসা বিদ্রোহী দল।আমি নিশ্চিত দুই পক্ষেই যথেষ্ট কাঁদা ছোঁড়াছুড়ি হয়েছে। সচলায়তনের শনৈঃ শনৈঃ উন্নতি অন্যান্য ব্লগ সাইটের চোখ টাটাতে থাকল। আমি অবাক হয়ে দেখলাম এক ধরনের বালখিল্য প্রতিযোগিতা শুরু হয়েছে গোটা জিনিসটা নিয়ে।মাঝখানে মনে হয় এক রকমের ‘সেরা ব্লগ’ জাতীয় প্রতিযোগিতাও অনুষ্ঠিত হয়েছে।গত কালের মুর্শেদের পোষ্ট পড়ে দেখলাম সেখানে এক অতিথি খোঁচা মেরে আমাদের জিজ্ঞেস করছেন প্রতিযোগিতার ফলাফল। তাকে আবার পালটা খোঁচা দিয়ে উত্তর দিয়েছে হিমু।
যাই হোক, যা বলছিলাম। পোষ্টটা ছিল সুমন রহমান নামের এক ভদ্রলোকের মুভি রিভিউ নিয়ে। ভদ্রলোক দেখা গেল, ছবি না দেখেই ছবি নিয়ে বেশ একটা রিভিউ ফেঁদে বসেছেন।সেইটা নিয়ে মুর্শেদ এই পোষ্ট দিয়েছিলেন। অদ্ভূতরকমের হাস্যকর পরিস্থিতি। পরে আরো জানতে পারলাম এই সুমন রহমান নাকি একজন প্রথিতযশা কবি,গাল্পিক ইত্যাদি ইত্যাদি।কিন্তু সেসবের চাইতে বড় হয়ে উঠল সচলায়তন নিয়ে তার করা অতীতের কিছু বক্রোক্তি। ভদ্রলোক সচলায়তনকে বলেছেন শিক্ষানবিসদের চারণ ক্ষেত্র,নব্য যশোপ্রার্থী লেখকদের প্রজননভূমি। আপত্তিকর মন্তব্য নিঃসন্দেহে।কিন্তু তাতে এত খেপে ওঠারই বা কি আছে? আমরা শিক্ষানবিস? ঠিক আছে। আসলেই তো আমরা শিক্ষানবিস। আমরা সবে শিখছি।তাতে অসুবিধা কোথায়?? আমরা না শিখে যদি বারফট্টাই করতাম তাহলে সেটা দোষের হত। যাই হোক, সুমন রহমান নিঃসন্দেহে সচলের একজন চিহ্নিত শত্রু। কাজেই তার এহেন পদস্খলনের কাহিনী ফলাও করে প্রচার না করাটাই আশ্চর্যজনক হত।
এবং স্বস্তির বিষয় হল,আশ্চর্যের কোন ঘটনা ঘটেনি।
তার বদলে যেটা হল, সেটা খুব দুঃখজনক।
বীর মুক্তিযোদ্ধা খালেদ চাচার ছেলে জিফরান এসে পোষ্টটা নিয়ে আপত্তি জানায়। ব্যস, অগ্নিতে ঘৃতাহুতি।দেখা গেল অচিরেই আমরা তাকে কেবল ছাগু-টাগু বানিয়ে ক্ষান্ত হলাম না। তাকে গো আযম, নিজামীদের সাথে তুলনা করা শুরু করলাম। সে বলেছিল, সুমন রহমান একজন বাটপাড় হতে পারেন, কিন্তু তাঁর কিছু কবিতা/গল্প তার প্রিয়।
হৈ হৈ করে উঠলাম সবাই।জিফরান বেশ কিছুখন শান্ত ভাবে তার অবস্থান ব্যাখ্যা করার চেষ্টা করে শেষে ক্ষান্ত দেয়। কিন্তু বিষোদ্গার অব্যাহত থাকল। এরই মাঝে মামুন ভাই প্রায় একই টাইপের মন্তব্য করে ধু গো-র রোষানলে পড়লেন। দেখলাম তাকেও চট করে গো আযম আর নিজামীর সাথে তুলনা করা হয়ে গেল।
সবার শেষ শিকার এবং সম্ভবত সবচাইতে দুঃখজনক শিকার আমাদের সবজান্তা। সবজান্তা সব জানার কথা থাকলেও সে এইটা জানত না যে এখানে প্রথাগত উচ্চারণের বিরুদ্ধে কথা বলাটা অনুচিত। তার ফল হাতেনাতে পেল।
আমি সচলায়তনে যে ক’টি ছেলেকে খুব আপন করে ভাবি---ধু গো তাদের অন্যতম।অফুরান প্রাণ,ভীষন রসিক এই ছেলেটি নিঃসন্দেহে সচলায়তনের সব চাইতে জনপ্রিয় কিছু লোকের একজন। আমি তাজ্জব হয়ে দেখলাম অন্য এক ধু গো কে।
আমার মনে হল এই ধুগো কে না দেখলেই ভাল হত। আমি বিভিন্ন সময় দেখেছি ধুগো এবং হিমু কে কাঁধে কাঁধ মিলিয়ে এইসব পরিস্থিতিতে নেমে পড়তে।তারা দুইজনেই প্রচুর মুখখারাপ করে। যখন যুক্তি দিয়ে পোষায় না তখন তারা মুখ খারাপের আশ্রয় নেয়। এবারো সেটার অন্যথা হল না।সবজান্তাকে পই পই করে বুঝিয়ে দেয়া হল তার অজ্ঞতার কথা।ছেলেটা শুদুমুদু শুনলো এক গাদা বাজে কথা, যেটা তার কখনোই শোনার কথা না।
এ পর্যন্ত যা বললাম, সবই আপনারা জানেন। সবই ঘটেছে আপনার আমার সবার সামনে। দিনের পর দিন এখানের পরিবেশ হয়ে উঠছে বৈরী।এখানে এখন কিছু প্রচলিত গালির মাঝে সম্প্রতি গুঁতোগুঁতির শীর্ষে রয়েছে ‘সুশীল’ শব্দটি।আমার অব্জারভেসান হল, আপনি সচলীয় রীতি মাফিক কথা না বললেই আপনি একজন ‘সুশীল’। সচলে আমার জানা মতে সব চাইতে বেশি বক্রোক্তি করে হিমু।হিমুর সাথে আমার কখনো ঝগড়া হয়নি। কিন্তু মনে হল ঝগড়ার গাছটা আমি এই মাত্র পুতঁলাম। হিমুর গুনের সীমা নেই।কিন্তু সে স্পষ্টতই একজন মাথা গরম লোক।তার ধ্যান ধারণার বিপরীত কোন মতকে সে সহজ ভাবে নেয় না। সেইটা অনেকেই পারে না। আমিও পারি না। তবে হিমু যেটা অহরহ করে সেটা হল সমালোচনার জবাব দিতে গিয়ে অহেতুক শ্লেষ আর ব্যঙ্গের আশ্রয় নেয়। তার বেশ ক’টি বাঁধাধরা জবাবের মডেল হচ্ছে খানিকটা এই রকমঃ ওহ, আপনি বলছেন আমি অমুক জিনিসটা কেন করছি না? ভাই আপনি আগে গিয়ে করে দেখান, তারপর আমরা দল বেঁধে আপনার পেছনে দাঁড়াব।হাস্যকর রকমের যুক্তি! কিন্তু কোন কারণে এইটা তার কাছে কখনোই হাস্যকর মনে হয় না।এই রকম একটা প্রতিভাবান ছেলের এইরকম একটা অপচয়!
আমি একটু আগেও যেমন বলেছি---হিমুর চাইতেও আমি বেশি দুঃখ পেয়েছি ধুগোর আচরণে। এবং আমি আজ  অনেকখন ভাবার চেষ্টা করেছি শেষ কবে আমি হিমু বা ধু গো-কে তাদের আচরনের জন্যে ‘দুঃখিত’ বলতে শুনেছি।উত্তরটা হল, কখনোই না। আমার এই উত্তরটা ভুল প্রমানীত হলে আমার চেয়ে খুশি কেউ হবে না। সচলে একমাত্র একজন মাথা গরম লোককে আমি জানি যে মাথা গরম করলেও পরক্ষণেই সে মাফ চেয়ে নেয়—না আমি নই। সে লোকটা হলেন মুর্শেদ।তাকে আমার আন্তরিক অভিবাদন।
আমি সনির্বন্ধ অনুরোধ করব হিমু এবং ধুগো কে তাদের আচরণ নিয়ে ভাবনাচিন্তা করার জন্যে।মাঝে মাঝে ক্ষমা চাইলে নিজেকে ছোট করা হয় না, বরং উল্টটাই হয়।
আমি আমার শেষ অনুরোধ রাখব শুভাশীষ’দা-র কাছে। আপনি দয়া করে বাচ্চাদের মত আচরন করা বন্ধ করুণ। আপনি যেভাবে আশরাফ সাহেবের ‘কোমল’ শব্দ এবং রিয়াজ ভাইয়ের ‘হেজিমনি’ নিয়ে বালখিল্যতায় মেতে উঠেছিলেন---সেইটা শুধু আপনি নন, আমাদের কাউকেই মানায় না।
আমি কখনোই ভাবিনি আমাকে এইরকম একটা লেখা দিতে হবে।আমি নিশ্চিত এই এক লেখা দিয়ে আমি নিজেকে সচলায়তনের সবচাইতে বড় শত্রুদের একজনে পরিনত করলাম।আজকের পর থেকে আমাকে সুশীল ছাগু সহ এতদ সংশ্লিষ্ট আর নানান বিশেষনে ভূষিত করা হবে।
হোক।
কিন্তু সব কিছুর পরও একবার শুধু নিজেকে জিজ্ঞেস করে দেখেন--- এই যে সংস্কৃতি আমরা লালন করছি সচলায়তনে এইটা কতটুকু স্বাস্থ্যকর।
সবার শেষে আমার নিজের ক্ষমা চাওয়ার পালা।
আমি নাম উল্লেখ করে কথা গুলো বলতে চাই নি। আমি চাইলেই উদ্দিষ্ট ব্যক্তিদের ব্যক্তিগত ইমেইল করে ব্যাপারগুলো জানাতে পারতাম। সেটা করিনি এই জন্যে যে, এই জিনিসগুলো আমাদের বাকি সবারও জানা দরকার।
আমি ব্যক্তিগত ভাবে হিমু ধুগো এবং শুভাশীষ’দার কাছে ক্ষমা চেয়ে নিচ্ছি।
এবার আমি আপনাদের সমালোচনা শোনার জন্যে প্রস্তুত।

