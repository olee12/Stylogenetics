মন্তব্যের মন্তাজ-১০



প্রতিদিন সকালে উঠে মনটা খারাপ হয়ে যায়।
এক কাপ চা হাতে নিয়ে যখন টিভির সামনে বসি---চোখের সামনে ভীড় করে কিছু দৃশ্য। অনেক দিন ধরে দেখা, অনেক দিন ধরে চেনা দৃশ্য। তারপরও প্রতিটি বার, প্রথম বারের মত তীব্রতা নিয়ে আঘাত করে।
সি এন এন -এর সকালের খবর। এক মুখ হাসি নিয়ে সংবাদ পাঠিকা জানাচ্ছেন---- আজ আমেরিকার কোথায় ঝড় আশংকা করছেন, কখন ওবামার মন্ত্রী সভা শপথ নেবে, তেলের দাম আবার বাড়বে কি না, দিন কে দিন ব্যায়াম না করে শুধু বটিকা গিলে কি স্লীম হওয়া যাবে---এমনিতর "জন গুরুত্ব" পূর্ণ সংবাদ। তার ফাকে হালকা ঠাট্টা মশকরা চলে। একজন নতুন একটা সোয়েটার পরে এসেছেন--সেই নিয়ে বিশ্রম্ভালাপ। এক ফাঁকে দেখি----দর্শকদের পাঠানো ভিডিও ক্লিপিং দেখানো হচ্ছে। দেখি এক মহিলার ভিডিও ক্যামেরায় ধরা কিউবান রিফিউজিদের উদ্ধারের দৃশ্য। এক বিলাস-বহুল প্রমোদ তরী থেকে তোলা। সামান্য একটা ডিঙ্গির মত কিছু একটা চেপে কিছু কিউবান অথই সাগরে হাবুডুবু খাচ্ছে। প্রমোদ তরীর কিছু সজ্জন নাবিক তাদের উদ্ধার করে নিয়ে আসছেন। ডেকে দাঁড়িয়ে প্রাচূর্য্যে ডুবে থাকা কিছু মানুষ দেখছে অথই সাগরে ডুবতে বসা কিছু মানুষের প্রান বাঁচানোর সংগ্রাম। করতালি দিয়ে স্বাগত জানানোর হচ্ছে---না কিউবানদের নয়, সেই কতিপয় নাবিকদের।
আর ঠিক সেই মহূর্তে গাজায় ঝাঁঝরা হচ্ছে শত শত প্রান। 
নাহ আমেরিকায় এগুলো কোন খবর নয়।
গতকাল দেখছিলাম----এক আমেরিকা প্রবাসী প্যালেস্টাইনির সাক্ষাৎকার। অত্যন্ত সতর্ক তাঁর প্রতিক্রিয়া। এর মাঝে হঠাৎ করে বোধহয় দেশ মাতৃকা টুঁটি চেপে ধরায় মুখ ফসকে বলে ফেলেন, ইজরায়েল এর নারকীয় ধ্বংস যজ্ঞের কথা। সাথে সাথেই সদা-সতর্ক সি এন এন -এর নিউজ কাস্টার ভুল ধরিয়ে দেন----নাহ, শুধু ইজরায়েল নয়, হামাসের লোকজনও কিন্তু----- লোকটির সম্বিৎ ফেরে। মাথা নেড়ে বলতে থাকে, হ্যা, হ্যা,আসলে দুই পক্ষই প্রচুর তান্ডবলীলা চালাচ্ছে। সি এন এন-এর নিউজ কাস্টার এর মুখের বিরাগ ভাব তাতেও যায় না।
আর এই দিকে ইজরায়েলের 'তুখোড়' বোমারুদের আঘাতে উড়ে যায় গাজাতে জাতিসঙ্ঘের নিজের পরিচালিত একটি স্কুল ঘর---৪০-টি তরতাজা প্রান সাথে নিয়ে।
এইখানে একটি ভিডিও লিঙ্ক দিলাম। ইজরায়েলের কিছু সৈন্য গুলি চালাচ্ছে কিছু নিরস্ত্র প্যালেস্টাইনি শিশু-কিশোরের দঙ্গলের উপর। তাদের বুলেটের বিরুদ্ধে  আছে আদিম যুগের কিছু অস্ত্র--পাথর। পাথর এর বিপরীতে বুলেট(মতান্তরে রাবার বুলেট)। একই জায়গায় হাজার বছর তফাতে দাঁড়ানো দুইটি যুদ্ধাস্ত্রের ব্যবহার। পুলকিত হবার মতই।
তারচেয়েও আশ্চর্যজনক হল---এদের মাঝে দাঁড়িয়ে আছে এক প্যালেস্টাইনি তরুনী। নিরস্ত্র, নির্ভীক। খালি হাতে আড়াল করার চেষ্টা করছে বুলেট। না, সে সুপারম্যান নয়। বুলেটের বিরদ্ধে সে দাঁড়িয়েছে---এক সহজ প্রশ্ন নিয়ে। 
-এদের গুলি করছ কেন? দেখতে পাচ্ছ না এরা কেবল কিছু শিশু? 
বার দুয়েক সৈন্যটি গুলি করার চেষ্টা চালায়। প্রতিটা বার মেয়েটি সামনে এসে দাঁড়িয়েছে। রাগে গজ গজ করতে করতে সৈন্যটি জানিয়েছে--ওরা মোটেও শিশু-কিশোরের দল নয় (যেন শিশু কিশোর না হলে গুলি করা জায়েজ)।
এই দৃশ্য গুলো খুব চেনা।
এই আঘাত গুলোও খুব চেনা।
আর--এই প্রতিবাদটুকুও খুব চেনা।

