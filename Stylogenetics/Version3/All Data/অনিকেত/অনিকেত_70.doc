একজন প্রিয় দুর্মুখ-----



আমি হতবাক হয়ে তার দিকে তাকিয়ে থাকি--
বলে কি ছেলেটা?
আমার মুখে বিস্ময়ের সকল চিহ্ন উপেক্ষা করে সাইফ বলে যেতে থাকে, বুঝলেন বস, আসল মজা হইল এর পরে। যেহেতু  গর্ভাবস্থায় বাচ্চাটার আর অন্য কোন অপশন নাই কাজেই যেটা ঘটে সেইটা হল----একটা নালী দিয়ে তার শরীর থেকে বেরিয়ে যাওয়া সকল বর্জ্য পদার্থ আবার সে গিলে ফেলে---হে হে হে ---তার মানে বুঝতেই পারছেন----হে হে হে ---
একটু আগে উদরস্থ করা সকল সুখাদ্য গুলো পেটের মাঝে মোচড় দিয়ে ওঠে। প্রাণপনে সাইফের কথাগুলো ভুলে যাবার চেষ্টা করতে থাকি।উলটো মনে হতে থাকে হড়হড় করে বমি করে সব ভাসিয়ে দেব----
এই হল, আমাদের সাইফ!
কোন এক বিচিত্র কারণে এই ছেলেটির মনের বয়েস ষোল-সতেরোর পর আর বাড়েনি। তার হাব-ভাবে আচরনে এর অকুন্ঠ প্রকাশ। মনের বয়েস ষোল-সতেরো বলায় আবার ভেবে বসবেন না যেন তার বুদ্ধিবৃত্তিক বয়েস সেই স্তরের। খুব অস্বস্তির সাথে স্বীকার করতে হচ্ছে---সাইফের মত এত তুখোড় ছেলে আমি খুব কম দেখেছি। আমার সারা পরিবার জুড়ে যদি কোন কিছু বহুল পরিমানে বিদ্যমান থাকে--তবে সেটা হবে ডাক্তার! আমার বড়মামা থেকে শুরু হয়েছে। তারপর ডাক্তারীর এই রোগ প্রজন্ম থেকে প্রজন্মান্তরে ছড়িয়ে গেছে। একের পর এক ডাক্তার তৈরী হয়েছেন। শুধু তাই নয়---বৈবাহিক সুত্রে যারা এসে জুড়েছেন তাদেরও বেশির ভাগই ডাক্তার। কাজেই ডাক্তারদের আমি হাড়ে হাড়ে চিনি বললে খুব একটা অত্যুক্তি হবে না।
সাইফ আমার দেখা 'একমাত্র' ডাক্তার যাকে দেখলে মনে হয় যে সে আসলেই ডাক্তার হওয়াটা উপভোগ করে! এবং এই উপভোগটা সম্পূর্ণ বুদ্ধি-বৃত্তিক।ডাক্তারীর যে কোন বিষয়ে তার আগ্রহ অসীম। তার চেয়ে বেশি আগ্রহ সে বিষয়ে রাখ-ঢাক না করে আলোচনা করায়। আমি সি এস আই সিরিজের একনিষ্ঠ দর্শক। যাবতীয় ভয়াবহ খুনের দৃশ্য, রক্তারক্তি আমি কপালে বিন্দুমাত্র ভাঁজ না ফেলে দেখে যেতে পারি।
SAW-2 আমি একলা থিয়েটারে গিয়ে দেখেছি (যারা SAW সিরিজের ছবিগুলো দেখেননি--তাদের কে বলছি, আপনারা ভাগ্যবান, এবং এরকমই বাকীটা জীবন থাকুন----SAW দেখে নিজের জীবনটা ছারখার করবেন না----আর যারা আমার মত দেখেই ফেলেছেন--তাদের কে কী আর বলব? আন্তরিক সমবেদনা ও সহমর্মীতা!!)। কাজেই আমাকে  গা-গুলানোর মত অনুভূতি এনে দেয়া যথেষ্ট শক্ত।
সেই আমি সাইফের কাছ থেকে নানান 'ডাক্তারী' বিষয়ের বিবরন শুনে কেবল ক্ষুধা হারিয়েছি তা নয়, ঘুম হারিয়েছি অনেক বার।
আমার আরেকটি বন্ধু আছে---শ্রীনি। সাইফ আর শ্রীনি একেবারে হরিহর আত্মা। উইক এন্ড ঘনিয়ে আসলেই তাদের দুইজনের চোখ চকচক করতে থাকে। খুব বাজে রকমের আবহাওয়া (ঘরের এবং ঘরের বাইরে) না থাকলে অবধারিত ভাবে আপনি এই দুইজনকে আবিষ্কার করবেন গাড়ির নীচে। টাইট হয়ে থাকা স্ক্রু ঢিলে করা এবং ঢিলে হয়ে থাকা স্ক্রূ টাইট করতে করতে সর্বাঙ্গে কালি-ঝুলি মেখে দুই দেশের দুই গাড়ি-পাগল লোক আরেক দেশের রাস্তায় শুয়ে হাসিমুখে তাদের ভালবাসার কথা বলে যায়। গাড়ি নিয়ে ভালবাসার কথা।
সাইফ আমার দেখা একমাত্র ডাক্তার যাকে অনায়েসে একজন মেকানিক্যাল ইঞ্জিনিয়ার বলে চালানো যেতে পারে। এমন সম্ভাবনা খুবই প্রবল যে, সাইফের সাথে আপনার দেখা হল এবং আপনি আবিষ্কার করলেন সে ফোনে কথা বলে যাচ্ছে কোন প্রযুক্তি-প্রতিবন্ধী(Technically challenged) ব্যক্তির সাথে। পরম ধৈর্য্যের সাথে সেই লোককে সে প্রায় হাতে ধরে শিখিয়ে দিচ্ছে কীভাবে কম্পিউটারের কিছু সমস্যা মেটানো যায়--অথবা গাড়ির অল্টারনেটরটা চেক করা উচিত কী না--- এমনি সব 'টেকি' বিষয়ে তার সুচিন্তিত উপদেশ। শ্রীনি মাঝে মাঝেই মাথা নেড়ে আফসোস করে বলে--সাইফের আসলে ইঞ্জিনিয়ার হওয়া উচিত ছিল। কেউ কেউ ঠিক একই কন্ঠে বলেন, সাইফের আসলে কম্পিউটার লাইনে আসা উচিত ছিল।
সাইফের বাহ্যিক বৈশিষ্টের মাঝে সবচাইতে 'প্রখর' দিকটি হল তার প্রকাশভঙ্গী। আমি নানান সময়ে এইটা নিয়ে বলেছি। বলেছি যে তার প্রকাশভঙ্গী খুব 'খাপ খোলা'। সাইফ হাসতে হাসতে এমন সব কথা বলে ফেলবে যেগুলো সাধারনত লোকজন বলার আগে দশ-বিশ বার ভাবে।
আমি নিশ্চিত, তার এই 'অসামান্য গুণ' তাকে নানান জায়গায় ঝামেলায় ফেলেছে। ভবিষ্যতেও ফেলবে। আমি নিজেকে বেশ ধৈর্য্যশীল মানুষ বলেই জানি। আমিও কয়েকবার খেপেছি তার কথায়। বলেছি, মিয়া সব সময়ে যে 'এইর'ম' কথা কও--তোমার ক্লান্ত লাগে না? অথবা বলেছি, ভাই রে, আমারে কিছুখনের জন্যে রেহাই দেয়া যায় না?
আমার এইসব কথা শুনে সাইফ রাগ করেনি। উলটো দাঁত বের করে হেসেছে। কিছুখন পরেই আবার জি-টকে নক করেছে---বস, এই খবর শুনছেন নি ?? বলেই হয়ত কোন আগডুম-বাগডুম কথা শুরু করেছে। আমিও কিছুখন পরে সব ভুলে হি হি হি করে হাসতে শুরু করেছি----
সচলায়তনে, আমার জানা মতে, সাইফ-প্রজাপতি-সামারা একমাত্র পরিবার যারা সবাই 'সক্রিয়' ভাবে সক্রিয়। সাইফ সকালে উঠে মনে হয় দাঁত মাজার আগে সচলায়তন খোলে। আর রাতে ঘুমুবার আগে সেটা বন্ধ হয়। সে নিজে যে রকম--ঠিক সে রকম তার লেখা। কোন ভনিতা নেই। একের পর এক মামা-র হাতে নাজেহাল হবার কাহিনী সে লিখে যায়। আমরা হাসতে হাসতে গড়িয়ে পড়ি। ভুলেও কখনো মনেই পড়ে না---সেই ঘটনাগুলোর সাথে জুড়ে থাকা দীর্ঘশ্বাসগুলোর কথা।
একই সাথে সজ্জন কিন্তু দুর্মুখ,ডাক্তার এবং ইঞ্জিনিয়ার,'হাচল' কিন্তু অনেকের চেয়েই হয়ত বেশি 'সচল', ভীষন 'জীবন্ত' আমার অনুজ-প্রতীম এই বন্ধুটির আজ জন্মদিন।
শুভ জন্মদিন বস!
যে অফুরান প্রানোচ্ছ্বাস বুকে নিয়ে বেড়াও তুমি----আমৃত্যু তা অটুট থাকুক। নিখুঁত মানুষ হবার চেয়ে একজন 'জীবন্ত' মানুষ হওয়াটা অনেক জরুরি---এই অমোঘ সত্যটা তোমার কাছ থেকেই শেখা।
তোমাকে অভিবাদন হে দুর্মুখ স্বজন!

