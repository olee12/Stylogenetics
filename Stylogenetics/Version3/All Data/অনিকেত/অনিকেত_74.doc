জেনে নিতে হবে, মনে তাঁর কোন দাগ রয়ে গেছে কিনা আজো----



অনুপ জলোটা
আশির দশক।
আমি তখন ক্লাস সেভেন কি এইটে পড়ি।
সে সময়টাতে বাজারে 'গজল' নামের একটা জিনিস খুব চলছে। রাস্তা-ঘাটে বেরুলেই বিজাতীয় ভাষায় কিছু গান কানের উপর আছড়ে পড়ে।সবচাইতে অদ্ভূত ব্যাপার হল---ঐ সব গানের ফাঁকে ফাঁকে বিস্তর লোকজনের 'ক্যা হুয়া' 'হুক্কা হুয়া" 'ক্যাবাৎ ক্যাবাৎ' ইত্যাকার চেঁচামেচি শোনা যায়। আমি কিছুতেই ঠাহর করে উঠতে পারিনা---গানের মাঝখানে লোকজন চেঁচাচ্ছে কেন?? তাদের কী গান ভাল লাগছে না?? নাকি খুবই ভাল লাগছে??!! সেই সময় বিটিভি নানান  কমেডি শো সম্প্রচার করত (যুক্তরাষ্ট্রে এসে জেনেছি---এদের 'সিট-কম' বলে!)। সেইসব কমেডি শো-তে এইরকম কিছু চিল্লা-ফাল্লা শোনা যায়। কিন্তু সেগুলো শুধুই হাসির শব্দ। প্রথমে অবশ্য সেইটাও খুব অবাক লাগত---লোকেদের হাসির আওয়াজ দিচ্ছে কেন? আমার 'উন্নত মস্তিষ্ক' অবশ্য খুব দ্রুত এর একটা কারণ খুঁজে বের করে ফেলল----যেহেতু আমরা ইংরেজি বুঝিনা, তাই ঐ লোকগুলো 'সময় মত' হেসে আমাদের বলে দিচ্ছে কোনটা 'কমেডি সিন' আর কোনটা নয়!!
গানের কথাগুলো প্রায় কিছুই বুঝতে পারিনা।কিছু কিছু শব্দ অবশ্য ঘুরে ফিরে শোনা যায়------'দিল', 'জিন্দেগী','মহব্বত' আর সেইসাথে লোকজনের উন্মত্ত কন্ঠে 'ওয়াহ-ওয়াহ' তো আছেই।আরো একটা জিনিস লক্ষ্য করলাম। এই গান শোনার আবার একটা ইস্পেশাল 'তরিকা' আছে।মাথা ঝুকিয়ে ঝুকিয়ে ডান হাত তুলে খানিকটা ভিক্ষা চাইবার মত ভঙ্গি করতে হয়। এরই ফাঁকে ফাঁকে দু'একবার করে 'ওয়াহ-ওয়াহ' করতে হয়। তখন আবার ভারতীয় চ্যানেল দেখার ধুম পড়েছে। পত্রিকায় বিজ্ঞাপন আসছে বদনা-সহ এন্টেনার---এইটাতে নাকি ভারতীয় চ্যানেল একেবারে ঝকঝকে দেখা যায়। শোনা গেল, এন্টেনাতে যত বেশি বদনা-লোটা-কাসের থালা ইত্যাদি ঝুলানো যায়---এন্টেনার নাকি 'জোর' তত বৃদ্ধি পায়। উৎসাহের চোটে আমি আর বাবা দোকানে গিয়ে একটা এন্টেনা কিনেই ফেললাম।শেষ পর্যন্ত লজ্জা কাটাতে না পারায় বদনা ছাড়াই এন্টেনা কিনে বাড়ি ফেরা হল। আমি খুবই চিন্তিত ছিলাম। বদনা ছাড়া চ্যানেল কী আর আসবে? এন্টেনার কানেকশন দিয়ে বাবা দেখি ম্যাপ নিয়ে বসলেন। আমাদের সবচেয়ে কাছে ইন্ডিয়ার কোন শহর আছে সেইটা খুঁজে বের করতে হবে। তারপর সেদিকে এন্টেনা ঘুরিয়ে দিতে হবে। আমরা তখন থাকি সিলেটের সবচাইতে সুন্দর বাসাটাতে---এম সি কলেজের প্রিন্সিপালের বাংলো। একটা পাহাড়ের মাথায় অসাধারণ একটা বাংলো। পাহাড়ের গা বেয়ে উঠে গেছে ঘোরানো প্যাচানো পাকদন্ডী। ছায়ায় ঘেরা, পাখি ডাকা নিঝুম এক প্রাসাদ। যেন স্বর্গ হতে খসে পড়া পারিজাত।আমার এখন মাঝে মাঝে অবাক লাগে যে আমি আমার কৈশোর আসলেই কী সেই স্বর্গচ্ছায়ায় কাটিয়েছি???
ফিরে যাই কাহিনীতে। এন্টেনা বাঁশের আগায় লাগিয়ে বাবার হিসেব করে বের করা 'সঠিক-দিকে' এন্টেনা ঘুরিয়ে দেয়া হল।এবং কী তাজ্জব!!!! টিভিতে প্রচুর ঝিরিঝিরি বৃষ্টির ভেতর থেকে হঠাৎ করে উঁকি দিল একটা অচেনা চ্যানেল। বাবা বললেন এইটাই ইন্ডিয়ান চ্যানেল। বাসা শুদ্ধ সবাই মুখ হা করে সেই আধা-স্পষ্ট-আধা-ঝাপসা চ্যানেলের দিকে তাকিয়ে রইলাম। এই বিশেষ ঘটনা উপলক্ষে আমার রাতের পড়া সেইদিন মওকুফ ঘোষনা করা হল। আমার মনে হল এই "অলৌকিক আনন্দের ভার" আমি বোধহয় সইতে পারবনা।
যাই হোক, সেইসব ইন্ডিয়ান চ্যানেল (ডিডি-১,ডিডি-২) তখন প্রায়ই গজলের অনুষ্ঠান সম্প্রচার করত। সেইসব অনুষ্ঠান দেখে দেখে আমি গজল শোনার 'কেতা' রপ্ত করে ফেললাম। ভাষা যেহেতু বুঝিনা সেইজন্যে গানের কথার দিকে আমার খেয়াল  নেই। আমার মূল আকর্ষন ছিল---'তবলা'। সেই সময় আমার তুমুল প্রেম তবলার সাথে। দিন-রাত মাথায় শুধু একই স্বপ্ন---জাকির হুসেনের মত তবলা বাজাতে হবে। হাটতে-বসতে সকল সময় আমি কিছু না কিছু বাজাচ্ছি। বাসায় পড়ার টেবিল, খাবার টেবিল, স্যারের বাসার টেবিল, ইস্কুলের বেঞ্চ,নেহাৎ কোন কিছু না পেলে বন্ধু'র মাথা----- মোটামুটিভাবে যে কোন কিছু যদি আঘাতে-প্রত্যাঘাতে কোন রকম শ্রবন যোগ্য ধ্বনি তৈরি করতে পারত---সেইটাই হয়ে দাঁড়াত আমার কাছে ভার্চুয়াল তবলা। গজল শোনার পেছনে মূল নেশাটা তখন তবলা শোনা। আমি খেয়াল করে দেখলাম--অন্যান্য গানের তুলনায়--গজলে তবলচিরা অনেক রকমের 'কারিকুরি' করেন। গজলে অস্থায়ী থেকে অন্তরা বা সঞ্চারী-তে যাবার পথে যে ইন্টারল্যুড থাকত---সেইখানে আমি অবাক হয়ে শুনতাম তবলিয়াদের হাতের কাজ। সামান্য বিশ বা ত্রিশ সেকেন্ডের গ্যাপে একজন লোক যেন একেকটা জল-প্রপাত নামিয়ে দিত। কী সব ছন্দের কারুকাজ---কী সব 'তেহাই'---শুনে আমার "চোখে পানি চলে আসত" (থ্যাঙ্কু রানা---এই দূর্দান্ত এক্সপেশানটার জন্যে)।
বাসায় তখন তারকালোক রাখা হত। সিনে জগতের সব হাল-ফিলের খবর পেতাম সেখান থেকেই। সেই তারকালোকেই তখন একটা রিপোর্ট  বেরুলো সমসাময়িক গজল গায়কদের নিয়ে। সেইখানে উল্লেখ করা হয়েছিল যে জনপ্রিয়তার শীর্ষে রয়েছেন --অনুপ জলোটা। আমার বেশ কৌতুহল জাগল---এর গান শোনা দরকার। কেন সে জনপ্রিয়তার শীর্ষে? তারচেয়ে অদ্ভূত ঘটনা হল, এই লোকের নাম কিন্তু তখনো কারোর শোনাই হয়নি। গজল বলতে তখন মূলত পঙ্কজ উধাস। মাঝে মধ্যে ফাঁক-ফোকরে গুলাম আলী বা মেহেদি হাসানের নাম শোনা যায়। কিন্তু পঙ্কজের জনপ্রিয়তার কাছে সেগুলো যেন ঝড়ের মুখে কুটোর মত। এহেন পঙ্কজকে 'লেঙ্গি' মেরে কেমনে শীর্ষস্থান নিয়ে নিল??
কিছুদিন পর বাবা ঢাকা যাচ্ছেন কী একটা কাজে। আমি আবদার জুড়লাম অনুপ জলোটার ক্যাসেট আনার জন্যে। বাবা গজলের ব্যাপারে---বিশেষ করে হিন্দী-উর্দূর ব্যাপারে বেশ উন্নাসিক। যাই হোক অনেক ঝুলাঝুলি করে রাজী করানো গেল। তিন-চার দিন পর বাবা ফিরলেন। আমিও ফিরলাম স্কুল থেকে। আগেই বলেছি----আমাদের বাসাটা ছিল পাহাড়ের চূড়ায়। কাজেই ইস্কুল শেষে বাড়ি ফিরে পাহাড় বেয়ে উঠতে উঠতে বেশ হয়রান লাগত। আমি উপরে উঠতে উঠতেই শুনলাম বাসায় একটা গান বাজছে----'যারা ডাকে তারা ভুলে যায়"
বাহ, এই গান তো আগে শুনিনি! আমার ঘুণাক্ষরেও মনে হয়নি এইটা অনুপ জলোটার গাওয়া গান। কারণ আমার ধারণা ছিল বাবা অনুপের গজল আনবেন।অনুপ যে বাংলা গান গেয়েছেন সে তো আমার জানার কথা নয়। সেইসাথে এইটেও জানার কথা নয় যে বাবা এলিফ্যান্ট রোডের গীতালী-তে গিয়ে যখন অনুপের ক্যাসেট চেয়েছেন তখন তারা তাকে নানান গজলের এলবামের সাথে ঐ বাংলা গানের এলবামও দেখিয়েছিল। আমার গজল-বিদ্বেষী বাবা অম্লান বদনে বাংলা এলবাম খানা নিয়ে এসেছেন।
সেই থেকে শুরু হল!
বাসায় বোন হল গানের ক্ষেত্রে মহাজ্ঞানী-মহাজন। সে খুব ভাল রবীন্দ্র সঙ্গীত গায়। এলাকায় খানিকটা নাম-ডাকও আছে। যেকোন গানের/গায়কের ব্যাপারে তার কথাই শেষ-কথা!! আমি ভয়ে ভয়ে জিজ্ঞেস করলাম---কী রে, কেমন লাগে এঁর গান? আপা বেশ খানিকটা বিজ্ঞের মতো মাথা নাড়িয়ে বলল, একে তো বেশ গায়ক-গায়ক বলেই মনে হচ্ছে, সাধা গলা বোঝাই যায়। পঙ্কজের মত এত 'ফিল্মি' স্টাইল এর নেই-----বেশ 'সিরিয়াস' গায়ক!!!
আপার কথার উপরে কোন কথাই নাই!! একে তো তারকালোক তাকে 'শীর্ষ' গায়ক বলেছে---তারচেয়ে বড় কথা, আপা একে সার্টিফিকেট দিয়েছে যেটা পংকজ বাবাজিও পাননি। আমি একেবারে ভক্তি সহকারে গান শোনা শুরু করলাম। গীতালীর সেই ক্যাসেট পরবর্ত্তী কালে কত হাজার বার যে বাজানো হয়েছে আমার বাসায় তার সীমা সংখ্যা নেই। সবাই ভেবেছিল, ওহ কিছুদিন পরে এই ঘোড়ারোগ আমার সেরে যাবে। কিন্তু দেখা গেল সারার কোন লক্ষণ দেখা যাচ্ছে না।কারণ ততদিনে আমি বাংলা গান থেকে তার হিন্দী-উর্দূ গজলে "প্রমোশন" পেয়েছি এবং আরো জানতে পেরেছি ইনি নাকি 'ভজন' বলে একটা জিনিস আছে---সেইটাও নাকি খুব ভাল গাইতে পারেন! কিন্তু সবচাইতে বড় কথা--অনুপের বেশ কিছু গজলের লাইভ রেকর্ডিং ক্যাসেটে পাওয়া যেত---'A live concert',"Farmaish","Tekhaiyul" ---প্রভৃতি এবং আমি বড় আনন্দের সাথে আবিষ্কার করলাম ঐসব লাইভ কন্সার্টে অনুপের নিজের বাজানো হারমোনিয়ামের সাথে পাল্লা দিয়ে ছোটে তবলা---প্রতিটা বার এক অন্তরা থেকে আরেক অন্তরায় যাবার পথে যেন একেকটা নতুন নতুন পথে তবলা বাজে---আমাকে  এক মুহূর্তে সাগর-পাহাড়-নদী পেরিয়ে এনে আবার ক্যাসেট প্লেয়ারের সামনে ফেলে।
দিন কে দিন আমি অনুপের গানে বুঁদ হতে লাগলাম।ব্যাপারটা গুরুতর হয়ে উঠল যখন আমি গজল থেকে আস্তে আস্তে ভজনের দিকে আকৃষ্ট হয়ে পড়লাম। গজল পর্যন্ত হয়ত ঠিক ছিল। কিন্তু এখন অহোরাত্র বাসায় 'বলো রাম-রাম-রাম বলো শ্যাম-শ্যাম-শ্যাম" বাজছে।মা দুয়েকবার কটমটিয়ে তাকিয়েছেন---ব্যস ঐ পর্যন্তই। আমি থেমে নেই---অনুপও থেমে নেই। একের পর এক তুমুল সব এলবাম আসতে থাকল।'ভজন যাত্রা(Bhajan Yatra)', 'ভজন সন্ধ্যা', 'ভজন গঙ্গা'---আহা, কী সুখের সময়! ততদিনে একটু একটু হিন্দি বোঝা শুরু করেছি। তারচেয়ে বড় কথা একটু আধটু ভারতীয় মার্গীয় সঙ্গীতের প্রতি আকৃষ্ট হতে শুরু করেছি। অনুপের একটা বিখ্যাত ভজন আছে ---'চাদারিয়া ঝিনি রে ঝিনি'। ভক্ত কবীরের লেখা এই ভজন রাগ দেশ-এ নিবদ্ধ। তো এই গানের একটা জায়গায় এসে ('ধ্রুব প্রহ্লাদ সুদামা নে ওঢ়হি----')  একটা লাইন অনুপ প্রায় ছ'টা ভিন্ন রাগের আলোয় পরিবেশন করেন।রাগ কেদার, মালকোষ,কাফি,বসন্ত হয়ে
'সদা সোহাগিন রাগ ভৈরবী'।তারপর আবার ঘরে ফেরা--রাগ দেশ। একই লাইন---অনুপের গলায় একেক রাগের আলোয় মোহিনী রূপ ধারণ করে----সরগমের আতশ বাজী ওড়ে আকাশে---আমার ছোট্ট মাথা শ্রদ্ধা ভক্তিতে একদম নুয়ে আসে-----
আমার সেই সময়টাতে তেমন কোন বন্ধু-বান্ধব ছিল না। সেই সময়টায় আমি বড্ড অন্তর্মুখীন ছিলাম। 'হিরো'-হীন এই 'জিরো' আমার কাছে--অনুপ তখন একমাত্র হিরো। কিন্তু সেইটাতো লোকজনের কাছে বলা যায় না।কেন?
---হিরো যদি কেউ হতে হয় সে হবে মিঠুন দাদা! বলিঊড ভাল লাগে না? ঠিক আছে হলিঊডই সই। হিরোর মত হিরোর ছড়াছড়ি----র‌্যাম্বো-স্ট্যালোন বা কমান্ডো-শোয়ার্জেনেগার!! পেট-মোটা নিরীহ এক গায়ক কী করে হিরো হয়?
---কাছাকাছি মানুষদের মাঝেও হিরো হবার মত লোকের অভাব নেই। পাশের বাসার রাসেল---যে দারুণ অধ্যাবসায়ী মনোযোগী ছাত্র, যে কিছুদিন পর পর বৃত্তি-টিত্তি পেয়ে আমার জীবনটা ছারখার করে দিচ্ছিল---অথবা ইস্কুলের বড়ভাই একজন--যিনি মাধ্যমিকে সেকেন্ড স্ট্যান্ড করেছেন। এদের ছেড়ে শেষে কি না এক গায়ক ???!! লোকে শুনলে বলবে কী? সেইভয়ে কেবল খুব 'আপন কিছু জন' ছাড়া কাউকেই বলা হল না অনুপ-ভক্তির কথা।
এস এস সি দিয়েই আমি চলে যাই রাজশাহীতে। এইখানে এসে আমি বেশ জোরে-সোরে তবলা শেখা শুরু করি। অনুপের গান শুনতে শুনতে আমি ততদিনে সেসব গানের সাথে বাজানো শুরু করেছি। নতুন নতুন 'ঠেকা','তেহাই','চক্রধার','পড়ন'-----সবকিছু নিয়ে গবেষণা করার সুযোগ অনুপ আমাকে দিচ্ছিলেন। সেইসাথে ঐসব গানের সাথে অক্লান্ত ভাবে বাজাতে বাজাতে তবলার ঠেকাগুলো একেবারে মুখস্থ--থুক্কু, হাতস্থ করে ফেলেছি। কাজেই আমার ওস্তাদজী'র এক ছাত্র যিনি অনুপের গজল গুলো অসাধারন গাইতেন----তার সাথে আমার প্রায়ই বাজাতে হত--নানা জনের সামনে---এবং কিঞ্চিৎ কুন্ঠার সাথে স্বীকার করতে হচ্ছে, লোকজনের বেশ প্রশংসাও পাচ্ছিলাম।
এমনি এক সময় মা আর বোন কে নিয়ে রাজশাহীর সাহেব বাজারে (খুব সম্ভবত) একটা কাপড়ের দোকানে গেছি। দোকানের নাম খুব সম্ভবত 'দোয়েল'।
মা আর বোন গিয়েই ব্যস্ত হয়ে পড়লেন কাপড় নিয়ে। আমার করার কিছুই নেই। এদিক সেদিক তাকিয়ে দেখি দোকানের কাউন্টারের ওপর একটা সিনে পত্রিকা। দোকানীর কাছ থেকে সেটা চেয়ে নিয়ে একটা চেয়ারে বেশ আয়েস করে বসে পাতা ওলটাচ্ছি।হঠাৎ দেখি অনুপ কে নিয়ে একটা আর্টিকেল। আমি নিঃশ্বাস বন্ধ করে পড়া শুরু করলাম।
কিন্তু যা পড়ছিলাম---সেইটা আমার জন্যে মোটেও আনন্দদায়ক ছিল না। সেই আর্টিকেলে ছিল কীভাবে অনুপের সংসার সম্প্রতি ভেঙ্গেছে। অনুপের সাথে প্রায় বাঁধা এক তবলচি ছিলেন সেই সময়। নাম রুপ কুমার রাঠোড়। রুপ কুমার আসলেই খুব চমৎকার তবলা বাজাতেন। কেউ যদি অনুপ জলোটার 'Live in Fiji' এলবামটা শুনে থাকেন তবে নিশ্চয়ি জানেন রুপ কুমার কি রকম তুখোড় তবলিয়া! অথবা যারা পঙ্কজ উধাসের সেই বিখ্যাত 'চাঁদনী য্যায়সা রঙ্গ হ্যায় তেরা' (সেই বিশাল হাউ-কাউ সমৃদ্ধ গজল!!) শুনেছেন---ঐখানে যিনি তবলা বাজিয়েছিলেন---তিনি রুপ কুমার। যাই হোক। অনুপের স্ত্রী হচ্ছেন সোনালী জলোটা। অনুপের বাবা শ্রী পুরুষোত্তম দাস জলোটা ভজনের জগতে আরেকজন দিকপাল।এখনো তার ভজন গুলো পুরোনো দিনের লোকেরা খুব প্রীতিমুগ্ধ চিত্তে স্মরণ করেন। বাবার নির্দেশ অমান্য করে---অভিনেত্রী জিনাত আমানের বাড়িতে পালিয়ে গিয়ে অনুপ- সোনালী বিবাহ বন্ধনে আবদ্ধ হল। জিনাতের স্বামী মাজহার খান ছিলেন অনুপের খুব কাছের বন্ধু। যাই হোক, এসব ক্ষেত্রে সাধারনত যা হয়---কিছুদিন পরে অনুপের পরিবার সব মেনে নেয়।কিন্তু বেচারা অনুপের কপালে স্বস্তি নেই। সোনালী জলোটা নিজেও খুব ভাল গায়িকা। সেই সময়টাতে গজলের সম্ভবনাময় মহিলা শিল্পীদের মাঝে ছিলেন--পিনাজ মাসানী আর সোনালী জলোটা। বস্তুতঃ সোনালীর গান শুনেই অনুপ প্রেমে পড়েছিলেন। গজলের জগতে তখন সিংহাসন দখলে রেখেছেন জনপ্রিয় জুটি জগজিত-চিত্রা।বাংলাদেশ থেকে নতুন আসা মিতালী তখন সবেমাত্র ভুপিন্দরের সাথে জুটি বেধেছেন। গজল প্রেমীরা সাগ্রহে অপেক্ষা করছিলেন---অনুপ-সোনালী জলোটার জুটি কেমন করে সেটা দেখার জন্যে।
এমনি সময় সোনালীর ভোকাল কর্ডে কী একটা অসুখ দেখা দেয়। ডাক্তাররা বলে দেন যে সোনালীর সঙ্গীত-জীবন প্রায় শেষ। আর যাই হোক---গান গাওয়া তার পক্ষে সম্ভব না।গান পাগল সোনালী ভীষন ভেঙ্গে পড়লেও অনুপ হাল ছাড়েন না। জমানো সব টাকা সাথে নিয়ে সোনালীকে আমেরিকায় নিয়ে আসেন।এখানেও ডাক্তাররা খুব একটা আশাবাদী নন। জলের মত পয়সা খরচ হচ্ছে।অনুপ চিকিৎসার ফাঁকে ফাঁকে অনুষ্ঠান করছেন---যাতে টাকা তুলতে পারেন চিকিৎসার। ঠিক এই সময়েই অনুপের তবলচি ছিলেন রুপ কুমার রাঠোড়। রুপ কুমার কেবল গুনী শিল্পী শুধু নন---তার নামের প্রতি সুবিচার করেই যথেষ্ট সুদর্শন পুরুষ।রুপ কুমার সোনালীকে 'ভাবিজি' বলে ডাকতেন, সসম্ভ্রমে 'পদধুলি' নিতেন। কিন্তু কোন এক সময় মদনদেবের বিষমাখা তূণে দুই জনেই বিদ্ধ হন। অনুপের অজান্তে দানা বেঁধে উঠতে থাকে তুমুল পরকীয়া প্রেম (তাসলিমা খুব সম্ভবত বলেছিলেন---'পরকীয়া' আর 'আপনকিয়া' আবার কী? ঠিকই তো-----ইয়ে তুমনে কেয়া কিয়া? এই প্রশ্নের উত্তর কখনো 'পরকিয়া' হয় না--- বরং শুনতে পাবেন----'ম্যায়নে পেয়ার কিয়া')।
ঠিক এইরকম মূহুর্তে সোনালীর কন্ঠ ফিরে আসে।উদারা,মুদারা,তারা অবলীলায় ছুঁয়ে আসে তার কন্ঠ। আর এই আনন্দের ক্ষণে হঠাৎ একদিন অনুপ জানতে পারেন তার স্ত্রীর প্রেমের কথা।দেশে একা ফেরেন অনুপ।
কাহিনীটা ঠিক বোম্বাই ছবি মার্কা শোনাচ্ছে না? অবশ্যই।কিন্তু সেই সময়টাতে আমি এইসব বিচার করার মত অবস্থায় নেই। আমার চোখের সামনে ভাসছে আমার প্রিয় গায়কের পরাজিত মুখ! আমার তখনকার সেই বালখিল্য জগতে যে মানুষটা সূর্য হয়ে জ্বলছিলেন--হঠাৎ যেন সেটাতে গ্রহণ লাগল। হঠাৎ করেই বুঝতে পারলাম---আর সবার মত এরাও সাধারণ মানুষ---আর সবার মত প্রেম-দুঃখ-ঘৃণা-হতাশায় তারাও জ্বলে চলেছেন নিত্যদিন।যে অনুপের সাঙ্গীতিক প্রতিভায় আমি মুগ্ধ হয়ে এক দেবতার অধিষ্ঠানে বসিয়েছিলাম,কোন এক বিচিত্র কারণে মনে হয়েছিল----এই লোকটা বড় খাঁটি,সৎ,চরিত্রবান(যার কোনটাই ঠিক নয় বলে পরে জানতে পেরেছি)--তার জীবনে এমন দুঃখের আনাগোনা কিছুতেই মেনে নেয়া যায় না---এ অসম্ভব! সবচেয়ে বড় কথা তার এই আপাত 'পরাজয়' তাকে দেবকোটির অবস্থান থেকে নামিয়ে এনে ফেলে এই ধুলি ধুসর পৃথিবীতে।আমি এখন নিজের কাছেই মুখ দেখাই কী করে---এমন একজন আমার হীরো---যার স্ত্রী ভেগে গেছে তার নিজের তবলিয়ার সাথে!!!! আর কি সর্বনাশ!!!----আমি নিজেও তো এক তবলিয়া !!!!!!!
আজ বহু বছর পর যখন এইসব পুরোনো দিনের কথা মনে পড়ে তখন মাঝে মাঝে নিজেকে বড্ড ছেলেমানুষ মনে হয়। ইচ্ছে করে অতীতে ফিরে গিয়ে এই বোকা আমি-টা কে খুব করে বকে দিয়ে আসি। ইচ্ছে করে এই বর্তমান থেকে অতীতের আমি কে একটা চিঠি লিখি----যাতে তাকে খুব করে শাসিয়ে দিই, রূঢ় গলায় জানিয়ে দিই---আসলে  পৃথিবীটা কী রকম, পুতুপুতু ভাব আর সেন্টিমেন্টের কোন দাম নেই--কখনো ছিল না--কখনো থাকবে না...
আর সব বকাবকি শেষ হলে পরে---আস্তে করে আমার 'ছোট্ট আমি'-টা কে কাছে টেনে বলে দিতাম-----বড় হয়ে যখন তার নিজের জীবনে এই রকম কিছু ঘটবে--তখনো যেন সে ভেঙ্গে না পড়ে---তাকে মনটা শক্ত করে থাকাটা শিখতে হবে----
আমার অতীতে ফিরে যাওয়া হয়নি----
ছোট্ট আমি-টা কে বলাও হয় নি---
আমি তাই এখনো একটা অশক্ত দূর্বল মন নিয়ে ঘুরে বেড়াই
এখন আর অনুপের গান ভাল লাগে না
যত্রতত্র তার গানে স্বরচ্যুতি---বড্ড কানে লাগে---
কিন্তু এখনো কেন যে মাঝে মাঝে নিজের অজান্তেই ইউ-টিউবে খুঁজে বেড়াই তাকে----তার গান ভালো লাগে না---অথচ ঠিকই iTunes থেকে নামাই তার নতুন নতুন গান গুলো-----
কেন করি এসব?
কে জানে??
হয়ত এইটা আমার কোন এক অদ্ভূত উপায়ে তাঁকে জানিয়ে দেয়ার চেষ্টা-----বস, সবাই তোমাকে ছেড়ে গেলেও আমি যাই নি----
তুমি আর আগের মত নেই---তোমার গান এখন আমার কাছে কেবল বেসুরো ঠেকে---তোমার লোভী চরিত্রের কথা এখন আমি জানি---মানুষের কাছে ধর্মের বেসাতি করে অর্থগৃধ্নু হবার কথা জানি---
কিন্তু তোমার কাছে আমার এক বালকবেলার সমান ঋণ আছে----
কোন এক রাতে তোমার দুখের কথা ভেবে এক বোকা ছেলের
বোকার মত শপথ নেয়ার অনপনেয় স্মৃতিটুকু আছে---
আর এত বছর পরেও সেই শপথ টেনে নিয়ে বেড়ানোর মত কিছু নাবালকত্ব মনের কোথাও পড়ে আছে----
কী হাস্যকর আমার এই 'বিশ্বস্ততা'---
হোক,
অন্তত নিজেকে বলতে পারব আমি আমার প্রতিজ্ঞাটুকু ভঙ্গ করিনি---
বস, তোমার 'স্বর্ণযুগের' একটা গান দিয়ে এই দীর্ঘ বিরক্তিকর লেখটার ইতি টানছি----
"জেনে নিতে হবে, মনে তাঁর কোন দাগ
রয়ে গেছে কি না আজো
চোখের জলসা ঘরে
খুশির বাসর তার রোজ রাতে বসে কি আজো--
চোখে তার স্বপ্নের হাট বসে কি না বসে
গোধুলীর বুক চিরে
পথ চাওয়া চোখ তার জলে ভরে আসে কিনা আজো
------
ভালবাসা নিয়ে বুকে
আগুন লাগিয়ে সুখে
সবকিছু ফেলে দিয়ে
'পিয়া পিয়া পিয়া' করে প্রাণ তার যায় কিনা আজো"








     Get this widget 
|
     Track details  
|
 		eSnips Social DNA    





 
