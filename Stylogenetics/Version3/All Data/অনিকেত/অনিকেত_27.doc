যদি রাজাকার--



আমাদের সকলের প্রিয় সচল মৃদুল ভাইয়ের রাজাকার বিষয়ক একটা ছড়ার আবৃত্তি নিয়ে এলাম আজকে।
ডিসেম্বরের এই মাসে রাজাকারদের আস্ফালন আর উল্লম্ফন দেখে কেবল একটা কথাই মনে আসছে--তবে কী তারা বুঝতে পেরেছে যে তাদের সময় ঘনিয়ে এসেছে??!! তারা কী বাতাসের মাঝে টের পাচ্ছে যে তাদের জন্যে রাখা অক্সিজেনে টান পড়ছে?!! তারা কী শুনতে পারছে মানুষ জাগছে??!! ধর্মের লেবাস পরিয়ে আর তাদের চামড়া ঢাকা যাবে না----
রাজাকার....
তোদের হাতে সময় বেশি নেই আর--
ছড়াটা সকলে শুনুন, ভাল লাগলে অন্যদেরকেও শোনান
মূল ছড়াকারঃ মৃদুল আহমেদ
সঙ্গীতায়োজন, আবৃত্তিঃ অনিকেত
** যারা ল্যাপি/পিসি/ট্যাবিতে শুনবেন, ইয়ারফোন ব্যবহার করলে ভাল ফলাফল পাবেন। 

মূল ছড়াটি এইখানেঃ


যদি রাজাকার হাসে?
বুঝবেন কোনো ভালো লোক আজ বিপন্ন আশেপাশে,
অথবা টিভিতে কোমর দুলিয়ে নাচছেন পূজা বাত্রা...
ফচকে ফাজিল রাজাকারগুলো আসলেই বড় ফাত্রা!
যদি রাজাকার কাঁদে?
বিচলিত মোটে হবেন না কেউ এরকম সংবাদে!
কাঁদতে জানে না রাজাকার আর জানে না কোনটা কান্না...
চোখে পানি মানে আজ দুপুরে সে খেয়েছিল ঝাল রান্না!
যদি রাজাকার নাচে?
হতেই পারে না! শিল্পকলার ছিল না তো সাতেপাঁচে!
নাচ-গান সব হিন্দু জিনিস, জানো গুনা হয় কত?
ঘটনা কী তবে? ...পিঁপড়া কামড় দিয়েছে জায়গামতো!
যদি রাজাকার কাঁপে...
বুঝে নিতে হবে এবারের শীত বাড়ছেই ধাপে ধাপে...
শীতবস্ত্রের তার কি অভাব? তবে সে কেন এ ফাঁপড়ে?
--মুষ্টিবদ্ধ হাতগুলো দেখে পানি পড়ে গেছে কাপড়ে!



