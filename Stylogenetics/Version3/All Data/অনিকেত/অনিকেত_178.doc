'আটপৌরে' কথা



আটপৌরে কথার যথেচ্ছ ব্যবহার নিয়ে এই নিয়ে দু'দুটো লেখা পড়লাম 'প্রথম আলো'তে। প্রথমটি লিখেছিলেন ড. মেহতাব খানম। বিষয়ঃ  'টেলিভিশন নাটকে আটপৌরে ভাষার ব্যবহার'। দ্বিতীয়টি বেরিয়েছে আজ। লিখেছেন সৌমিত্র শেখর।
ড.মেহতাব পেশায় মনোবিজ্ঞানী। তাই ভাষা ব্যবহার নিয়ে তার মন্তব্য আমাকে আকৃষ্ট করল। খুব সংক্ষেপে আমি যদি  সে লেখার বিষয়বস্তু বলতে চাই তবে সেটা হবে এরকমঃ
আটপৌরে ভাষার যথেচ্ছ ব্যবহার আমাদের পরবর্তি প্রজন্ম কে প্রমিত বাংলা শেখার ক্ষেত্রে বিপদে ফেলবে।শুধু তাই নয়, ইলেক্ট্রনিক মিডিয়ার সর্বব্যাপী প্রভাবের যুগে আমাদের ভাষা কিন্তু প্রতিযোগিতার মুখোমুখি। আমাদের শিল্পীদের তাদের নিজ নিজ ক্ষেত্র থেকে দাঁড়িয়ে এই বিষয়টি নিয়ে মানুষের মনে সচেতনতা তৈরী করতে হবে।
সৌমিত্র শেখর লিখেছেন ঐ লেখাটির সূত্র ধরে। তিনি বেশ কিছু চমৎকার বিষয় উল্লেখ করেছেনঃ নাটকে এই বিশেষ কথ্যরীতির প্রবর্তকরা সাধারনত যুক্তি দেন এই বলে যে, তারা 'অভিনয় থেকে অভিনয় কে মুক্তি' দিয়েছেন। সৌমিত্র আরো বলেছেন যে, এই কথ্যরীতির ধরন যে বিপুল জনপ্রিয়তা পাচ্ছে তার পেছনে বণিকগোষ্ঠির অবদানও কম নয়। অনেকে আবার এই বলে বিষয়টিকে 'জায়েজ' করছেন যে, 'প্রমিত বাংলা' বলে আসলে কিছু নেই। যেটাকে আমরা প্রমিত বলে জানি সেটা আসলে কলকাতার কথ্যভাষারীতির বিবর্তিত রূপ। সৌমিত্র বাংলার লোক (বাংলাদেশের লোক বা বাঙ্গালী---সে অর্থে নয়, বরং পেশা অর্থে)। কাজেই এই যুক্তিটি বেশ দারুন ভাবে খন্ডন করেছেন।
আমার সমস্যা হল, 'ভাষা বিজ্ঞান' আমার বিষয় নয়। তাই ঠিক বুঝে উঠতে পারছি না যে আসলে ব্যাপারটা কি ঘটছে এখানে?
আমার মনে যে প্রশ্নগুলো আসছেঃ
১। একই ভাষার মধ্যে কথ্যরীতি আর লিখনরীতি(?) ভিন্ন হয়। আমরা সাধারনত যেভাবে বলি সেভাবে লিখিনা। প্রশ্ন হলো, এই যুদ্ধে জিতবে কে? 'সাধু' ভাষা আর 'চলিত' ভাষার যুদ্ধের ফলাফল আমরা সকলেই জানি। এখানেও কি তাই ঘটতে চলেছে? অবশ্য তার আগে আমার বোঝা দরকার যে আসলেই কেউ কখনো সাধু ভাষায় কথোপকথন করেছিলেন কিনা। ঠিক কি কারনে আমরা 'লিখন রীতির' মাধ্যম হিসেবে এই আড়ষ্ট রূপটি পরিগ্রহন করেছিলাম? এর সাথে সম্পুরক প্রশ্ন হিসেবে থাকছেঃ- 'ইত্তেফাক' কবে সাবালক হবে ? (ইত্তেফাক-প্রেমীদের কাছে ক্ষমাপ্রার্থী)
২। অন্যান্য ভাষাতেও কি এই ব্যাপার গুলো ঘটে? সাধারন যুক্তি বলে যে, ঘটে। সেখানে কে জিতেছে? আমি এই মুহুর্তে যা মনে করতে পারছি তা হল, বিলেতের আঞ্চলিক কথ্যভাষা বনাম তাদের প্রমিত ভাষার লড়াই। যারা My Fair Lady দেখেছেন তারা সবাই মোটামুটি জানেন দুই রীতির যুদ্ধের কথা। খুব সাম্প্রতিক উদাহরন হবে সম্ভবত Snatch ছবিটি। ব্রাড পিট মহোদয় সেখানে এত দ্রুত 'কক্‌নি' ভাষা বলছিলেন যে পরিচালক আমাদের বোঝার সুবিধার জন্য
Subtitle দিয়ে রেখেছিলেন। তারপর যুক্তরাষ্ট্রীয় ইংরাজি আর যুক্তরাজ্যীয় ইংরাজির অন্তহীন লড়াই তো আছেই। 
৩। সাধু ভাষার 'আড়ষ্টতা' থেকে চলিত ভাষার প্রগলভতায় ছুটি নিতে নিতে আমরা কি ভেবে দেখেছি যে, সময়ের সাথে এই রূপটিও বদলাতে পারে?
৪। মানুষের, তার চেয়ে বরং 'জাতি' শব্দটা ব্যবহার করি,ভাষার বিবর্তনের ধারায় কোন বৈশিষ্ট্যটি নির্দেশ করে দিয়েছিল সেই ভাষার গ্রহনযোগ্যতা? সংস্কৃত আর Latin মৃত ভাষা হওয়ার পেছনে কি এই ভাষাগুলোর কঠোর নিয়মনীতি(পড়ুন,ব্যাকরন) দায়ী ছিল?
৫। আমাদের গুলশান-বারিধারার নব্য 'Cool' প্রজন্ম কি শেষ পর্যন্ত আমাদের ভাষার আদল ঠিক করে দেবে? আমি তো এখনি অনেক রোমহর্ষক উদাহরন দেখতে পাই। আমি নিশ্চিত আপনারাও খেয়াল করেছেন যে, আমাদের বর্তমান ব্যান্ড সঙ্গীতের গায়কদের উচ্চারনরীতি। বিপুল জনপ্রিয় ব্যান্ড ব্ল্যাক। তাদের প্রধান গায়কের উচ্চারন বেশ কর্ণপীড়াদায়ক (এই রে, কত জন কে খেপিয়ে দিলাম কে জানে!)। তার উচ্চারনে বাংলা 'র' সবসময় ইংরাজি 'R' ও বাংলা 'ড়' এর মাঝামাঝি একটি ধ্বনি। বেশ জটিল ও আয়াসসাধ্য ব্যাপার। তাদের এবং তাদের অব্যবহিত পরের দলগুলো গড্ডালিকা প্রবাহে ভেসে গেল। মাঝখানে ডুবলো আমাদের আগামী ভবিষ্যত। এই নিয়ে আমার উদ্বেগ কি আমার বুড়ো হবার লক্ষন না আসলেই চিন্তার বিষয়?
বুঝতেই পারছেন, আমার মনে হাজার প্রশ্নের মিছিল চলছে। কিন্তু উত্তরের দেখা নেই।
তাই আপনাদের শরনাপন্ন হলাম।
আপনাদের মন্তব্যের অপেক্ষায় রইলাম। 

