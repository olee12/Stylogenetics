মুক্তি মেলে না সহজে, জড়ালে হৃদয়ে কোনো ঋণে---



কিছু দিন আগে (গত ১০ অক্টোবর) ছিল জগজিত সিং-এর প্রথম মৃত্যুবার্ষিকী।
দেখতে দেখতে এক বছর হয়ে গেল তাঁর চলে যাবার।
মানুষের সবচেয়ে বড় শক্তি খুব সম্ভবত তার শোক সামলে ওঠার ক্ষমতাটা। 
যত বড় শোক আসুক না কেন--- কালে কালে আমরা ঠিকই সেরে উঠি। আমাদের মাঝে যারা ভাগ্যবান তারা হয়ত ভুলেও যাই।
আমি খুব ভাগ্যবান কেউ নই। কিছু কিছু জিনিস আমার কিছুতেই ভোলা হয় না। কিছু কিছু ক্ষত আমার কিছুতেই সারে না।
হয়ত খুব প্রথম শ্রেণীর মানুষ নই বলে----
গত প্রায় একবছর ধরে এই গানটি নিয়ে কাজ করছি।
যখনই মনে হয়েছে এই বিরহের সুলতানের কথা ('বিরহা ডা সুলতান' নামে তাঁর একটা এলবাম আছে, শিবকুমার বাটালভির রচনা নিয়ে করা), তখনি বসে গিয়েছি তার গান নিয়ে। তার গান শোনা এক সময়ে ছিল অভ্যেসের মত। এখন সেটা হয়েছে স্মৃতিচারণের অনুষঙ্গ। গত সপ্তাহেই ভেবেছিলাম গানটা শেষ করে আপনাদের কাছে নিয়ে আসব। কাজে-কর্মের মাঝে সুযোগ করে উঠতে পারিনি।
এইখানে তাঁর বেশ কিছু গান একসাথে Medley format এ গাওয়ার চেষ্টা করেছি। এখানে তাঁর অনেক জনপ্রিয় গান নেই--এখানে নেই 'হোটোঁ সে ছুলো তুল' বা 'তুম ইতনা জো মুস্কুরা রাহে হো' কিংবা তাঁর গাওয়া বিখ্যাত সেই বাংলা গান 'বেদনা মধুর হয়ে যায়'---এখানে আছে সেই সব গান গুলো যে গানগুলোর কাছে নীরবে-নিভৃতে আমি প্রতিনিয়ত আশ্রয় খুঁজি---
আমার প্রিয় এই গানগুলো যদি আপনাদেরও ভাল লাগার গান হয়, তবে খুব খুশি হবো।
বরাবরের মত যন্ত্রানুষঙ্গ আয়োজন, বাদন ও কন্ঠ- অনিকেত
সকলকে আগাম শারদীয় শুভেচ্ছা


