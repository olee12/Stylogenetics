সকালের কাছে



পুর্বকথনঃ
'অনেক অনেক কাল আগে, যখন গাছে গাছে পাখিরা গান গাহিত, আরবের লোকেরা ধর্ম ভুলিয়া গিয়াছিল'---সেই সময় আমি 'কিছু টুকরো মানুষ'
নামে একটি হাইকু-হতে-চাওয়া কবিতা/ছড়া লিখেছিলাম।
তখন আমি হাইকু সম্পর্কে তেমন কিছুই জানতাম না, কেবল এইটুকু ছাড়া---হাইকু হল তিন লাইনের এক জাপানী কবিতা। 
এখন আমার 'জ্ঞান ভান্ডারে' আরো দু'একটি তথ্য সংযুক্ত হয়েছে। হাইকু'র জন্ম উনিশ শতকে, কবি মাসাওকা শিকি'র হাত ধরে। মুল জাপানী রীতিতে হাইকু লেখা হয় একটি 'কলাম' ধরে আর ইংরেজীতে সেইটা তিন লাইনে । 
আমার কাছে হাইকু ভালো লাগার মুল কারন অবশ্যই তার নাম (হে হে হে ) এবং তার সংক্ষিপ্ততা। অল্প কথায় অনেক কিছু বলে ফেলার মাঝে অনেকে আলসেমীর লক্ষন খুঁজে পেলেও, আমার কাছে এই ব্যাপারটি খুব আকর্ষনীয় (খুব সম্ভবতঃ নিজে ছোট করে কিছু লিখতে পারিনা বলে)।
নীচের কবিতা গুলো হাইকু হওয়ার চেষ্টা করেছে এবং অবশ্যই 'অনিকেতীয়' রীতিতে। কাজেই মুল্ধারার কোন হাইকু-প্রেমিক এই গুলো পড়ে আহত না হলে বাধিত হই।
============== x =====================
এক)
একদল লোক জোট বেধে চলে গেল
পৃথিবীর সবচাইতে উঁচু পাহাড়ে উঠবে বলে।
পাহাড় তো কিছু নয়
আমি যে চাই ঐ আকাশ ছুঁতে।।
দুই)
আমি ঠিক জেনে গেছি
কোন পথে যাবে তুমি
রাত পোহাবার আগেই, তাই পথ হয়ে রয়ে গেছি।
তিন)
ফিনিক ফোঁটা অন্ধকার
এই রাতের সারাৎসার
উন্মুখ হয়ে আছি অন্ধ হব বলে সকালের কাছে।
চার)
আকাশে ঘনায় মেঘ
বুকেতে চমকায় বিদ্যুত
বৃষ্টিরা শুধু রয়ে গেল চোখেতে ঝরবে বলে।
পাঁচ)
কোন দেবতার অভিশাপে
হৃদয় বিদীর্ন বন্ধ্যা হয়
আগুন ফেলে প্রেম চুরি করে কেউ কি প্রমিথিউস হয়?

