বন্ধু



কিছু মানুষ কখনো কারো বন্ধু হবে না
কিছু কিছু মানুষ কখনো বন্ধু খুঁজে পাবে না ---মানুষের মাঝে
কারো কারো প্রিয়তম বন্ধু হবে কাশফুল,নদী
কেউ শুধু মেঘকে ভালবেসেই জীবন কাটাবে শেষাবধি।
কিছু মানুষ কখনো প্রেমিকা পাবে না
কিছু কিছু লোক শহরের বুকে একা হাঁটবে সারা রাত
কারো হয়ত সঙ্গী হবে বাউল বাতাস
আর কেউ চোখের মাঝে ডুবিয়ে দেবে সারাটা আকাশ।
আমাদের মাঝে কেউ কেউ কখনোই সুখী হবে না
কেউ হয়ত অভ্যস্ততায় আপন করে নেবে একঘেয়ে দিন
কিন্তু কেউ কেউ ঠিকই চন্দ্রনাথ পাহাড়ে যাবে পূর্ণিমা রাতে
অপার জোছনা পান করে যাবে মাদলের সাথে।
আমাদের মাঝে কেউ কেউ মানুষ না হয়ে পাহাড় হবে
কেউ হবে গ্রামের মেঠো পথ, দুপুরের রোদ, টিনের চালে বৃষ্টি
কেউ হবে মেঘের স্বনন,কল্কাপেড়ে শাড়ি, রাত কোজাগরী 
এসব কিছুই হবার সাধ নেই আমার
আমার কেবল একটি চাওয়া বারোমাস---
তোমার যেকোন সুশীল দিনে আমি হতে চাই অশীল বাতাস।।

