এই লেখাটা শুধু তোমার জন্য মা.........



সচলায়তনে লিখছি বেশি দিন হয়নি। প্রথম প্রথম লেখা যখন ছাপা হত, আপা দেশ থেকে এস এম এস পাঠাত। ফোনে বাবা জানাতেন তার অভিমত। বাসায় ইন্টারনেটের অবস্থা শোচনীয়। বাবা আর আপা, এই দুই জনই কেবল যন্ত্রটা নাড়া চাড়া করেন। 
বেচারী মা আমার। কেবল উকি ঝুকি দিয়ে যাওয়া। মাঝে মাঝে বাবাকে, বোনকে জিজ্ঞেস করা। কি লিখেছে সে? কি লিখেছে?
একদিন তোমরা আমাকে একটু আমার ছেলের লেখা পড়তে দিও।
বাবা মাথা নাড়িয়ে সায় দিয়ে যান। বোন বোঝায়। আরে দেখই তো, কি রকম স্লো কানেকশন। তার উপর কারেন্ট আসছে যাচ্ছে। আমরা কেবল জরুরী কিছু মেইল চেক করতেই অনলাইন যাই। মাঝে মধ্যে সুযোগ পেলে ওর লেখা পড়ি। আর ও কি লিখেছে, তা তো তোমাকে এসে বলি, তাই না?
মা মাথা নাড়ে। কিছুদিন আগে একটা লেখা দিয়েছিলাম। ভালো ছেলেদের অনুপযোগীতা নিয়ে। মা যখন জিজ্ঞেস করল বাবা কে, যে কি লিখেছি। বাবা দুই লাইনে বুঝিয়ে দিল----ঐ তো সে বলছে, আমাদের এখন তথাকথিত ভাল ছেলের দরকার নাই। আমাদের এখন দরকার.........
মা আবার মাথা নাড়ে। বাবা তার ব্যস্ততায় ফিরে যান। বোন ফিরে যায় তার কাজে। সারাটা দিন মা টুকটুক করে ঘুরে বেড়ান ঘরে। রান্না শেষ হয় তো কাপড় কাচা। সেইটা শেষ হয় তো এইটা। দেখতে দেখতে দিনটা ফুরুৎ.........
কিছুদিন আগে মা মনে হয় বেশ ভালো করে বাবা কে চেপে ধরেছিলেন। তখন উপায়ন্তর না দেখে, বাবা তাকে বসিয়ে দিয়েছেন কম্পিউটারের সামনে। অনলাইনে ঢূকে সচলায়তনে আমার লেখা বের করে দিয়েছেন। আমার মা খুশিতে আট খানা হয়ে আমার আগডুম বাগডুম লেখা পড়েছে। পরে যখন ফোন করেছি, তখন বার বার বলছে লেখার কথা।
ফোনটা রেখে কেন যে মনটা এত খারাপ হল। এক মাত্র এই এক জনের কাছে আমার নিঃশর্ত নিরংকুশ আশ্রয়, এক মাত্র তার কাছে আমি গর্বের ধন। সারা পৃথিবী যখন মুখ ফিরিয়ে নিয়েছে, তখনো তিনি রয়ে গেছেন হাত বাড়িয়ে।
প্রতি বছর বাবা'র জন্মদিন ঘটা করে পালন করা হয়। বাবা শহরের নামীদামি লোকদের একজন। শুধু পারিবারিক গন্ডিতে নয়, সারা দিন ধরে চলে লোক জনের আসা যাওয়া। অভিনন্দন। ফুলের তোড়া। ফুলের সুবাসে ম' ম' করছে সারাটা ঘর। মা আমার ব্যস্ত আপ্যায়নে।
এইবার আমরা ভাই বোন দুই জনে মিলে ঠিক করেছি--- মা এর জন্মদিনটা ঘটা করে পালন করা হবে।
ভেবেছিলাম ঠিক রাত বারোটায় ফোন দেব দেশে, যেমন দিই বাবা'র সকল জন্মদিনে। কিন্তু সুপারভাইসারের সাথে মিটিং। শেষ করে বেরুতে বেরুতে দেখি, দেরী হয়ে গেছে অনেক। রাগে দুঃখে মাথার চুল ছিড়তে ইচ্ছে করল। বেচারি মা। হয়ত অপেক্ষা করে ছিল, আমার ফোনের। হয়ত রাত করে শুয়েছে। ঘুমোয়নি অনেক ক্ষন। যদি ছেলে ফোন করে। বাবা হয়ত নিচু স্বরে বলেছেন, মনে হয় কাজে ব্যস্ত----মা ও তাড়াতাড়ি নিশ্চয়ি সায় দিয়েছে।
আমার জীবনে অনেক কিছু করা হয়ে উঠে নি। হাসি ফোটানো হয়নি কিছু প্রিয় মুখে। নানান ব্যর্থতা  নানান পরাজয় সঙ্গে নিয়ে আমি বাঁচি। সারা দিনের কাজ সেরে যখন বাড়ি ফিরি, প্রায় প্রতিটা দিনই মনে হয়, কি অনুল্লেখ্য আমি। কত উপেক্ষনীয়। কিন্তু নিজেকে টেনে দাড় করাই প্রতিটি সকালে----অন্তত একজন এখনো এই অপদার্থের উপর ভরসা করে আছেন বলে। ভরসা করে আছেন, একদিন আমার এখানের পড়া শুনা শেষ হবে। আমি হয়ত ফিরব দেশে। হয়ত না। কিন্তু তখন আমার হয়ত এত অর্থকষ্ট রইবে না---এখন যেমন আছে। আমার মা এর আর কোনো কামনা নেই আমার মংগল কামনা ছাড়া।
এই লেখাটা এখুনি শেষ করে মা কে ফোন দেব দেশে। তার আগে চোখ থেকে মুছে নিতে হবে জল। বার বার পানি খেয়ে বসে যাওয়া কন্ঠস্বর ঠিক করতে হবে। মা কে কোন ভাবেই  বুঝতে দেয়া যাবে না যে তার অপদার্থ ছেলে তার জন্মদিনের সকালে বিনা কারনে হু হু করে কেদেছে। জোর করে গলায় ফোটানো হাসির আমেজে জিজ্ঞেস করব...কেমন কাটছে গো তোমার জন্মদিনটা? বাবা কি দিল তোমায়? আপা? খুব সযত্নে এড়িয়ে যাব আমার নিজের কথা।
কিছুই তোমাকে দেবার মত নেই মা। তাই লিখলাম এই লেখাটা। আমার যে আর কিছুই দেবার মত নেই মা। তোমাকে প্রানভরে দেব এমন ঐশ্বর্য এই পৃথিবীতে কই?
এই লেখাটা মা কেবল তোমার জন্য। শুধু তোমার জন্য। তোমার এই অপদার্থ সন্তান তোমাকে বলতে চায়, কেবল তোমার জন্য আমার নিজের সকল পরাজয় তুচ্ছ মনে হয়। কেবল তোমার জন্য আমার প্রতিটা সকালে জেগে ওঠা।
শুধু তুমি আছ বলে নিজেকে সবচাইতে সফল মানুষ মনে হয়।
শুভ জন্মদিন মা............

