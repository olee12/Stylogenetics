ছুটি--



একটুখানি সময় আমায় কেউ কি দেবেন ধার?
বেশি কিছু না--দু'তিন দিনের ছুটির  দরকার
দু'তিন দিনের ছুটি পেলে যাব মেঘের বাড়ি
দু'তিন দিনের ছুটি পেলে ফেবুর সঙ্গে আড়ি
আসব না আর এই পাড়াতে
দেব সবার হাড় জুড়াতে
কোন নেটওয়ার্ক পারবে না আর আমায় ছুঁতে ভাই
এমন কোন জায়গায় আমি ছুটি নিতে চাই।
যেদিক পানে তাকাই দেখি ক্লান্ত শ্রান্ত মুখ
আলো ঝলমল এই নগরের কোথাও নেইকো সুখ
হাত বাড়ালেই মানুষ কেবল
মন বাড়ালেই জবর দখল
এই শহরে কেমন করে থাকছ তোমরা ভাই
তোমরা নাহয় রইলে- কিন্তু আমার ছুটি চাই।
ছুটি নিয়ে বেড়াতে যাব ময়ুরাক্ষীর তীরে
যেখান থেকে সন্ধ্যে হলেও আসতে হয় না ফিরে
বইবে মৃদু মন্দ বাতাস 
অস্তরাগে রাংবে আকাশ
অনেক রাতে উঠবে যখন মস্ত বড় চাঁদ
সেথায় দুজন রইব বসে এইটকু মোর সাধ
ছুটি চাই এই শহর থেকে, রুটিন থেকেও চাই
ছুটি চাই সব চাওয়া থেকে--সত্যি বলছি ভাই
চেয়ে চেয়ে ক্লান্ত আমি
হয়নি পাওয়া কিছুই দামী
চাওয়ার কোন শেষ হয়না, তবুও চেয়েই যাই
চাওয়া-পাওয়ার হিসেব থেকে একটু ছুটি চাই।

