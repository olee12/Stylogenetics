আমরা যারা রয়ে গেছি--



যারা চলে যায়, তাদের তো আর কোন দায় থাকে না।
তাদের সকালে উঠে আর অফিস যেতে হয় না, স্কুলের বাস মিস করে মন খারাপ করতে হয় না। বৃষ্টির দিনে তারা অফিসে ছাতা ভুলে ফেলে আসে না, গায়ে জ্বর নিয়ে নির্ঘুম রাত কাটাতে হয় না। তাদের নেই মাস শেষে নানান বিলের খরচা মেটানো, নেই কোনো জন্মদিনের অথবা বিয়ের দাওয়াত রাখার দায়। ক্লান্ত দিন শেষে ডানার রৌদ্রের গন্ধ মুছে ফেলে তাদের ঘরে ফেরার টান নেই--
যারা যায়--তারা সবকিছু থেকেই নিজেদের মুক্ত করে নিয়ে চলে যায়।
আর আমরা যারা রয়ে যাই পেছন পানে--জীবনের সকল দায় মাথায় নিয়েও আরো বড় একটা কষ্টের জিনিস আমাদের জন্যে রয়ে যায়---যারা চলে গেছে, তাদের স্মৃতির দায়! তাদের অসময়ে চলে যাওয়ায় আমাদের জীবনে যে বিপুল ওলট-পালট ঘটে যায়---সেইটে সামাল দেবার দায় আমাদেরই।
আমরা যারা বেঁচে গিয়ে মরে রইলাম--তাদের জন্যে সব রইল---অফিস রইল, অফিসে যাবার পথের জ্যাম রইল, গ্রীষ্ম-বর্ষা রইল, বসের গাল-মন্দ, বউয়ের মুখ ঝামটা, সন্তানের হতাশ মুখ---সবই রইল--আর তারও পরে রইল চলে যাওয়া মানুষটার দুঃসহ স্মৃতির ভার। আমাদের সযত্নে চর্চিত জীবন-যাপনের ফাঁকে ফাঁকে উকি দেয় সেই সব মুখ---তাদের টুকরো কথা, তাদের হাসি, তাদের গান, তাদের লেখা, তাদের ব্যথা। আমরা সাহসী মুখ নিয়ে জীবনকে মোকাবেলা করতে উঠি রোজ সকালে। আমাদের সাথে সাথে ঘুম ভেঙ্গে উঠে দাঁড়ায় তাদের শূন্যতা। জমাট বাসের ভেতরও তাদের সিটটা খালি পড়ে থাকে--যেমন খালি পড়ে থাকে পার্কের রোজ বসার বেঞ্চিটা। নতুন মুখ আসে --- কিন্তু জীবনটা আর ভরে ওঠে না। আমাদের বাকীটা জীবন শুধুই যাপিত জীবন আর স্মৃতি-তর্পন।
বাসে পুড়ে যাওয়া বাবাটা আর ফেরে না ঘরে। খেলার মাঠে বল হাতে খেলতে আসে না পুড়ে যাওয়া স্কুলের ছেলেটা। হুমায়ুন আজাদের লেখার ঘরে কিছু একলা হাওয়া ঘুরে ঘুরে ফিরে যায়। প্রতি রাতে তৃষার কান অপেক্ষায় থাকে একটা পরিচিত কন্ঠের 'গুডু-নাইটু' শোনার জন্যে। বাবুর কিবোর্ডে জমতে থাকে সময়ের ধুলো--অনন্ত অম্বরে ঝাপসা চোখে একটা পরিচিত মুখের আদল খুঁজতে থাকেন অনন্তের বাবা!
সরকার প্রধান ঘুমুতে যাবার আগে পানির গেলাসটা হাতে নিয়ে হয়ত কিছুখন নিজের সাথে যুদ্ধ করেন---অথবা হয়ত করেন না। হয়ত নিজেকে সান্তনা দেন এই বলে--আমার টিকে থাকাটা অনেক জরুরি, বৃহত্তর মঙ্গলের জন্যে কিছু প্রাণ উৎসর্গ করা সময়ের বিধান ইত্যাদি ইত্যাদি-- হয়ত কখনো দুর্বল মুহূর্তে তারও কাছে ফিরে আসে অসময়ে হারিয়ে ফেলা কিছু মুখের মিছিল! ড্রয়ার হাতড়ে খুঁজে নেন অব্যর্থ ঘুমের ঔষধ। সকল বেয়াড়া স্মৃতিকে চাবকে বোবা করে নিয়ে জাগতিকতার কাছ থেকে সাময়িক নির্বান খুঁজে পান।
আমরা যারা রয়ে গেলাম সময় আর বিবেকের চাবুকের সামনে--প্রত্যেকে যার যার মত করে মুখোমুখি হই আরেকটা সকালের। আমরা চাই বা না চাই---এই আকালেও সকালেরা আসতে থাকে আমাদের জানালায়--যতদিন না আমাদেরও স্মৃতির ভার অন্য কারো অনিচ্ছুক হাতে দিয়ে যাবার সময় হয়।
আচ্ছা, মরে গিয়ে বেঁচে যাওয়া মানুষগুলো কখনোও কি ভাবে-- কেমন করে আমরা বেঁচে থেকে মরে আছি??!!

