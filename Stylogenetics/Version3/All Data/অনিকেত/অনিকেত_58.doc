পারিনা ফিরিতে দুয়ারে দুয়ারে---



[সংবিধিবদ্ধ সতর্কীকরণঃ
এখানে গাওয়া গানটি এক (অ-)গায়কের রবীন্দ্রসঙ্গীত গাওয়ার (অপ)চেষ্টা। যারা রবীন্দ্রসঙ্গীতের একনিষ্ঠ শ্রোতা এবং রবীন্দ্রসঙ্গীত খেয়ে-পরে-বেঁচে আছেন তাদের কে এই গানটি না শোনার জন্য বিশেষ ভাবে অনুরোধ করা হচ্ছে। এরপরও যদি কেউ শোনেন এবং সে কারণে বিপুল মনঃকষ্ট ও নিদ্রাহীনতার শিকার হোন--সেজন্যে এই (অ-)গায়কটি দায়ী থাকবেন না।]
বড় জটিল একটা সময় পার করছি।
কোন কিছুই ঠিক হচ্ছে না।
কোন কিছুই ভাল লাগছে না।
রোজ সকালে উঠে নিজের পরাজিত মুখ দেখি---দিনটা বড় খারাপ যায়।
গত দুই দিন আমি বাড়ি থেকে এক পাও বাইরে ফেলিনি। না না বরফে আটকা পড়িনি। এমনিতেই বেরুতে ইচ্ছে করল না। সারা দিন বিছানায় শুয়ে ভাবার চেষ্টা করলাম--ঠিক কোন ভুল করায় আজ আমার এই অবস্থা। দেখা গেল ভুলের তালিকা বেশ দীর্ঘ। খুব করে চেষ্টা করলাম আমার এই হতদরিদ্র ফোকলা জীবনের জন্য কাউকে দোষী করা যায় কি না । দেখা গেল করা যায়--কিন্তু সেটা আর কেউ নয়। আমি নিজেই। 
আজ খুব ইচ্ছে করছিল অজানা কাউকে পথে থামিয়ে জিজ্ঞেস করতে--আমার দিকে ভাল করে তাকিয়ে দেখো তো, দেখো তো কিছু অস্বাভাবিক চোখে পড়ে কি না। আমার কপালে LOSER এর ক্যাপিট্যাল L ঝুলে আছে কি না। খুব ইচ্ছে করছিল কাউকে ডেকে বলি আমি আর পারছি না, সত্যি আর পারছি না। খুব মন চাইছিল বিদায় নিতে---এইসব যন্ত্রণা থেকে।
নিজেকে সব সময় সিসিফাস বলে মনে হয়। গ্রীক-রোমান পুরাণে যে দুই অভিশপ্ত রাজার কথা শোনা যায়, সিসিফাস তাদের একজন। অন্যজন ট্যান্টালাস। দেবতাদের কোপানলে পড়ে এই দুই হতভাগা অনন্ত কাল ধরে ভোগ করে চলেছে নিষ্ঠুর নির্দয় শাস্তি। ট্যান্টালাসের শাস্তি হল, আকন্ঠ পানিতে নিমজ্জিত হয়ে আছে, কিন্তু যখনই সে পানি পান করতে যায় সে পানি তার কাছ থেকে দূরে সরে যায়। জলাশয়ে ডুবে থেকেও সে রয়ে যায় চির তৃষ্ণার্ত। অন্যদিকে সিসিফাসের শাস্তি আরো চমকপ্রদ। সিসিফাসকে বলা হয়েছে ভীষন একটা ভারী পাথর ঠেলে ঠেলে পাহাড়ের চূড়ায় নিয়ে যেতে। সারাটা দিন ধরে সিসিফাস অমানুষিক পরিশ্রম করে। দিনের শেষে যখন সে পাথরটা ঠেলে ঠুলে প্রায় চূড়োয় নিয়ে আসে, তখনই দেবতাদের নির্দেশে সে পাথর গড়াতে গড়াতে চলে যায় নীচে।
পরের দিন সিসিফাস আবারো সেই পাথর ঠেলতে যায় যদিও সে জানে দিনের শেষে কি ঘটতে যাচ্ছে। এই তার শাস্তি। প্রতিদিন জগদ্দল পাথর একটা চূড়োয় নিয়ে যাবার চেষ্টা করা, আর দিনের শেষে তাকিয়ে দেখা সেই পাথর গড়িয়ে নামছে ঢাল বেয়ে, নেমে যাচ্ছে ঠিক সেখানটায় যেখানে সে সকাল বেলায় ছিল।
গত ক'দিন ধরে নিজেকে সিসিফাস মনে হচ্ছে।
আসলে গত তিন যুগ ধরে আমি সিসিফাস হয়ে আছি। শুধু তফাত হল এই যে, কোন দেবতার অভিশাপে নয়, নিজের স্বখাত সলিলে নিজের ভরাডুবি।
আমার মন খারাপের দিনে, আমার মন ভালোর দিনে, আমার একান্ত আশ্রয় সচলায়তন। আগে ছুটে যেতাম একটা পাহাড়ের কাছে। এখন আসি এইখানে। জানি এতে করে বদলায় না কিছুই। পরের দিন সকালে আমি আবার পাথর ঠেলতে বেরুব। সন্ধ্যে বেলায় ঘাম মুছতে মুছতে দেখব ব্যর্থতার ঢাল বেয়ে নেমে যাচ্ছে আমার দিনের ফসল।
জানি কোন কিছু হবার নয়
কোন কিছু বদলায় না
তবুও পাথর ঠেলা প্রতিদিন
তবুও আশা প্রতিদিন--হয়ত একদিন শাপমুক্তি হবে---
সবাই ভাল থাকুন।








     Get this widget 
|
     Track details  
|
 		eSnips Social DNA    






