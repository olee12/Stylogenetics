নিরজনে প্রভু নিরজনে---



আজ সাতাশে অগাষ্ট আমাদের জাতীয় কবি কাজী নজরুল ইসলামের প্রয়ান দিবস।
বহুমাত্রিক এই কবির সৃষ্টিশীলতার কাল ছিল চারদশকের একটু বেশি। এই অল্প সময়ের মাঝেই তিনি লিখে গেছেন হাজারো কবিতা,গান, প্রবন্ধ, নাটক ও উপন্যাস। এমনকি চলচ্চিত্রে অভিনয় করেছেন, সুরও দিয়েছেন সেই চলচ্চিত্রে। বিদ্রোহের জলদ গম্ভীর উচ্চারণ যেমন তার কাব্যে আছে, ঠিক তেমনি আছে ব্যাকুল প্রেমিক হৃদয়ের দীর্ঘশ্বাস। দ্রোহে, মন্ত্রে, ভালবাসায় নজরুল ছুঁয়ে গেছেন আমাদের বাঙালি জীবনের সকল স্তর।
কেবল এই জাগতিকতার মাঝে তিনি বন্দী থাকেননি। শতাব্দীকাল হতে এই গাঙ্গেয় বদ্বীপের মর্মস্থল হতে যে সহজিয়া অনুভব উৎসারিত হয়েছে--তার একটি বড় সুর হল অধ্যাত্মবাদ। নজরুল তার এক জীবনে ধরতে চেয়েছিলেন বাঙালির মন ও মানসের সকল বহিরঙ্গকে অন্তরঙ্গ আলোকে। আর তাই দেখি তাঁর গানে অধ্যাত্মবাদের সুনিবিড় সন্নিবেশন। নজরুলের অধ্যাত্মবাদ রবীন্দ্রনাথের চেয়ে পৃথক--হয়ত জীবনাচরণ ও দর্শনের পার্থক্যের কারণে হয়ে থাকবে। রবীন্দ্রনাথ যেখানে ঈশ্বর-প্রকৃতি-প্রেম কে কখনো একই ভাবের সুতোয় বুনে দিয়ে যান--নজরুল সেখানে অনেক খানি মানুষের কাছাকাছি থেকে এই ত্রিমূর্তিকে ভিন্ন আদলে দেখেন, ভিন্ন রূপে হৃদয়ে স্থান দেন। নজরুল হাঁটেন গ্রাম-বাংলার অধ্যাত্মবাদের সরল-সহজ পথে। তাই তিনি যেমন শাক্ত-সঙ্গীত রচনা করেন, তেমনি রচনা করেন হামদ-নাত--- সমান প্রেমভক্তি নিয়ে এগিয়ে যান হিন্দু-মুসলমানের দিকে।
নজরুলের জীবনকাল, তার রাজনৈতিক দর্শন ও তৎকালীন রাষ্ট্রীয় আচরণ ক্ষণে ক্ষণে তাঁর চিন্তাভাবনা ও সৃষ্টিশীলতাকে আচ্ছন্ন করেছে, প্রভাবিত করেছে, বিকশিত করেছে। নজরুল বুঝে নিয়েছিলেন স্বরাজ পেতে হলে আগে আমাদের মাঝের ভিন্নতাকে অতিক্রম করতে হবে, আমাদের মাঝের বৈপরিত্যকে আলিঙ্গন করতে হবে।‘বঙ্গীয়মুসলমান সাহিত্য সমিতি’র জুবিলি-উৎসবের সেই সুবিখ্যাত সভাপতির ভাষণে নজরুল মর্মস্পর্শী উচ্চারণে উদ্ভাসিত করেন তাঁর জীবন-দর্শনঃ

“আমি কবি হতে আসিনি, আমি নেতা হতে আসিনি– আমি প্রেম দিতে এসেছিলাম, প্রেম নিতে এসেছিলাম– সেই প্রেম পেলাম না বলে আমি এই প্রেমহীন নীরস পৃথিবী থেকে নীরব অভিমানে চিরদিনের জন্যে বিদায় নিলাম। হিন্দু-মুসলমানে দিনরাত হানাহানি, জাতিতে জাতিতে বিদ্বেষ, যুদ্ধ-বিগ্রহ, মানুষের জীবনে একদিকে কঠোর দারিদ্র, ঋণ, অভাব–অন্যদিকে লোভী অসুরের যক্ষের ব্যাংকে কোটি কোটি টাকা পাষাণ স্তূপের মতো জমা হয়ে আছে — এই অসাম্য এই ভেদজ্ঞান দূর করতেই আমি এসেছিলাম, আমার কাব্যে, সংগীতে, কর্মজীবনে অভেদ-সুন্দর সাম্যকে প্রতিষ্ঠিত করেছিলাম– অসুন্দরকে ক্ষমা করতে, অসুরকে সংহার করতে এসেছিলাম– তোমরা সাক্ষী আর সাক্ষী আমার পরম-সুন্দর।”

ধর্মীয় ভেদাভেদজ্ঞান দূরীভূত করার সচেতন প্রয়াস তাঁর ঈশ্বর প্রেম-বিষয়ক রচনাগুলোকে বিশেষায়িত করে  দুই ভিন্ন ধর্মের মানুষগুলোর জন্যে। এই দুই সুনির্দিষ্ট ধর্মীয় রচনা গুলোর পরেও অল্প কিছু গান আমরা পাই যেখানে নজরুলকে নৈর্ব্যক্তিক ঈশ্বরের দিকে ফিরে তাকাতে দেখি--কোনো হিন্দু-মুসলিমের ঈশ্বর নন--স্রেফ অবিভাজ্য উদাসীন এক সৃষ্টিকর্তার প্রতি তাঁকে প্রণতি জানাতে দেখি।
"খেলিছ এ বিশ্বলয়ে" তেমনি একটি গান। নৈর্ব্যক্তিক উদাসীন ঈশ্বরকে নজরুল এইখানে দেখেন এক আপনভোলা শিশু হিসেবে---যে তার সৃষ্টির খেলায় রত---সৃষ্টির ভাল-মন্দ সুখ-অসুখের বিচারে সে বসে নেই--আপন মনে সে খেলে যায় নিরবধিকাল---
আমার খুব প্রিয় এই গানটি আপনাদের কাছে নিয়ে এলাম। ভুল-চুক করে থাকলে আগাম ক্ষমা চেয়ে নিচ্ছি।
সবাই ভাল থাকুন---
কথা ও সুর--কাজী নজরুল ইসলাম
যন্ত্রানুষঙ্গ আয়োজন, বাদন ও কন্ঠ--অনিকেত


