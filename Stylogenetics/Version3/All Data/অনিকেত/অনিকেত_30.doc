রিসেট বাটন



নানা কারণে কম্পিউটারকে আমার হিংসা হয়।
প্রথমেই যেটা ঈর্ষনীয় লাগে (অন্তত আমার কাছে) সেটা হল তার স্মৃতিশক্তি! কী বিশ্রী রকমের ভাল স্মৃতিশক্তি তার। কিছুই ভোলে না!
আমার নিজের স্মৃতিশক্তি নেহায়েত খারাপ না। কবে-কখন-কোথায় কে আমাকে গালি দিয়েছিল, বকেছিল, কোন বালিকা পাত্তা দিতে গিয়েও দেয় নি---সেসব আজো জ্বলজ্বল করে মনের মণিকোঠায়। কিন্তু এটাও সত্যি --আমি ভুলেও গেছি অনেক কিছু। বেশির ভাগ সময়ে ভুলে গেছি আমার নিজের যথাকিঞ্চিত সুখের মূহুর্তগুলো। ভুলে গেছি প্রথম বার ললিপপ খেতে কেমন লেগেছিল। কিন্তু মনে আছে দোকান থেকে মাত্র একটা ললিপপ কিনে নিয়ে আসার কথা। সেইটা আমরা সকলে মিলে খাওয়ার কথা। একজন একটু চেটে, তারপর ধুয়ে অন্যজনকে দিচ্ছিলাম। মহার্ঘ্য বস্তু ছিল সেটা তখন। টিভিতে কোজাক নামের এক ডিটেক্টিভ সিরিয়াল দেখাতো তখন। টাক মাথার মারকুটে গোয়েন্দা।তার কারণেই দেশে যেকোন টেকো লোকের 'জেনেরিক' নাম হয়ে দাঁড়িয়েছিল কোজাক! মুখে তার সর্বদাই একটা ললিপপ। গুন্ডা-বদমাশদের একধার থেকে পিটিয়ে সিধে করে দেবার পরও মুখ থেকে ললিপপ হারিয়ে যায় না। সেই টাক মাথা কোজাকের প্রিয় ললিপপ যখন প্রথমবার বাজারে এল---সে কী তার আগুন দাম! সবার জন্যে একটা একটা করে জুটল না। বরং সবার জন্যে একটা জুটল। মা বলে দিল তুই একটু খেয়ে সেইটা ধুয়ে তারপর বোনকে দিস।
আজ এতদিন পর, আমার মনে নেই প্রথম ললিপপের স্বাদের কথা---কিন্তু কেন জানি মনে রয়ে গেছে ভাগ করে এক ললিপপ খাওয়ার কথা। আজ চাইলে আমার ঘরের উঠোন ভাসিয়ে দিতে পারি মুঠো মুঠো ললিপপ কিনে এনে---আজ হাজার ললিপপ কেনার সামর্থ্য হল আমার, কিন্তু যাদের সাথে ভাগ করে নেবার কথা, তারা কেউ কাছে নেই।
কম্পিউটারের দ্বিতীয় যে জিনিসটা খুব হিংসা লাগে সেটা হল--তার কোন মন-খারাপের দিন নেই। এমন কি কেউ কোনদিন শুনেছেন যে আপনার ল্যাপি স্টার্ট দিতে গেলেন আর সে বলে বসল আজ আমার মন ভাল নেই। আজ কে 'অন' হচ্ছি না! কিংবা গুগল সার্চ করতে দিলেন কিছু--ল্যাপি বলে উঠল, দেখো মন-মেজাজ ভাল নেই আমার--কিচ্ছু খুঁজে এনে দিতে পারব না! পারলে নিজে খুঁজে বের করো!! 
অবশ্য আমাদের মত তারও শরীর খারাপ হয় বৈকি। নানান 'সামাজিক' সাইটে ঘোরাঘুরি করে নানান ট্রোজান ভাইরাস ম্যালওয়ার অন্দিসন্ধিতে জমিয়ে রাখলে এম্নিতেই দেখবেন তার কাজে গড়িমসি হচ্ছে। কোন কিছু করতে দিলে দুই সেকেন্ডের কাজ তিরিশ সেকেন্ড লাগিয়ে করছে--
কিন্তু করছে! কখনো বলছে না যে করব না।
সেই তুলনায় আমার প্রায় হররোজ মন-খারাপের দিন লেগেই আছে। প্রতিদিন সকালে (ভোর সাড়ে চারটে---এই সময়টা দীর্ঘদিন ধরে ছিল আমার ঘুমুতে যাবার সময়) উঠেই মনে হয়--কাজে যাব না। আজ যেতে ইচ্ছে করছে না। কী হয় আজ কাজে না গেলে?! আধা ঘন্টা ধরে নিজেকে বুঝাতে হয়। বিছানার নানান প্রান্ত থেকে নিজেকে কুড়িয়ে তুলে আনতে হয়। ক্লান্ত চোখে আয়নায় নিজের রুখু-সুখু প্রতিবিম্ব দেখতে দেখতে ভাবি--তুমি কে হে? তোমাকে তো ঠিক চিনলাম না।
যেদিন হুমায়ুন আহমেদ মারা গেলেন সেদিন আমি কাজে গেলাম না। আমার কাজটা এমন যে, যেদিন কাজ করি না সেদিন টাকা পাই না। কাজে না যাওয়াটা সেই অর্থে নিজের ক্ষতি এবং বেশ মোটা অংকের ক্ষতি। আমি সেইসব পাত্তা না দিয়ে শুধুমুদু রাস্তায় ঘুরে বেড়তে লাগলাম। সারাদিন ধরে মাথার ভেতর হু হু করে বয়ে যেতে থাকল নানান দৃশ্যপট, নানান বাক্যবন্ধ। মনে হতে লাগল প্রথমবার 'ময়ুরাক্ষী' পড়ার অনুভূতির কথা। নদীর নাম জিজ্ঞেস করায় হড়বড় করে আড়িয়াল খাঁ বলে হিমুর রাম-চড় খাবার কথা। মনে হতে লাগল ঐ প্যারাগ্রাফ দুই দুইবার করে পড়ে গলা উঁচু করে ঠা ঠা করে হাসার কথা--মা এসে মাথায় হাত বুলিয়ে জিজ্ঞেস করছিলেন এমন পাগলের মত করে হাসছিস কেনো রে ? হাসতে হাসতে তখন চোখে পানি এসে গিয়েছিল, সেইটা মুছতে মুছতে বলছিলাম, মা, একজনকে তার স্যার জিজ্ঞেস করেছেন নদীর নাম বলতে আর সে কোনকিছু ভেবে না পেয়ে বলেছে আড়িয়াল খাঁ এর কথা-- হা হা হা --হো হো হো---
মা স্মিত মুখে আমার মাথার চুল এলোমেলো করে দিয়ে চলে গিয়েছিলেন। হয়ত ভাবছিলেন কী পাগল ছেলে তার।
মা যদি সেদিন দুই মিনিট পরে এসে আবার ঘুরে যেতেন--দেখতেন তার ছেলের চোখে তখনো জল--না, সেই আড়িয়াল খাঁর অংশ তৃতীয়বার পড়ে হাসার জন্যে নয়। বরং ঠিক তার পরের প্যারাগ্রাফটা পড়ার জন্যে। সে প্যারাতে দেখি, ছাত্রকে চড় মেরে শিক্ষকের মনটা খারাপ হয়ে আছে। সারাটা ক্লাস কান ধরে দাঁড়িয়ে থাকা হিমুকে কাছে ডেকেছেন মফিজ স্যার। বিষন্ন গলায় বলছেন, এখনো কান ধরে আছিস কেন? পরে আরো অনুতপ্ত স্বরে বলেছেন--'তোকে শাস্তি দেয়াটা অন্যায় হয়েছে, খুব অন্যায়। তোকে নদীর নাম বলতে বলেছি, তুই বলেছিস। আয় আরো কাছে আয়, তোকে আদর করে দিই।' 
পরের অংশটুকু হুবহু তুলে দিচ্ছি ময়ুরাক্ষী থেকেঃ


" স্যার এমন ভঙ্গিতে মাথায় এবং পিঠে হাত বুলাতে লাগলেন যে আমার চোখে পানি এসে গেল। স্যার বিব্রত গলায় বললেন, আমি তোর কাছে থেকে সুন্দর একটা নদীর নাম শুনতে চেয়েছিলাম আর তুই বললি আড়িয়াল খাঁ। আমার মেজাজটা গেল খারাপ হয়ে। আচ্ছা এখন সুন্দর একটা নদীর নাম বল।
আমি শার্টের হাতায় চোখ মুছতে মুছতে বললাম, ময়ূরাক্ষী।
ময়ুরাক্ষী? এই নাম তো শুনিনি। কোথাকার নদী?
জানি না স্যার।
এই নামে আসলেই কি কোনো নদী আছে?
তাও জানি না স্যার।
স্যার হালকা গলায় বললেন, আচ্ছা থাক। না থাকলে নেই। এইটা হচ্ছে তোর নদী। যা জায়গায় গিয়ে বোস। এমনিতেই তোকে শাস্তি দিয়ে আমার মনটা খারাপ হয়েছে। তুই তো দেখি কেঁদে কেঁদে আমার মন-খারাপটা বাড়াচ্ছিস। আর কাঁদিস না"


এই অংশটুকু যখন আমি প্রথমবার পড়ি, তখন আমার চোখে জল টলমল করছিল। অথচ এই আমিই দু'মিনিট আগে হাসছিলাম হিমুর চড় খাওয়া নিয়ে। কী অদ্ভূত ক্ষমতা নিয়েই না এসেছিল এই লোক! এক মুহুর্তে হাসিয়ে দিয়েই পরক্ষণে চোখে জল এনে দেয়া!!
মনে পড়ে আমার আছন্ন হয়ে ভাবার কথা--ইসস কী মজাই না হত যদি নিজের এইরকম একটা নদী থাকত! মনের ভেতর লুকিয়ে থাকা কাকচক্ষু জলের নদী। যখনি চারপাশের পৃথিবী আমার উপর বিরাগ ভাজন হবে, আমিও তখন হিমুর মত চট করে নিজের মাঝে গুটিয়ে গিয়ে বের করে নিয়ে আসব নদীটাকে। আমার চারপাশে হেঁটে যাবে নাগরিক জীবন,  পায়ের নীচে ক্রমশ ম্লান হয়ে আসবে দিনের আলো, মাথার চুল এলোমেলো করে দিয়ে বয়ে যাবে মাতাল জোছনার হাওয়া---আর আমি সবকিছু থেকে নিজেকে নির্বাসনে পাঠিয়ে দেব ময়ুরাক্ষীর তীরে!
হিমুর পরের গল্পগুলোতে ময়ুরাক্ষী প্রসঙ্গ আর আসে নি (আমার জানা মতে)। ময়ুরাক্ষীর অপেক্ষায় থেকে থেকে একসময় আমি মাথা নীচু করে ফিরে চলে এসেছি নাগরিক জীবনে। দূরে চলে গিয়েছি হুমায়ুন থেকে। এখনো যেকোন বিকল দিনে, যদি হুমায়ুন পড়তে যাই, আমার হাতে উঠে আসে ময়ুরাক্ষী --যে বইটা লিখে কেবল আমার মাঝে নয়, আমার ধারণা আরো অনেকের ভেতরে অলৌকিক এক নদী এনে দিয়েছিলেন হুমায়ুন।
হুমায়ুনের মৃত্যুদিনে এক বিজন পাহাড় ঘেরা জন-মনিষ্যিহীন প্রান্তরে বসে ভেজা চোখে আমি অনবরত খুঁজে ফিরছিলাম সেই নদীটাকে যার সাথে আমার কখনো দেখা হয়নি।
আমি নিশ্চিত কম্পিউটারকে এই যন্ত্রণায় যেতে হয় না কোন দিন। কোনদিন তাকে বলতে হয় না--আমার প্রিয় এক লেখক মারা গেছেন তাই আজ আমার সমস্ত কিছু পন্ড মনে হচ্ছে। এই লোকটা আমাকে শাদা গাড়ির গল্প শুনিয়েছিল যেখানে ভীষন অসুস্থ আর ভীষন রোগা একজন তরুণ একটা শাদা গাড়িতে বসে বৃষ্টির নীচে ভিজতে ভিজতে ভ্রুঁ কুঁচকে ভাবে, পৃথিবীর মানুষ এত সুখী কেন। এই লোক আমাকে  একটা নীল বোতামের গল্পে পরিচয় করিয়ে দিয়েছিলেন রঞ্জুর সাথে আর এশার সাথে--বলেছিলেন ভীষন রকম সাধারণ এক মানুষের অসম্ভব কিছু পেতে যাওয়ার সংগ্রামের কথা, তার স্বপ্ন দেখার কথা, তার হেরে যাবার কথা। পরিচয় করিয়ে দিচ্ছিলেন পৃথিবীর সবচাইতে পুরোনো রসিকতার সাথে---এই পৃথিবীর বেশির ভাগ মানুষ স্বপ্ন দেখবে অসম্ভব কিছুর জন্যে, লড়াই করবে সে স্বপ্নটির জন্য, অনেকেই দুরন্ত ষাড়ের চোখে বাঁধবে লাল কাপড়, একশো আটটা নীল পদ্মের খোঁজে বেরিয়ে অনেকেই হয়ত আর ফিরবেনা বাড়ি---আর বাকী সকলে দিন শেষে ঘরে ফিরবে অপূর্ণতা সাথে নিয়ে। হুমায়ুন যেমন বলেন 'একটি নীল বোতাম'-এর শেষ স্তবকেঃ


আমি ফিরে যাচ্ছি আমার খুপরি ঘরে। অন্যসব রাতের মতো আজ রাতেও হয়ত ঘুম হবে না।বালিশের নীচ থেকে নীল বোতাম বের করে আজো নিশ্চয়ই দেখব। এই পরিবারটির কাছ থেকে একটা নীল বোতামের বেশি পাওয়ার যোগ্যতা আমার ছিল না। এই সহজ সত্যটি আজ রাতেও আমার মাথায় ঢুকবে না। আজ রাতেও বোতামটিকে মনে হবে একটি অপরাজিতা ফুল

কম্পিউটারকে যদি কোন কারণে আমি সবচাইতে বেশি হিংসা করে থাকি--তবে সেটা হল রিসেট বাটনের জন্যে! কোন প্রোগ্রাম চালাতে গিয়ে কম্পুবাবা হ্যাং করেছে, কোনকিছুতেই সাড়া দিচ্ছে না, এক্কেবারে নট-নড়ন-চড়ন? কোন চিন্তা নেই। খুঁজে বের করুন তার রিসেট বাটন। এক টেপাতেই দেখবেন কম্পু আবার স্টার্ট হচ্ছে নতুন করে। আবার জমছে মেলা বটতলা-হাটতলা---
ঝামেলা, রিসেট, ঝামেলা, রিসেট---
আরো আছে উইন্ডোজের সিস্টেম রিস্টোর---হয়ত আজকের দিনে এমন কিছু করেছেন যে কম্পুর ভেতরটা গেল বিগড়ে। মুষড়ে পড়ার কোন কারণ নেই। সিস্টেম রিস্টোর ব্যবহার করে ফিরে যান আগের কোন এক দিনের কনফিগারেশানে, যেদিন সব ঠিকঠাক ছিল---
আমি কম্পুর স্মৃতিশক্তির দূর্বলতা (বা সবলতা) নিয়ে আক্ষেপ করি, তার মন-খারাপ না হওয়া নিয়ে অবাক হই---কিন্তু আমার শরীরের কোথাও কোন রিসেট বাটন না থাকা নিয়ে মুহ্যমান হই, বেদনার্ত হই সবচেয়ে বেশি। নিজেকে কেন জানি প্রতারিত মনে হয়। যে আমরা সৃষ্টি করলাম কম্পিউটার, তাকে কী সুন্দর একটা রিসেট বাটন দিয়ে দিলাম--অথচ নিজেদের বেলায় অষ্টরম্ভা?! এতদিনেও একটা রিসেট বাটন আবিষ্কার করতে পারলাম না?
আমার তো মনে হয় মানুষের সমস্ত জ্ঞান-শক্তি-প্রাচুর্য্য কেন্দ্রীভূত করা উচিত কেবল মাত্র এই একটা কাজে--
একটা রিসেট বাটন আবিষ্কারের কাজে---
একটা রিসেট বাটন হলে আমি প্রয়োজন মত নিজেকে রিসেট করে নিতাম। প্রিয় লেখকের মৃত্যু আমাকে যখন ক্রমশ টেনে নিয়ে যাবার চেষ্টা করত স্মৃতির অতলে, আমি চট করে রিসেট বাটন চেপে ফিরে আসতাম স্বাভাবিক অবস্থায়। যে দিনটা শুরু করার পর থেকে প্রতিটা ক্ষণ কাটছিল নিদারুণ ব্যর্থতায়, একের পর এক পরাজয়, অপমান আর গ্লানি এসে ডুবিয়ে দিয়ে যাচ্ছিল মানবিক সত্ত্বা--রিসেট বাটন থাকলে কেবল ছোট্ট একটা আঙ্গুল স্পর্শে ফিরিয়ে নিয়ে আসতাম উজ্জ্বল এক শুরুতে। হয়ত নতুন করে শুরু করতে পারতাম সবকিছু। যে ক্ষণটা পার করে দিয়েছিলাম ক্ষমাহীন নিশ্চুপতায়--রিসেট বাটন চেপে ফেরত এসে শব্দগুচ্ছে সাজিয়ে দিতাম দৃশ্যপট। 
আমি জানি, আমি জানি---
রিসেট বাটন থাকলে আমি হয়ত হয়ে উঠতাম আরো বড় এক তস্কর। যতবার ইচ্ছা মানুষকে আঘাত করতে পারতাম--এই জেনে যে, আমি তো 'রিসেট' করে দিতেই পারি যখন তখন। লোকজনের গরু মেরে আমাকে জুতোটা পর্যন্ত দান করতে হতো না। কেবল রিসেট করে দিতে হত সুযোগমত। নিজের পছন্দমত দৃশ্যাবলী না সাজলে, রিসেট করে দিতাম, রিসেট করতে থাকতাম, যতখন না সবকিছু মন মতো হয়। মোদ্দা কথা, রিসেট বাটন আমাকে করে দিতো হয়ত ঈশ্বর!
পৃথিবীতে যদি সবচেয়ে গ্লানিকর কোন কাজ থাকে--তবে সেটা ঈশ্বরের কাজ।
দরকার নেই বাবা, এর চেয়ে বরং বেঁচে থাকুক সর্দি-কাশি, বেঁচে থাকুক আমার মন-খারাপি হাওয়া--
না হয় বোকা মানুষের মত বাঁচলাম কিছুদিন বোকামি করে, ভুল করে, ভুল খেয়ে, ভুল পরে
রিসেট বাটন ওয়ালা যন্ত্র বা ঈশ্বর হওয়ার চেয়ে আমার এই ভ্রান্তিময়, ক্লান্তিময়, গ্লানিময় জীবনটাই থাকুক---

