শিরোনামহীন



আমি খুব নির্জীব ধরনের মানুষ। আমি বিদ্রোহী, এন্টি-এস্টাব্লিশমেন্ট গ্রুপের সহমর্মী এ জাতীয় অপবাদ আমার খুব বড় শ্ত্রুও দিতে পারবে না।
সচলে আমি যা লিখি---সেগুলো সব আমার নিজের কথা, আমার নিজের ব্যথা। সচলে আমি মহৎ ভাবের বা উচ্চমার্গীয় কোন লেখা কখনো দিয়েছি বলে মনে পড়ে না---তার একটা কারন অবশ্যই এই যে মহৎ চিন্তা আসার মত খালি জায়গা আমার মাথায় বিশেষ অবশিষ্ট নেই।
সোজা কথায়---সচলে আমার আসা-যাওয়ার একমাত্র কারন---আমার নিজের বেঁচে থাকার রসদ জোগাড় করা।  অত্যন্ত স্বার্থপর চিন্তা।
সন্দেহ নেই। কিন্তু আমি তো আগেই বলেছি--আমার মহৎ কোন মন নেই। আমি মহৎ কেউ না।
আজ যে লেখাটা লিখছি---সেইটাও খুব সংকীর্ণ চিন্তার ফসল। তাই আগে ভাগেই সকলের কাছে করজোড়ে ক্ষমা চেয়ে নিচ্ছি।
গত ক'দিন ধরে আমার সচল আর আগের মত নেই।  এখানে আর নেই হাসি-খুশি জমজমাট ভাব। বরং আছে জমাট আঁধার। হাসিমুখের বদলে দেখছি ক্রোধে শক্ত চোয়াল। আমি আর কাউকেই চিনতে পারছি না।
যখন প্রথম সচলে আসি---সে ছিল আমার জন্যে বড় দূর্যোগের সময়। আমি ছিলাম প্রায় ডুবন্ত এক মানুষ। সচলের বাড়িয়ে দেয়া হাত আমাকে তুলে আনে, বাঁচিয়ে দেয়। শুধু তাই নয় আমি পরিচিত হই একরাশ প্রানময় উচ্ছল প্রজাপতির সাথে। তাদের কেউ আমাকে তাদের রঙের বাহারে মুগ্ধ করল--তো কেউ এসে আমার নাকে বসে সুরসুড়ি দিয়ে হাসিয়ে (এবং হাঁচিয়ে)  গেল। কেউবা দূরে দুরে উড়ে উড়ে আমাকে বলে গেল দিগন্তের পানে চাইতে। কেউ রাতের বেলা জোনাকি হয়ে আলো করে রাখল সারাটা মন। 'সচল' যেন এক ফুলের বাগান---যেখানে আমি শুধু  ফুলের শোভা, পাখির গান, প্রজাপতির ওড়াওড়ি দেখতে আসি না---এখানে আমি আসি আমার হারিয়ে যাওয়া 'আমি' কে খুঁজে পেতে, এখানে আসি বেঁচে থাকার স্বপনে বিভোর হবো বলে। 
আমি ছোট্ট এক মানুষ---আমার চাওয়া গুলোও ছোট্ট।
আমি চাই---সচল আবার আগের মত হোক।
আমি চাই--- ফারুক ভাই লিখুক তার স্বভাবধর্মী অনুসন্ধানী লেখা।
আমি চাই---হিমু তার মাথা ঠান্ডা করে ফুটোস্কোপ নিয়ে বেরিয়ে পড়ুক আমাদের গল্প শোনাতে।
আমি চাই---ধুসর গোধুলি আবার বেরিয়ে পড়ুক নতুন কারো শালীর খোঁজে।
আমি চাই--- সুবিনয় মুস্তফী আবার হাসাক 'বেরাল আর বেরালের মুখে ধরা ইঁদুরটা' কে।
আমি চাই----মঞ্জু ভাই তার অভিমান সরিয়ে নিয়ে আসুক আরেকটা টান টান এন্টি গল্প।
আমি চাই---স্নিগ্ধা'পু নিয়ে আসুক গোয়েন্দা ঝিকিমিকি'র
নতুন অভিযানের গল্প।
আমি চাই--রেনেট আবার লিখুক তার উচ্ছল হাসির লেখা গুলো যেগুলো পড়ে হাসতে হাসতে আবার আমার চোখে পানি আসবে।
আমার এ চাওয়া গুলো ছোট। আমাকে এগুলো দেয়াটাও তেমন কঠিন কিছু না।
আমি হাত বাড়িয়ে আছি------

