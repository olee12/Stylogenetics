হোক কলরব



গত শনিবার বেরিয়ে পড়েছিলাম ওয়াশিংটন ডিসি'র উদ্দেশ্য। আমাকে আসলে ঠিক ঘর-কুনো বললে ছোট করে দেখা হয়। আমি ঘরের কোনে কেবল বসে থাকি তাই নয়, নিজেকে দড়ি দিয়ে বেঁধে রাখি সেখানে।
যাই হোক, ওয়াশিংটনে যাবার উদ্দেশ্য---অর্নবের কন্সার্ট!
অন্যেরা কি ভাবেন জানিনা, আমার মতে এই ছেলেটার মত ফিউসন নিয়ে এপার-ওপার দুই বাংলায় আর কেউ এত চমৎকার কাজ করেননি। অর্নবের কাজ নিয়ে আমার মুগ্ধতা এর আগেও বিভিন্ন অজুহাতে বিভিন্ন সময় উল্লেখ করেছি। অর্নবের এই কনসার্টে গিয়ে সামনাসামনি গান শুনে আমার ধারনাটা আরো পোক্ত হয়েছে। সারাটা কন্সার্ট জুড়ে একটা সহজ informal ভাব ছড়িয়ে ছিল।
অর্নব বেশ কিছু গান করেছেন। নুতুন পুরোনো মিলিয়েই। সেই সাথে গেয়েছেন দু'টো রবীন্দ্র সঙ্গীত--"মাঝে মাঝে তব দেখা পাই" আর "আমি মারের সাগর পাড়ি দেব"। এক্যুস্টিক এরেঞ্জমেন্টে এই গানগুলো অন্য মাত্রা পেয়েছে।
এখানে আমি তার বহুলশ্রুত "হোক কলরব" গানটি দিলাম। এই গানটি আমার খুব পছন্দের। কিন্তু সেদিন এ গানটা আরো ভাল লাগল স্যাক্সোফোনিস্ট এন্ড্রু'র জন্য। শুনে দেখুন, কি চমৎকারই না বাজিয়েছে লোকটা!

