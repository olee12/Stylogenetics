অশ্রুনদীর সুদূর পারে---



বেশ কিছুদিন আগে,এই সচলায়তনেই বলেছিলাম আমার এক বন্ধুর কথা---সান শাইন। আসল নাম সন শিয়েন। তাইওয়ানের ছেলে। আমাদের ইউনিভার্সিটিতে এসেছিল এক্সচেঞ্জ স্টুডেন্ট হিসেবে।
এমন মজাদার দিলখোলা মানুষ খুব কম দেখেছি আমি। দেখতে শুনতে সে বেশ শিশুতোষ। কৈশোরের ছাপ মুখটা ছেড়ে যায়নি এখনো। কিন্তু বয়েস এদিকে তিরিশ। এমনিতেই মঙ্গোলয়েডদের বয়স ঠাহর করা মুসিবত। সন শিয়েনের বালক-বালক চেহারার কারনে সেটা আরো দূরূহ। সন শিয়েন কেবল চেহারায় নয়, আচরনেও অনেকটা শিশুই থেকে গেছে। যেকোন জিনিসের প্রতি তার একধরনের অপার বিস্ময় মিশ্রিত কৌতুহল---যা আমি হারিয়েছি হাজার বছর আগেই। এই পাথরের শহরে, পাথরের মানুষ আর পাথরের ঈশ্বরের ভীড়ে এখনো গোপনে নিভৃতে বয়ে চলে সতেজ অনাবিল প্রানের নদী---এই উষর প্রান্তরে এখনো কোথাও ফোটে রক্ত-গোলাপ। আমার জন্যে এই রকম একজনের দেখা পাওয়াটা বড্ড জরুরী ছিল।
আমার একটা মুদ্রাদোষ হল, প্রায় সকলকে 'বস' বলে ডাকা। আমি আমার সুপারভাইসারকে 'বস' ডাকি। তার সামনে পোষ্ট-ডকটাকে 'বস' ডাকি, এর মাঝে কোন বন্ধুর সাথে দেখা হয়ে গেলে, তাকেও বস ডাকি। আমার সুপারভাইসার প্রথম দিকে খুব অস্বস্তিতে ভুগতেন। একবার ডেকে বললেন, ইয়ে, তুমি যে হারে সবাই কে 'বস' 'বস' করো, আমি তো মাঝে মাঝে কনফিউজড হয়ে যাই--তুমি কখন কার সাথে কথা বলছ।
সন শিয়েন কিছুদিনের মাঝেই আমাকে বস ডাকা শুরু করে দিল।আমি তারে বস ডাকি। সে আমাকে বস ডাকে। সন শিয়েনের একটা ডাকনাম আছে-চেন।
প্রথমদিকে সে যখন অফিসে ঢুকত, আমি তখন চেঁচিয়ে বলতাম,Chen, my man! চেন কিছুদিন খুব হো হো করে হাসল। কয়েকদিন পর, সে আবার অফিসে ঢুকছে। আমি যথারীতি বলেছি,Yo, Chen, my man!! সে দিব্যি আমার দিকে তাকিয়ে হাসিমুখে বলল,Hey Tareque, my girl!! শুনে আমার চক্ষুস্থির!! আরে এই চায়না ম্যান তো সহজ জিনিস নয়--আমার মত দাঁড়িওয়ালাকে সে গার্ল বলে সম্বোধন করছে!!
যা হোক, কয়েক মাস পরে সন শিয়েন দেশে রওনা হল। দেশে যাবার আগে টেক্সাসে গিয়েছিল কী এক কনফারেন্স উপলক্ষে। ফিরে আসার সময় আমার জন্যে একটা উপহার নিয়ে আসল। দেখা গেল উপহার নিয়ে সে নিজেই ভীষন উত্তেজিত! বারবার বলে, জানো তোমার জন্যে একটা দারুন জিনিস এনেছি।খুব দারুন। আমি নিশ্চিত তোমার দারুন ভাল লাগবে। বার দশেক শোনার পরে জিজ্ঞেস করলাম, ইয়ে সন শিয়েন, বারবার এইটা বলে  আমার লোভ না বাড়িয়ে, আমাকে জিনিসটা দিয়ে দিলে ঝামেলা মিটে যায় না??
সে মাথা চুলকে বলল, তা যায়--কিন্তু এই না দিয়ে ঝুলিয়ে রাখার ব্যাপারটা আরো মজার। তোমাকে বলছি তোমার জন্যে একটা দারুন জিনিস এনেছি, অথচ তোমাকে দিচ্ছি না---আর তোমার মাথায় ঘুরপাক খাচ্ছে, কী এমন জিনিস এনেছি আমি---যত সময় যাচ্ছে, তত তুমি অস্থির হচ্ছো---নাহ এইটার মজাই আলাদা !!! আমি খুব ভাল মানুষের মত মুখ করে বললাম, তোমাকে কে জানি প্লেনে তুলে দিতে যাবে সন শিয়েন?? ওহ হ্যা, সে তো আমি !!! কী জানি, সেদিন আমার গা ম্যাজম্যাজ করতে পারে। আমার আবার গা ম্যাজম্যাজ করলে গাড়ি চালাতে ভাল লাগে না-----
এই ঔষধে কাজ দিল। সন শিয়েন ত্রস্ত হাতে আমার উপহার এনে দিতে দিতে বলল, আরে আমি তো এমনি ঠাট্টা করছিলাম। উপহার পেয়ে, মোড়ক খুলতে খুলতে আমি বললাম, হ্যা, হ্যা, সে তো আমিও---
মোড়ক খুলে আমার চক্ষুস্থির!! ছোট্ট একটা পেপার ওয়েট। সেইটা এমন আশ্চর্যজনক কিছু না। যেটা আশ্চর্যজনক সেটা হল, ঐ পেপারওয়েটের মাঝে যা আছে। স্বচ্ছ গ্লাসের এই পেপার ওয়েটের বুকের মাঝে জমাট আছে---একদলা ষাঁড়ের গোবর!! পেপার ওয়েটের গায়ে আবার সোনালী লেবেলে লেখা 100% original Texas Bull shit!!! শুধু তাই নয়, পেপার ওয়েটের তলায় যা লেখা আছে তার মর্মার্থ খানিকটা এইরকম--"এতদ্বারা টেক্সাস গরু সমিতি কর্তৃক প্রত্যয়ন করা হইতেছে যে, এইখানে যে ষন্ডের পুরীষ পরিবেশিত করা হইয়াছে, তাহা শতকরা ১০০ ভাগ খাঁটি পুরীষ। শুধু তাই নহে, এই ষন্ডগুলিকে শুধুমাত্র প্রাকৃতিক জৈব খাদ্য পরিবেশন করা হইয়াছিল---কোন প্রকার কৃত্রিম খাবার খাওয়ানো হয় নাই !!!"
আমি তোতলাতে তোতলাতে বললাম, ব্যাটা, তুই আমাকে শেষমেষ 'বুল শীট' দিলি?? সন শিয়েন কে দেখে মনে হল হাসতে হাসতে মারাই যাবে। কিছুখন পর দমটম নিয়ে বলল, শোকর গুজার করো হে, কেবল বুল শীট এনেছি, যদি জর্জ বুশের 'ইয়ে' নিয়ে আসতাম, তখন????
প্লেনে যখন তুলে দিয়ে আসছি, তখন সে একেবারে অন্য এক সন শিয়েন। চোখ ছলছল করছে। মাঝে মাঝে বাচ্চাদের মত নাক টানছে। আমি তার অভিভাবকের মতই কাঁধে হাত রেখে বলছি--আরে মন খারাপ করছ কেন? এই মাত্র কয়েকটা মাস। দেখতে দেখতে কেটে যাবে----! সন শিয়েন কয়েক মাস পর আবার ফিরবে আমাদের মাঝে।
কয়েক মাস পরের কথা। সন শিয়েনের পাত্তা নাই। এর মাঝেই চলে আসার কথা। আমাকে বলে গেছে, আসার আগে আমাকে জানাবে। আমি তাকে আনতে যাব এয়ারপোর্টে। কিন্তু কোন সাড়া শব্দ নেই। এইদিকে আমার কাজের চাপও বেড়েছে। একদিন অফিসে বসে কাজ করছি, হঠাৎ করে আমার কম্পিউটার মনিটরের পেছন থেকে সন শিয়েনের মুন্ডু ভেসে উঠল !! আমি আঁ আঁ করে চিৎকার দিয়ে চেয়ার থেকে পড়ে যাবার দশা। সন শিয়েন এই বিরল মুহূর্তটুকু ক্যামেরা বন্দী করতে ব্যস্ত। আমি নিজেকে সামলাতে সামলাতে বললাম, কিরে ব্যাটা ফাজিল---এইভাবে কেউ কাউকে চমকায় নাকি?? আমি বুড়ো মানুষ, দূর্বল চিত্ত একজন। যদি হার্টফেলটেল করে ফেলতাম? উত্তরে আমাকে বুকে জড়িয়ে ধরতে ধরতে বলল, বস, তোমাকে বড্ড মিস করেছি। তার উষ্ণ আলিঙ্গন থেকে নিজেকে ছাড়াতে ছাড়াতে বললাম, আরে ছাগল করছিস কি? কেউ দেখে ফেললে আমাকে নির্ঘাৎ 'গে' ভেবে নেবে, সবে মাত্র কিছু বালিকাকে পটিয়ে এনেছি প্রায়, হায়রে আমার এতদিনের 'পইচ্চম', সব বুঝি গেল---
সন শিয়েন আবার তোড়ে জোড়ে কাজ শুরু করল। এইবার সে এসেছে মাত্র তিন মাসের জন্যে।এরই মাঝে এক দুপুরে দেখি আরেকটি চৈনিক বালিকাকে সাথে করে সন শিয়েন গুটি গুটি পায়ে অফিসে এসে ঢুকছে। বেশ মিষ্টি দেখতে মেয়েটির মুখটা হাসি হাসি।চোখে কোন রকম জড়তা নেই। নিজে থেকেই হাত বাড়িয়ে দিয়ে বলল, আমি চাও ঝিয়ে। সন শিয়েনের বন্ধু। আমি কিছু বলার আগেই সন শিয়েন আমার ঘাড়ে বিরাট থাবড়া মেরে বলল, এ হল আমার বস, তারেক, আমার 'বেষ্ট' বাডি!
কথায় কথায় জানা গেল, বাজার সদাই করতে গিয়ে নাকি দুইজনের দেখা হয়েছে। সন শিয়েন এমনিতে খুব চালাক চতুর হলেও--কিছু কিছু ব্যাপারে একেবারে নিরেট গোলা লোক! চাও ঝিয়ে তাকে এইসব দৈনন্দিন ব্যাপারে ট্রেনিং দিচ্ছে। চাও ঝিয়ে নিজেও এই ইউনিভার্সিটির ছাত্রী। মাস্টার্স করছে। চার মাস পরেই গ্রাজুয়েট করবে।চীনা লোকদের নিয়ে আমার একটা ধারনা ছিল যে --এরা বড় সংঘবদ্ধ জাতি। নিজেদের চেনা গন্ডির বাইরে কারো সাথে পারতে তারা মেশে না, কথাও বলে না। যে কারনে বছরের পর বছর আমেরিকায় থেকেও তাদের ইংরাজী শুনলে রীতিমত কান্না পায়। চাও ঝিয়ে দেখা গেল এক উজ্জ্বল ব্যতিক্রম। খুব মিশুক মেয়ে। সবসময় মুখে একটা হাসি ঝুলে আছে। ভাল ইংরাজী বলে। আড্ডাবাজ। খোলা গলায় হাসে। সব মিলিয়ে মেয়েটাকে আমার বেশ ভাল লাগল।
কিছুদিনের মাঝেই দেখা গেল, ওদের দুইজনে বিরাট ভাব! প্রায় রোজ দুপুরে চাও ঝিয়ে আমাদের অফিসে এসে হাজির। তারা দুইজনে বাইরে খেতে যায়। এইটাও বেশ অদ্ভূত। আমার দেখা মতে, চীনারা ভীষন কিপ্পুস! কখনো তাদের কিছু 'বাজে' খরচ করতে দেখা যায় না। দিনের পর দিন তারা তাদের রান্না করা
বিকটগন্ধী খাবার দুপুর বেলা লাউঞ্জে বসে খায় কিচমিচ করতে করতে। আমি মাত্র হাতে গোনা ক'টি বার ওদের ডাঙ্কিং ডোনাটসে কফি কিনতে দেখেছি। চাও ঝিয়ে আর সন শিয়েন দুই জনেই খুব বাইরের খাবার পছন্দ করে। দুয়েকবার তারা তাদের রান্না করা খাবার নিয়ে এসেছিল অফিসে। গন্ধের চোটে সবাই ভেগেছে।
এরমাঝে একদিন অফিসে ঢুকে দেখি চাও ঝিয়ে সন শিয়েনের সাথে আলাপে ব্যস্ত। আমি ঢুকতেই সন শিয়েন তার প্রথামত সম্ভাষণ জানাল, হ্যালো বস! চাও ঝিয়ে খুব উৎসুক হয়ে ইতিউতি চাইতে লাগল--বস কই? ব্যাপারটা বুঝতে পেরে তাকে বুঝিয়ে বললাম, কিভাবে আমি আমার সকল চেনা মানুষকে বস বলে ডাকি এবং কিভাবে সন শিয়েন আমার মুদ্রা দোষে আক্রান্ত হয়েছে। দুই দিন পর আবার অফিসে ঢুকছি। এইবার কানে ভেসে এল একটা কোরাস সম্ভাষণ,হ্যালো বস। দ্বিতীয়টি এসেছে, বলাই বাহুল্য, চাও ঝিয়ের কাছ থেকে!!
একদিন বিকেল বেলা সন শিয়েন কে একলা পেয়ে চোখ মটকে জিজ্ঞেস করলাম, কি হে শ্যাম কালিয়া? রাধা তো দেখছি মজেছে...! সন শিয়েন চোখ গোল করে বলল, শ্যাম কালিয়াটা আবার কেঠা? ভারতীয় পুরাণ ও সংশ্লিষ্ট কিছু প্রেমের কাহিনী নিয়ে ছোট্ট একটা ক্রাশ কোর্সের পর জিজ্ঞেস করলাম, তো ঘটনা কদ্দুর?? সন শিয়েন বেশ লজ্জা পেয়ে লালটাল হয়ে বলল,চাও ঝিয়েকে তার খুব মনে ধরেছে।মেয়েটার সব কিছুই তার ভাল লাগে। সব চাইতে যেটা ভাল লাগে সেটা হল---চাও ঝিয়ে কখনো তার সাথে খারাপ ব্যবহার করে না। যেটা নাকি তার প্রাক্তন প্রেমিকা সব সময় করত। আগেই বলেছি সন শিয়েন ঠিক পুরো দস্তুর 'সামাজিক জীব' নয়। জীবনের অনেক কায়দা-কানুন প্যাঁচ-ঘোঁচ সে বেচারা টের পায় না। ফলে অনেক সময়েই নানান জায়গায় গোল পাকিয়ে ফেলে। এই নিয়ে তার প্রাক্তন প্রেমিকা তাকে সব সময় নাকি গালমন্দ করত। সে নাকি বলত, সন শিয়েন কে দিয়ে কোন কালে কিচ্ছু হবে না---
সেই জায়গায় চাও ঝিয়ে তার সাথে রাগারাগি তো করেই না, বরং উলটো বুঝিয়ে সুজিয়ে দেয়। আমি হাতে কিল মেরে বললাম, সাবাস, লাগে রহো 'চায়না' ভাই----
পরের দিন দুপুর বেলা আমি অফিসে কাজ করছি। চাওঝিয়ে এসেছে। সন শিয়েন কে নিয়ে বাইরে খেতে যাবে। হঠাৎ দেখলাম সে সন শিয়েনকে কী জানি বলল আর সন শিয়েন বাধ্য ছেলের মত গুটগুট করে রুমের বাইরে গেল। তারপর চাও ঝিয়ে এক লাফে আমার কাছে এসে হাঁটু গেড়ে বসে বলল, বস তোমাকে একটা কথা একান্তে জিজ্ঞেস করতে চাই---করব কি? আমি বললাম,নিঃসন্দেহে। চাও ঝিয়ে খানিকটা ভেবে, অনেকটা মাথা চুলকে, শেষে কানটান লাল করে বলে ফেলল, বস, তোমার কি মনে হয় সন শিয়েন আমাকে পছন্দ করে?? আমি হো হো করে হেসে ফেললাম। চাও ঝিয়ে আহত গলায় বলল, আমি হাসির কথা কী বললাম?? আমি হাসি সামলাতে সামলাতে বললাম,তুমি এতদিন ধরে সন শিয়েনের সাথে ঘুরছ। তোমার তো বুঝে ফেলা উচিত সে কী রকম মানুষ এবং কী তার মনের কথা। আমার মনে হয় না সন শিয়েন তার আবেগ তেমন একটা লুকিয়ে রাখতে পারে বলে।যাই হোক, আমার ধারনা তুমি জানো, ভাল করেই জান--শুধু নিশ্চিত হতে চাইছ।তো তোমার প্রশ্নের উত্তর হল, হ্যা, ঐ গাধা তোমার প্রেমে হাবুডুবু খাচ্ছে।
এই একটা সামান্য কথা ঐটুকু মেয়ের মুখে যে স্বর্গের দীপ্তি এনে দিল, তাতে লক্ষ কোটি সূর্য অন্ধ হলো। আমাকে জড়িয়ে ধরে ফিসফিস করে বলল, বস, তুমি গ্রেট। তারপর দৌড়ে চলে গেল বাইরে সন শিয়েনের খোঁজে। সেদিকে তাকিয়ে থাকতে থাকতে ভাবলাম, কত লক্ষ কোটি বছরের পুরোনো এই বিশ্ব চরাচর, কত লক্ষ বছরের পুরোনো মানব সভ্যতার ইতিহাস---অথচ কী আশ্চর্য, এত বছরেও যে জিনিসটা অমলিন রয়ে গেল, এত বছরেও যে জিনিসে মরচে ধরল না এতটুকু--সেটা হল প্রেমে পড়া মানব-মানবীর সুখের উদ্ভাস!! লক্ষ কোটি বছর গিয়েছে, আরো হয়ত যাবে লক্ষ কোটি মন্বন্তর---কিন্তু যুগে যুগে সন শিয়েনরা খুঁজে পাবে তাদের চাও ঝিয়ে কে আর প্রতিবার প্রেমের উদ্ভাসনে জ্বলবে সহস্র আলোকবর্তিকা !!
সেদিন বিকেলে সন শিয়েন ফিরে এসে জানাল, তারা এখন 'অফিশিয়ালী' রাধে-শ্যাম! আমি চোখ মটকে বললাম--মিয়া গোটা ব্যাপারটা যে আমার সামগ্রীক তত্ত্বাবধানে হয়েছে, সেটা মানো তো নাকি? গুরু দক্ষিণা চাই কিন্তু। সন শিয়েন ব্যগ্র গলায় বলল, অবশ্যই বস। বল, কি চাও তুমি। আমি আমার ফিচেল মার্কা হাসি হেসে বললাম, তেমন কিছু নয়, যেদিন তোমরা প্রথম চুমু খাবে, সেদিন আমাকে ইটালিয়ান রেষ্টুরেন্টে নিয়ে খাওয়াতে হবে। ওদের চুমু খাবার সাথে আমাকে ইটালিয়ান রেস্টুরেন্টে খাওয়ানোর সম্পর্ক কি, সেইটা নিয়ে সন শিয়েন কে মোটেও চিন্তিত মনে হল না। সে উজ্জ্বল মুখে জানাল, অবশ্যই বস, অবশ্যই।
এদিকে সন শিয়েনের যাবার দিন ঘনিয়ে আসছে। ব্যস্ততাও তার পাল্লা দিয়ে বাড়ছে। কিন্তু রোজ তারা দুই জন ঠিক সময় করে বেরোয়।একসাথে কিছু সময় কাটায়। এর মাঝে একদিন আমার বসের(সুপারভাইসারের) কাছে একটা কাজ দেখাতে যাচ্ছি, বেশ তাড়াহুড়োর মাঝে আছি।আমার অফিস থেকে প্রায় দৌড়ে বেরিয়ে সিঁড়ি দিয়ে নামছি এমন সময় সন শিয়েনের সাথে দেখা। সে দেখলাম চট করে আমার পথ আগলে দাঁড়িয়ে জিজ্ঞেস করল, বস, কখন তুমি ফ্রী? তোমাকে ইটালিয়ান রেস্টুরেন্টে খাওয়াতে চাই-------
দেখতে দেখতে সন শিয়েনের যাবার দিন ঘনিয়ে এল। আবার আমি তাঁকে এয়ারপোর্টে নামাতে যাব। সন শিয়েন দিনের মধ্যে চৌদ্দ বার এসে এই জন্যে কৃতজ্ঞতা জানায়। শেষে বিরক্ত হয়ে বললাম, আর একবার যদি এই নিয়ে ধন্যবাদ দিতে আসে, তাহলে সে যেন অন্য কোন ব্যবস্থা করে--আমি নিয়ে যাব না। যাবার আগের দিন সন শিয়েন জানাল, তাকে বিদায় দিতে চাও ঝিয়েও আসতে চায়। আমার কোন আপত্তি আছে কি না। উত্তরে তাকে গাট্টা মেরে বোঝাতে হল যে আমার আপত্তি নেই।
যাবার সময় সন শিয়েনকে আমি একটা উপহার দিলাম। উপহারটা কি সেইটা নিয়ে বিশদ আলোচনায় না গিয়ে শুধু এইটুকু বলি---সে আমাকে যে উপহার দিয়েছিল, আমার উপহারটা ছিল সেইটার একটা উপযুক্ত জবাব !
এয়ারপোর্টে এই কপোত-কপোতী কে খানিকটা একলা থাকার সুযোগ করে দিলাম। বেশ খানিকখন পর তারা দুইজনেই চোখ মুছতে মুছতে এসে বলল, তারা রেডি।
এয়ারপোর্ট থেকে যখন ফিরছি, তখন গাড়ির পেছনের সীটে মূর্ত্তির মত বসে আছে চাও ঝিয়ে। গাড়ির ভেতর অজয় চক্রবর্ত্তী গাইছেন, যত পাহারাই দাও, মন পালাবে----
এরপর কেটে গেছে, আরো কিছুদিন। হঠাৎ একদিন ফোন পেলাম চাও ঝিয়ের। বলল, বস একটা জরুরী কথা আছে। মিনিট দশেক সময় দিতে পারব কি না। আমি বললাম অবশ্যই। আমার ডিপার্টমেন্টের বাইরে গাছের ছায়ায় বেঞ্চে বসে আমি তার অপেক্ষা করতে লাগলাম। চাও ঝিয়ে এল। বড় ম্রিয়মান তার মুখ।ছোট ছোট চোখগুলো জলে ভরে আছে।নরম রোদ গালের উপর পিছলে পড়ে দেখিয়ে দিচ্ছে পথ হারিয়ে ফেলা অশ্রুনদীর পদচিহ্ন। আমার মনে প্রবল কুডাক ডাকতে শুরু করল।এর পরের দশ মিনিট ছিল আমার জন্যে বড় কষ্টের। বড় যন্ত্রণার। চাও ঝিয়ে জানায়, সন শিয়েন নাকি তার দেশে যাবার পর থেকেই কী রকম যেন বদলে যাচ্ছিল। বারবার নাকি জিজ্ঞেস করত, তাদের এই সম্পর্ক টিকিয়ে রাখতে হলে প্রচুর আত্মত্যাগের প্রয়োজন। চাও ঝিয়ে সেটা পারবে কি? এমনি আরো হাজার প্রশ্ন। চাও ঝিয়ে শুধু বলত, আমরা তো সব জেনেশুনেই এই পথে এগিয়েছি। এই কয় সপ্তাহের মাঝে এমন কী হল যে, সন শিয়েন এইসব প্রশ্ন করা শুরু করল? শেষে গতকাল সন শিয়েন মোটামুটি পরিষ্কার ভাবেই জানায়, সে আর এই সম্পর্কটাকে প্রেমের পর্যায়ে রাখতে ইচ্ছুক নয়। সে কেবল একজন বন্ধু হয়ে থাকতে চায়।
আমি শোকে দুঃখে মুহ্যমান হয়ে রইলাম। কি এমন ঘটল এই কয় দিনে, যে সে এইরকম সিদ্ধান্ত নিল? আর সন শিয়েন সাধারনতঃ বাড়ি পৌছেই আমাকে মেইল করে জানায় যে সে ঠিকঠাক পৌছেছে। এবার সে কিছুই করে নি। আমি অনেক চিন্তা করে শেষে চাও ঝিয়েকে বললাম, শোনো, আমার মনে হয় আমরা এখানে কিছু জিনিস মিস করছি। সে নিশ্চয়ই কোন ঝামেলায় আছে। আমি তাকে চিনি। ভাল করেই চিনি। এইরকম পাষন্ডের মত কাজ তার পক্ষে করা সম্ভব নয়। আমি বলি, আমার স্থির বিশ্বাস, সে আসলে তার থিসিস লেখা নিয়ে চাপের মাঝে আছে। তার উপর, কিছু দিনের মাঝেই তাকে আবার মিলিটারী ট্রেনিং এ যেতে হবে। সব মিলিয়ে, আমার ধারনা, সে তালগোল পাকিয়ে ফেলেছে। চাও ঝিয়ে ম্লান হেসে বলে, এইসব নিয়ে তার সাথে আমার অনেক কথা হয়েছে। এগুলো কারন নয়। আসলেই সে আর এই সম্পর্ক টেনে নিয়ে যেতে চায় না-----
এক উজ্জ্বল আলোর দুপুরে, আমরা দুজন মুখ অন্ধকার করে বসে থাকি। চাও ঝিয়ে খানিকটা আনমনেই বলে ওঠে, জানো বস, সবাই আমাকে মানা করেছিল। সবাই বলেছিল, এইটা হবার নয়, টিকবে না। আমার বাবা-মা রাগারাগি করেছে। তুমি তো জানো, তাইওয়ানের সাথে চীনের সম্পর্ক কি রকম।
কিন্তু আমি সেসব কিছুই শুনিনি। একমাত্র তুমি ছিলে, যে বলেছিল এগিয়ে যেতে। লজ্জায় ক্ষোভে বেদনায় আমার মাথা হেঁট হয়ে আসে। সে বুঝতে পেরে বলে ওঠে, বস, সে জন্য তুমি মন খারাপ করো না। তুমি উৎসাহ দিলেও শেষ পর্যন্ত এইটা আমাদের দুইজনেরই সিদ্ধান্ত। আর আমরা কেউ তো বাচ্চা নই।
যা করেছি, আমরা বুঝে শুনেই করেছি। খালি একটা কথা মনে হয়, আমি কেন বার বার ভুল মানুষ পছন্দ করি, বস? কেন এমনসব মানুষের সাথে সম্পর্ক হয়, যারা আমাকে পরে ছুঁড়ে ফেলে দিয়ে যায়??
আমি বলি, চাও ঝিয়ে, তুমি ভুল মানুষকে এই প্রশ্ন করছ।তুমি যে যন্ত্রণায় ভুগছ, সে নরকে আমি পুড়ছি হাজার বছর ধরে। আমি বারবার ভুল ফুল তুলতে গিয়েছি, বার বার কাঁটায় বিঁধে রক্তাক্ত হয়েছি। ভুল মানুষকে ভাল লাগার মাশুল দিয়েছি বারবার পুড়ে গিয়ে, ছাই হয়ে। কিন্তু একটা জিনিস জানো চাও ঝিয়ে? আমি কখনো বদলাই না। কারন আমি জানি, আমি যদি বদলাতে যাই, তাহলে আমি আর আমি থাকব না। আমি হয়ে যাব অন্য সবার মতই 'হিসেবী' 'সতর্ক'।যতবার চাক ভুল হোক। আমি যেকোন সময়, যেকোন দিন চোখ বুঁজে আমার হৃদয়ের ব্যালটে ভোট দেব। তাতে আমি হারি, আমার ভরাডুবি হোক, যাই হোক।হৃদয় এর কন্ঠরোধ করে 'সঠিক' সিদ্ধান্ত নেবার চেয়ে হৃদয়ের দাবী মেনে নিয়ে ভুল সিদ্ধান্ত নেয়া---এইতো আমি! আমার কেন জানি মনে হয়, তুমিও সেই রকম। কাজেই অন্য কেউ তোমাকে কী বলবে জানিনা--কিন্তু আমাকে যদি জিজ্ঞেস করো, আমি বলব, কখনো হৃদয়ের উপর হাল ছেড়ে দিও না। সে তোমাকে স্বস্তি দেবেনা সত্যি, সে তোমাকে আগুনে পোড়াবে সত্যি, কিন্তু শেষ সময় তুমি অন্তত নিজেকে বলতে পারবে---সারাটা জীবন তুমি হৃদয়বান একজন মানুষ ছিলে----সার্বক্ষনিক হিসেব করে চলা কোন যন্ত্র নয়।
চাও ঝিয়ে আমার কাছ থেকে বিদায় নেয়। আমি তাকে বলি, সন শিয়েনের উপর আস্থা না হারাতে। আমি বলি, সন শিয়েন যা বলছে, সেসব সুস্থ মস্তিষ্কে বলছে না। কিছুদিনের মাঝেই সে সম্বিৎ ফিরে পাবে। চাও ঝিয়ে কিছু বলে না। কেবল ম্লান হাসে।
-------------------------------০----------------------------------
আজ সকালে আমার মেইল বক্সে একটা মেইল এসেছে। সন শিয়েনের।
তাতে লেখা, বস আমি আমার থিসিস লেখা নিয়ে বড় ব্যস্ত ছিলাম----প্রায় মাথা খারাপের মত হয়ে গিয়েছিল। তুমি নিশ্চয়ি শুনেছ চাও ঝিয়ের কাছ থেকে আমাদের কথা।
বস, এখন আমি বুঝতে পারছি, সে আমার কাছে কী ছিল। এখন আমি বুঝতে পারছি, সে ছাড়া আর বাকী সকল কিছু কত অর্থহীন। কিন্তু আমি বড় দেরী করে ফেলেছি বস।হয়ত খুব বেশি দেরী। কিন্তু আমি শেষ পর্যন্ত চেষ্টা করে যাব। আমি চাও ঝিয়ে কে ফোন দিচ্ছি। তুমি ভাল থেকো------
সন শিয়েন

