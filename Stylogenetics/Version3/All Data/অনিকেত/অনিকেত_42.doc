উপহাসের পদাবলী



যে মানুষ ব্যর্থতার স্বাদ কখনো পায় নি---সে এক অপূর্ণাঙ্গ মানুষ
পথ চলতে গিয়ে আছড়ে পড়েনি যে
সে কী করে বুঝবে ধুলো ঝেড়ে ফেলে আবার উঠে দাঁড়ানোর মাহাত্ম্য--
বর্ষা রাতে যার ঘরের ছাঁদ চুঁইয়ে জল পড়েনি
সে কী করে জানবে জল তরঙ্গে কেমন শোনায় মেঘ মল্লার?
জ্যোৎস্না রাতে তেপান্তরের মাঠে শুয়ে যে আকাশ দেখেনি
সে কী করে মুছবে নক্ষত্রের অশ্রুজল?
যে মানুষ হাজার বছর ধরে পৃথিবীর পথে হাঁটার যন্ত্রণা জানে না
তার জন্যে কোন বনলতা সেন অপেক্ষা করে নেই।
যে মানুষের স্বপ্ন হাতের মুঠো থেকে বালুর মত ঝরে পড়েনি হাওয়ায়
তাকে তুমি কী করে চেনাবে তাজমহল?
দু'হাতের তালুর মাঝে যে কখনো ধরেনি কোন শ্বেত কপোত
সে কী করে স্পর্শ করবে বল আকাশের বুক?
আগুনের উপর দিয়ে তুমি যাওনি হেঁটে সপ্তদশ ক্রোশ যতখন  
ততখন তুমি না সীতা, না রাবণ
তোমার পায়ের ঘুঙুর হয়ে কষ্টেরা যদি নাইবা বাজে অনুখন
নিজেকে তুমি কী করে প্রেমিকা ভাব?
সফলতা নয়, ব্যর্থতা দিয়ে যদি তুমি আমাকে না হারাতে পারো
তোমার জন্যে আমি শুধু উপহাস রেখে যাব।

