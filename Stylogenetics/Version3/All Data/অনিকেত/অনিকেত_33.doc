স্বপ্নপূরণের দোর গোড়ায়ঃ LHC এর নতুন চমক -পর্ব ২ (শেষ পর্ব)



আগের পর্বে আমরা জেনেছি মৌলিক কণাদের বিষয়ে। আরো কিছু গুরুত্বপূর্ণ জিনিসও জেনেছি সেই সাথে। যেমন, এই দুনিয়াদারীর সকল কণা সমুহকে দুইটা ভাগে ভাগ করা যায়-ফার্মিওন আর বোসন। আমরা জেনেছি ফার্মিওন নাম রাখা হয়েছে এনরিকো ইগলেসিয়াস থুক্কু, ফার্মির নামে আর বোসন নামটা এসেছে এই বাংলার ছেলে সত্যেন বোসের নামে যিনি কিনা অনেক দিন আমাদের ঢাকা বিশ্ববিদ্যালয়েই পড়িয়ে গেছেন। একটা জিনিস গত পর্বে বলা হয় নি সেইটা হল কী কারণে ফার্মিওন আর বোসন আলাদা। সেইটে জানাটা তেমন জরুরি নয় তবে পোলাও এর সাথে স্যালাদ মনে করে খেয়ে নিন।
ফার্মিওনদের স্বভাব হল 'পীর' দের মত! পীরবাবাজীদের মত তারা কখনোই এক ঘরে দুইজন থাকতে পছন্দ করেন না--সব সময়ে বলেই চলেছেন-- ক্যা, এক ঘর মে দো পীর? কভি নেহি! আমাদের এত লক্ষ্মী শান্ত সুবোধ ইলেক্ট্রন তলে তলে কিন্তু 'পীরমিওন' থুক্কু, ফার্মিওন। কাজেই এক ঘরে দুই ইলেক্ট্রন রাখা অসম্ভব। বোসনদের এত দেমাক নেই। তারা সবাই মিলেমিশে থাকতে পছন্দ করে। বোসনদের কথা হল--যদি হয় সুজন, তবে তেতুল পাতায় ন'জন! বোসনদের এই সবাই মিলে ঘোঁট পাকিয়ে থাকার 'সু-অভ্যাস' অনেক অদ্ভুতুড়ে ঘটনার জন্ম দেয়। যেমন মনে করুন হিলিয়াম। হিলিয়াম পরমানু হল গিয়ে আপনার একটা বোসন। তো, তাকে যখন ঠান্ডা করা শুরু করা হয় তখন -২৭১ ডিগ্রী সেলসিয়াসে নেমে গিয়ে এই 'তরল' (কোথায় জমে বরফ হবে, তা না, হিলিয়াম তখন হয়েছে তরল!) হিলিয়াম পরিনত হয় সুপার তরলে (Superfluid)--যে কোন পাত্রেই রাখা হোক না কেন তাকে আটকে রাখার উপায় নেই। সে সকল বাঁধা ছিন্ন করে বেরিয়ে আসবে। শুধু কি তাই, আমরা গত পর্বে জেনেছি আলো কণিকাদের নাম হল ফোটন, সেই ফোটন ও দেখা যায় মাঝে মাঝে জোট বাঁধে, একাট্টা হয়--তখনই জন্ম হয় লেজার (LASER) রশ্মির। কে না জানে লেজার রশ্মি কী ভীষন একমুখীন। টর্চের আলো থেকে যেমন আলো চারিদিকে ছড়িয়ে পড়ে লেজারের বেলায় কিন্তু তা নয়---তারা সবাই এক রেখা বরাবর চলে।
কাজেই বুঝতে পারছেন বোসনদের ব্যাপার-স্যাপারই আলাদা। আমাদের হিগস বোসনও তাই 'স্পেশাল'---আসলে খুব বেশিই 'স্পেশাল'।
চলুন জেনে নেয়া যাক--

হিগস বোসন এত স্পেশাল কেন?
হিগস বোসন কেন এত ভনভন করে আমাদের মনটন উচাটন করে দিচ্ছে সেটা বুঝতে হলে, আমাদের আরো অল্প কিছু গল্প শুনে নিতে হবে। এই গল্প গুলো পুরাণের কাহিনীর মত অনেকটা। দেবতার মত চরিত্র আছে, ময়দানবেরা আছে। আছে মিলন-বিরহ, সেন্টিমেন্টাল মেন্টালিটি, 'সামাজিক একশন'---কী চাই আপনার? সবই পাবেন এতে।
গল্প শুরু করব আমরা---ধানের ক্ষেত থেকে। বাংলাদেশের মানুষ হয়ে কেউ যদি বলেন যে উনি ধানের ক্ষেত জীবনে দেখেন নি, তার নাগরিকত্ব কেড়ে নেওয়া দরকার। পৃথিবীর সবচেয়ে সুন্দর দৃশ্যগুলোর মাঝে একটা হল ধানের ক্ষেতের উপরে যখন বাতাস বয়ে যায়---সাধে কী আর ডি এল রায় লিখেছেনঃ


এমন ধানের উপর ঢেউ খেলে যায় বাতাস কাহার দেশে

ধানের ক্ষেতের ঢেঊ দেখলে খেয়াল করবেন যেন সবুজের এক হিল্লোল বয়ে যাচ্ছে প্রান্তর জুড়ে। একটু আগেই নিথর হয়ে থাকা সবুজের ক্ষেত্রটি যেন হঠাৎ প্রান খুঁজে পেয়েছে! এই যে সবুজের নয়ন-মনোহর ঢেউ, যদি প্রশ্ন করি এই ঢেউটি কিসের? উত্তরটা হবে ধানের। ধানগাছগুলো বাতাসের দোলা পেয়ে তাদের মাথা নাড়ছে---সেইটে দূর থেকে দেখে মনে হচ্ছে ঢেউ। একই জিনিস দেখবেন পুকুরের মাঝে। ঝপাৎ করে একটা ঢিল ছুঁড়ুন পুকুরে--দেখবেন কী চমৎকার ঢেউ উঠেছে জলে। যদি আরো একটু মজা দেখতে চান তবে ঢিল ছোঁড়ার আগে পানিতে কিছু সাদা কাগজ টুকরো টুকরো করে ছড়িয়ে ছিটিয়ে দিন। এরপর ছুঁড়ুন ঢিল। দেখবেন কাগজের টুকরো গুলো কিন্তু যার যার জায়গায় ঠিকই বসে আছে কিন্তু ঢেউটা ধীরে ধীরে পুকুরের মাঝখান থেকে ছড়াতে ছড়াতে এসে তীরে পৌঁছেছে। এইটা থেকে একটা ভীষন জরুরি জিনিস আপনি জেনে গেলেন। ঢেউ তৈরী করতে হলে জলের কণাগুলোকে আসলে কেবল উঁচু-নীচু হয়ে দুললেই চলে---তাদেরকে ঢেউ পুকুরের পারে 'বয়ে নিয়ে' আসতে হয় না। অর্থাৎ কিনা আপনি টের হয়ত পাননি আপনি একটা মহা জটিল জিনিস এর মাঝেই জেনে ফেলেছেনঃ

 যেকোন একটা ক্ষেতে (ধানক্ষেত,পাটক্ষেত,গমক্ষেত এবং আরো যেসব ক্ষেত আপনি ভেবে নিতে পারেন) বা সাধু ভাষায় বললে, 'ক্ষেত্রে' যদি কোনরকমের 'ঢেউ' তৈরী হয়, তব সে ঢেউ তৈরী করে ঐ ক্ষেতের বা ক্ষেত্রের বাসিন্দারা (অর্থাৎ ধানগাছ, পাটগাছ ইত্যাদি ইত্যাদি)।

ধানের ক্ষেতের ঢেউয়ের পেছনে যেমন আছে ধানগাছ, ঠিক তেমনি হিগস ক্ষেত্রের মাঝে কিছু তৈরী হলে সেটার পেছনে আছে হিগস বোসন!
জানি, জানি আপনারা অনেকেই তেড়ে-ফুড়ে উঠেছেন--হিগস ক্ষেত্র আবার কী জিনিস বে?
হে হে হে , এতক্ষনে অরিন্দম কহিলা বিষাদে--
গতপর্বে আপনারা জেনেছেন যে মৌলিক কণারা আসলে ১২ টি। এই ১২টি কণার মাঝের ঝগড়া-ঝাঁটি, মিলন-বিরহ ব্যাখ্যা করার জন্যে বিজ্ঞানীরা একটা মডেল তৈরী করেছেন। মডেলের নাম আদর্শ মডেল বা স্ট্যান্ডার্ড মডেল (Standard Model)। নামে স্ট্যান্ডার্ড হলেও আসলে ব্যাপক ঝামেলা আছে এই মডেলে। পদার্থবিজ্ঞানীরা খুব বেশি খুশি না এইটে নিয়ে। তবে কি না এখন পর্যন্ত এই মডেলটা বেশ কিছু ভবিষ্যতবানী করেছে যেগুলো মিলে গেছে সুন্দর। এর চেয়ে 'সুন্দর' মডেল আরো আছে (দড়ি,থুক্কু স্ট্রিং থিওরীর নাম নিশ্চয়ই শুনেছেন)--তবে এর মত এতটা সফল ভবিষ্যতবানী করতে পারে নি আর কেউ। দুধ দেয়া গরু লাথি মারলেও সয়ে নিতে হয়--সেইটা জেনে নিয়ে পদার্থবিজ্ঞানীরা তেমন আর উচ্চবাচ্চ্য করেন না। স্ট্যান্ডার্ড মডেল দেখতে কেমন সেটার একটা আন্দাজ পাবেন নীচের ছবিটা দেখলেঃ

স্ট্যান্ডার্ড মডেলের জয়জয়কার শুরু হয়েছিল সত্তুরের দশকে এবং শত্তুরের মুখে ছাই দিয়ে এখনো জোরে শোরেই সে এগিয়ে চলেছে। তবে এত যার সাফল্য, তার কী আর দুয়েকটা ব্যর্থতা নেই? নেই আবার? বিশা-আ-আ-আল ব্যর্থতা রয়েছে! আর সেই জন্যেই ব্যাটা এখনো 'মডেল' হয়ে রয়েছে---'থিওরী' হয়ে উঠতে পারেনি। ব্যর্থতাটা কী? আসলে বেশ ক'টি 'ঝামেলা' আছে, যেমন আগেই বলেছিলাম। একে তো দেখতে সুন্দর নয় খুব (আমরা পদার্থবিজ্ঞানীরা আবার খুব সুন্দরের পূজারী, একটা থিওরী, কী ফর্মুলা দেখতে সুন্দর বা ইংরাজী কেতা ধার করে নিয়ে বললে, 'Elegant' না হলে আমাদের খুঁতখুঁতুনি থেকে যায়)। সৌন্দর্য্যের কথা যদি বাদও দিই, উপরের ছবিতে যেমন দেখেছেন, ১৮টা পরামিতি বা 'প্যারামিটার' আছে ওতে (কী? জ্বর আসছে বুঝি? থার্মোমিটার লাগবে??) যেগুলো কিছু সুনির্দিষ্ট মান বহন করে। প্রশ্ন হল এই মান গুলো নির্দিষ্ট হল কেমন করে? আমাদের আদর্শ মডেল একেবারে আদর্শ উত্তর দেয় এইসব ক্ষেত্রে---'জানিনা'! এসবের চাইতেও সবচেয়ে বড় আরো একটা ঘাপলা রয়েছে এই মডেল নিয়ে। আর এই ঘাপলার শুরু একেবারে শুরুতে--বিগ ব্যাং এর সময়ে!
একেবারে শুরুতে আপনিও ছিলেন না, আমিও ছিলাম না, পিটার হিগসও ছিলেন না। 'মহান দুড়ুম' অর্থাৎ বিগ ব্যাং এর পর পরই ছিল কেবল শক্তি আর শক্তি। এখনকার মত ছিলনা কোন ছায়াপথ, নক্ষত্র-মন্ডলী, সূর্য বা গ্রহ-উপগ্রহ। সেই বিপুল শক্তিপুঞ্জ তখন ছড়িয়ে পড়ছে চতুর্দিকে আলোর বেগে। ঠিকই 'তখনই' (এই 'তখনই'-টা আসলে হলো মহান দুড়ুমের এক পিকোসেকেন্ড পর--বুঝলেন না? মহান দুড়ুমের এক ট্রিলিয়ন ভাগের এক সেকেন্ড পর!!) একটা অদ্ভূত ঘটনা ঘটল! হঠাৎ করেই শক্তিপুঞ্জের ভেতর থেকে বস্তু কণা তৈরী হতে শুরু করল। শক্তির গর্ভে যেন জন্ম নিল বস্তু। ধীরে ধীরে আমাদের চেনা মৌলিক কণাগুলো তৈরী হলঃ ইলেকট্রন, প্রোটন, নিউট্রন। তৈরী হতে লাগল আমাদের চেনা গ্যাসগুলো। তারও বিলিয়ন বছর (কারো কারো হিসেব মতে ১৩.৭ বিলিয়ন বছর) পরে আমি ল্যাপটপে এইসব নিয়ে বকবকানি শুরু করলাম। বিজ্ঞানীরা আজ বলেন যে ঐ মহান দুড়ুমের এক পিকো-সেকেন্ড পরে একটা শক্তির ক্ষেত্র তৈরী হয়েছিল---যার নাম হিগস ক্ষেত্র। এই সর্বব্যপী ক্ষেত্র-টির একটা অদ্ভূত ধর্ম আছে। এই ক্ষেত্রটি জন্ম নেবার আগে ছিল কেবল শক্তি-কণা--খানিকটা আমাদের চেনা আলোর কণা ফোটনের মত। ফোটনের মতই তারা ছিল বন্ধন-হীন, সংসার-হীন, ভর-হীন, ওজন হীন! আর তাই তারা সবাই ছুটছিল ফোটনের মতই আলোর বেগে। কিন্তু যেই আমাদের হিগস ক্ষেত্র জন্ম নিল সাথে সাথে ঐ কণা গুলো যেন পাকা রাস্তা থেকে এক হাঁটু কাদা-জলে গিয়ে পড়ল। স্বভাবতই এদের বাঁধন-হারা দৌড়োদৌড়ির দিন শেষ হয়ে এল। কাঁদা-মাটি ভেঙে দৌড়ুতে গিয়ে অনেকে হোঁচট খেয়ে (কখনো এক হাঁটু কাঁদা পানিতে দৌড়ানোর অভিজ্ঞতা থাকলে বুঝবেন আমি কি বলছি) সারা গায়ে কাঁদা-টাদা মেখে একসা!!  যাদের গায়ে খুব কাদা লাগল তারা হল 'ওজন-দার' কণা (Massive Particles) আর কেউ কেউ ভাগ্যবানের মত এইসব কাদাজল এড়িয়ে যেতে পেরেছিল--তারা রয়ে গেল আগের মতই ভরহীন, ওজন-হীন!! এমনি একজন আমাদের পরিচিত আলোর কণা ফোটন। বাকীরা হিগস ক্ষেত্রের কাঁদা গায়ে মেখে দাদা বনে গেলেন--এদের কেউ হলেন কোয়ার্ক, সেখান থেকে হলেন প্রোটন, কেউ হলেন ইলেক্ট্রন।
এই হল গিয়ে মোদ্দা কথা।
এক কথায় যদি বলি তাহলে ব্যাপারটা হল এমন---সৃষ্টির শুরুতে ছিল কেবল শক্তি, এক পিকো সেকেন্ড পরে হিগস ক্ষেত্র জন্ম নেয় এবং তার সাথে জন্ম দেয় নানাবিধ বস্তুকণার যার ফলশ্রুতিতে পরবর্ত্তীতে আমরা পেয়েছি এই ব্রহ্মাণ্ড, বিশ্ব চরাচর এবং আমাদের এই সসাগরা বসুন্ধরা! কাজেই, আপনার কথা জানিনা, এই সমস্ত কিছুর জন্যে আমি ব্যক্তিগত ভাবে হিগস ক্ষেত্রের কাছে ভীষন কৃতজ্ঞ!
আমাদের স্ট্যান্ডার্ড মডেলের সবচেয়ে বড় ঘাপলাটা ছিল এই যে, হঠাৎ করে শক্তি কণা গুলো কেমন করে বস্তু কণায় পরিনত হচ্ছিল--তার কোন ব্যাখ্যা দিতে পারছিল না। আর সেটা না জানলে পরের কোন ঘটনার কোন হিসেব মিলছিল না। এর ব্যাখ্যা দিয়েছিলেন পিটার হিগস ১৯৬৫-৬৬ সালের দিকে, আমেরিকার নর্থ ক্যারোলিনায় বসে। ১৯৬৫ এর সেপ্টেম্বরে লাইব্রেরীতে বসে কাজ করছিলেন তিনি এই 'ওজনদার' সমস্যাটি নিয়ে। ২৪ তারিখে খবর আসে তিনি পুত্রসন্তানের জনক হয়েছেন। আর নভেম্বরেই তিনি লেখেন সেই বিখ্যাত পেপারটি যার কারণে দিকবিদিকে শুরু হয় তুমুল আলোচনা-সমালোচনা--ফলশ্রুতিতে জনক হয়ে দাঁড়ান হিগস বোসন নামের কণিকাটির! হিগস বোসন আর কিছুই নয়-- যেমন ধান খেত যদি তৈরী হয় ধান গাছ দিয়ে, তেমনি হিগস ক্ষেত্র তৈরী হয় হিগস বোসন দিয়ে।
বিজ্ঞানীরা হিসেব-টসেব করে বের করলেন যে যদি হিগসের কথা ঠিক হয় এবং যদি কোনভাবে সৃষ্টি-মুহূর্ত্তের সেই বিশেষ ক্ষণটি ফিরিয়ে আনা যায় এই ধুলার ধরণীতে তবে আমরা হিগস বোসনের দেখা পেলেও পেতে পারি। যদি তার দেখা পাই তবে চিনব কী করে? প্রথম কথা হল--হিগস বোসন যদি থেকেও থাকে, তবে সে হবে ভীষন লাজুক! সহজে ধরা দেবার পাত্র (বা পাত্রী) সে নয়! তার উপরে ভীষন ক্ষন-স্থায়ী! দেখা গেছে এই রকমের কণাগুলোর জীবৎ-কাল খুব অল্প হয়। সৃষ্টির পর পরই তারা ভেঙ্গে যায়, পঞ্চভূতে বিলীন হয়ে যায়। যাব্বাবা! তাহলে কেম্নে কী!
একটা উপায় আছে। অনেক আগে এই বাংলার এক মরমী গায়ক একটা এলবাম বের করেছিলেন--এলবামের শিরোনাম ছিল 'দাগ থেকে যায়' (খুব সম্ভবত আইয়ুব বাচ্চু বা জেমস হবেন সেই শিল্পী)। কথা খুব সত্য। এই কণা গুলো হারিয়ে গেলেও তারা দাগ রেখে যায়। তারা যখন ভাঙ্গে তখন আরো কিছু বিশেষ বিশেষ কণাতে তারা রূপান্তরিত হয়। সেইসব কণা দেখে আমরা টের পাই 'উনি' এসেছিলেন আমাদের মাঝে!
আমাদের সাধের LHC তৈরী হয়েছিল এই লক্ষ্যটা সামনে রেখে--হিগস বোসন যদি থেকে থাকে, তবে ধরবেই তাকে!
আর সেই ধরার একটা খবর আমরা পেলাম এই মাত্র কয়েকদিন আগে। বিজ্ঞানীদের হিসেব বলছিল যদি হিগস বোসন বাবাজী থেকে থাকেন তবে তার ওজন হওয়া উচিত একটা প্রোটোনের ওজনের হয় ১২২ থেকে ১৬৮ গুন অথবা ১৮৭ থেকে ১৯৭ গুনের মাঝে। গত ৪ জুলাই LHC থেকে অফিসিয়ালী যে ঘোষণা দেয়া হয়েছে তাতে বলা হয়েছে তারা প্রোটনের ওজনের ১২৬ গুণ ওজনদার একটি কণার দেখা পেয়েছেন। স্পষ্টতঃই এইটা বিজ্ঞানীদের হিসেব করা সীমার ভেতরেই পড়েছে। নীচের ছবি দুইটি আপনাদের বোঝার জন্যে যত না জরুরি তার চেয়ে বেশি জরুরি দেখার জন্যে--ছবি দুটি হল ৪ জুলাইতে LHC কর্তৃপক্ষের প্রকাশিত অফিসিয়াল প্লট যা তাদের রেজাল্ট ব্যাখ্যা করছেঃ
ছবি-১ CMS result  
ছবি-২ ATLAS result 
ছবিতে উল্লিখিত CMS এবং ATLAS হচ্ছে LHC পরিচালিত ৬টি বিশেষ পরীক্ষার দুইটি যাদের অন্যতম লক্ষ্য ছিল হিগস বোসন আবিষ্কার করা।
এইবার কিছু প্রশ্ন আর তাদের উত্তরঃ

তাহলে মূল কথাটি কী? হিগস বোসন আমরা পেয়ে গেছি?

-- আমরা হিগস বোসনের মত 'কিছু একটা' পেয়েছি (পড়ুন--আমরা খুব সাবধানে অগ্রসর হচ্ছি এইবার, মাস ছয়েক আগের 'আলোর চেয়ে গতিশীল নিউট্রিনো' মত ঝামেলায় পড়তে চাইছিনা আর বলাই বাহুল্য ঐটা ভুল প্রমানিত হয়েছে কিছুদিন আগেই)। আমরা 'সুনিশ্চিত' যে একটা কিছু নতুন আমরা পেয়েছি এইখানে। দুইটি ভিন্ন ভিন্ন এক্সপেরিমেন্ট (CMS আর ATLAS) প্রায় একই পরিমান 'নিশ্চিতি'র সাথে ব্যাপারটা
সুনিশ্চিত করেছে।

বার বার 'সুনিশ্চিত', 'নিশ্চিতি' এইসব বলছেন, কেমনে নিশ্চিত হইলেন ব্যাখ্যা করেন মিয়া

-- কণা পদার্থবিজ্ঞানের ক্ষেত্রে একটা স্ট্যান্ডার্ড ব্যবহার করা হয় পরীক্ষার ফলাফল পরখ করার জন্য। একে তারা বলেন ৫-সিগমা টেস্ট। যারা পরিসংখ্যান পড়েছেন তারা এই সিগমা বা স্ট্যান্ডার্ড ডেভিয়েশান এর সাথে পরিচিত আছেন নিশ্চয়ি। সহজ করে বললে বলা যায়, ধরেন আপনি যদি একটা 'গলতিমুক্ত' ও 'নিরপেক্ষ'(মানে টস করলে হেড বা টেল ওঠার সম্ভাবনা সমান সমান) কয়েন টস করেন বেশ কয়েকবার তাহলে পর পর ২০ বার হেড আসার মত ঘটনাকে ৫ সিগমা লেভেলের টেস্ট বলে। বুঝেন তাহলে, বিজ্ঞানীরা কী পরিমান সুনিশ্চিত এই রেজাল্ট নিয়ে!!

যাউগ্যা, অত ভাল বুঝি নাই, তবে এইটা বুঝলাম যে রেজাল্ট নিয়া মোটামুটি সন্দেহের অবকাশ নাই--তবে যে কইতাসেন হিগসের মতন কিছু একটা--সেইটা ক্যান?

-- ওহ, তার কারণ হল এখনো অনেক লক্ষণবিচার বাকী রয়ে গেছে। সেই গুলো নিয়ে কাজ চলছে। তবে আসল যে যে শর্তগুলো পূরণ করলে একে হিগস বলা যেত, সেগুলো প্রায় সবই পূরণ করেছে। তবে ঐযে বললাম বিজ্ঞানীরা সাবধানী--তারা অপেক্ষা করছেন পুরোপুরি নিঃসন্দেহ হবার জন্যে!

আইচ্ছা, এইবার কন, এইযে এইডা আবিষ্কার হইল এতে আমাগো লাভ কী?, চাউলের দাম কমব?

--সবকিছুতে চাউলের দাম নিয়া আসলে তো মুস্কিল ভাইজান। পৃথিবীতে চাউলের দাম কমানো যেমন জরুরি, হিগস বোসনের অস্তিত্ব আবিষ্কার করাটাও তেমনি জরুরি। তবে কিনা এর আবিষ্কারের সরাসরি ফলাফল আমাদের ব্যক্তিগত জীবনে হয়ত কোন প্রভাব ফেলবে না। নিউটন যখন গ্র্যাভিটি আবিষ্কার(!) করেছিলেন, তারপরে কিন্তু চাউলের দাম কমেছিল বলে জানা যায় নাই। পৃথিবীতে আমাদের কিছু কিছু জিনিস করতে হয় ক্ষুন্নিবৃত্তির জন্যে, আর কিছু করতে হয় সভ্যতার রথ এগিয়ে নিয়ে যাবার জন্য। হিগস বোসনের আবিষ্কারটা হইল শেষেরটার মতন কাজ!

হুমম, বুঝলাম, আইচ্ছা আরেকখান কতা, ঐযে পাব্লিকে কয় Theory of Everything না কী যেন, হিগস বোসন আবিষ্কার হওয়ায় আমরা কি সেইটা পাইয়া গেলাম নাকি?

-- ছোট্ট উত্তর হল, না। এখনো আমাদের যেতে হবে আরো কিছুদূর। তবে এইটার সবচাইতে বড় ইম্প্যাক্টটা হল এইযে, আমরা অন্তত একটা সুনির্দিষ্ট দিক নির্দেশনা পেয়েছি এখন। আমরা আগে কিঞ্চিত বিহবল ছিলাম--"কোন বা পথে নিতাই গঞ্জ যায়" টাইপের অবস্থা ছিল আর কি। এখন আমরা বুঝতে পারছি যে স্ট্যান্ডার্ড মডেলের বেশ অনেক কিছু সঠিক। এইটাকে আরো একটু মেরামত করতে হবে। ভুলে যাবেন না, আমাদের চারপাশের যা কিছু দেখি সবকিছু শাসন করে চারটি মূল বলঃ

অভিকর্ষ (Gravitational force)
তড়িৎ-চুম্বকীয় (Electromagnetic force)
 দূর্বল নিউক্লীয় বল (Weak nuclear force)
 শক্তিশালী নিউক্লীয় বল (Strong Nuclear force)

এখন পর্যন্ত আমরা কেবল দুইনম্বর আর তিন নম্বর বলকে এক করে দেখাতে পেরেছি। আমাদের বাকী রয়ে গেছে চার নম্বরকে এদের সাথে এক করার। আর সবচাইতে বড় চ্যালেঞ্জ হল অভিকর্ষটাকে যোগ করা। এই চারটি বল একীভূত ছিল সৃষ্টির শুরুতে। আমরা যদি একটা স্ট্যান্ডার্ড মডেলের মত মডেল নিয়ে আসতে পারি যেখানে এই চারটি বলকে এক করে দেখাতে পারব--তখনি কেবল বলতে পারব আমরা ঈশ্বরের মনের কথাটা জানতে পেরেছি!

হে হে হে এইডা ভাল কইসেন, আইচ্ছা হিগসরে লোকজন God's particle কইতাসে, ঘটনা কী?

-- ঘটনা কিছু না। ঘটনা হইল এই নীচের ছবিটা দেখেনঃ

নোবেল লরিয়েট লিওন লেডারম্যান একটা বই লিখেছিলেন এই হিগস নিয়ে। বইয়ের নাম দিতে চেয়েছিলেন "The Goddamn Particle"---আর কোন কারনে না--এরে খুঁজে পাওয়া শক্ত সেইজন্যে এমন নাম দেয়া। তো পাব্লিশারের মাথায় হাত! বইয়ের শিরোনামে গালি-গালাজ সুস্থ রুচির পরিচায়ক নয় বলে শিরোনাম পালটে 'The God particle' রাখা হল। পরের কথা তো ইতিহাস!!
আজ আপাতত এইখানেই শেষ করছি আলোচনা।
আমি সাধ্যমত চেষ্টা করেছি ব্যাপারটা সহজ ভাবে বলার। আমি নিজেও অনেক কিছু জানিনা। যতটুকু জানি ততটুকু আপনাদের কাছে পরিবেশন করার চেষ্টা করেছি।
ভবিষ্যতে চেষ্টা করব এই বিষয় নিয়ে আরো বিস্তৃত আঙ্গিকে কিছু লেখার।
ততদিন সবাই কুশলে থাকুন, বিজ্ঞানমনষ্ক থাকুন!!
জয় হিগস!!!


