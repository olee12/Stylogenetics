বলা বারণ--



বড় হবার একটা জরুরি অনুষঙ্গ হল--বড়দের মত করে ভাবতে শেখা, বড়দের মত করে কথা বলতে শেখা, বড়দের মত করে আচরণ করতে শেখা। এই তিনটে জিনিস করতে না পারলে সঠিকভাবে 'বড়' হওয়া যায় না---এই কথাটা ছোটবেলায় মা বলে দিয়েছিল।
ছোট্ট আমি তখন আমার ছোট্ট মাথাটা ভীষন চুলকে জিজ্ঞেস করেছিলাম--বড়রা কী রকম করে ভাবে, মা?
মা বলেছিল--আস্তে আস্তে শিখে যাবি--
আমি প্রথমেই যেটা শিখেছিলাম সেটা হল, কারো বাসায় বেড়াতে গিয়ে নাস্তা খাবার সময় হাভাতের মত খেতে নেই। খাবার সময়ে একটা বিস্কিট নিতে হয়। পরে অনেক বার সাধলে-- আরেকটা। ব্যাস! এর বেশি নেয়াটা হাভাতে-গিরি--সে তোমার যতই খিদে লাগুক না কেন, বা ঐ বিস্কিটটা যতই ভাল লাগুক না কেন। একই জিনিস খেলনার ক্ষেত্রেও খাটে। কারো বাসায় বেড়াতে গিয়েই ওদের বাচ্চাদের খেলনা নিয়ে খেলাধুলা করা ঠিক না। ওরা যদি খেলতে ডাকে তবে ঠিক আছে। সবচেয়ে বড় জিনিস হল, বাসায় ফেরার সময় ওদের খেলনা সাথে করে নিয়ে আসার জন্যে কান্না করা চলবে না। ঐটা চুড়ান্তরকম বাজে ব্যাপার। খুব ছোটরা এইরকম করলে ঠিক আছে। বড়রা এমন করে না! বড়দের বুঝতে হয়।
বড়দের বুঝতে হয়--
বড়দের ভাবতে হয়--
বড়দের সব কথা বলতে নেই--
সব কথা বলা বারণ!
আমি প্রাণপনে বড় হবার চেষ্টা করতে লাগলাম।
একটা সময় পরে আমাকে তখন আর কারো বলে দিতে হত না কী করা উচিত বা কী বলা উচিত। আমি বুঝে গিয়েছিলাম। আমি আমার বিস্কিটের প্রতি লোভ সামলাতে শিখে নিয়েছিলাম। খেতে খুব ভাল লাগলেও কঠিন মুখে ভদ্র হেসে 'না' বলা শিখে নিয়েছিলাম। বন্ধুদের খেলনা দূর থেকে দেখে দীর্ঘশ্বাস গোপন করা শিখে নিয়েছিলাম। রাতের বেলা ঘুমের মাঝে স্বপ্নে সেইসব খেলনা সাথে নিয়ে ঘুমুতাম আর সকালে উঠে খালি বিছানা দেখে সবার আড়ালে চোখ মোছা শিখে নিয়েছিলাম।
আমি বড় হয়ে উঠছিলাম। 
বিস্কিট আর সুজির হালুয়াকে না বলার কষ্টের চাইতে বেশি কষ্ট হচ্ছিল কিছু কথা বলতে না পারার জন্যে। আমি বাসার সব থেকে ছোট বলে সবারই কিছু না কিছু উপদেশ দেবার ছিল। সে আমার তিন বছরের বড় বোন থেকে শুরু করে বাবুর্চি ভাই, ফেরিওয়ালা, দুধওয়ালা, ইস্কুলের বেয়ারা, মা, বাবা--সবাই! 'এই রকম করে বলতে হয় না', 'এত কথা বলিস কেন', 'এত প্রশ্ন করতে হয় না', 'বড়দের সাথে এত কথা বলতে হয় না'---প্রায় সবারই দেখা গেল আমার কথা বলা নিয়ে কিছু না কিছু অনুযোগ আছে। কেউ মনে করেন আমি বেশি কথা বলি, কেউ ভাবেন আমি বেয়াদপ হয়ে যাচ্ছি, কেউ মনে করেন স্থান-কাল-পাত্র বুঝে কথা বলতে পারি না।
আমি বুঝে গেলাম, আমার কথা বলা বারণ--
আমি নিবিষ্ট ভাবে পর্যবেক্ষন করা শুরু করলাম--- কিভাবে বড়রা কথা বলেন, কোন সময়ে তারা কিভাবে প্রশ্নের উত্তর দেন। এইখানে একটা সমস্যা হয়ে গেল। দেখা গেল, একেক 'বড়' মানুষ একেক রকম ভাবে কথা বলেন। উদাহরণ?
প্রথম উদাহরন, বাবা। বাবা পরীক্ষার খাতা দেখা নিয়ে ব্যস্ত। কাছে গিয়ে বললাম, বাবা, সাতটার সময় 'টারজান' আছে, দেখি?
বাবার উত্তর- হুঁ।
দ্বিতীয় উদাহরণ, মা। একই প্রেক্ষাপট--টারজান দেখা। 'মা, সাতটায় একটু টারজান দেখি?'
'তোর হোমওয়ার্ক শেষ হয়েছে? ঐটা শেষ না করে কোন কিছু দেখাদেখি নেই।'
'বাবা বলেছে তো দেখতে'
'বাবা বলেছে? দাঁড়া দেখাচ্ছি তোর বাবা কে--'
এরপরেই উচ্চকন্ঠে বাবাকে উদ্দেশ্য করে---" এ্যাই, তুমি নাকি ওকে টারজান দেখতে বলেছ?" আবারো বাবার অন্যমনষ্ক "হুঁ" শোনা গেল। "সে কিন্তু হোমওয়ার্ক এখনো শেষ করে নি!"
"হুঁ"
" কী তখন থেকে হুঁ হুঁ করছ?"
"হুঁ"
ব্যস, মা রেগেমেগে ছুটলেন বাবার আপিসঘরের দিকে। সেদিনকার মত টারজান দেখার ইতি।
সবকিছু দেখে শুনে আমি বুঝে গেলাম কিছু জরুরি জিনিসঃ
১) বড়রা অধিকাংশ সময়েই কনফিউজড থাকেন।
২) তারা যে কনফিউজড, এইটা তাদেরকে বলা বারণ।
৩) সাতটার সময়ে টারজান থাকলে, কাউকে না বলে টারজান দেখা শুরু করে দেয়া ভাল। পরে ধরা পড়লে ফিফটি ফিফটি সম্ভাবনা আছে মার খাবার।
৪) পরীক্ষার আগে টারজান দেখা নিয়ে কোনরকম প্রশ্ন করা সমুহ বিপদজনক!
আরো একটু বড় হয়ে যাবার পর আমার 'বলা বারণ'-এর লিষ্টিতে ক্রমেই যোগ হচ্ছিল নানান রকমের জিনিসঃ
---পাশের বাসার নীলু আপু যখন সন্ধ্যায় বারান্দার অন্ধকারে সাদেক ভাইকে জাপটে ধরে চুমু খাচ্ছিল--সেইটা নিয়ে কাউকে কিছু বলা বারণ!
---পরীক্ষার হলে উত্তম যখন নকল করে, সেইটা স্যারদের বলা বারণ!
--- মতি মামা যখন মাঝে মাঝে তার গাড়িতে করে ঘুরতে নিয়ে যান, তখন বার বার সামনের সিটে বসতে চাওয়ার কথা বলা বারণ।
---রাতে বাবা যখন বিবিসি শোনে, তখন কথা বলা বারণ।
---খুব রেগে গেলেও কাউকে 'কুকুরের বাচ্চা'/'শুয়োরের বাচ্চা' বলা বারণ।
বলা বারণ---বলা বারণ---বলা বারণ---বলা বারণ-------
এত কিছু 'বলা বারণ' হবার পরও একদিন সন্ধ্যে বেলায় আজ** চাচার বাসায় যাবার সময়ে হঠাৎ করে জানালা দিয়ে যখন দেখে ফেলি চাচা মারছেন তার স্ত্রীকে---তখন সেটা 'বলা বারণ' এর লিস্টিতে থাকলেও কেন জানি বাসায় এসে বলে ফেলি---শুনে গম্ভীর হয়ে যেতে দেখি বাবা-মা কে---এরও অনেকদিন পর সেই আজ** চাচা যখন হাসিমুখে আমার সাথে কথা বলতে আসেন, তখন কেন জানি ঠিকই মুখের উপর 'কুত্তার বাচ্চা' বলতে পারি না---কারন? বলা বারণ!
আমি যত বড় হই, আমার 'বলা বারণ' এর লিস্টিতে কেবলই যোগ হতে থাকে নতুনতর জিনিস। কৈশোরে সিলেটের জিন্দাবাজারে নতুন হওয়া লন্ডন ম্যানশনে বেড়াতে গিয়ে চোখ আটকে যায় নীল ফ্রক পরা এক কিশোরির দিকে। বিকেলের আলো-আঁধারির ছায়ায় তাকে মনে হচ্ছিল স্বর্গ হতে পথ ভুলে চলে আসা কোন অপ্সরা। ইচ্ছে করছিল তার হাত ধরে তাকে বলি----বলা হয় না, কারণ তখন জেনে গেছি, এইসব কথা বলা বারণ! রাজশাহী কলেজে পড়ার সময়ে ঊষা নামের যে মেয়েটি ক্যাল্কুলাসের ক্লাসে আমার সামনে বসত, যার হাসিতে ভোর আসত প্রতিদিন--তাকেও বলা হয় নি কিছুই--কারণ, বলা বারণ! কিছুদিন পরেই মেয়েটার বিয়ে হয়ে গেল।
সব সময়ে যে বলা বারণ মেনেছি এমনও না। বিশ্ববিদ্যালয় থেকে বেরিয়েই যে মেয়েটিকে খুব ভাল লাগত তাকে বলে ফেলেছিলাম মনের কথা যদিও জানতাম ওটা বলা বারণ। এমন সময়ে বলা, যখন তারও বিয়ের তোড়জোড় চলছে বাসায়। আমি জানতাম এই সময়ে মেয়েটাকে এইসব কথা বলার কোন মানে হয় না। তার কষ্ট, আমারও কষ্ট। তাও বোকার মত বলে ফেলা। মেয়েটা সব শুনে চুপ করে গিয়েছিল। বলেছিল, আগে বলো নি কেন? তাকে বলা হয় নি যে আমি আটকে ছিলাম আমার 'বলা বারণ' এর লিস্টে---
বিদেশে এসে পৌঁছাই ২০০০ সালের অগাস্টের এক ঝিরঝিরে বৃষ্টি হওয়া ভোর রাতে। সেই ভোর রাতে বিদেশের আকাশের বৃষ্টিতে ভিজতে ভিজতে খুব দ্রুত বুঝে ফেলি--আমি কত বড় ভুল করে ফেলেছি। আমার সকল সময় দেশের বৃষ্টিতেই ভেজার কথা--- 
কিছু কিছু ভুল শোধরানো যায় না। 
কিছু কিছু ভুল থেকে ফেরা যায় না। 
যায় শুধু এগিয়ে যাওয়া।
মা ফোনে সব সময়ে অনুযোগ করে--তুই বাইরে থেকে থেকে একদম নির্দয় হয়ে গেছিস। তোর মনটা কঠিন হয়ে গেছে। তোর মায়া-দয়া কমে গেছে। মাকে বলা হয় না যে বাইরে এসে নিজেকে বাঁচানোর জন্যে আমি সবকিছু থেকে পালাতে শিখে গেছি। যে সকল জিনিস, যে সকল কথা, যে সকল মানুষ আমাকে দেশের কথা মনে পড়িয়ে দেয়--তাদের থেকে দূরে থাকতে চেষ্টা করি। কারণ আমি জানি, আমি কতটা দুর্বল। আমি জানি আমার মা তেমন করে ডাক দিলে এক লহমায় সব ফেলে চলে যাব তার কাছে। তাই মায়ের সাথে কথা কম বলি। কঠিন হৃদয়ের কাঠ-খোট্টা একজন হয়ে থাকার চেষ্টা করি। 'কেমন আছো মা, ভালো তো? আমিও ভালো!' এই জাতীয় কথা বলে আলাপ সারার চেষ্টা করি। আমার বোকা মা বুঝে উঠতে পারে না, তার একদা নরম-সরম ছেলেটা এমন হয়ে গেল কেন।
আমি মা কে বলি না--কারণ, বলা বারণ!
এইবার সাত বছর পর আমার বাবার সাথে আমার দেখা হল। সাত বছর পর দেখা হল বোনের সাথে। বুকের মাঝে কত কথা, কত কান্না দলা পাকিয়ে উঠল---কিন্তু আমি এখন বড় হয়ে গেছি। তাই আমি আমার সব কথা হড়বড় করে বলি না। আমি বাথরুমে গিয়ে কল ছেড়ে দিয়ে কান্না করা শিখে গেছি। আমি শিখে গেছি চল্লিশ বছরের পুরুষদের দশ বছরের শিশু হয়ে যেতে নেই, তাদের মত সব কথা বলতে নেই।
আমার বলা বারণ!
কোনদিন আমরা চারটি প্রাণী একসাথে হবো এই আশায় আমি ‌IKEA  থেকে কিনে এনেছিলাম চারটা চেয়ার আর একটা টেবিলের ছোট্ট একটা সেট। এবার বাবা-মা-বোন সবাই আমাকে দেখতে আসায় সেই স্বপ্নটা পূরণ হয়েছে। যেদিন বাবা-মা-বোন কে নিয়ে আসি আমার বাসায় তার আগের সন্ধ্যায় দাওয়াত ছিল সচলের নীল কমলিনী'দি-র বাসাতে। নীলুদির সাথে আমার তখনো দেখা হয়নি। ফোনে কথা হয়েছে দুয়েক বার। একজন মানুষ যে কী ভীষন আন্তরিক হতে পারেন--যারা নীলুদি-কে দেখেনি, তারা জানবে না। প্রায় অজানা এই আমাকে নীলুদি স-পরিবারে নিমন্ত্রণ দিয়েছেন তাঁর বাসায়। সেখানে খাওয়া-দাওয়ার সে কী বিশাল আয়োজন! আমার কোন লেখায় পড়েছেন যে পাবদা মাছ খুব পছন্দ করি---সেইজন্যে আলাদা করে পাবদা মাছ রেঁধেছেন মায়া ভরে। এমন মায়াময় একজন মানুষ নিমেষের মাঝে আমার বাবা-মা-বোন কে আপন করে নিয়েছেন---কিছুখনের মাঝে মনে হতে লাগল--নীলুদি আমার কত যুগের চেনা মানুষ! খাওয়াদাওয়া শেষে জমাট গানের আসর--আড্ডার আসর। নীলুদির স্বামী আশরাফ ভাই মন্দ্রিত কন্ঠে শোনালেন অপূর্ব কিছু রবীন্দ্রসঙ্গীত। সবকিছু শেষে যখন ঘরে ফিরছি, নীলুদি তখন চুপি চুপি করে হাতে তুলে দিয়েছেন কিছু খাবার। তার মায়ের মন। ঠিকই বুঝেছেন--হয়ত বাসায় আমার তেমন কিছু রান্না করা নেই। প্রথমবারের মত বাসায় নিয়ে যাচ্ছি এদের--যদি ঝামেলায় পড়ি। এইসব মমতায় খুব দ্রুত আমার গলা ধরে আসে, চোখে পানি চলে আসে। মুখ ফুটে ভাল করে ধন্যবাদও তাঁকে দিতে পারিনি।
পরের দিন সকালে আমরা চারটি প্রাণী যখন টেবিলটা ঘিরে বসলাম----আমার মনে হল, এরচেয়ে সুখের মূহুর্ত আমার জীবনে খুব কম এসেছে। আমি বাবার জন্যে একটা খেলনা হেলিকপ্টার কিনে এসেছিলাম। সেইটা দেখে বাবার চমকে ওঠা, সেইটা ঘরের মাঝে ওড়ানো--প্রতিটি দৃশ্য আমার মনে জ্বলজ্বল করছে। প্রতিটি দৃশ্য চোখে জল এনেছে। কিন্তু আমি বলিনি কিছুই---
কারণ, বলা বারণ---
একসময়  যেএফকে এয়ারপোর্টে নামিয়ে দিয়ে এসেছি তাদেরকে। মা সিকিঊরিটিতে ঢোকার আগে পর্যন্ত আমার হাত ধরেছিল। যে লোকটা মায়ের হুইলচেয়ার ঠেলছিল--তার চোখেও পানি দেখেছি আমার মায়ের কান্না দেখে। 
কিন্তু আমি কাঁদিনি।
আমার কান্না বারণ--
মাকে,বাবাকে, বোনকে জড়িয়ে ধরে আমার কিছু কথা বলার ছিল--বলা হয় নি--
আমার বলা হয় না---
আমার বলা বারণ--


