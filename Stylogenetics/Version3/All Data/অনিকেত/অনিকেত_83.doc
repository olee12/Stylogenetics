অযান্ত্রিক



' তোমার এক্সেন্টটা আমার খুব মজার লাগে----'
বোর্ড থেকে চোখ ফিরিয়ে রানাস দেখল সবুজ চোখা মেয়েটা ঠিক তার পেছনেই দাঁড়িয়ে আছে হাসি মুখে। কেউ হাসি মুখে কিছু বললে হাসি মুখে জবাব দেয়াটাই ভদ্রতা। টানা তিন ঘন্টা ক্লাস করিয়ে রানাসের এখন ভদ্র হতে ইচ্ছে করছে না। অনেক কষ্টে মুখে চিমসে একটা হাসি ফুটিয়ে বলল,
'তাই নাকি?'
মাথায় ঘিলু থাকলে মেয়েটার বোঝা উচিত যে সে আর কথা বাড়ানোয় আগ্রহী না।
'হুমম---ঠিক অন্য ইন্সট্রনিয়ান্দের মত না। ওদের একটা এক্সেন্ট আছে---দুই মাইল দূর থেকে শুনলেই বোঝা যায়---'
এইটুকু বলে মেয়েটা আবার হাসিমুখে তাকিয়ে রইল তার দিকে।
কিছু একটা বলা দরকার।
তেমন কিছু না ভেবেই রানাস বলে বসল,' যাক, শুনে প্রীত হলাম! অন্ততঃ দুই মাইলের ভেতরে আমি নিরাপদে কথা বলতে পারব তোমাকে বিরক্ত না করেই-----'
বলেই মেজাজটা তার আরো খারাপ হলো। একটা তৃতীয় শ্রেনীর রসিকতা! কি দরকার ছিল  এইটা করার? মেয়েটা তো মনে হচ্ছে এখুনি উৎসাহী হয়ে আরো বর্ধিত কলেবরে বকর-বকর শুরু করবে।
তাকে কিঞ্চিত অবাক ও অনেকখানি স্বস্তি দিয়ে মেয়েটা 'বাই' বলে ফুরুৎ করে ক্লাস থেকে বেরিয়ে গেল। রানাস স্বস্তির নিশ্বাস ফেলে কাগজ-পত্র গোছাতে শুরু করল। দুপুরে ক্যাফেটেরিয়াতে আজ ফ্রী কফি দেয়া হচ্ছে। একেবারে ১০০ ভাগ খাঁটি প্রাকৃতিক কফি---কোন সিন্থেটিক এজেন্ট দেয়া নয়। রাগাস্লুভ ক্যাম্পাসে এইটা একটা বিশেষ উপলক্ষ। প্রফেসর ইখট্রাক্ট এর কগ্নিটিভ নিউরোসাইন্সের এর সেই বিখ্যাত পেপারটার আজ পাঁচ বছর পূর্তি।  ছোট্ট দুই পাতার এই পেপারটিই বলতে গেলে রাগাস্লুভ কগ্নিটিভ রিসার্চ ইন্সটিটিউট কে বিদ্ব্যৎ সমাজে সুপরিচিত করে তুলেছিল। পরের পাঁচ বছরে রাগাস্লুভ থেকে একের পর এক দূর্দান্ত কাজ বেরিয়েছে যা বলতে গেলে কগ্নিটিভ স্ট্রাকচারাল রিফর্মালিস্ম এর খোল-নলচে পালটে দিয়েছে এবং ২০২৫ সালে যে নিউরন ম্যাপিং কাজ শুরু হয়েছিল, ৩৫ বছর পরে আজ সেটা উৎকর্ষের চূড়ায় পৌছেছে।
রানাস কগ্নিটিভ নিউরোসাইন্সের লোক নয়। সে পদার্থবিদ্যার লোক। রাগাস্লুভে তার কাজ করারও কথা নয়।কিন্তু কোয়ান্টাম ইনফরমেটিক্সের উপর তার কাজ তাকে এইখানে চাকুরীটা জুটিয়ে দিয়েছে। প্রফেসর ইখট্রাক্টের সাথে তার নিজের দেখা হয়নি--তবে শুনেছে যে, যেকোন নিয়োগের ক্ষেত্রে চূড়ান্ত সিদ্ধান্ত ইখট্রাক্ট নিজেই নেন। কাজেই তার সকল কাগজ পত্র ইখট্রাক্ট নিজে খুঁটিয়ে দেখেছেন, তার রেফারিদের রেকমেন্ডেশানগুলো পড়েছেন---এই চিন্তাগুলো অলস মূহুর্ত্তে তাকে কিঞ্চিত শিহরিত করেনি----এইটা বুকে হাত দিয়ে সে বলতে পারবে না। পাহাড় ঘেরা ছোট্ট এই ইন্সটিটুটে কেবল গবেষণা নয়, এখানে শিক্ষাদানের ব্যবস্থাও রয়েছে। রানাসের পড়াতে খারাপ লাগে না। তাই সপ্তাহে দুই দিন পড়ানো আর বাকী দিনগুলোয় রিসার্চের কাজ---রানাসকে মোটামুটি সন্তুষ্টই বলা যায়।
ক্যাফেটেরিয়ার সামনে এসে রানাস দেখল বিশাল লাইন--ঠিক যেমনটি আশা করা গিয়েছিল। সারা ক্যাম্পাসের প্রায় সব ফ্যাকাল্টিরা জড়ো হয়েছেন। 
'তোমার কী মনে হয়? এখানে আসলে কতজন ইখট্রাক্টের পেপারের ব্যাপারে বকবকানি শুনতে এসেছে? আমার তো মনে হয়, কফির ব্যবস্থা না থাকলে একটা মাছিকেও খুঁজে পাওয়া যেত না--হে হে হে ----'
লাইনে রানাসের ঠিক সামনে দাঁড়ানো লোকটা যে ইকোনমিক্সের ইঙ্ক্রা সেটা বুঝতে রানাসের বেশ খানিকটা বেগ পেতে হল। ইঙ্ক্রার মাথার চুল পুরো কটকটে হলুদ। কিছুদিন পর পর চুলের রঙ বদলায় ইঙ্ক্রা। তার সাথে একইদিনে ইন্টারভিউ থাকায় পরিচয় হয়েছিল। এমনিতে সে খুব  হাসিখুশি ছটফটে। কমবয়েসী ছাপটা মুখে রয়ে গেলেও ইঙ্ক্রার বেশ সুনাম রয়েছে পন্ডিত মহলে। একমাত্র উৎকট চুলের ব্যাপারটা ছেড়ে দিলে ইঙ্ক্রার বাকী সবকিছুই বেশ সহনীয়।
রানাসের বিহবল ভাবটা কিছুখন উপভোগ করে ইঙ্ক্রা জিজ্ঞেস করে--কি? চুলের রঙ একটু বেশি কটকটা লাগছে?? আজ সকালে ঘুম থেকে ঊঠে চুল দেখে মনে হল ওরাং-ওটান এসে মাথায় হেগে দিয়ে গেছে---হে হে হে --ভাল কথা ওরাং-ওটানের 'গু' দেখতে কী হলুদ??
---  ঠিক কী কারনে তোমার মনে হল যে, আমি ওরাং-ওটানের 'গু' এর রঙ জানি?
----উমম,মূলতঃ তুমি নিজে একটা ওরাং-ওটান বলে---হে হে হে ----
ঠিক সেই মুহুর্তে অনুষ্ঠান ঘোষকের গলার খাকড়ানি না শোনা গেলে আলাপটা কতদূর এবং কোনদিকে গড়াত বলা মুস্কিল।
বড় একটা নীল মগে করে ধোঁয়া ওঠা কফি নিয়ে বসতে বসতে রানাস খেয়াল করল, শুধু ফ্যাকাল্টি নয়,প্রচুর ছাত্র-ছাত্রীদেরও আনা-গোনা দেখা যাচ্ছে। বেশ বড় সভাস্থল। পুরোটা হল গমগম করছে।কফির কাপে ফুঁ দিতে দিতে রানাস বলল, তুমি নিশ্চয়ি জানো যে বিশ বছর আগেই কিন্তু শেষ ওরাং-ওটাং মারা গেছে।
---'ভুল তথ্য, গত বছর আমি নিজে কেন্দ্রীয় যাদুঘরে একটা দেখেছি। দিব্যি চলে ফিরে বেড়াচ্ছে। শুধু তাই নয়, নিজের গু নিজেই গিলছিল হে হে হে ---'
--ও, সেইখান থেকেই বুঝি চুলের রঙের আইডিয়াটা পাওয়া?
ইঙ্ক্রা কটমটিয়ে তাকিয়ে কিছু একটা বলতে যাচ্ছিল, কিন্তু এরই মাঝে হঠাৎ করে 'রানাস, রা-না-আআআ-স' চিৎকার শুনে রানাস ঘুরে তাকিয়ে দেখল ভীড়ের মাঝে সবুজ চোখের সেই মেয়েটা পাগলের মত হাত নাড়ছে। এক দঙ্গল কম বয়েসীদের ভীড়ের মাঝে থেকে সে বেরিয়ে আসার চেষ্টা করছে। দেখা গেল মেয়েটার চিৎকার কেবল রানাসের কানেই নয়, আরো কিছু লোকের কানেও গিয়ে পৌছেছে। গোমড়া মুখো কিছু লোককে দেখা গেল স্মিত মুখে ব্যাপারটা অবলোকন করতে। পাশের সীটে বসা ইঙ্ক্রা কনুই দিয়ে একটা গুঁতো দিয়ে বলল, কি হে,এইটা কবে জোটালে? জিনিস খারাপ না কিন্তু---হে হে হে --
---উফফ, ইঙ্ক্রা, এইটা আমার ছাত্রী---
---এবং???  ইঙ্ক্রা পিত্তি জ্বালানো একটা হাসি মুখে ঝুলিয়ে রেখে রানাসের দিকে সকৌতুকে তাকিয়ে রইল। 
--- মাঝে মাঝে ইচ্ছে করে তোমাকে ধরে---
কথা শেষ করতে পারল না রানাস। মেয়েটা ভীড় ঠেলে ঠুলে তার কাছে চলে এসেছে। হাফাতে হাফাতে বলল, কী খবর রানাস? 
--- আসলে এই গত ৩০ মিনিটের মাঝে খবর দেয়ার মত তেমন নতুন কিছু ঘটেনি---
'হা হা হা ----' প্রানপাখি খাঁচাছাড়া করার মত বিকট এক অট্টহাসি দিল মেয়েটা।সামনের সীটের এক ভদ্রলোক চমকে উঠে বিষম খেলেন।
-- 'তুমি খুব মজা করে কথা বল---হা হা হা !! ভাল কথা এখানে বসা যাবে তো---??' বলে রানাসের অনুমতির অপেক্ষা না করেই মেয়েটা হুড়হাড় করে বসে পড়ল। এর মাঝেই রানাস ইঙ্ক্রার আরো দুটো কনুইয়ের গুঁতো খেয়েছে।
---' ইয়ে তোমার নামটা আসলে কী যেন? মানে আমার আবার নাম-টাম কেন জানি মনে থাকে না--', অস্বস্তির সাথে ঘাড় চুলকাতে চুলকাতে রানাস জিজ্ঞেস করে। 
----' আমার নাম তোমার জানার কথা না, আমি কখনোই তোমাকে সেটা বলিনি। যাই হোক, নামটা হল-- নীশান।'
----' আর আমার নাম ইঙ্ক্রা' রানাসের উপর দিয়ে প্রায় হামলে পড়ে ইঙ্ক্রা মেয়েটার সাথে করমর্দন করল।
----' ইসস, তোমার চুলের রং-টা কি সুন্দর---!!!'
মেয়েটার মানসিক সুস্থতা নিয়ে রানাসের যাওবা সন্দেহ ছিল, এই কথায় সেটাও দূরীভূত হল।
প্রায় ঝাড়া দেড় ঘন্টার বিরক্তিকর আলোচনা অনুষ্ঠানে, আলোচনা গুলো ছাড়া দ্বিতীয় যে জিনিসটা বিরক্তিকর ছিল সেটা হল গোটা সময় ধরে নীশান আর ইঙ্ক্রার ফিসফিসিয়ে কথা বলা আর থেকে থেকে চাপা গলায় হেসে ওঠা।ইখট্রাক্টের কগ্নিটিভ নিউরোসাইন্সের পেপারটা আর যাই হোক, হাস্যকর কিছু নয়। কাজেই বেশ সিরিয়াস আলাপের মাঝে ফাঁকে ফাঁকে এই দুইজনের চাপা হাসির আওয়াজ রানাসের জন্যে বেশ অস্বস্তির কারন হয়ে দাঁড়িয়েছিল।
সভা শেষে হল থেকে বেরিয়ে এসে ঝলমলে রোদে দাঁড়িয়ে রানাসের বেশ ভাল লাগতে থাকে।বেশ একটা বসন্ত বসন্ত ভাব আবহাওয়াতে। নাম-না-জানা কিছু পাখির কিচির মিচির, মৃদু শীতল হাওয়া, এমনকি খুব হালকা নেশা ধরানো ফুলের সুবাস-----ভাবাই যায় না যে গোটা ব্যাপারটাই কেন্দ্রীয় নিয়ন্ত্রনকক্ষের কিছু অষ্টম প্রজন্মের কম্পুটারের বদান্যতায় প্রাপ্ত।কিছু কিছু সময় মেকি জিনিসটাকেই সত্যি বলে ভেবে নিতে ইচ্ছে করে।
বাই-ভার্বাল না ধরে আজ হেটেই বাড়ি যাবে ঠিক করল। নীশানও বেরিয়ে এসেছে। কাছে এসেই ছটফটে গলায় জিজ্ঞেস করল, 'কই যাচ্ছ এখন?'
---'বাড়ি'
---' সেটা কোথায়?'
---' ওই আসুমান ক্যাম্পাসে।'
---' আরে ওই নীল রঙের এপার্টমেন্ট গুলোতে তুমি থাকো নাকি?'
---'হ্যা'
--- 'উফফ আমার যে কী দারুন লাগে এপার্টমেন্টগুলো! এপার্টমেন্টগুলো যে কী চমৎকার ভাবে তাদের রঙ বদলায়!! যখন আমার খুব টাকা হবে, আমি প্রথমেই ঐখানে একটা বাড়ি কিনব।'
--'অথবা তুমি ম্যাক্সার রিডলটা সমাধান করে ফেলতে পারো---তাহলে কর্তৃপক্ষ নিজে থেকেই তোমাকে একটা চাকরী আর ঐখানে একটা বাড়ি দিয়ে দেবে।'
----ম্যাক্সার রিডল সমাধান করব আমি?? নাহ,তুমি আসলেই অনেক মজার কথা বলতে পার-- হা হা হা ---- 
এরই মাঝে ইঙ্ক্রা এসে তাদের সাথে যোগ দিয়েছে। এখানে ইঙ্ক্রার কী একটা কাজ রয়েছে তাই সে রয়ে যাবে আরো কিছুখন। রানাস ভাবল নীশানও মনে হয় রয়ে যাবে।ঊল্টা দেখা গেল সে গুটি গুটি করে তার দিকে হেঁটে আসছে। 
----'আমি তোমার ঐ দিকেই থাকি, ক্রাইসন ডর্মে। তোমার সাথে আসলে তোমার আপত্তি নেই তো?'
---'আরে না না আপত্তি কিসের, চল।ভাল কথা, আমি কিন্তু হেঁটে যাচ্ছি এবং বেশ অনেকদূর কিন্তু হাঁটতে হবে, জানো নিশ্চয়ই?'
--' আমার হাঁটতে খুব ভাল লাগে। তাছাড়া এমন চমৎকার দিন করেছে---- আজ না হাটলে লোকজন কে ধরে জেলে পুরে দেওয়া উচিত
--'হা হ হা, তুমিও তো বেশ মজা করে কথা বল নীশান--'
কিছুখন দুই জনেই চুপচাপ। দুপুরের এই সময়টায় এমনিতেই রাস্তায় লোকজন তেমন থাকেনা। মাঝে মাঝে কিছু বাই-ভার্বালের অনুচ্চ যান্ত্রিক গুঞ্জন, হুশ-হাশ করে মাথার উপর দিয়ে চলে যাওয়া, এছাড়া আর তেমন কোন আওয়াজ নেই আশেপাশে।
--ইখট্রাক্টের পেপারটা তুমি পড়েছ?  নীরবতা ভেঙ্গে নীশানের প্রশ্ন।
--হ্যা, বেশ চমৎকার একটা পেপার। তুমি পড়নি?
-- নাহ,এইধরনের পেপার দেখলেই আমার ঘুম চলে আসে। দু'একবার চেষ্টা করেছিলাম। প্রথম প্যারাই পার হতে পারিনি---- হা হা হা ---
--ওহ, আসলে পেপারটা কিন্তু অতটা খারাপ না।
--তাই বুঝি? আসলে ঐ দু পাতার পেপারে কি এমন ছাতা লেখা যে  সেইটাকে এমন করে মাথায় তুলে নিয়ে ধেই ধেই করে নাচতে হবে? আজ থেকে বহু বছর আগে 'ইন্সটান' নামের এক লোকও নাকি এই রকম কী একটা বের করেছিল----তাকে নিয়েও লোকজন মনে হয় এত্ত মাতামাতি করে নি---
--তুমি বোধহয় আইন্সটাইনের কথা বলছ, তাই না?
---ওই হল, ইন্সটান--আইন্সটাইন--একই কথা!
রানাস একরাশ অবিশ্বাস আর দুঃখ নিয়ে নীশানের দিকে তাকায়। নীশান সে সব পাত্তা না দিয়ে পালটা জিজ্ঞেস করে, আচ্ছা, ওই পেপারটাতে কি এমন ছাতা লেখা আছে যে প্রতিবছর এমন ঘটা করে লোক ডেকে  নিয়ে  দেড় ঘন্টা ধরে কচকচাতে হবে? তাও কফিটা যদি ভাল হত খেতে!!!
--সেকি? কফিটা তোমার ভাল লাগে নি? আমার তো বেশ---
---ধুসস, ঐটা কোন কফি হল? খেয়ে মনে হয়েছিল বমি করে ভাসিয়ে দিই!
রানাস আবার বেশ খানিকটা দমে গেল। কফিটা তো বেশ ভালই লেগেছিল তার।
নাহ, মেয়েটার মাথায় আসলেই বড় রকমের গন্ডগোল আছে।
--তো বললে না যে, ওই পেপারে কি আছে?
--ওহ, আসলে খুব সহজ করে বললে বলা যেতে পারে যে, ইখট্রাক্ট ওই পেপারেই প্রথম মানুষের বুদ্ধিবৃত্তির সাথে কৃত্রিম বুদ্ধিমত্তার সংযোগ ঘটান। উনি প্রথম দেখান যে কৃত্রিম বুদ্ধিমত্তাকে মানুষের বুদ্ধিমত্তার কাছাকাছি কিছুও যদি হতে হয় তবে সেই শতাব্দী প্রাচীন ব্যুলিয়ান লজিক আর বাইনারি লজিক মেনে চললে হবে না। নতুন এক ধরনের লজিক সিষ্টেম তৈরী করতে হবে। তুমি তো জানো নিশ্চয়ি যে পঞ্চম প্রজন্ম পর্যন্ত কম্পিঊটারগুলো বাইনারি লজিক সিষ্টেম ফলো করত--অর্থাৎ, কেবল 'হ্যা'/'না' অথবা '০' আর '১'। ইখট্রাক্ট প্রথমে দেখালেন যে বাইনারি সিষ্টেম মানুষের মূল চেতনাকে, তার বৌদ্ধিক আঙ্গিককে
সম্পূর্ণভাবে ধারন করে না। মানুষ কেবল 'হ্যা' বা 'না' নিয়ে চলে না। তার মানস গঠনে আরো দুটো লজিক কাজ করে---'হয়তো' এবং 'যদি'। ইখট্রাক্ট প্রথম লোক যিনি এই বাড়তি দুটো লজিক যোগ করে একটি Quaternary logic system সৃষ্টি করেন------
--আরে বাহ, দারুন তো!
--হ্যা আসলেই দারুন ব্যাপার! রানাস বেশ খুশি হয় নীশানের কথায়।
নীশান বলে, আরে না না, ইখট্রাক্টের ওই ছাতা-মাতার কথা বলছি না। তুমি যখন কথা বলছিলে তখন তোমার চোখদুটো এমন জ্বলজ্বল করছিলো যে মনে হচ্ছিল, তুমি মানুষ না---বেড়াল---হা হা হা হা---
রানাস খুব সাবধানে একটা দীর্ঘশ্বাস গোপন করে। হঠাৎ করেই তার মনে হতে থাকে যে নীশান কে নিয়ে হেটে বাড়ি ফেরাটা একটা প্রথম শ্রেনীর গাধার মত কাজ হয়েছে।
আড় চোখে রানাস তাকিয়ে দেখে, নীশান কেমন অদ্ভুত ভাবে মাথা দুলিয়ে দুলিয়ে শিস দিতে দিতে হাঁটছে।
(চলবে)

