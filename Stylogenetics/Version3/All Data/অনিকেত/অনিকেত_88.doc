তাই তাই পাই পাই



তিন 'ডট' এক চার                               এই নিয়ে বার বার
                           আঁক কষি বসে নিরালায়
ঠিক ঠাক মত 'পাই'                            কোথা গেলে খুঁজে পাই
                             মাঠে, ঘাটে, বাটে কি নালায়---
হাতি ঘোড়া গেল তল,                            আমি বলি কত জল
                            বল সবে করি কী উপায়
পাই যদি নাই মিলে,                              বড় চোট পাব 'দিলে'
                           যেন শ্যাম বিনে রাধিকায়   
রোখ দেখে মোর হেন,      প্রিয়া মোর Bore যেন
           রেগে বলে, ঘটে নেই কিছু
'পাই' যদি এত চাই,         দোকানেতে চল যাই
           হতবাক-- চলি পিছু পিছু
হিড় হিড় করে প্রিয়ে,       বেকারীতে নিয়ে গিয়ে
           বলে কত 'পাই' মোর চাই
ঐ দেখো তাক ঠাসা,         কত পাই আছে খাসা
            কিনে নিয়ে চল বাড়ি যাই।
পাই দেখে খাবি খেয়ে,      বলি আরে শোন মেয়ে
            আপেলের পাই নাকি? ধ্যাত
প্রিয়া বলে 'দূর ছাই     আর কোন কথা নাই'
             কাঁদিতেছে তাই অনিকেত।।

