আমাদের রুবি রায়



কত কিছু বদলায়
দিন আসে দিন যায়
বার বার প্রেমে পড়ে মন
রাম শ্যাম যেই হও
এই কথা জেনে লও
নিস্তার নেই বাপ ধন।
যে বয়েসে গোঁফ ওঠে
গলা শুনে ছাঁদ ফাটে
সে বয়েসে চোখে নামে ঘোর
মেয়ে দেখে রাতদিন
বুক করে চিন চিন
ঘোড়া রোগ হয়েছে যে তোর।
সেই সব দিন গুলি
কেউ কি যাইবে ভুলি
ভুলিবে কি করে সেই ক্ষন
সেই এক শুভ দিনে
মন তার নিল কিনে
অবহেলে কোন একজন।
বয়েসের ডিফারেন্স
মানে কোন রেফারেন্স?
মন শুধু কাছে তারে চায়
'আপা','ভাবি' ডেকে ডেকে
বাস স্টপে থেকে থেকে
কে জানে কি সুখ খুজে পায়
"রোদ জ্বলা দুপুরে
সুর তুলে নুপুরে"
বাস থেকে নামে সেইজন
একটি কিশোর ছেলে
রয়েছে দু'চোখ  মেলে
যদি কভু আসে সেই ক্ষন!
যদি হেসে একবার
ডাকে,"এই জব্বার"
রিকশাটা ডেকে দাও ভাই
একছুটে ছুটে গিয়ে
রিকশাটা ডেকে দিয়ে
শেষে শুধু "টাটা বাই বাই"
আবুল কি জব্বার
এ ঘটনা বারবার
ঘটে চলে-মোরা অসহায়
দিন যায় রাত আসে
বাস স্টপে বাস আসে
আসেনা যে শুধু রুবি রায়।।

