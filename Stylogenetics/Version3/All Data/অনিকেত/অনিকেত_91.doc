প্যারাল্যাক্স



পদার্থবিজ্ঞানে প্যারাল্যাক্স বলে একটা বিষয় রয়েছে। অপ্টিক্স বা আলোক-বিদ্যা থেকে শুরু করে জ্যোতির্বিজ্ঞান---প্রায় সব খানেই প্যারালাক্সের ভুরি ভুরি উদাহরন ছড়িয়ে আছে। এখন পর্যন্ত দূরের গ্রহ নক্ষত্রের দূরত্ব মাপার ক্ষেত্রে একটা কার্যকর  পন্থা হল এই প্যারালাক্স পদ্ধতি। 
সে নাহয় বুঝলাম, কিন্তু প্যারালাক্স জিনিসটা কী? 
মনে করুন, আপনি এক শীতের সন্ধ্যায় আপনার বাড়ির সামনের রাস্তাটায় হাঁটতে বেরিয়েছেন। বেশ ঠান্ডা হিম হিম ভাব। খানিকটা কুয়াশাও নেমে এসেছে মনে হচ্ছে। রাস্তা ধরে খানিকটা এগিয়ে গিয়ে আপনার হাতের ডান দিকের যে  ল্যাম্পপোষ্টটা আপনি রোজ দেখেন অফিসে যেতে আসতে---আজ হঠাৎ করেই তার সামনে থমকে দাঁড়ালেন। কুয়াশার চাদর নেমে এসে ল্যাম্পপোষ্টটাকে আজ কেমন যেন রহস্যময় করে দিয়েছে। আপনি দেখলেন, ল্যাম্পপোষ্টের একটু পেছনে যে চায়ের দোকান, সেখানে আজ ভীড় যেন একটু কম। একটা মাত্র লোক কাঠের বেঞ্চে বসে ধোঁয়া ওঠা চা তে চুমুক দিচ্ছে। হঠাত কী যে হল আপনার, আপনি হেঁটে গিয়ে এমন এক ভাবে দাঁড়ালেন যে চায়ের দোকানে বসা লোকটা আর আপনার মাঝে কেবল মাত্র ল্যাম্পপোষ্ট রইল।
আপনি খেয়াল করলেন, আপনি যদি আপনার এক চোখ বন্ধ করে সোজা তাকান(মনে করুন, ডান চোখ বন্ধ করা) তাহলে ল্যাম্পপোষ্ট চায়ের দোকানের খদ্দেরটিকে সম্পূর্ণ আড়াল করে দিচ্ছে। কিন্তু এই একই অবস্থায় থেকে এখন যদি বাম চোখ বন্ধ করে ডান চোখ দিয়ে তাকান----কী আশ্চর্য! লোকটাকে এখন দেখা যাচ্ছে! অথচ আপনি নড়েন নি এক চুলও। নড়েনি লোকটাও। এই অল্প সময়ের মাঝে যা বদলেছে তা হল আপনার 'দৃষ্টিভঙ্গী'।প্রথম বার ডান চোখ বন্ধ ছিল, আর দ্বিতীয়বার বন্ধ ছিল বাম চোখ।
যারা বিষয়টি ঠিক বুঝতে পারছেন না, অথবা যাদের বাড়ির বাইরে রাস্তা, রাস্তার ওপরে ল্যাম্পপোষ্ট, ল্যাম্পপোষ্টের পেছনে চা পানরত চায়ের দোকানে বসা খদ্দের---এসব কিছু নেই, অথবা যারা আমার মত বিরাট অলস, তারা সহজেই জিনিসটা পরীক্ষা করে দেখতে পারেন।
এক চোখ বন্ধ করুন। ডান হাত সোজা সামনে প্রসারিত করুন এবং কাউকে বৃদ্ধাঙ্গুষ্ঠ দেখাচ্ছেন এমন ভাব করে বুড়ো আঙ্গুলটি সটান মেলে ধরুন। হয়েছে? এবার আপনার পছন্দের যে কোন কিছুর দিকে তাকান---সেটা হতে পারে আপনার টেবিলের ফুলদানী, দেয়ালের টিকটিকি অথবা লুডু খেলায় ব্যস্ত ছোটভাই। এমন ভাবে আপনার 'দ্রষ্টব্য'-টির দিকে তাকান যেন বুড়ো আঙ্গুলটি পুরো সে দ্রষ্টব্যটিকে আড়াল করে দেয়। এক চোখ বন্ধ রেখে করেছেন তো? ঠিক আছে, এখন অন্য চোখটি খুলুন, বন্ধ করুন প্রথম চোখটি।
কী? আপনার দুষ্টু ভাইটিকে আবার দেখতে পাচ্ছেন তো? যে কিনা একটু আগেও আপনার বুড়ো আঙ্গুলের পেছনে লুকিয়ে ছিল!!!
এই ঘটনাটিরই গাল ভরা নাম প্যারাল্যাক্স। শুধু মাত্র 'দৃষ্টিভঙ্গির' পরিবর্তনে(এখানে সেটা হল চোখ পালটে পালটে দেখা) একই বস্তু মনে হয় আপাতভাবে তার স্থান পরিবর্তন করে। কিন্তু আদতে বস্তুটি যেখানে থাকার সেখানেই ছিল। চায়ের দোকানে খদ্দেরটি নড়ে নি, নড়েনি আপনার লুডু খেলায় ব্যস্ত ভাইটিও। শুধু মাত্র ডান চোখের জায়গায় বাম চোখ দিয়ে দেখলেই একই বস্তুর প্রেক্ষাপট পালটে যায়।
আসলে প্যারাল্যাক্স নিয়ে এত বিশাল কাহিনী ফাঁদার কোন উদ্দেশ্য ছিল না। এই লেখাটা যে উদ্দেশ্য মাথায় রেখে শুরু করা---সেটা হল আমাদের সামাজিক জীবনেও যে প্যারালাক্স কত ভাবে জড়িয়ে আছে, তার ইয়ত্তা নেই। একটা ঘটনা, একটি প্রপঞ্চ বস্তুত দর্শক নিরপেক্ষ। গতকাল আপনি যখন রিক্সায় চেপে বাড়ি ফিরছিলেন--তখন যে টায়ারটা বিকট শব্দ করে ফেটেছিল, সেটাই ঘটনা। ঠিক ঐ সময়ে আপনার মনের নায়িকাটি সবান্ধব সেখানে উপস্থিত থাকাটা হল--দূর্ঘটনা। চিন্তা করে দেখুন, মেয়েটি রাস্তায় নেই----চাকা ফাটল---আপনি নির্বিকার। একই ঘটনা---মেয়েটি আছে (উচ্ছল কিছু বান্ধবী সমেত)--চাকা ফাটল---কিছু চাপা হাসির লহরা---আপনি বিনা কারনেই অপ্রস্তুত বোধ করতে শুরু করলেন। আপনার মনে হল---ভাবী ঠিকই বলেছিল, এই ক'দিনে আপনি বেশ মুটিয়ে গেছেন। নাহ জিমে যাওয়া শুরু করতে হবে!
দেখলেন তো? আপনি যদি ঐ মেয়েটিকে না দেখতেন (বা ঐ মেয়েটি যদি আপনার স্বপনচারিনী না হতো) আপনার এই না-হক জিমে গিয়ে দৌড়ানোর কথা মনেও আসত না।
শুধুমাত্র আমার নিজের ব্যক্তিসত্ত্বার কারনে, আমার নিজের কিছু স্বনির্বাচিত আজগুবি চিন্তা ভাবনার কারনে একটা আপাত পারম্পর্যবিহীন ঘটনা আমাকে বিব্রত করতে পারে। কিছু উদাহরন দেখা যাক।
প্রথম উদাহরনঃ
স্মরণ করুন, ছোটবেলায় ভাব-সম্প্রসারনের কথা। অধ্যবসায় নিয়ে ক্লাসে কিছু একটা লিখতে হবে এবং এই মুহুর্ত্তে আপনার চেয়ে 'অধ্যবসায়ী' ক্লাসে আর কেউ নেই।লিখতে গিয়ে আপনার মনে পড়ে গেল স্কটল্যান্ডের সম্রাট রবার্ট ব্রুসের কথা---সাত সাত বার ইংরেজদের সাথে লড়াই করে হেরে ভূত। পালিয়ে বেড়াচ্ছেন আয়ারল্যান্ডের গুহা-কন্দরে। সেই সময় তিনি দেখা পেলেন পরিশ্রমী এক মাকড়শার। সাত সাতটি বার জাল বুনতে ব্যর্থ হয়েও হাল ছেড়ে না দেয়া মাকড়শাটি কেবল যে অষ্টম বারে সফল হল তাই নয়, একইসাথে অনুপ্রানিত করল রবার্ট ব্রুসকেও। তিনিও অষ্টম বারের চেষ্টায় বিজয়ী হলেন।
এখন প্যারাল্যাক্স পদ্ধতিতে যদি ঘটনাটার দিকে তাকাই তাহলে কি দেখি?
----- রবার্ট ব্রুস এতই আগ্রাসী(!) সাম্রাজ্য লোভী যুযুধান পুরুষ যে বার বার হেরে গিয়েও তার লজ্জা হয়নি। এরপর মাকড়শা থেকে অনুপ্রেরনা নিয়ে আটবারের বার জিতেছেন! Spiderman যদি কাউকে বলতে হয়, সেতো রবার্ট ব্রুসকেই বলা দরকার।
---- একই কাহিনী স্কটিসদের কাছে ভিন্ন। তিনি তাদের কাছে কেবল অধ্যবসায়ের নজির নন, তিনি তাদের কাছে মহান সম্রাট, ইংরেজদের পরাস্তকারী বীর, অনন্য সাধারন স্বাধীনতার সৈনিক। আমি নিশ্চিত ইংরেজ আর আইরিশরা হয়ত এই ব্যাপারে একমত নাও হতে পারে।
দ্বিতীয় উদাহরনঃ
আবারো ভাব-সম্প্রসারনে নিয়ে যাচ্ছি আপনাদের(নিশ্চয়ই বুঝতে আর বাকী নেই----আমি ছোটবেলায় এই জিনিসটি কী পরিমান পছন্দ করতাম!!!)।আচ্ছা ঠিক আছে---এইবার নাহয় সারমর্ম নিয়ে কথা বলি। সারমর্মগুলো অধিকাংশ সময়েই 'উপদেশমূলক' হত খেয়াল আছে নিশ্চয়ই। আমার মনে আছে একটা বিশেষ সারমর্মের কথা। এক ছেলে ঈদের আগের দিন বায়না ধরেছে নতুন জুতো কিনবে বলে। দরিদ্র পিতা অর্থ সাশ্রয় করে উঠতে পারেন নি। সেইটা ছেলেটিকে বোঝানোর চেষ্টা করেছেন। ছেলে মানুষ। মন খারাপ করে আছে। দুপুর বেলা নামায পড়তে গেছে। মসজিদে দেখা মিলল এক কোনায় বসে থাকা এক পঙ্গু ছেলের---একটা পা নেই তার।তৎক্ষনাৎ আমাদের সেই বেয়াড়া ছেলেটির বোধোদয়---আহারে, আমি নতুন জুতোর জন্য মন খারাপ করছি, আর এই ছেলেটির তো জুতো পরার পা-ও নেই!
সারমর্মঃ যখন মনে করছ যে তোমার অবস্থা খুব খারাপ, প্রবল কষ্টে দিনাতিপাত করছ--তখন একটু আশেপাশে তাকিয়ে দেখ। দেখবে তোমার চেয়েও দুর্দশা পীড়িত মানুষ রয়েছে। তাদের দেখে তুমি বুঝবে, তুমি আসলে যত খারাপ ভাবছ তত খারাপ আসলে অবস্থাটা নয়।
এইবার আমার প্যারাল্যাক্সঃ
----এইটি একটা ভয়াবহ ট্রেনিং! কোমলমতি শিশুদের বলা হচ্ছে---মন ভাল করার সবচাইতে সহজ উপায় হল---তোমার চেয়ে খারাপ অবস্থায় যে আছে, তাকে খুঁজে বের করা। অন্যভাবে বললে বলা যেতে পারে----একমাত্র অন্য আরেকটি মানুষের দূরাবস্থাই একটি মানুষকে আত্ম-প্রসাদ দিতে পারে।
জানি, জানি--খুবই নির্দয় শোনাচ্ছে। হয়ত খানিকটা সরলীকরন ও করে ফেলেছি। কিন্তু মোটের ওপর ঠান্ডা মাথায় ভেবে দেখুন----আমরা আমাদের মনের অজান্তেই সব সময় খুঁজে বেড়াই আমার চেয়ে কম ভাগ্যবান কোন একজন কে।মানুষ সব সময় প্রতিযোগিতা করে। করে নিরন্তর তুলনা। মানুষের সুখের যোগান আসে অন্যের অসুখ থেকে।
মোটা দাগে হয়ত কথা গুলো সত্যি। কিন্তু এই ভীষন জজ বজে জীবন, আর অন্তহীন পথচলার মাঝে মাঝে হঠাৎ আলোর ঝলকানি দেখা যায়। হঠাৎ করেই দেখা যায় স্রোতের উজানে বাইছে নৌকা কিছু লোক। আমরা পঙ্গপালের মত গড্ডালিকা প্রবাহে ভেসে যেতে যেতে ঘাড় ফিরিয়ে দেখে নেই সেই সব কিছু দলছুটদের। পাশের লোকটাকে কনুই দিয়ে গুঁতো মেরে দেখাই ওদের----ফ্যা ফ্যা করে হাসি ওদের আহাম্মকিতে। আর রাতে বাড়ি ফেরে ছেলেকে বুকে নিয়ে যখন গল্প শোনাই---ওরাই তখন ফিরে আসে বীরের দর্প নিয়ে। ফিসফিস করে ছেলেকে বলি, বুঝলি খোকন, ওরাই--ওরাই আসলে 'আসল' লোক !!!!!

