চৌম্বক একক মেরুঃ অধরা মাধুরী (দ্বিতীয় পর্ব)



(প্রথম পর্বের পর)
আগের পর্বেই জেনেছি বিদ্যুত আর চুম্বক একে অপরের মাসতুতো ভাই। দু'জনের মাঝে ভারী মিল। কেবল একটা জায়গায় গোল বেঁধেছে। বিদ্যুত নিয়ে কাজ করার সময় বিজ্ঞানীরা আবিষ্কার করেছেন--দুই ধরনের আধান আছে--ধণাত্মক আর ঋণাত্মক। চুম্বকের ক্ষেত্রেও দুই রকমের ইস্পিশাল 'জিনিস' আছে---উত্তর মেরু আর দক্ষিণ মেরু। এই পর্যন্ত  সব ঠিকই ছিল। সমস্যা হল--বিদ্যুতের ক্ষেত্রে চাইলেই আলাদা আলাদা করে ধণাত্মক বা ঋণাত্মক আধান পাওয়া যেতে পারে। যেমন ধরুন, আপনার বাসার একটা শুকনো কাঁচের গেলাস। এখন গত ঈদে কেনা সিল্কের পাঞ্জাবীটা পরে কাঁচের গেলাসটাকে আপনার সিল্কের পাঞ্জাবীর কোনা দিয়ে ঘষতে থাকুন। বেশ কিছুক্ষন ঘষার পর কিছু ছোট ছোট কাগজের টুকরো গেলাসটার কাছে আনুন। দেখবেন, একটু আগেও নিরীহ গোবেচারা থাকা কাঁচের গেলাস এখন আর তত 'নিরীহ' নেই! ছোট ছোট কাগজের টুকরো গুলোকে সে তুমুল ভাবে আকর্ষন করছে। এই যে কাঁচের গেলাসকে আমরা সিল্কের কাপড় দিয়ে ঘষলাম, এতে করে ঐ গেলাসের গায়ে আমরা ধণাত্মক আধান 'সংক্রামিত' করে দিয়েছি। এই আধানের জোরেই গেলাসের গায়ে ডেকেছে শক্তির বান!কাঁচের গেলাসে পাঞ্জাবী ঘসতে ইচ্ছে করছে না? কুছ পরোয়া নেই।  চিরুনী দিয়ে চুল আঁচড়ান কিছু খন। তারপর চিরুনীকে আনুন ঐ কাগজগুলোর কাছে। দেখবেন একই ঘটনা ঘটছে(এখন শীতকাল, তাই এইটা পরীক্ষার সবচেয়ে উত্তম সময় এখনই)!
আপনি কিন্তু চাইলেই এইরকম করে চুম্বকের আলাদা উত্তর মেরু বা দক্ষিন মেরু খুঁজে পাবেন না। উত্তর মেরু-দক্ষিন মেরু সব সময় জোড়ায় জোড়ায় করে আসে।
চুম্বক নিয়ে কাজ করে খুব বিখ্যাত হওয়া এক বিজ্ঞানীর নাম হল মাইকেল ফ্যারাডে। ফ্যারাডে ছিলেন একেবারে প্রথম সারির একজন নিরীক্ষাবাদী বিজ্ঞানী(experimentalist)। ইনিই সেই লোক যিনি বিদ্যুত আর চুম্বকের লদকা-লদকি প্রেমের ঘটনা বাজারে চাউর করেছিলেন। ঠিক ঐসময়েই স্কটল্যান্ড থেকে আসা ২৪ বছরের এক তরুন তার গবেষনা কর্মের প্রতি দারুন আকৃষ্ট হয়ে পড়ে। ছেলেটার নাম জেমস ক্লার্ক ম্যাক্সওয়েল। আমরা যে সময়টার কথা বলছি সেটা হল ১৮৫৫ সাল, রবীন্দ্রনাথের তখনো জন্ম হয়নি। ম্যাক্সওয়েল আর তার চল্লিশ বছরের বড় ফ্যারাডে, এই দুই অসম বয়েসী প্রতিভাবান মানুষের মাঝে গড়ে ওঠে একটা দারুন বোঝাপড়ার সম্পর্ক।  এই দুই বিজ্ঞানীই পরস্পরের জন্যে শেষদিন পর্যন্ত ধরে রেখেছিলেন দারুন শ্রদ্ধা ও সম্ভ্রম। ম্যাক্সওয়েল ফ্যারাডের মত এক্সপেরিমেন্টালিস্ট ছিলেন না। তাঁর কাজ ছিল কাগজ কলম নিয়ে। ১৮৫৫ তে যে প্রেমের শুরু তার সার্থক পরিনাম ঘটে দীর্ঘ দশ বছর পর------১৮৬৫ সালে ম্যাক্সওয়েলের এক যুগান্তকারী গবেষনা নিবন্ধ প্রকাশ করার মধ্যে দিয়ে। রবীন্দ্রনাথের যখন মাত্র হাতে-খড়ি ঘটছে, তখন ম্যাক্সওয়েল আমাদের জানান, এই বিদ্যুত আর চুম্বক কে এতদিন আমরা যতটা ঘনিষ্ট ভেবেছি, আসলে তা ঠিক নয়। আসলে তারা *ভীষন* রকমের ঘনিষ্ট!! মাত্র চারটে সমীকরণ লিখে ম্যাক্সওয়েল বললেন,'ওয়েল', এতদিন ধরে যে জেনে এসেছ বিদ্যুত আর চুম্বক যে একজন আরেক জনের উপর নির্ভরশীল, ঘটনা আসলে সেইখানেই শেষ নয়! মাঝে মাঝে মওকা পেলে তারা একেবারে মিলেমিশে যায়। তখনই সৃষ্টি হয় বিদ্যুত-চুম্বকীয় ক্ষেত্রের। এইটে এমন একটা উঠোন যেখানে মাদুর পেতে একই পংক্তিতে বসে বিদ্যুত আর চুম্বক।
আপনারা যারা এতদূর পর্যন্ত এসে ভাবছেন, এ তো দেখছি ধান ভানতে শিবের গীত গাইতে বসল। আপনাদের করজোড়ে জানাচ্ছি, আজ্ঞে না। আমরা যে মোকামে যেতে চাইছি এই কাহিনীগুলো হল সেখানে যাবার সড়ক।
ফিরে যাই আমার শিবের গীতে।
ম্যাক্সওয়েলের সেই যুগান্তকারী নিবন্ধটি শুধু যে একটা টাটকা নতুন 'ক্ষেত্রের' সন্ধান দিল তাই নয়, ম্যাক্সওয়েল আরো বললেন যে আমাদের চিরচেনা 'আলো' আসলে একরকমের 'বিদ্যুত-চুম্বকীয় তরঙ্গ'---অর্থাৎ বিদ্যুত আর চুম্বক একসাথে মিলে মিশে এই তরঙ্গ সৃষ্টি হয়। কিছুদিন পরে হার্জ নামের এক বিজ্ঞানী সেইটা হাতে কলমে প্রমান করেও দেখালেন।
ম্যাক্সওয়েলের এই চারটে সমীকরণ তাবৎ দুনিয়ায় বিখ্যাত হয়ে ওঠা সমীকরণগুলোর অন্যতম। যদিও জনপ্রিয়তার মানদন্ডে আইন্সটাইনের বিখ্যাত E=MC^2 -এর ধারে কাছেও এরা নেই। কিন্তু আপনি যেকোন পদার্থবিদ কে এই চারটে সমীকরণের কথা জিজ্ঞেস করে দেখুন---দেখবেন তার চোখ বেশ খানিকটা স্বপ্নালু (স্বপ্নে 'আলু' দেখলে যেমন হয়) হয়ে উঠবে। সমীকরণগুলোর দুটো হল চুম্বক নিয়ে, আর বাকি দুটো বিদ্যুত নিয়ে। দুই 'ভাই'  একেবারে সমান-সমান 'ভাগ' পেয়েছে এখানে!!
কিন্তু যে জায়গাটায় বিদ্যুত ভায়া কিঞ্চিত এগিয়ে গেল সেটা হল ঐ 'একক আধান/মেরু' বিষয়ে। সমীকরণে উল্লেখ আছে যে একক আধান পাওয়া সম্ভব। কিন্তুচুম্বকের একক মেরু পাওয়া নিয়ে সবাই স্পিকটি নট। মরার উপর খাড়ার ঘা হয়ে এল আরেক দল। ইয়াং আর মিলস নামের দুই লোক ‘গেইজ’(Gauge) ক্ষেত্র বলে কী জানি একটা আবিষ্কার করলেন এবং খুব মাথা নেড়ে আমাদের বললেন, আসলে একক মেরু না থাকাটাই কিন্তু ভাল। তাদের পাতার পর পাতা অংক দেখে ভিরমি খেয়ে বাকিরাও স্বীকার করতে বাধ্য হলেন যে অংক বলছে বিদ্যুত ক্ষেত্র আর চুম্বক ক্ষেত্র দুইজনেরই জন্মদাতা হিসেবে ঐ গেইজ ক্ষেত্রকে চালিয়ে দেয়া যায়। আর সেটা করার ক্ষেত্রে একটা গুরুত্বপূর্ণ শর্তই হল----চুম্বকের একক মেরু থাকা চলবে না!দিস্তার পর দিস্তা কাগজ ভরে লোকগুলো এত অংক করেছে, সেটা তো আর মিথ্যে হতে পারে না।
এমনই সময় রঙ্গমঞ্চে প্রবেশ করলেন পল ডিরাক নামের এক ব্রিটিশ বিজ্ঞানী। পদার্থবিজ্ঞানের জগতে যে ক’জন লোক আসলে রাজকুমারের সম্মান পেয়ে থাকেন তাঁদের মাঝে ডিরাক অন্যতম। এখনকার সময়ের বিশ্বখ্যাত বিজ্ঞানী স্টিফেন হকিং ক্যাম্ব্রিজের যে ভীষন সম্মানিত লিউক্যাসিয়ান পদটি অধিকার করে ছিলেন এই কিছুদিন আগে পর্যন্ত---একসময় এই একই আসন অলংকৃত করেছিলেন পল ডিরাক।
ডিরাক ১৯৩১ সালে এসে হাত-টাত নেড়ে জানালেন, ‘সুন্দর সুন্দর’ সমীকরণ দেখে ভুললে চলবে না। আরো তলিয়ে দেখা দরকার তাদের বাহির-অন্তর। তলিয়ে দেখতে তিনি নিজেই মালকোচা মেরে নেমে পড়লেন মাঠে। ডিরাক কিছুদিনের মাঝেই দেখালেন যে ঐ ‘সুন্দর’ গেইজ ক্ষেত্রকে টিকে থাকতে হলে আসলে আরেক বড় ওস্তাদের হুকুম তামিল করতে হবে। সে ওস্তাদের নাম কোয়ান্টাম মেকানিক্স। না না, এইটা প্রথমালুতে বিজ্ঞাপন দেয়া ‘কোয়ান্টাম মেথডের’ কিছু না। বরং কোয়ান্টাম মেকানিক্স হচ্ছে আসল লোক যার কারণে এইসব ‘কোয়ান্টাম মেথড’ থেকে শুরু করে হালের জেমস বন্ডের ছবির নামে (Quantum of Solace) পর্যন্ত ‘কোয়ান্টাম’ শব্দের ব্যবহার করা হচ্ছে---চমক আর সম্ভ্রম জাগাতে।
ডিরাক জানালেন, গেইজ বাবাজিকে যদি কোয়ান্টাম মেকনিক্সের অনুমোদন পেতে হয় তাহলে কিন্তু চুম্বকের একক মেরু কে অস্বীকার করলে চলবে না। অবশ্য সেই একক মেরুটার আবার যেকোন ‘শক্তি’র মেরু হলে চলবে না। ডিরাকের খাতার অংক দেখাচ্ছিল বেশ বড়সড় একটা মান। যদি একক মেরু সত্যিই থেকে থাকে এবং তার শক্তি যদি ডিরাকের হিসেব মত বড়সড় হয় তাহলে খুব সহজেই একক মেরু খুঁজে পাওয়া যাওয়া উচিত।
এইরকমই একটা গ্রীন সিগনালের অপেক্ষায় ছিলেন এক্সপেরিমেন্টালিস্টরা। ডিরাকের কথা মাথায় নিয়ে তারা ঝাঁপিয়ে পড়লেন চুম্বকের একক মেরু খুঁজে পাবার আশায়। নানা মুণির নানা মত। একেক জন একেক ভাবে খোঁজার চেষ্টা করতে লাগলেন। কেউ কেউ বললেন, একক মেরু পেতে হলে সারা রাত আকাশের দিকে হা করে তাকিয়ে থাকতে হবে! আমাদের পৃথিবীর বায়ু মন্ডলে প্রতি মুহূর্ত্তে আঘাত হানছে মহাজাগতিক রশ্মি। এই বায়ুমন্ডলের সাথে সংঘর্ষের ফলে সেখানে প্রতি নিয়ত নানান ধরনের কণা জন্ম নিচ্ছে। আমরা যদি খুব ভাল করে খেয়াল করতে পারি তাহলে একদিন ঠিকই একক মেরু দেখে ফেলতে পারব। বিশ্বখ্যাত বার্ক্লে ইউনিভার্সিটির লোকজন তো একবার আনন্দে প্রায় কেঁদেই ফেলেছিলেন---যখন তাদের পরীক্ষাগার থেকে এইরকম একটা কণার খোঁজ পাওয়া গিয়েছিল। পরে জানা গেল, এই লোক সেই লোক নয়---এ অন্য লোক! 
ইতোমধ্যে বিজ্ঞানীরা সুপারকন্ডাকটর বলে একটা জিনিস আবিষ্কার করেছেন। না, বাসের কনডাকটরের সাথে এর কোন মিল নেই। সুপারকন্ডাকটর হল এমন কিছু পদার্থ যার মধ্যে দিয়ে বিদ্যুত চালনা করলে অনন্তকাল ধরে সেই বিদ্যুত বইতে থাকবে। তার কোন লয় নেই, ক্ষয় নেই। এমনিতে আমাদের বাসায় যে কারেন্টের তারে করে বিদ্যুত এসে পৌছায়, সেই তারে আসতে আসতে আমাদের বিদ্যুতের জান বেরিয়ে যায়। সেই তারগুলো যদি সুপার কন্ডাকটর হত, তাহলে চিন্তা করুন তো দেখি, কী মজাটাই না হতো। আমাদের দেশ কেন সারা পৃথিবী থেকে বিদ্যুতশক্তি উৎপাদনের খরচ দারুন ভাবে কমে যেত।
বিজ্ঞানীরা ভাবলেন এই সুপারকন্ডাকটর কে কোনভাবে কি কাজে লাগানো যেতে পারে একক মেরু বের করার প্রক্রিয়ায়? দেখা গেল, আপনি যদি সুপারকন্ডাক্টর একটা তার নিয়ে একটা গোল মত রিং তৈরী করেন তাহলে সেই রিং এর মধ্যে কোন চুম্বক মেরু ঢোকালেই সেই রিং এ একটা বিদ্যুত চলতে শুরু করে। সাধারন তার হলে কিছুখনের মাঝেই সেই বিদ্যুত নেতিয়ে পড়ত। কিন্তু সুপারকন্ডাক্টর ‘সুপার’ বলে সেখানে একবার বিদ্যুত চলতে শুরু করলে সেটা চলতেই থাকে। বিজ্ঞানীরা হাতে কিল মেরে বললেন এইবার ব্যাটা পালাবি কোথা? যদি একক মেরু থাকে তাহলে সেটা যদি কোনভাবে আমাদের ঐ রিং এর ভেতর দিয়ে যায় তাহলে সে একটা নির্দিষ্ট মানের বিদ্যুত তৈরি করবে ঐ রিং এ। আর সেই বিদ্যুত মেপে আমরা বলতে পারব, আসলেই একক মেরু কি এর মধ্য দিয়ে গেছে নাকি যায় নি।
বললে বিশ্বাস করবেন না, ১৯৮৪ সালের ভ্যালান্টাইন ডে-র মত এমন মধুর ভ্যালেন্টাইন ডে স্ট্যানফোর্ড বিশ্ববিদ্যালয়ের বায়াস ক্যাব্রেরা-র জীবনে আর আসে নি! সেই ১৯৮৪ সালের ১৪ ফেব্রুয়ারী, ঠিক বিকেল দুটোয়, ক্যাব্রেরার সুপারকন্ডাক্টর রিং এর মাঝে হঠাৎ করে বিদ্যুত চালনা শুরু হল। ক্যাব্রেরা ধড়ফড় করে উঠে বিদ্যুতটা মেপে দেখলেন। ! একবারে যতটা বিদ্যুত তৈরি হলে একক মেরুর সন্ধান সম্পর্কে নিশ্চিত হওয়া যায়---ঠিক ততটুকুই বিদ্যুত দৌড়াচ্ছে সেই রিং এ!!!
আনন্দে ক্যাব্রেরার চোখে পানি চলে আসল।
তখন যদি তিনি জানতেন ভবিষ্যত কি নিয়ে অপেক্ষা করছে তার জন্যে---
(সামনের পর্বে খতম, খোদার কসম!!)

