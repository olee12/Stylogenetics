মাথায় ঘোমটা, বাঙালিত্ব আর মিতা হক--



মিতা হক‬ আমার প্রিয় শিল্পী নন। প্রিয় বক্তা তো মোটেই নন। তার গাওয়া রবীন্দ্র সঙ্গীত আমার কোন একটা কারণে ভাল লাগে না ( আসলে কারণটা আমি জানি---তার গাওয়ার ভঙ্গীর মাঝে আমি কেন জানি তেমন গভীরতা খুঁজে পাই না--যেটা আমি ইফফাত আরা, পাপিয়া সারোয়ার প্রমুখদের গলায় পাই--একেবারেই ব্যক্তিগত অনুধাবন)। মিতা হক বেশ আগে রবীন্দ্রসঙ্গীতের সাম্প্রতিক দশা নিয়ে কথা বলতে গিয়ে তার রবীন্দ্র-মৌলবাদীত্বের স্বরূপ উন্মোচিত করেছিলেন (তার সেই সুবিখ্যাত-- "মেয়েটার মাঝে-- একটা Appeal আছে"-- উক্তিটি স্মর্তব্য)। 
সম্প্রতি আবার দেখলাম তিনি বিতর্কে জড়িয়েছেন। তিনি নাকি বলেছেন "যারা মাথায় ঘোমটা দেয় তারা আর যাই হোক বাঙালি হতে পারেনা"। মজার ব্যাপার হল, যে আলোচনা অনুষ্ঠানে কথাটি বলেছেন, সেইটির ভিডিও ক্লিপ দেখে কোথাও কিন্তু তাকে ঠিক এই কথাটি বলতে শুনলাম না। এইদিকে আমাদের ছাগুকূলের ম্যাতকারে মিতা হকের চৌদ্দ গুষ্ঠির সৎকার করা হয়ে যাচ্ছে!!
মনে হচ্ছে আবারো সেই 'কান নিয়েছে চিলে"। আমি ঐ ভিডিও ক্লিপ দেখে যা বুঝলাম তা হল মিতা হক এই ক'টি কথা বলতে চেয়েছেনঃ
১) সবার আগে আমরা বাঙালি
২) আমরা এক রকমের আইডেন্টিটি ক্রাইসিসে ভুগছি
৩) যেখানেই জনসমাগম একটু বেশি হয় (রাস্তাঘাটে, হাসপাতালে, ওয়েটিং রুমে) সেখানে অধিকাংশ মেয়েরাই 'শুধু এইটুকু মুখ' দেখানো পোষাক পরে আছে।
৪) আমাদের একটা 'কমন' পরিচয় আছে--জাতি-ধর্ম-বর্ণ নির্বিশেষে--সেটা হল আমরা বাঙালি।
৫) বর্তমান সরকার 'অসাম্প্রদায়িক'--তাই তার সমর্থন রয়েছে এদের জন্যে
আমি তার ১ নং পয়েন্টের সাথে একমত। আমি জানি তার দ্বিতীয় ও তৃতীয় পয়েন্টেরও সত্যতা রয়েছে। আমি নিজে জানি যে আমার অনেক আত্মীয়া যারা এক সময় 'স্বাভাবিক' পোষাক পরেছেন আশি-নব্বই এর দশকে, তারা এখন হঠাৎ করেই মাথায় কাপড়, হিজাব দেয়া শুরু করেছেন। ফেবুতে তাদের ছবি দেখলে ধাক্কার মত লাগে বুকে!! একি! এদের এই অবস্থা হল কেন? উত্তর খুব সহজ। নব্বই দশকের শেষের  দিক থেকেই আমাদের দেশে ইসলামী মৌলবাদীদের প্রচার প্রসার লক্ষ্য করার মত। তাদের প্রচার ও প্রসারের সাথে সমানুপাতিক হারে বাড়তে থাকে বোরকা আর হিজাবের সংখ্যা। ২০০০ সাল থেকে আমি দেশের বাইরে থাকি। ২০০৩ সালে আমি যখন দেশে ফিরি তখন রাস্তাঘাটে বোরকা-হিজাবওয়ালিদের ঘনঘটা দেখে বিস্মিত হয়েছিলাম। ২০০৭ এ যখন আবার যাই, সেই বিস্ময় ততদিনে আতঙ্কে রূপ নিয়েছিল। আমার মত যারা অনেক দিন পর পর দেশে গিয়েছেন---আমি নিশ্চিত তাদের চোখে এই 'রূপান্তর'-টা ধরা পড়েছে।
মিতা হক বলেছেন যারা এইরকম পোষাক পরেন তারা আর যাই হোক বাঙালী নন---তিনি কোথাও পরিষ্কার করে বলেন নি যে মাথায় ঘোমটা দিলে অবাঙালী হবে। বরং বোরকা/হিজাব ওয়ালীদের প্রতিই তার ইঙ্গিত ছিল।
বাংলাদেশের মিশ্র সংস্কৃতির পরিমন্ডলে নানান ধর্ম,বর্ণ,কৃষ্টির মিশ্রন হয়েছে। আমাদের জাতীয় জীবনে ইসলাম ধর্মাবলম্বীদের সংখ্যা গরিষ্ঠতা আমাদের সংবিধানসহ আরো অনেক গুরুত্বপূর্ণ রাষ্ট্রীয় ক্ষেত্রে মূল প্রভাবক হয়ে কাজ করেছে। কিন্তু তার মানে এই না যে আমরা আমাদের বাঙ্গালিত্ব বিসর্জন দিয়েছি। আমি এই কথাটা ধ্রুবভাবে বিশ্বাস করি যে, সবার প্রথমে আমরা বাঙালি। তারপরে আমরা মুসলিম,হিন্দু,বৌদ্ধ,খ্রীষ্টান ও অন্যান্য কিছু। ১৯৭১ এ আমরা প্রমাণ করেছিলাম ধর্মের শক্তির চেয়ে আমাদের বাঙালিত্বের শক্তি বেশি ছিল। আমরা পৃথিবীর সবাইকে বুঝিয়ে দিয়েছিলাম যে ধর্মই শেষ কথা নয়--আবহমান কাল ধরে যে মাটির সুধারসে সিঞ্চিত হয়ে আমাদের বেড়ে ওঠা সে সংস্কৃতির মূল আমাদের অন্তরের গহীনে প্রোথিত।
একাত্তরের পরাজিত শক্তিরা এই কথাটা মনে রেখেছে।
কিন্তু আমরা?
আমরা ভুলে গিয়েছি---বেমালুম।
আর তাই এখন পথঘাট ছেয়ে যায় বোরকা আর হিজাবে। দেশের অন্যতম প্রধান রাজনৈতিক দল, যারা মুক্তিযুদ্ধের মূল চালিকা শক্তি হয়েছিল--- সে দলের প্রধাণারও মনে হয়, মাথায় হিজাব না পরলে আর নামাযী ভাব না ধরলে ক্ষমতায় ফেরা যাবে না। হিজাব যে তার গত নির্বাচনে একটা লাগসই নির্বাচনী চাল ছিল সেইটা এখন তার মাথায় হিজাবের অনুপস্থিতি দেখেই বোঝা যায়। নির্বাচনের সময় ঘনিয়ে এসেছে। হয়ত হিজাব আবার বেরুবে তার।
কিন্তু যে কথাটা বলার জন্যে এত কথা সেটা হল, মিতা হক আপনার এই কথাটার সাথে আমি একমত---আমরা সবার আগে বাঙালি আর অনাদি কাল হতে বাঙ্গালির যে স্বাভাবিক পোষাক সেখানে হিজাবওয়ালি, বোরকাওয়ালীদের আনাগোনা একটি আরোপিত অনুষঙ্গ। এবং আরোপিত বলেই আমাদের সাবধান হবার সময় হয়েছে! পোষাকের এই পরিবর্তন আমাদের মানসিকতারও পরিবর্তন নির্দেশ করে। অনেকেই হয়ত বলবেন কেবল হিজাবওয়ালিদের পেছনে লাগলে হবে? মেয়েরা আরো যে পাশ্চাত্যমুখী বেশবাস পরিধান করছে তার বেলা? আমার উত্তর সেখানেও একই। আমরা সবার আগে বাঙালি এবং আমাদেরকে আমাদের সংস্কৃতির প্রতি স্বনিষ্ঠ হতে হবে।
মিতা হকের অন্য যেকোন মতামতের সাথে আমার বিরোধ থাকতে পারে, মতের অমিল থাকতে পারে। কিন্তু আমি মনে করি এইখানে মিতা অত্যন্ত গুরুত্বপূর্ণ একটি আশংকার কথা উল্লেখ করেছেন। এই সময়োচিত কাজটি করার জন্যে তাকে সাধুবাদ দিচ্ছি।
আমি মনে করি আমাদের সবারই বিষয়টা আরো একটু তলিয়ে দেখার সময় হয়েছে।
মূল ভিডিওটি [url= http://www.priyo.com/2013/08/11/26660.html]এইখানে[/url] আছে। আগ্রহীরা দেখে নিতে পারেন। কেউ কেউ আমাকে জানিয়েছেন যে ভিডিওটি এডিট করা। আমি সে নিয়ে নিশ্চিত হতে পারিনি। ঠিক একই বিষয় নিয়ে অদিতি ফাল্গুনীও একটি লেখা লিখেছেন।

