হকিং অসুস্থ!



এইমাত্র খবর পেলাম যে বিশ্বখ্যাত বিজ্ঞানী স্টিফেন হকিং কে ক্যাম্ব্রিজে হাসপাতালে ভর্ত্তি করা হয়েছে। হাসপাতাল সুত্রে জানানো হয়েছে---তিনি 'ভীষন অসুস্থ'।
৬৭ বছর বয়েসী এই  বিজ্ঞানী প্রায় ষাটের দশক থেকেই 'মোটর নিউরন ডিজিজ' নামের এক দূরারোগ্য রোগে আক্রান্ত। বহুবছর আগে ডাক্তারদের নিদান দেয়া এই হার-না-মানা যোদ্ধা কেবল যে বেঁচে আছেন, তাই নয়, ১৯৭৯ সাল থেকে ক্যাম্ব্রিজের ডিপার্টমেন্ট অব এপ্লাইড ম্যাথেমেটিক্স এন্ড থিওরেটিকাল ফিজিক্সের লিউকাসিয়ান প্রফেসর(একসময় নিউটন প্রমুখ এই আসন অলংকৃত করেছিলেন) হিসেবে নেতৃত্ব দিয়ে যাচ্ছেন আধুনিক পদার্থবিজ্ঞানের জয়যাত্রার। A brief history of Time এর কারনে বিশ্ব জুড়ে খোকা-বুড়ো সকলেই আজ তার নামের সাথে পরিচিত।
বিজ্ঞানী হিসেবে তার মুল্যায়ন কী সেইটে নিয়ে হয়ত বড় বড় তাত্ত্বিক পদার্থবিজ্ঞানীদের মাঝে মতভেদ থাকতে পারে, কিন্তু অমানুষিক যন্ত্রনা,স্থবির-প্রায় জীবন আর অকল্পনীয় সব প্রতিকূলতার বিরুদ্ধে লড়াই করে যাওয়া এই মানুষটি আমার কাছে হেমিং ওয়ের Old man and the sea এর নায়ক-----আমাদের এই যন্ত্রনা-সঙ্কুল ঝঞ্ঝা বিক্ষুব্ধ জীবনে এক উজ্জ্বল বাতিঘর।
তাঁর দ্রুত আরোগ্য কামনা করছি।
------------------------------------০------------------------------------
আপডেটঃ
বিবিসি'র বরাত দিয়ে জানা গেছে, হকিং এখন বেশ খানিকটা ভাল বোধ করছেন।তবে নানান টেষ্ট এখনো চলেছে।
--------------------------------------০---------------------------------------
আপডেট ২ঃ
সর্বশেষ খবর হল, হকিং এর শরীরের অবস্থা এখন অনেকটাই ভাল।ডাক্তাররা খুব শিগগিরই তার পূর্নাঙ্গীন সুস্থতা আশা করছেন।
হকিং বেশ কিছুদিন ধরেই অসুস্থ ছিলেন। গত সপ্তাহে তিনি ক্যাল্টেকে অবস্থান করছিলেন এবং সপ্তাহের শেষের দিকে এরিজোনায় তার একটা বক্তৃতার আয়োজন করা হয়েছিল। কিন্তু শারীরিক অসুস্থতার কারনে সেটা স্থগিত ঘোষনা করা হয়। গত শনিবারে তাকে নিয়ে আসা হয় ক্যাম্ব্রিজে। শ্বাসনালীর প্রদাহে ভুগছিলেন হকিং।
এই ঘটনাটা ঘটল এমন এক সময় যখন হকিং ধীরে ধীরে তার গবেষনার স্থান পরিবর্তন করে নিয়ে যাচ্ছিলেন ওয়াটার্লু,অন্টারিওতে। ব্রিটিশ শিক্ষাব্যবস্থা ও সরকারের শিক্ষানীতির উপর হতাশ হয়ে পড়েছিলেন হকিং-----তাত্ত্বিক পদার্থবিজ্ঞানে ক্রমাগত অর্থহ্রাস ও উন্নাসিকতা তাকে দারুন ক্ষুব্ধ ও ব্যথিত করে তুলেছিল। একই সময় কানাডাতে তিনি দেখেছিলেন উৎসাহী গবেষকদের ভীড় আর সহানুভুতিশীল সরকার ব্যবস্থা। এই গ্রীষ্মেই হকিং এর কানাডাতে পুর্নোদ্যমে কাজ শুরু করার কথা।
তাত্ত্বিক পদার্থবিজ্ঞানের পুরোধা ব্যক্তিত্ব এবং হাজার মানুষের মনে আলোর মশাল জ্বেলে এগিয়ে চলা এই লোকটির জন্যে আমার ও আমাদের সশ্রদ্ধ প্রণতি।

