W



এই মাত্তর অলিভার স্টোনের "W" দেখে ফিরলাম।
W দিয়ে কি হয়?
W  দিয়ে War হয়, Weapon হয়, WMD হয়,হয় টাংস্টেন এর প্রতীক, এমনকি পদার্থবিজ্ঞানে এক মৌল কণিকার নাম W বোসন।
W দিয়ে আরো হয় welcome, হয় win, ইংরাজীতে শব্দের বানান শুরু হয় w দিয়ে---word।
কিন্তু অলিভার স্টোন যে W  নিয়ে ছবি বানিয়েছেন সেটা আর কিছু নয়, বিগত প্রায় এক দশকে আমাদের পৃথিবীর মানচিত্র পালটে দেয়া এক লোক George W Bush।
যারা অলিভারের ছবির সাথে পরিচিত তারা জানেন যে এই লোক কি পরিমান প্রতিভাধর চিত্র পরিচালক। তার সাফল্যের কোমরবন্ধে ঝুলছে Natural Born Killer, Platoon, Born on the fourth of July, JFK সহ অসংখ্য অসাধারন ছবি।
ভিয়েত্নাম যুদ্ধ নিয়ে সম্ভবত সব চাইতে হৃদয়স্পর্শী ছবিগুলোর বেশির ভাগই অলিভারের তৈরী। তার খাপ খোলা বিবেকবান দৃষ্টিভঙ্গী তাকে আমেরিকায় নন্দিত ও নিন্দিত---দুই-ই করেছে। বিশাল প্রেক্ষাপট জুড়ে তার বিচরন। তিনি যুদ্ধের ছবি যেমন করেছেন, তেমনি করেছেন আমেরিকার হৃদস্পন্দন যেখানে ধ্বনিত হয়---সেই walstreet নিয়ে। দেখিয়েছেন টাকার মুল্যে বিকিয়ে যাওয়া কর্পোরেট জীবন, লোভের জলে ভেসে যাওয়া মানবিকতা---আর এরপরও সব ঠেলে, সকল স্রোতের বিপরীতে দাঁড়িয়ে মানুষ হয়ে ফিরে আসা।
অলিভারের অনেক বদনামগুলোর মাঝে একটা হচ্ছে---তিনি অনেক conspiracy theory-র উদ্গাতা। মার্কিন রাষ্ট্রপতিদের নিয়ে তিনি অনেক ছবি করেছেন। ছবি করেছেন কেনেডি কে নিয়ে(JFK) ---দেখিয়েছেন তার হত্যাকান্ডে খোদ সরকারের অন্দর মহলের গোপন সম্মতির কথা। করেছেন Nixon কে নিয়ে। সমালোচকদের মত----কল্পনা আর সত্যের সীমানা বার বার ঝাপসা হয়ে গেছে ছবি গুলোতে। এতে খেপে গিয়ে অলিভার তার চিত্রনাট্য জন সমক্ষে প্রকাশ করেছেন। উল্লেখ করেছেন তার সমস্ত তথ্য সুত্র।
তার হাত ধরে আসা সর্বশেষ ছবিটি আমাদের সকলের 'প্রিয়' বুশ কে নিয়ে। আজকেই আমাদের এখানে মুক্তি পেয়েছে। বন্ধুদের নিয়ে দল বেঁধে গিয়েছিলাম। হলে ঢুকে, ঠিক যেমনটি প্রত্যাশা করেছিলাম, খুব একটা বেশি জন সমাগম দেখলাম না।
ছবি শুরু হল বুশ বাবাজির fraternity তে যোগ দেবার কালে নাকাল হবার দৃশ্য নিয়ে। একে একে আমরা যা জানতাম, যা জানতাম না, যা জানতে চাইনি---প্রায় সবকিছুই অলিভার নিয়ে এসেছেন। শুধু এক গোয়ার একরোখা অবিমৃষ্যকারী ব্যক্তি নয়---এখানে উঠে এসেছে বাবার কাছে স্বীকৃতি চেয়ে বার বার ব্যর্থ হওয়া অভিমানী এবং এক পর্যায়ে ক্রুদ্ধ মানুষের কথকতা। মদের বোতলে জীবন চুবিয়ে রেখে এক সময় ডুবতে বসা মানুষের অন্ধ ধর্ম ভক্তির লাঠি ধরে ভেসে ওঠার কাহিনী।
ছবিটি নিয়ে আমার নিজের মতামতটা এখানে আর বেশি বলতে চাইছি না। শুধু এইটুকু বলব---দেখে আসুন ছবিটি।

