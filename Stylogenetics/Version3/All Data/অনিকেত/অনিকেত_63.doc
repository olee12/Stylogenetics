এক প্রখরা রমনীর জন্মদিবসে শুভেচ্ছা-বার্তা(যথেষ্ট ভয় এবং তমিজের সাথে) 



স্নিগ্ধা'পু হলেন, ইংরাজীতে যাকে বলে, A misnomer!
বাংলায় বলতে গেলে, বলা যায় 'কানা ছেলের নাম পদ্মলোচন', এই বাগধারার চলিষ্ণু নারীরূপ! সেদিন মূলোদার লেখায় ফার্স্ট ইম্প্রেশানের কথা পড়ে প্রথমেই আমার যার কথা মনে হয়েছিল---তিনি আমাদের স্নিগ্ধা'পু। নাম শুনে যারাই তাঁকে 'স্নিগ্ধ কিছু একটা' ভেবে কথা বলতে গেছে---পরে তাদের অনেককেই প্রান হাতে করে পালাতে দেখেছি।
স্নিগ্ধা'পু তার নামের সম্পুর্ণ বিপরীতে দাঁড়িয়ে একজন 'প্রখরা' নারী।
দুর্জনেরা তাঁকে আড়ালে মুখরা নারীও বলেন। তাঁর দোষের কোন সীমা নেই। কোনটা ছেড়ে কোনটা বলি?
প্রথমেই বলতে হয় তাঁর মাতব্বরী বিষয়ে। 'গাঁয়ে মানেনা, আপনি মোড়ল' টাইপ লোক। এমনকি কখনো হয়েছে যে, আপনার সামনে হয়ত কোন নিরীহ লোককে ধরে ষণ্ডা-গুন্ডারা খানিক 'মালিশ' করে দিচ্ছে। আপনি অন্যান্য সুশীলদের মত ভাবছেন---চুপচাপ থাকি বাপ! কথা বলে নিজের প্রাণটা খোঁয়াই কেন? ঠিক তখুনি 'রসভঙ্গ' করে একজন লোক উঠে দাঁড়াবে। হাঁ হাঁ করে ছুটে যাবে তার চেয়ে তিনগুন বড় গুন্ডা গুলোর দিকে। খামকাই গোলমালের মাঝে নাকটা গলাবে, দূর্বল লোকটার পক্ষ নিয়ে এঁড়ে তর্ক করবে এবং ফলশ্রুতিতে ঐ লোকের সাথে মারও খাবে।
দেখেন নি এমন ঘটনা? আমি নিশ্চিত, আপনারা এমন অনেক দেখেছেন। আমাদের স্নিগ্ধা'পু হলেন ঐ রসভঙ্গ করা লোকটি!
আমি যতদিন ধরে সচলে আছি, স্নিগ্ধা'পু কে কম-বেশি ততটুকু সময় ধরেই চিনি। সব সময়ে দেখেছি---সচলে যখনই ঝামেলা লেগেছে, ক্যাচাল বেঁধেছে, আমরা যারা অনেকেই তারিয়ে তারিয়ে এইসব হাউ-কাউ উপভোগ করছি---তাদের সমস্ত মজা পন্ড করতে স্নিগ্ধা'পু এসে হাজির হয়েছেন। এসেই খুঁজে-পেতে বের করবেন এখানে কোন লোকটা আসলে দুর্বল, কাকে সবাই বাঁশ দিয়ে মজা লুটছি। তারপরেই শুরু করবেন আমাদের বাকী সকলকে একধার থেকে গালি-গালাজ!!
কোন মানে হয়?
আমাদের সবার মজা পন্ড করেই তিনি ক্ষান্ত নন।
তিনি আবার বিশ্রী রকমের ভাল লেখক। কী কী নিয়ে লিখেন তিনি?
ঠিক আপনি যা ভেবেছেন, তাই। নারীমুক্তির পক্ষে, সমাজের কুসংস্কারের বিরুদ্ধে, ধর্মের গোঁড়ামীর বিরুদ্ধে এবং এমনিসব আরো নানান 'বিরক্তিকর' বিষয়ে তাঁর আগ্রহ। ব্যাপারটা এইখানেই থেমে থাকলে ভাল ছিল। দেখা গেল তিনি আবার খুব গল্প-লেখক।অস্বস্তির সাথে স্বীকার করতে হচ্ছে---বেশ ভাল গল্প লিখিয়ে! তার একটা সিরিজ চলছিল বেশ আগে। গোয়েন্দা ঝিকিমিকি'র নানান এডভেঞ্চার নিয়ে লেখা সেই সিরিজ বিরাট জনপ্রিয় হয়। বলতে বেশ লজ্জা হচ্ছে, কিন্তু আমাকে স্বীকার করতেই হবে যে আমি গোয়েন্দা ঝিকিমিকির প্রেমে পড়ে গিয়েছিলাম। শুধু কি তাই? নানান সময়ে জিটকে নানান বকবকানির ফাঁকে ফাঁকে তাঁকে অনুরোধ করে গেছি---ঝিকিমিকির সাথে আমার একটা প্রেম ঘটিয়ে দেবার জন্য। কিন্তু সে কথা শুনলে তো? এই কিছুদিন আগেও যখন ঘ্যানঘ্যান করছিলাম এই নিয়ে, স্নিগ্ধা'পু বলেছেন ঝিকিমিকি নাকি কোথায় ছুটি কাটাতে গেছে। সে ফিরে আসলেই নাকি আমার কথাটা তার কানে তুলবেন। আমি খুব আশায় বুক বেঁধে আছি।
যাই হোক, আপনারা নিশ্চয়ই বুঝে গেছেন যে স্নিগ্ধা'পু কে আমরা এখানে কী পরিমান অপছন্দ করি! তিনি একটা জিনিস খুব অপছন্দ করেন। সেটা হল তার জন্মদিন নিয়ে মাতামাতি। আমি যেহেতু তার অনেক যন্ত্রণা সয়েছি(এবং মনে হচ্ছে এই লেখার পরে সেটা আরো বাড়তে যাচ্ছে) তাই প্রতিশোধ নেবার একটা ইচ্ছা সব সময়েই মনের মাঝে ছিল।
আজ পেয়েছি সেই সুবর্ণ সুযোগ।
এই মাহেন্দ্রক্ষনে এই খবরটা রটিয়ে দিতে চাই
স্নিগ্ধা'পুর জন্মদিন আজ---কেককুক খেতে চাই!!!
শুভ জন্মদিন স্নিগ্ধা'পু!!
পুনশ্চঃ ইয়ে স্নিগ্ধা'পু বলছিলাম কি জানেন, এই লেখাটা কিন্তু আমার না, আরো একজনের লেখা, কাজেই আমারে মাইরেন না---

