রকমারির ঝকমারি



সবাই নিশ্চয়ই রকমারি-র নাম জানেন। বাংলাদেশের এই অনলাইন পোর্টালটি সাম্প্রতিক কালে বেশ নাম করেছে। রকমারি সব জিনিস-পত্রের সাথে তারা হালের সব বইপত্রও অনলাইনে বিক্রিবাটার সুবন্দোবস্ত করে দিয়েছেন। আমাদের অনেক চেনাজানা সচল এবং অ-সচল লেখকদের বই রকমারিতে বিক্রি হয়। চরম উদাস, তারেক অণু, অভিজিৎ রায়, রায়হান আবীর সহ এই সময়ের বহু আলোচিত লেখকদের একেবারে সদ্য বইমেলায় বেরুনো বই এইখানে পাওয়া যাচ্ছে। ঢাকার বাইরে যারা থাকেন তারা অনেক সময়েই প্রয়োজনের সময়ে বইপত্র কিনতে গিয়ে নানান বিপত্তির সম্মুখীন হোন। রকমারি তাদের জন্যে একটা আশীর্বাদ হয়েই এসেছে। অন্তত তাদের সাইটে গেলে দেখবেন নানান 'সন্তুষ্ট' ক্রেতাদের জবানীতে রকমারির গুণ-কীর্তন। এদের বেশির ভাগই সত্যি হবার কথা--কারণ আমার সাথে দুয়েকজন ক্রেতার আলাপ হয়েছে যারা বলেছেন যে তারা রকমারির সার্ভিসে প্রীত।
এহেন রকমারি পোর্টালটি সম্প্রতি সোশ্যাল মিডিয়াতে আলোচনার কেন্দ্রে অবস্থান করছে।
ঘটনা কী?
ঘটনা খুবই সামান্য। ফারাবী শাফিউর রহমান নামে অনলাইনে তথা সোশ্যাল মিডিয়াতে সক্রিয় এক ছাগুকন্ঠ রকমারিতে গিয়ে অভিজিৎ রায় এবং রায়হান আবীরের কিছু বইয়ের বিক্রির উপর নিষেধাজ্ঞা আরোপ করতে চেয়েছেন। তার বক্তব্য হলঃ

'অনলাইনে বই বিক্রি করার খুবই জনপ্রিয় ওয়েবসাইট রকমারি ডট কম ওয়েবসাইট টি বর্তমানে সারাদেশে নাস্তিক্যতাবাদ বিষয়ক বইগুলি মানুষের ঘরে ঘরে পৌঁছে দেয়ার দায়িত্ব নিয়েছে। এই রকমারি ডট কম ওয়েবসাইটটি নির্লজ্জের মত অভিজিৎ রায়ের “বিশ্বাসের ভাইরাস,” “অবিশ্বাসের দর্শন” এই বইগুলি তাদের ওয়েবসাইটের ১ম পৃষ্ঠায় রেখে মানুষ কে কিনতে উৎসাহ দিচ্ছে। আল্লাহ ও তাঁর রাসূলকে নিয়ে ব্যঙ্গ করা অভিজিৎ রায়ের বস্তাপচা যে বইগুলি কেউ টাকা দিয়ে কিনা তো দূরের কথা ইবুক হিসাবেও ১০০ টা ডাউনলোড হয় না আর সেই বইগুলি এই রকমারি ওয়েবসাইটের কল্যানে হাজার হাজার কপি বিক্রি হয়ে যাচ্ছে। সৈয়দ আবুল মকসুদ, ফারুক ওয়াসীফের বইয়ের বিজ্ঞাপনও এই রকমারি ওয়েবসাইটের ১ম পৃষ্ঠায় থাকে না কিন্তু ঠিকই অভিজিৎ রায়/ভাইরাস জিৎ রায়ের বইগুলির বিজ্ঞাপন রকমারি ওয়েবসাইটের ১ম পৃষ্ঠায় থাকে।'

 এরপরই ফারাবী তার অনুসন্ধিৎসু মনের পরিচয় দিয়েছেন! তিনি খুঁজে বের করেছেন রকমারি-র মালিক আসলে কে। তার বয়ান মতেঃ

"এই রকমারি ডট কমের মালিক মাহমুদুল হাসান সোহাগ বুয়েট থেকে ইলেকট্রিক্যাল ইঞ্জিনিয়ারিং এ পাস করে কোন ইঞ্জিনিয়ারিং পেশায় না যেয়ে খৃস্টান মিশনারিদের টাকা খেয়ে দেশে নাস্তিক্ত্যবাদ প্রচারের মিশনে নেমেছে। সানরাইস ও ওমেগা কোচিং সেন্টারের সব ডাটা চুরি করে এই মাহমুদুল হাসান সোহাগ উদ্ভাস কোচিং সেন্টার টি চালু করেছে।"

এইসবের চেয়েও গুরুত্বপূর্ণ আরো কিছু কথা ফারাবি বলেছেনঃ

"আপনারা যারা উদ্ভাসে ক্লাস করেন তারা স্পষ্ট ভাবে সোহাগকে জানিয়ে দেন যে সে যদি তার রকমারি ওয়েবসাইটে আল্লাহ ও তাঁর রাসূলকে নিয়ে তুচ্ছতাচ্ছিল্য করা অভিজিৎ রায়ের বইয়ের বিজ্ঞাপন প্রচার বন্ধ না করে তাইলে তাকেও থাবা বাবার ন্যায় করুন পরিনিতি বরন করতে হবে। খুব সুক্ষাতিসূক্ষ ভাবে এই রকমারি ওয়েবসাইটের মালিক মাহমুদুল হাসান সোহাগ আমাদের সমাজের ভিতরে নাস্তিক্যতাবাদ বিষয়ক বইগুলির বিজ্ঞাপন প্রচার করে আল্লাহ ও তাঁর রাসূলকে নিয়ে তুচ্ছতাচ্ছিল্য করার ব্যাপারে সাধারন মানুষ কে উৎসাহ দিচ্ছে। ............মতিঝিল আরামবাগে যারা থাকেন তাদের দায়িত্ব হল এই রকমারি ওয়েবসাইটের অফিসে আক্রমণ করে আল্লাহ ও তাঁর রাসূলকে নিয়ে ব্যঙ্গ করা অভিজিৎ রায়ের বইগুলির বিজ্ঞাপন প্রচারে বাধা দেওয়া। আর তা না হলে আমাদের সবাইকে কাল আখিরাতের ময়দানে রাসুলুল্লাহ সাল্লাল্লাহু আলাইহি ওয়া সাল্লামের সামনে লজ্জিত হতে হবে।"

ঘটনার পরের অংশটুকু হয়ত অনেকের জানা, অনেকে হয়ত অনুমান করতে পারছেন। যারা এখনো জানেন না বা অনুমান করতে পারছেন না অথবা অনুমান করতে চাইছেন না তাদের জন্যে বলছি---- এই রকম পরিস্থিতিতে পড়লে আপনি কী করতেন?আপনি যদি দোকানের মালিক হোন তাহলে দুইটা জিনিস করতে পারেনঃ

  এহেন প্রাণ-সংহারি 'থ্রেট' শুনে আপনি পিছিয়ে আসতে পারেন। আপনার ওয়েবসাইট থেকে উদ্দিষ্ট ব্যক্তিবর্গের বই সরিয়ে ফেলতে পারেন

  অথবা আপনি থ্রেট দেয়া লোকটিকে পালটা একটা থ্রেট দিতে পারেন--কারণ লোকটি এইখানে ব্যক্তি ও সংগঠনের প্রতি বিদ্বেষ ছড়াচ্ছেন, উস্কানীমূলক বক্তব্য রাখছেন এবং সবচাইতে বড় কথা ত্রাস সঞ্চারের মাধ্যমে ক্রেতা ও বিক্রেতার অধিকার খর্ব করছেন


আপনার সিদ্ধান্তটা কী হতো? 
কিছুখনের জন্যে আপনাকে মাইক্রোস্কোপের নীচ থেকে সরিয়ে রকমারির কর্তৃপক্ষকে নিয়ে আসি। সোহাগ নিজে থেকে ফারাবীর ঐ থ্রেডে গিয়ে  যে বক্তব্য রেখেছেন সেটা হলঃ

"--- কিছুদিন আগে আমার এক ছাত্র আমাকে বিষয়টি জানায় এবং আমি তখন ই অফিস এ কল করে সংশ্লিষ্ট দায়িত্বপ্রাপ্ত দের কে বলি যে এই ধরণের বই যেন হোমপেজ এ না থাকে এবং কোন বিজ্ঞাপন এ না যায়। তারপর থেকে সেটা মানা হচ্ছে বলেই আমি জানি। এখানে উল্লেখ্য যে, হোমপেজ এ কোন বই গুলো দেখাবে তার একটা Algorithm আছে। তাই যে কোন বই ই চলে আসতে পারে, তবে চাইলে আমরা manually বাদ দিতে পারি। যে সব বই শুধু ধর্মীয় অনুভুতিতে না, অন্য issue তেও যদি controvertial হয়, আমরা সেগুলো বাদ দেওয়ার নীতিতে চলি। তবে ৮০০০০ বই অল্প কিছু মানুষ দিয়ে manage করতে গেলে কিছু ভুল হয়ে যেতেই পারে। আমরা বলি না যে আমরা ভুল করি না, কিন্তু এট বলতে পারি যে ভুল হলে সেটা অনুধাবন করে সংশোধন করতে আমাদের কার্পণ্য নেই।"


আমার যত ক্ষোভ যত বিস্ময় সব এই জায়গাটাতে। যে কোন বই যদি কোন একটা বিষয় নিয়ে বিতর্কমূলক অবস্থান নেয়---আমরা কি সেই বই প্রচার করা বন্ধ করে দেব, লেখকের কন্ঠরোধ করব, প্রকাশকের বাড়িতে আগুন দেব, বিক্রেতা কে খুনের হুমকি দেব?? ধর্ম নিয়ে আমাদের দেশের অধিকাংশের আলাদা বাড়াবাড়ি আছে--সেটা নতুন কিছু নয়। 'বিতর্কিত' বই লেখার অপরাধে যেদিন থেকে আমরা তসলিমাকে দেশ ছাড়া করেছি সেদিন থেকেই আমাদের কপালে এই কলঙ্কের তিলক স্থায়ী হয়েছে। সারা পৃথিবীর মানুষের কাছে বাংলাদেশ কেবল দুর্নীতি পরায়ন, দুর্যোগ প্রবন, দরিদ্র দেশ নয়--এইটি এমন একটি দেশ যে দেশটি থেকে একজন লেখিকাকে প্রাণ নিয়ে পালিয়ে যেতে হয়েছে একটি বই লেখার অপরাধে।
সেই থেকে শুরু।
এরপর ধর্মান্ধদের নানান ছোট-বড় সাফল্যের ইতিহাস হয়ে দাঁড়িয়েছে আমাদের ইতিহাসের অংশ। দেশের অধিকাংশ মানুষ ধর্মভীরু এবং সরল বলে সহজে ধর্মান্ধদের হঠকারীতা তাদের চোখে ধরা পড়ে না। প্রাথমিক আবেগে সবাই ভেসে যায় এবং যুক্তি ও মানবিকতা বানের পরে পলিমাটির মত ভেসে উঠতে যে সময় নেয় ততখনে অনেকদূর ধ্বংস পথ গড়ায়। এর মাঝে ঘর পোড়ে হিন্দুর, প্রাণ যায় বৌদ্ধের, গীর্জা ভাঙ্গে খ্রীষ্টানের।
এতকিছুর পরও এই বাংলায় জন্ম নেয় সাহসী মানুষ। কপটতা, ভন্ডামীর মুখোশ উন্মোচন করেন তারা যুক্তির কষাঘাতে, স্বীয় জীবনাচরণে তারা ধারণ করেন যুক্তিবাদের পরিচ্ছদ। হাজার হাজার মুখ-হীন মানুষের ভীড়ের মাঝে হঠাৎ  আলোর ঝলকানি নিয়ে আসেন একজন আহমেদ শরীফ, একজন হুমায়ুন আজাদ। যাবতীয় সামাজিক ও ধার্মিক ভন্ডামী ক্ষুদ্রতার বিরুদ্ধে সোচ্চার কন্ঠ হয়ে থাকা হুমায়ুন আজাদকে বেশিদিন সহ্য করা হয়ে ওঠে না আমাদের। এক শুক্লপক্ষ রাতে তার উপরে নেমে আসে উদ্যত কৃপান। আমরা হারাই আরো একটি মুক্তকন্ঠস্বরকে।
ধর্মান্ধদের হুমকি-ধামকি বহাল থাকে এরপরেও। হুমায়ুন আজাদের খুনিরা বুক ভরে নিশ্বাস ফেলে এই বাংলায়। কত সহজেই তার কন্ঠকে থামিয়ে দিতে পেরেছে এইটা ভেবে কোন কোন রাতে তৃপ্তির ঢেকুর হয়ত তোলে তারা।
সাম্প্রতিক কালে অনলাইনে মতামত প্রকাশের সুযোগ বৃদ্ধি পাওয়ায় আমরা স্বস্তি এবং অস্বস্তি নিয়ে দেখেছি অনেক উচ্চকিত কন্ঠের উল্লম্ফন। কিছু কিছু কন্ঠ অপরিশীলিত, কিছু কিছু কন্ঠ উদাত্ত, কিছু কন্ঠ স্রেফ পথভ্রষ্ট গন্তব্যহীন---আবার কিছু কিছু কন্ঠ যুক্তির বাঁধনে বাধা, মন্দ্রিত উচ্চারণে স্পষ্ট বাক্যে জানিয়ে দেয় তাদের মতাদর্শটিকে। তর্কে-বিতর্কে জমে ওঠে প্রাঙ্গন। জাতীয়তাবোধ, ধর্মবোধ--কোনকিছুই বাদ পড়েনা এই বিতর্কের আসরে। এই আসরে জিততে হলে আপনাকে যথেষ্ট প্রস্তুতি নিয়েই আসতে হবে---আসেও অনেকে। তবে আমরা খুব দ্রুত দেখি যে ভাগ হয়ে যাচ্ছে মানুষের দল আবারো। কিছু কিছু মানুষ সবকিছুর পরও অন্ধকারকেই ভালবেসে পড়ে থাকতে চায়---সেইটা তার অধিকার। আর কিছু কিছু লোক মশাল জ্বেলে বেরিয়ে পড়ে পথে---সেইটেও তার অধিকার।
আমাদের কারো এই অধিকার নেই --এদের কাউকে নিষেধ করার। যে যেভাবে তাদের জীবন-যাপন করতে চায়--সেইটে একান্তই তার নিজের ইচ্ছা। আমি হুজুর বলে পাশের বাড়ির নাস্তিক লোককে সকাল বিকাল খুন করে ফেলার হুমকি দেব, অথবা আমি নাস্তিক বলে পাশের বাড়ির হুজুরকে নিয়ে রাস্তাঘাটে ব্যঙ্গ করে বেড়াব---এর কোনটাই কাম্য নয়।
এর কোনটাই কাম্য হয়ত নয়--কিন্তু এর সবটাই হচ্ছে এখন। খুব দ্রুত অনলাইনে খোঁজাখুঁজি করে যা জানতে পারলাম সেটা হল এই ফারাবী একজন প্রায় মানসিক রোগী--তার আচরন অদ্ভুত। সে কিছুদিন পর পর নানা জন কে হুমকি দিয়ে বেড়ায়। খুব সম্ভবত নিজেকে ইসলাম ধর্মের প্রাথমিক কোন রক্ষক ভেবে থাকবে। অনলাইনে যাদের লেখা তার কাছে সমীচীন মনে হয় না--সে নিয়ম করে তাদের হুমকি দিয়ে থাকে। তার হুমকির তালিকায় মসজিদের ইমাম (!) থেকে শুরু করে ব্লগার, নাট্যকর্মী, এমন কি জজ কোর্টের জজ পর্যন্ত আছেন। এহেন ফারাবীর কথায় রকমারির কর্তাব্যক্তিটির যে থরিহরি কম্পমান অবস্থা দেখলাম তাতে আমার কাছে দুইটা জিনিস উঠে আসলঃ

ফারাবী যাই হোক না কেন, সে যেহেতু ধর্মীয় ছত্রছায়ায় রক্ষিত--তার থ্রেটটি গুরুত্ব দিয়েই ভাবা উচিত। এই লেখাটি তৈরির সময় পর্যন্ত ফারাবীর ঐ ফেসবুকের পোষ্টটি ৭০১ জন 'লাইক' দিয়েছেন। ঐ থ্রেডে অনেকের কথাবার্তা ফারাবীর চেয়েও যুদ্ধংদেহি। এইসব দেখেই হয়ত রকমারির কর্তৃপক্ষ ভড়কে গেছেন।

আমাদের তথ্য ও যোগাযোগ প্রযুক্তির যে আইন যেটা আইসিটি-র ৫৭ ধারা নামে যথেষ্ট কুখ্যাতি অর্জন করেছিল--সেইটের যথাবিহিত প্রয়োগ এখনো ঘটছে না। ঐ ধারাটি অনুযায়ী ফারাবীর কথাবার্তা "কোন ব্যক্তি বা সংগঠনের বিরুদ্ধে উস্কানী প্রদান করা"-র অপরাধে অপরাধী হবার কথা ৷ 

প্রশ্ন হলো---এই রকমারির মালিক কি এই ধারাটি দেখিয়ে ঐ মানসিক বিকারগ্রস্ত লোকটির বা তার সঙ্গীদের নিবৃত্ত করার উদ্যোগ নিতে পারতেন না? সেইটিই কি তার যথাযথ পদক্ষেপ হতো না?? তার বদলে তিনি বেছে নিলেন কাপুরুষের পথ। তিনি ধর্মীয় এবং যেকোন বিতর্কিত বিষয়ের বইপত্র সরানোর ব্যাপারে খড়গহস্ত হবার প্রতিস্রুতি পুনর্ব্যক্ত করলেন ফারাবীর কাছে।
লক্ষ্যনীয় ব্যাপার হলো--- অনেক লেখকেরাই এই ঘটনার তীব্র সমালোচনা করেছেন। চরম উদাস জানিয়েছেন যদি অভিজিৎ রায়, রায়হান আবীরের বই সরিয়ে ফেলা হয়, তবে তার বইটিও যেন সরিয়ে ফেলা হয় ঐ সাইট থেকে। আমি তার এই বক্তব্যকে সাধুবাদ জানাই। সেই সাথে এইটিও বলতে চাই---এটা কোন সমাধান নয়। ফারাবীদের বক্তব্যের প্রতিবাদে যদি মুক্তকন্ঠস্বরের মানুষরা ক্ষোভে-প্রতিবাদে বই সরিয়ে ফেলেন--একদিক থেকে সেইটা ফারাবীদেরই জয়।
জীবজগতে মানুষ মেরুদণ্ডী প্রাণীর কাতারে সামিল। কিন্তু মানুষের মেরুদন্ড আসলে দুইটি। শারীরিক মেরুদন্ডটি সাথে নিয়ে জন্মালেও মানসিক মেরুদন্ডটি মানুষের সারা জীবনে কষ্ট করে করে তৈরী করে নিতে হয়। মানসিক মেরুদন্ড তৈরির একমাত্র উপায় হল যথাবিহিত শিক্ষা। একজন মানুষ যত জ্ঞান লাভ করবে তার মানসিক মেরুদন্ডটি ততই তৈরী হতে থাকবে। আর এই জ্ঞান লাভ হতে হবে সর্বাঙ্গিন ও সম্যক। কেবল একদিকের জ্ঞান লাভ একচক্ষু হরিণী তৈরী করে--তৈরী করে বেসামাল মানুষ।
আমাদের সত্যিকার জ্ঞানচক্ষুর উন্মীলন ঘটুক, আমরা যেন আমাদের মানসিক মেরুদন্ডটি খুঁজে পাই--চরমপন্থী উগ্র ধর্মান্ধতার হাতে যেন বাঁধা না পড়ে আমার স্বদেশ ও স্বজন---এই একমাত্র কামনা!

