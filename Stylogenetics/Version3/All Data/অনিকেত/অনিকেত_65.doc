দ্রোহে ও প্রেমেঃ আর্নেস্টো কার্দেনাল



এই লোকটার সাথে আমার পরিচয় যখন, তখন আমি এক মানুষীর তুমুল প্রেমে আমূল ডুবে আছি।ঘটনাচক্রে হাতে এল রাজু আলাউদ্দীনের অনুদিত কিছু কবিতা। আর্নেস্টো কার্দেনালের কবিতা। আমি এমনিতেই কবিতা-কানা। কবিতা বোঝার জন্য আমি দিনের পর দিন জীবনানন্দের কবিতার বই হাতে নিয়ে বসে থাকি। কিছুই বুঝে উঠতে পারি না। 'ঊটের গ্রীবার মত' নিস্তব্ধতা , যুথচারী আঁধার, 'হাজার বছর ধরে আমি পথ হাঁটিতেছি পৃথিবীর পথে---' এমনি সব অসাধারণ শব্দনিচয়  অথচ কী দুর্বোধ্য, কী রহস্যময়! অনেক উঁচু একটা বিল্ডিঙ্গের ছাঁদ থেকে নীচে তাকালে যেমন নীচের মাটিটাকে একই সাথে বড় দূরের এবং বড় কাছের মনে হয়, একই সাথে যেমন ভয় আর লোভ নিয়ে আমরা তাকাই----জীবনানন্দ তখন আমার কাছে সে রকম।
আমার অবস্থা যখন  এই রকম টালমাটাল,
তখন আমার হাতে এসে পড়েন আর্নেস্টো কার্দেনাল।
দ্রোহে,মন্ত্রে, ভালবাসায়---
আর্নেস্টো কার্দেনাল নিকারাগুয়ার প্রধানতম কবি। ১৯২৫ সালে নিকারাগুয়ায় জন্ম। এমন একটা সময়ে তিনি বেড়ে উঠেছেন যখন গোটা লাতিন আমেরিকার জীবন-যাত্রা দারিদ্র্য আর একনায়কতন্ত্রের নিষ্পেষনে পিষ্ট,দলিত,মথিত। একই সাথে প্রতিরোধও দানা বাঁধা শুরু করেছে তখন। সেই সামাজিক ও রাজনৈতিক ঝঞ্ঝাক্ষুব্ধ সময়ে কার্দেনাল কলম ধরেছিলেন অপহৃত মানবাত্মার পক্ষে। পাবলো নেরুদার যোগ্য উত্তরসূরীদের মাঝে কার্দেনালকে অনেকেই এগিয়ে রাখেন শুধু তার কাব্যগুনের জন্যে নয়----নির্যাতিত মানুষের প্রতি তার অমোঘ পক্ষপাতিত্বের কারণে। কার্দেনালের সময় তার কাব্যকে আকৃতি দিয়েছে। তাঁর কবিতা দ্রোহের। তাঁর কবিতা বিপ্লবের। তাঁর ডাক দিন বদলের। 
সাত বছর বয়েসে তার প্রথম কবিতা লেখা।১৯৪৩ এ দেশ ছাড়েন মেক্সিকোর উদ্দেশ্যে---সেখানে সাহিত্য আর দর্শন নিয়ে পড়াশোনা করেন। এরপরের গন্তব্য নিউ ইয়র্ক। এখানে তিনি বিখ্যাত কলম্বিয়া বিশ্ববিদ্যালয়ে দুই বছর উত্তর আমেরিকার সাহিত্য নিয়ে পড়াশোনা করেন। এর মাঝে মাঝেই চলেছে তাঁর অবিশ্রান্ত কবিতা লেখা। তার এ সময়কার লেখাগুলো মূলত প্রেমভাবাশ্রিত। নেরুদা এবং নিকারাগুয়ার সবচাইতে প্রভাবশালী কবি রুবেন দারিও -র প্রভাবমুক্ত হয়ে কবিতা লেখা প্রায় দুঃসাধ্য। কার্দেনালের মুক্তি এনে দেন এজরা পাউন্ড। আমেরিকায় থাকাকালীন সময় তিনি গভীর ভাবে পাউন্ডের কাব্যশৈলীর ভক্ত হয়ে ওঠেন। এই প্রভাব রয়ে যায় শেষাবধি পর্যন্ত।
১৯৩২ সাল থেকেই নিকারাগুয়ায় একনায়কতন্ত্র চলছিল। ক্রমে ক্রমে  তরুণ কার্দেনাল একনায়ক এনাস্টাসিও সমোজা (সমুচা নয় কিন্তু) এর শাসনরীতির উপর বিতৃষ্ণ হয়ে ওঠেন। তাঁর সে ক্ষোভ ধ্বনিত-প্রতিধ্বনিত হয়ে উঠতে থাকে তার তৎকালীন কবিতাগুলোয়-- রাজনীতি আর প্রেমের এক বিরল যুগলবন্দী সে কবিতাগুলো।
অন্যান্য সব একনায়ক শাসন ব্যবস্থার মতই তখন প্রকাশ মাধ্যমের উপর খুব কড়াকড়ি। কার্দেনাল তাই তার আগুন-ঝরা কবিতাগুলো ছদ্মনামে নিকারাগুয়ার বাইরে থেকে প্রকাশ করতে থাকেন। ১৯৫৪ তে কার্দেনাল যোগ দেন National Union for Popular Action (UNAP) নামের এক নিষিদ্ধ ঘোষিত বাম-পন্থী দলে। সেই বছরের এপ্রিল মাসে UNAP এর জঙ্গি দল আক্রমন করে বসে সমোজার প্রাসাদ। 'এপ্রিল বিপ্লব' নামে খ্যাত সেই বিফল বিপ্লব চেষ্টায় কার্দেনালের অনেক সহকর্মী নিহত হন। কার্দেনাল কোনভাবে পালিয়ে রক্ষা পান। সেই আত্ম-গোপন কালে রচিত হয় তার সবচাইতে মহত্তম কবিতা 'Zero hour'।
দিনের পর দিন প্রাণ হাতে নিয়ে পালিয়ে বেড়ানো কার্দেনাল তার যুদ্ধ থেকে সরে দাঁড়ান নি। মার্ক্সবাদী Sandinista National Liberation Front এর সাথে নিবিড় ভাবে কার্দেনাল কাজ করে যেতে থাকেন মুক্তির সূর্যটাকে ছিনিয়ে আনার জন্যে। ফলশ্রুতিতে ১৯৭৯ এর সফল অভ্যুত্থানের পর নিকারাগুয়ার জনগন তাদের এই প্রিয় কবিটিকে সংস্কৃতি মন্ত্রীর পদ অলংকৃত করার জন্যে আবেদন জানায়। সানন্দে তাতে সম্মতি দেন কার্দেনাল। ১৯৮৭ পর্যন্ত তিনি এই পদেই কাজ করে যান।
যে যায় লংকায়, সেই নাকি রাবণ হয়। 
১৯৯৪ সালে কার্দেনাল তার Sandinista National Liberation Front  থেকে বেরিয়ে চলে আসেন---দলের মাঝে একনায়কতন্ত্রের উদ্ভাস দেখতে পেয়ে। যে শত্রুর বিরুদ্ধে যুদ্ধে কার্দেনাল হারিয়েছেন তার কৈশোর-যৌবন----ভাগ্যের পরিহাসে সাময়িক বিরতির পর আবার সেই একই শত্রুর ছায়া দেখতে পেয়েছিলেন কার্দেনাল--- এবার তার নিজের ঘরেই।
দল ছেড়ে এলেও মতাদর্শ ছেড়ে আসেন নি কার্দেনাল। সমাজতন্ত্রের প্রতি সহানুভূতিশীল রয়ে গেছেন এখনো। কার্দেনাল এর জীবন বিচিত্রগামী বহুধা-বিভক্ত।তিনি একই সাথে প্রেমিক, বিপ্লবী, কবি এবং ধর্মযাজক। নানান বৈপরীত্য তার চরিত্রকে নতুন নতুন মাত্রা এনে দিয়েছে। কারো কাছে তিনি দেবকোটির লোক আর কারো কাছে মনুষ্যরূপী শয়তান।
অন্য কারো কথা জানি না।
আমার কাছে আর্নেস্টো কার্দেনাল এক প্রেমিক বিপ্লবীর নাম।
যে কলমে লিখেছেন প্রেমিকার স্তবগাঁথা, সেই একই কলম বেয়ে ঝরে পড়েছে দ্রোহের আগুন।
নীচে কার্দেনালের কিছু কবিতার অনুবাদের চেষ্টা করেছি। একেবারেই অশক্ত হাতে করা এই অনুবাদগুলো হয়ত কার্দেনালের প্রতি সুবিচার করবে না। তাই অনুরোধ রইল, দয়া করে এইগুলো পড়ে বিচার করবেন না কার্দেনালকে। তাঁকে খুঁজে নিন আপনার নিজের মত করে।
কথা দিচ্ছি-----আপনি নিরাশ হবেন না। 
নজরুল নিকারাগুয়ায় জন্মালে হয়ত কার্দেনাল হতেন----!!!
------------------------------------০-----------------------------------------------
কবিতা একঃ
এই পংক্তিগুলো তোমাকে দিলাম ক্লডিয়া,
কারণ এরা তোমার জন্যেই লেখা
আমি খুব সহজ করে লিখেছি, যাতে তুমি পড়ে বুঝতে পারো
এই পংক্তিগুলো শুধু তোমার জন্য
কিন্তু তুমি যদি ক্লান্ত হয়ে পড়ো এদের সাথে থেকে থেকে
হয়ত তারা তখন ছড়িয়ে পড়বে সারাটা লাতিন আমেরিকা জুড়ে
এবং যে প্রেম হতে উৎসারিত এই পংক্তিগুলো
তাকে যদি তুমি ফিরিয়ে দাও
তাহলে অন্য সকল নারীদের খুব আপন হবে সে
অথচ এই প্রেম কিন্তু তাদের জন্যে ছিলনা
এবং হয়ত তুমি দেখতে পাবে ক্লডিয়া
এই (তোমাকে ভালবেসে লেখা) কবিতাগুলো
অন্যসকল প্রেমিক-প্রেমিকার মনে জাগিয়ে তুলবে সেই চুম্বনেচ্ছা
যা এই কবি তোমার মাঝে জাগাতে ব্যর্থ হয়েছে।
কবিতা দুইঃ
খুব সাবধান, ক্লডিয়া, যখন আমার সাথে থাকবে
কারণ তোমার একটা তুচ্ছ ভঙ্গিমা,তোমার বলা যেকোন শব্দ,
তোমার দীর্ঘশ্বাস,তোমার কোন ন্যুনতম বিচ্যুতি
একদিন পন্ডিতদের গবেষণার বিষয় হবে
আর আজকের তোমার এই নাচটা
শতাব্দীর পর শতাব্দী ধরে মানুষ মনে রাখবে----
তখন যেন আবার বলতে এসো না
আমি তোমাকে আগে থেকে সাবধান করে দিইনি
কবিতা তিনঃ
অন্যেরা হয়ত একসময় টাকার পাহাড় গড়ে তুলবে
আমি কিন্তু তা হেলায় উপেক্ষা করেছি
তোমার জন্যে এই গান লিখব বলে
অথবা হয়ত তোমার বদলে অন্য কোন মেয়ের জন্যে
অথবা---হয়ত কারো জন্যেই নয়।
কবিতা চারঃ
তারা বলেছিল, তুমি নাকি অন্য কাউকে ভালবাসো
আমি সেদিনই ঘরে ফিরে লিখলাম সেই ইস্তেহার
যার জন্যে এখন কারাগারে আমায় রেখেছে সরকার।
কবিতা পাঁচঃ
আমি নিষিদ্ধ সেই লিফলেট গুলো বিলি করে বেড়িয়েছি
রাস্তার মাঝখানে সশস্ত্র সৈনিকের মুখোমুখি দাঁড়িয়ে
চিৎকার করে বলেছি, বিপ্লব দীর্ঘজীবি হোক
নিঃশঙ্কচিত্তে অংশ নিয়েছি 'এপ্রিল বিপ্লবে'
অথচ দেখো, যখনই তোমার বাড়ির পাশে দিয়ে যাই
কেমন যেন রক্তশূন্য হয়ে পড়ি
তোমার একটি ছোট্ট দৃকপাতে
ভেঙ্গে পড়ে আমার সকল দৃপ্ত প্রতিরোধ।
কৃতজ্ঞতা স্বীকারঃ
প্রথমেই 'গ্রেট ম্যান' (G M) তানিম,তোমার আজকের কবিতাটা দেখেই
কার্দেনালের কথা মনে পড়ল। অনেক ধন্যবাদ, তানিম। এবং অতি অবশ্যই, রাজু আলাউদ্দীন----আমি নিশ্চিত আমার এই অনুবাদে তার অনুবাদের কিছু ছায়া রয়ে গেছে।
তথ্য ও ছবিসূত্রঃ আন্তর্জাল
অনুদিত কবিতাগুলো আর্নেষ্টো কার্দেনালের "Apocalypse, And Other Poems (1977)" বইটি থেকে নেয়া।
 
