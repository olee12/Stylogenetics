যাই



যখন মিতুল চলে যাচ্ছিল তখনো বুঝিনি ওর কথাটা, আমি শুধু অবাক হয়ে দেখছিলাম ওর সুন্দর মুখখানা । বলিরেখাগুলো উপচে আসছিল যেন পঁচিশ ছাব্বিশের ছিপছিপে সেই মিতুল, যার চোখ হেসে উঠত ঠোঁটের আগে । যে কিনা বেদম হাসতে হাসতে কেঁদে ফেলত প্রায়ই । কই সে চোখ তো উজ্জ্বল এখনো ! চুলগুলো সাদা নাকি ? নাহ! সাদা নয়তো ! ও দেখার ভুল, ওইতো, কালো মেঘ করে এলিয়ে থাকে ওরা । কখনো বা আমার মুখে । আর তখন, ও চলে যায় নিজেরই চুলের আড়ালে, শুঁকে আমায় বড় বড় শ্বাসে, আর আমার মুখ বেয়ে ওঠে ওর কোমল ঘাড়ে, গলার বাঁকে । চুলে ঢাকে ও আমায়, প্রশ্রয় দেয় দুষ্টু হেসে । তবু মাঝে মাঝে ওর চোখে ফুঁটে উঠে সেই অদ্ভুত অনুনয় । অনেকবার বলা একটি কথা, কখনো লেকের ধারে, মাঠে, কখনো বা ওর গলিটার মাথায় দাঁড়িয়ে, ওর বড়বড় চোখ করে বলা, ‘যাই ?’ আমি কখনো বুঝিনি ভাল করে । কথাটার আকস্মিকতায় বোকা হয়ে যেতাম প্রতিবারই । আজ, এতদিন পর, বিছানায় শুয়ে বলে ওঠে ও, ‘যাই ?’ আমি বুঝি না, তাকিয়ে থাকি শুধু ফ্যালফ্যাল করে ।

