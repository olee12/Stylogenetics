সহস্রমাল্যের কথা : নর্তকী অশ্ববণিক পর্ব



সহস্রমাল্যের কথা : নরসুন্দর বস্ত্রবণিক পর্ব
---------------------------------------
সেইদিন সন্ধ্যায় রাজসভার সেই অশ্ববণিক যখন নগর হইতে অনতিদূরে আপন তাম্বুতলে বিশ্রাম লইতেছিল, দেখিল, দূর হইতে কে যেন এদিকেই আসিতেছে। ক্রমে সেই ব্যক্তি আরো নিকটে আসিলে সে বুঝিল, ভদ্রলোক কোন উচ্চবংশীয় ধনী হইবেন। হায়.. যদি সে বুঝিত.. এ ছিল সেই তস্কর সহস্রমাল্য!
সহস্রমাল্য অশ্ববণিকের সম্মুখে আসিয়া জিজ্ঞাসা করিল, "ভদ্রে, কে আপনি? এইখানে তাম্বু গাড়িয়াছেন কেন?" বণিক কহিল, "মহাশয় আমি এক অশ্ববণিক, আমি আপনাদের দেশে নতুন, বাণিজ্য করিতে আসিয়াছি।" সহস্রমাল্য কহিল, "তাই নাকি! পরিচিত হইয়া বেশ প্রীত হইলাম.." কিয়ৎক্ষন থামিয়া আবার কহিল, "তো মহাশয় আপনি আমার সহিত চলেন না কেন? আপনি বণিক, কত দেশ ঘুরিয়াছেন! অতি নিকটেই আমার বাটী, আপনার ন্যায় সজ্জন অতিথি আমার গৃহে আসিলে বেশ আনন্দিতই হইব। আপনার সহিত গল্প করাও হইবে, আমার নারায়ণ সেবাও হইবে.." সহস্রমাল্যের কথায় বণিক বেশ গলিয়া গেল, কপট বাঁধা দিয়া বলিল, "না না সে কি! আপনি আবার কেন কষ্ট করিবেন!" সহস্রমাল্য বলিল, "না মহাশয়, আপনার ন্যায় বিদেশীকে আমি এইরূপ স্থলে রাত্রিবাস করিতে দিতে পারি না। আপনি আর না করিবেন না।" বণিক দন্ত বিকশিত করিয়া কহিল, "বেশতো.. এত করিয়া যখন বলিতেছেন, না করি কিরূপে! আমাকে কিয়ৎক্ষন সময় দিন, অশ্বগুলা রথে বাঁধিয়া লই তবে!" সবকিছু ঠিক হইলে দুইজনে রথে চড়িয়া বসিল। রাত্রি হইবার আগেই তাহারা এক প্রাসাদসম গৃহে উপস্থিত হইল। 
ইহা ছিল রাজার সেই প্রধান নর্তকীর গৃহ, তার প্রমোদালয়। নর্তকী দূর হইতে যখন তাহাদের দেখিল, ভাবিল, আহ! দুইজন ধনী লোক! মা লক্ষ্মী মনে হয় স্বয়ং তাহাদের এই পথে পাঠাইয়াছেন! নর্তকী এর আগে আর বণিককে দেখে নাই, সহস্রমাল্যকেও না। উহাদের আসিলে সে স্বয়ং ছুটিয়া করজোড়ে সম্ভাষণ জ্ঞাপন পূর্বক তাহাদের বরণ করিল। সহস্রমাল্য নর্তকীকে দেখিয়াই দ্রুত আগাইয়া আসিল আর তাহাকে একটু আড়ালে নিয়া কহিল, "বুঝিলে, আমার বন্ধুখানি ধনী আর সহৃদয়। তিনি তোমার নৃত্য দেখিবার অভিপ্রায়ে এইখানে আসিয়াছেন। কিন্তু.."
"উনি আগে পরিষ্কার হইয়া বিশ্রাম করিতে চাহেন, এইতো? চিন্তা নাই, আমি তাহাকে আমার সবচাইতে উত্তম ঘরখানাই দিব" নর্তকী কহিল। 
তারপর তাহারা আবার বণিকের নিকট আসিলে নর্তকী বণিককে কহিল, "ভদ্রে, দয়া করিয়া আমাকে অনুসরণ করুন।" বণিক গদগদ চিত্তে তাহার পিছন পিছন গেল। নর্তকী তাহাকে তার ঘর দেখাইয়া পুনরায় সহস্রমাল্যের নিকট ফিরিয়া আসিল, বলিল, "আর মহাশয়, আপনার জন্য?.." সহস্রমাল্য খুবই ব্যস্ত মত ভাব করিল, কহিল, "এক্ষনে নয়, আমি এখন চলিয়া যাইব, মহারাজের সহিত দেখা করিতে হইবে.. তিনি আমাকে এক গুরুত্বপূর্ণ কার্যের নিমিত্তে ডাকিয়াছেন.." বলিয়া থামিল সহস্রমাল্য, হঠাৎ নিজের দেহে চোখ বুলাইতে বুলাইতে কহিল, "ওহ ঈশ্বর! কি ভুল.. কি ভুল.. বেশী ত্বরা করিতে গিয়া আমি আমার অলংকার পড়িতেই ভুলিয়া গিয়াছি! ওহ হো! .. এখন এইরূপে কি করিয়া আমি রাজার সম্মুখে যাই.. বাটীতে যে যাইব আরো দেরী হইয়া যাইবে.." থামিয়া কহিল, " যদি কিছু মনে না কর.. তুমি কি.. কিভাবে বলি.. তুমি কি কিছু অলংকার ধার দিয়া আমাকে সাহায্য করিতে পার?" নর্তকী কহিল, "কেন নয়? আপনার মত কাউকে সাহায্য করিতে পারিলে নিজেকে ভাগ্যবতীই বোধ করিব। আমার সাথে চলুন, পছন্দমত অলংকার বাছিয়া লউন।" অতঃপর সহস্রমাল্য নর্তকীর সহিত তার রত্নভান্ডারে প্রবেশ করিল, ইচ্ছামত যত দামী অলংকার আর রত্নে নিজেকে ভূষিত করিয়া কহিল, "বেশ উপকার করিলে, হয়ত কিছুই নয়, তবু আমি এই উপকারের কথা ভুলিব না।" নর্তকী কহিল, "দয়া করুন, আর লজ্জ্বা দিবেন না।" সহস্রমাল্য কহিল, "যাইবার পূর্বে একবার বন্ধুর সহিত দেখা করিয়া আসি, দেখি তার কোন অসুবিধা হইতেছে কিনা।"
ওইদিকে বণিক তখন এত সুন্দর ঘর, রাজসিক আতিথেয়তা পাইয়া বেশ চমৎকৃত হইয়াছিল। সহস্রমাল্য ঘরে ঢুকিলেই সে উঠিয়া দাঁড়াইল, আর আহলাদে গদগদ হইয়া কহিল, "মহাশয়, আপনি আমার জন্য এতকিছু করিতেছেন!.. কি বলিয়া যে আপনাকে ধন্যবাদ দেই.." সহস্রমাল্য হাসিয়া উড়াইয়া দিল, কহিল, "আহ! এ কিছুই নয়! আপনি বিশ্রাম করুন, আমি ফিরিয়া আসা পর্যন্ত আমার স্ত্রী আপনার দেখাশোনা করিবে। কিন্তু কিছু যদি মনে না করেন, একখানা ব্যাপারে আমার আপনার সাহায্যের প্রয়োজন।"
"বিলক্ষণ! বিলক্ষণ!" বলিল বণিক। সহস্রমাল্য তখন কহিল, "রাজার সহিত দেখা করিব, প্রাসাদে যাইব! কিন্তু আমার অশ্বগুলার কোনটাই অত দ্রুতগামী নয়, তাই আপনি যদি আপনার কোন দ্রুতগামী অশ্ব ধার দিতেন.." বণিক কহিল, "মহাশয় এত সঙ্কোচ করিতেছেন কেন? আপনি আমার একখানা অশ্ব নিয়া যান, উহারা যথেষ্ঠ দ্রুতগতি সম্পন্ন। আপনি যা করিলেন তার বিনিময়ে এই ক্ষুদ্র উপকারটুকু করিতে পারিলে নিজেকে  ধন্যই মনে করিব!" সহস্রমাল্য বেশ আনন্দিত ভাব করিল, আর সেই দ্রুতগামী অশ্বে চাপিয়া অতি দ্রুতই সে চলিয়া গেল। এইভাবে সেই বণিক আর নর্তকী, যাহারা সহস্রমাল্যকে ধরিবে বলিয়াছিল, সহস্রমাল্য তাহাদেরই ধরিয়া উত্তমরূপে নিঙড়াইয়া ছাড়িয়া দিল। বাটীতে ফিরিয়া সে জননীর নিকট অশ্ব আর অলংকার দিয়া কহিল, "খুব প্রত্যুষেই.." .. "নগরে যাইতে হইবে তো? জানি!" বলিল জননী।
এইদিকে সেই নর্তকী আর অশ্ববণিকও বুঝিতে পারিয়াছিল যে তাহারা ঠকিয়াছে। হা হুতাশ শেষে তাহারা একমত হইল, এ নিশ্চয়ই সেই তস্কর, যাহাকে ধরিবে বলিয়া তাহারা ভাবিয়াছিল। অতঃপর তাহারা রাজার নিকট গেল। আদ্যোপান্তঃ সবিস্তারে কহিলে রাজা এইবার বেশ ক্রুদ্ধ হইলেন। ততক্ষণাৎ তিনি তাহার প্রধান প্রহরীকে ডাকিয়া পাঠাইলেন, কহিলেন, "এই তস্কর দিন দিন বড়ই শক্তিশালী হইয়া উঠিতেছে! পাঁচদিন সময় দিলাম, এর  ভিতরেই তুমি তাহাকে ধরিবে!" কুর্নিশ করিয়া প্রহরী কহিল, "চিন্তা করিবেন না মহারাজ! এই দুষ্টকে আমিই ধরিব! দেখিব সে এইবার কি করিয়া ফাঁকি দেয়!" পরদিন সকালে জননীর মুখে সবই শুনিল সহস্রমাল্য। জননী কহিল, "খুবই সাবধান বৎস! এইবার প্রহরীপ্রধান তোমার পিছনে লাগিয়াছে! খুবই সাবধান!" সহস্রমাল্য হাসিল, কহিল, " এইবার তবে প্রহরীপ্রধান? বেশ! .."
(চলিবে)

