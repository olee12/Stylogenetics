সূর্য-স্বপ্ন



বিকেলটা ছিল একঘেয়ে আর একা
আরেকটা রোগাভুগা বিকেল
ধুঁকছিল রাতের তাগাদায় ..
অসুস্থ আমারই মত
বাবা মা ঘরে নেই আজও
একা আমি বালিশ শুঁকি
দেখি পলেস্তরা খসা
'কি সুন্দর !'
হেঁশেলে উঁকি দেয় ওটা
'দিয়াশলাই বুঝি ? দেখেছিলাম মার হাতে !'
চকচকে চোখে উঠে পড়ি আমি
আর নাগাল পেলে
ঠুকি যেই ..
বেরিয়ে আসে দানো এক হিস্‌হিসে !
কাছে ঘেষে ও, তপ্ত বাধাহীন
আর হঠাৎ !
ঝাঁপিয়ে পড়ে হলদে থাবা মেলে
কামড়ে ধরে আমায়
ওর পিশাচী লাল দাঁতে !
আমি অসহায় ছিটকাই শুধু
একোন ওকোনে
জড়িয়ে থাকে ও আমায়, ভালবাসে ?
হয়তো ..
ঘৃণায় পুড়ায় ফের ! কই ? বাসে নাতো !
আমি শুধু বলি 'দাউ দাউ !' আর
দেই ছেড়ে
ধেয়ে যাই উড়ে, ছাই হয়ে
ধরব আজ ওই ঝক্‌ঝকে গোল সূর্যটারে 
জার্মান ব্যান্ড রামস্টাইনের 'হিল্‌ফ মির' গানটির ভাব অবলম্বনে

