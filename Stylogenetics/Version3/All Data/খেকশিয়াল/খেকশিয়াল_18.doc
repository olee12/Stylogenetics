অণ্ডপুরাণ



প্রচণ্ড এক অণ্ড শূন্য লণ্ডভণ্ড করি -
সজোরে পড়িলো, শুরু হইলো হুড়াহুড়ি
সশব্দে ফাঁটিলো করি মহা সে বিস্তার
সকলে ভাবিলো আর নাই গো নিস্তার!
ত্রিভুবন কাঁপাইয়া দেখো মহা ঝাঁকি লাগে
দেব'এ দৈত্য-স্কন্ধে করি পড়িমরি ভাগে!
বিশ্বকর্মার হস্ত হইতে হাতুড়ি সে উড়ি
আসগার্ডে ল্যান্ডো করে সশব্দে আছড়ি!
কুড়াইয়া পাইয়া তাহা  মহাবলী থরে
দন্ত কেলাইয়া সত্ত্বর পকেটস্থ করে
মহাদেবে হন্য হইয়া কী জানি কী খুঁজে
অদূরে দাঁড়াইয়া নেপচুন হাসে মুখ বুজে
ত্রিশূল বাগাইয়া সেই ব্যাটা তস্করে
বরুণেরে খোঁচাইয়া জলছাড়া করে
এমনে ত্রিভুবনেতে লাগে ব্যারাছ্যাড়া 
উপায় করিতে সবে ছাড়ে নিজ ড্যারা
একত্রে বসিয়া সবে নেয় ডিসিশন
এসবের মূলে সেই অণ্ড ভীষণ!
কে পাড়িলো অণ্ড সে, কে ফেলিলো হায়
চারিদিকে শুধু হাউ কাউ শোনা যায়
'কে ফেলিলো! কে পাড়িলো!' হাহাকার উঠে
বিপত্তি বুঝিয়া ব্রহ্মা কাছা ধরি ছুটে!
চারিদিকে এক ধ্বনি 'কে পাড়িলো, ধর!'
পার্শ্ব দিয়া যাইতেছিলো জটায়ু খেচর
ঢিলাইয়া পাবলিকে তারে নামাইলো ধরায়
'মা-রে! মা-রে!' বলি ব্যাটা মাটিতে গড়ায়
'এক্ষুণি তুই বল ইহা কার কাজ বটে!
তুই বিনে পক্ষী নাহি দেখি এ তল্লাটে!'
কহিলো সকলে রোষে দন্ত কড়মড় করি
প্রমাদ গুনিয়া জটা জপে 'হরি! হরি!'
ফি ফি কাঁদি বলে সে যে, 'শুনো মোর ভাই
মা বাবা'র কিরে ইহা আমি পাড়ি নাই!
তবে জানি কে পাড়িলো কে বা দিলো তা
কারা ছিলো মূলে আর কারা ছিলো না
সকলে বলিলো 'তবে বল ঝাড়ি কাশি!'
জটা কহে, "দাঁড়া তবে ঠিক জেনে আসি!"

ছবি: 


 



