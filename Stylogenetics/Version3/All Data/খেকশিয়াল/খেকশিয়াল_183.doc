গল্প



:শূন্য:
এসেছেন ? দাঁড়ান .. একদম সোজা ঢুকিয়ে দিচ্ছি আপনাকে গল্পটার ভিতরে । কি.. অবাক হচ্ছেন ? দেখতে পাচ্ছেন চরিত্রগুলো ? ঐ যে দূরের মধ্যবয়স্ক লোকটা, যিনি শুয়ে আছেন বিছানায়, মাইল্ড স্ট্রোক করেছেন । ঢুকিয়ে দেব আপনাকে তাঁর মধ্যে ? ঐ যে দেখছেন শিয়রে বসে, ভদ্রলোকের একমাত্র ছেলে । বাবার সাথে দেখা করতে এসেছে । এই গল্পে দুইজনই পাত্র । একটাই দৃশ্য, একটাই অঙ্ক। খুব সোজা গল্প না ? কি ঢুকিয়ে দেব ছেলের মধ্যে ? এসেছেন যখন সবগুলো চরিত্রেই ঢুকতেই হবে ভাই, দূরে বসে খালি গল্প পড়বেন তাতো হবে না । কি ভয় পেয়ে গেলেন ? আরে এত কি ভাবছেন .. গল্পই তো । বিশ্বাস করুন .. খুবই সাধারন একটা প্লট, তবে এইখানে কিন্তু আপনাকে সবকিছু অনুভব করতে হবে, রোগশোক ভাল মন্দ আনন্দ কষ্ট ভালবাসা ঘৃণা একেবারে সত্যি সত্যি । .. হা হা হা .. ঠিক আছে, অসুবিধা নেই, বলেই বুঝতে পেরেছিলাম ছেলের মধ্যেই আগে ঢুকবেন । তাহলে শুরু হোক ?  অ্যাকশন !
:এক:
বুড়ো কি বলল ? আমার জন্য এককড়িও রাখবে না ? সব টাকা ঐ বেজন্মাদের আস্তাকুড়ে ঢেলে দেবে ? তো এখানে এসেছি কি করতে ? বুড়োর পিন্ডি চটকাতে ? ওওফ্‌, রাগে গা জ্বলে যাচ্ছে । এতগুলো টাকা সব দিয়ে দেবে ? সব দিয়ে দিবি ?? আমি নিজেকে থামাতে পারছি না ! আমার মাথা নষ্ট হয়ে যাচ্ছে, আমার মাথায় খুন চেপে গেছে .. 
রোকন কি রাগ করল ? ওরতো নিজের একটা হিল্লে হয়েছে । ভাল চাকরী করে, ও নিশ্চয়ই বুঝবে । কিন্তু রোকন এমন করছে কেন ? এ কেমন দৃষ্টি ওর !
- রোকন কি হয়েছে তোর ? রোকন ! রোক ..
নিঃশ্বাস নিতে পারছি না  ..অন্ধকার হয়ে আসছে সব .. একটু শ্বাস একটু .. কষ্ট .. রোকেয়া.. দূরে .. পুকুরপাড় .. রোকেয়া .. হাসছে.. কষ্ট.. রোকন কোলে...হাতে ঝুনঝুনি ...
বুড়োর জান আছে বলতে হবে । দাঁপড়াচ্ছে দেখ কেমন কাঁটা কইয়ের মত । এহ ঘাম ঝরিয়ে দিল ! বালিশটা কি ফুটো নাকি ? শ্বাস নিচ্ছে নাকি ফুঁটো দিয়ে ? নাহ .. এলিয়ে গেছে..পারছে না আর .. আরেকটু রাখি ..
হম..
শেষ ।

