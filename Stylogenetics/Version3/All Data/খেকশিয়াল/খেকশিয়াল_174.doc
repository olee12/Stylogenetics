মারায়ণ



বীর লাবী তখন মাটিতে পড়ে । বুকটা তার উঠানামা করছিল দ্রুত, খুবই । অবাক হয়ে তাঁকিয়েছিল বুগ্রীসের দিকে । চোখে যেন প্রশ্ন, ভাই ? তুই ! এভাবে ? শুয়ে থেকে বুকে গাঁথা তীরটা দেখা যায় । উঠানামা করছিল ওটাও, বুকের সাথে সাথে । বুগ্রীসের জানি কি হলো হঠাৎ, কেঁদে দিল একদম হাউ হাউ করে । লাবীর বড় মায়া লাগল । লাবী জানে ভুলটা তারই । কি ভয়াবহ কাজটাই না করতে হল ওকে, সবই তার দোষ । ওহ ঈশ্বর ! মার্‌ এগিয়ে আসলেন কাছে, দাঁড়ালেন সূর্যকে আড়াল করে । মুখে আকর্ণ বিস্তৃত হাসি । বালী একটু হেসে বলল,
‘মার্‌ ! তোমার নিশানা তো দারুন ! কোথায় শিখলে হে ?’
‘আজ্ঞে সে আমি...’ একগাল হেসে বলতে যাচ্ছিল মার্‌, থেমে গেল বালীর কথায়,
‘লুকিয়ে লুকিয়ে বাণ মারতে বেশ পছন্দ কর বুঝি ?’
‘এএএহ! অত কথা বল না ! বুগ্রীসের সাথে যা করলে তা কি আর কোন ভাই করে ?’
‘তাই বুঝি তুমি দু-ভাইয়ের মধ্যে তীর গলাতে এলে ?’
‘চুপ ! তুমি নীচ, তুমি শয়তান । তুমি কদাকার এক লঙ্গুর বিশিষ্ট বাঁদর ! তোমাকে বেঁধে মারলেই কি, আর ঝুলিয়ে মারলেই বা কি, আমি তো নেহাত একটা বাঁদর শিকার করলাম মাত্র ।’
‘তাই বুঝি? কাছে এসো’
মার্‌ নুইয়ে লাবীর মুখের কাছে আসলে লাবী সশব্দে বলল,
‘তোমার বীরত্বে থ্‌থু !’
ধড়মড় করে জেগে উঠলেন রাজা মার্‌ ! অদৃশ্য কি যেন মুছছিলেন মুখ থেকে । ‘একিরে বাবা ! স্বপ্নগুলো কি একটুও ভাল হতে নেই ? এরা কেন বারবার আসে ? ওফ ! দিনটাই মাটি ! মনে পড়ল তীসার কথা । এরা কি সব থুথুবিদ ? কুলটা-টাকে রাক্ষসের সাথেই মেরে থুয়ে আসতুম, নমষ্কল টার জন্য পারলাম না কেবল, এহ! বেশি দরদ ! আরে ব্যাটা বউ তো আমার, আমি বুঝি না ? দেশে আসতে না আসতেই ঢি ঢি । কথা ছিল রাক্ষসে আর বাঁদরে মরবে নরে বগল বাজাবে, বুঝলাম, তো ওকে ওদের সাথে পুঁতে থুয়ে এলে কি একদম মারায়ণ অশুদ্ধ হত ? কাম্লীবি তো লিখেই খালাস ! নষ্টা-টাকে পোড়াতে খারাপ লাগছিল, এত সুন্দর মুখখানা, তো সব ভেবে পুঁতেই ফেললাম । যা যেখান থেকে এসেছিলি সেখানে যা ! তো সে কি করলে ? কাছে আসতেই দিলে একদলা থুথু ঝেড়ে ! এভাবে থুথু ছিটালে মারায়ণ চলে ?’

