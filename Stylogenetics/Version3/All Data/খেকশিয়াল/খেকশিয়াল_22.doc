চন্দ্রাহত



১
সিগারেটে শেষ টান দিয়ে ফিল্টারটা তর্জনি আর বুড়ো আঙ্গুলের কসরতে ট্রিগারের মত টেনে ছেড়ে দেয় রাজু। বেশ দূরে রাস্তার উপর গিয়ে পড়ে সিগারেটটা; বেশ খানিকটা স্ফুলিঙ্গ ছড়িয়ে। বাম হাতে গাল চুলকোতে চুলকোতে ডান হাতে আরেকবার স্পর্শ করে সে পিছ-কোমরে গোঁজা পিস্তলে, আর তখনি দেখে লোকটাকে। রাস্তার ওপাশ থেকে হেঁটে আসছিলো লোকটা। পূর্ণিমার আলোয় হালকা ছায়া পড়ে সবকিছুর। রাজু এগিয়ে যায়।
আজকে কোনো শিকার পায়নি রাজু। মেজাজ তার এমনিতেই খারাপ। লোকটাকে এটিএম বুথে ঢুকতে দেখেই দাঁড়িয়ে পড়েছিলো সে। ওকেই ধরবে রাজু! যা পায় তাই নেবে ব্যাটার থেকে। একশো টাকা হলে তা-ই সই! আর কিছু না পেলে মোবাইল, চশমা তো আছেই। হ্যাঁ, লোকটা চশমা পড়ে। দূর থেকেই দেখেছিলো রাজু। এই লাইনে সবকিছু ভালোমত দেখতে হয়। 
রাস্তা বেশ ফাঁকা। এই রাতে লোকটা টাকা তুলতে গেলো কেনো? খুব দরকার হবে হয়তোবা। তারপরও এরকম একটা রাস্তায়.. রাজু ভাবে। এদের বুদ্ধি শুদ্ধি কখনোই হবে না। রাজু ভাবে আর এগিয়ে যায়। লোকটা উলটো দিক থেকে এগিয়ে আসছিলো। রাজুর সবকিছু ঠিক করা। সামনের কলিমের বন্ধ হয়ে যাওয়া পানবিড়ির দোকানের সামনেই ধরবে ও লোকটাকে। হাঁটার গতি বাড়িয়ে দেয় রাজু। আর একটু.. অন্যমনস্ক হবার ভান করে সে..
"হই মিয়া! দেইখা চলতে পারেন না?" রাজু গলা চড়ায়। ধাক্কার তাল সামলাতে পারেনি লোকটা, পড়ে গেছে। এদিক ওদিক তাকায় রাজু। ব্যাটাকে পড়ে যেতে দেখে একটু চিন্তিত হয়। এমন কোন জোরে ধাক্কা মারেনি সে যে লোকটা পড়ে যাবে। কিছু খাওয়া টাওয়া নাকি? মনে মনে খুশি হয়ে ওঠে সে। কিন্তু লোকটা নড়ছিলো না একটুও। হাত বাড়িয়ে তুলতে যায় রাজু.. অন্য হাতটা পিছনে চলে যায় আস্তে আস্তে.. 
২
দোতালার বারান্দা থেকে ছেলেটাকে দেখে প্রথমেই তার মদের কথা মনে আসে। এই রাতগুলোতে করিম সাহেবের মদ খেতে হয়। প্রচুর মদ। খুঁজে পেতে একটা বোতল খুঁজে পান তিনি। দুই পেগের মত হবে। মুখে লাগিয়ে চালান করে দেন সব এক ঢোকে। মদ লাগবে আরো। পকেটে টাকা নেই।
চাঁদটা জ্বালাচ্ছিলো তাকে তখন থেকে। দরদর করে ঘামছিলেন তিনি। 
করিম সাহেব শুয়ে থেকেই দেখছিলেন ছেলেটাকে। দেখছিলেন বলা যায় না। চাঁদটাকে ঢেকে অন্ধকার হয়ে দাঁড়িয়ে ছিলো ছেলেটা। এদিক ওদিক তাকিয়ে ধরলেন ছেলেটার বাড়ানো হাত। উঠতে উঠতেই তার এক হাত চলে যায় পকেটে। তড়িৎ গতিতে অন্য হাতে চেপে ধরেন ছেলেটার মুখ। পকেটের হাত ক্ষিপ্রগতিতে ধারালো ছুরি টেনে আনে বাম থেকে ডানে, সুন্দর সহজ সরলরেখায়। ফিনকি দিয়ে রক্ত ছুটতে থাকে ছেলেটার গলা থেকে। ছেড়ে সরে যান তিনি, রক্ত গায়ে লাগানো যাবে না। তার বুক হাঁপরের মত ওঠানামা করে।
মাথা ঘুরিয়ে জায়গাটা ভালো করে দেখেন করিম সাহেব। কেউ নেই। ছেলেটাকে দেখেন একবার। বিস্ফোরিত চোখে গলায় এক হাত চাপা দিয়ে তখনো দেখছে তাকে। হাতে বেশ শক্ত করে ধরা একটা পিস্তল। এটিএম বুথে ঢোকার আগে থেকেই দেখছিলেন ছেলেটা শুধু পিছনে হাত দিচ্ছিলো। করিম সাহেবের মুখে মৃদু হাসি ফুঁটে ওঠে। ছেলেটা নিস্তেজ হয়ে পড়েছে এখন। তবু হাতটা কেঁপে ওঠে থেকে থেকে, পিস্তলটা রাস্তার সাথে ধাতব শব্দ করে তখন.. গম্ভীর হয়ে যান করিম সাহেব। অবশ চোখে চাঁদটাকে একবার দেখেন তিনি। .. রক্ত হলো, এখন মদ খেতে হবে.. প্রচুর মদ..
(গল্পটা যখন শেষের দিকে তখন মনে পড়লো প্রায় এরকমই একটা গল্প লিখেছিলাম অনেক আগে, সচলত্বপ্রাপ্তিরও আগে। মেজাজটা একটু খারাপ হয়ে গেল। যদিও সেখানে খুনাখুনির উদ্দেশ্য ভিন্ন ছিল, থিম আলাদা ছিল। ভেবেছিলাম মুছে দেই। কিন্তু মুছতে ইচ্ছা করলো না। থাক।)

