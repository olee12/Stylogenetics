বাস্তু সাপ



গল্পটা মার মুখে শোনা। মা শুনেছেন তাঁর মায়ের মুখে, আমার দিদিমার কাছে। 
তাঁর নাম জিতেন্দ্রনাথ ব্যানার্জী। পেশায় উকিল ভদ্রলোক আমার দাদুকে নিজের ছেলের মতই জানতেন, তাঁর কাকার মত ছিলেন। দাদুর দুঃসময়ে তিনি তাকে আশ্রয় দিয়েছিলেন। আমার দাদু হেমচন্দ্র দে তখন সদ্য বিবাহিত। দিদিমা সুচিত্রা রানী দে'কে নিয়ে উঠেছিলেন তাঁর বাড়িতে। বাড়িটা বেশ বড় ছিলো। একটা আম কাঠালের বাগান ছিলো। একপাশে লাগোয়া একটা পুকুর ছিলো। জিতেনবাবু বাড়িতে সস্ত্রীক থাকতেন। এখানেই ওকালতি করতেন। ছেলে মেয়েরা থাকতো ভারতে। মাঝে মাঝে যাওয়া আসা হতো এপার ওপার। 
বাড়ির বাস্তু সাপটার সাথে জিতেনবাবুর ছিলো বড়ই ভাব। রাত করে বাড়ি ফিরতেন আর আদুরে গলায় সাপটাকে বকতেন, "আহ! পথের মধ্যে পইড়া থাকোস কেন, পাড়া-পুড়া খাবি তো!"। সাপটা আস্তে আস্তে সরে পড়তো।
জিতেনবাবুকে নিয়ে অনেক অদ্ভুত গল্প ছিলো। তাঁর আশে পাশে নাকি এক সন্ন্যাসী প্রতিম অদ্ভুত পুরুষকে দেখ যেতো। কিছু জিজ্ঞেস করলে তিনি হেসে এড়িয়ে যেতেন। একবার দিদিমা নাকি দেখেছিলেন। এক রাতে ঠাকুর ঘরের পাশ দিয়ে যাচ্ছেন, হঠাৎ ধূপ-ধুনোর গন্ধ। তিনি ভাবলেন এত রাতে আবার কে পূজা দিতে যাবে। যাওয়ার সময় তাঁর মনে হলো বিশালদেহী কে যেন দাঁড়িয়ে আছেন পূজার ঘরে। দিদিমা ভয় পেয়ে গিয়েছিলেন, আর গিয়ে দেখার সাহস করেন নি। পরদিন সকালে উঠে জিতেনবাবুকে বললেন রাতের কথা। জিতেনবাবু নাকি হা হা করে উঠেছিলেন! বলেছিলেন, "আরে পাগলী! গিয়া ধরলি না ক্যান পা প্যাচাইয়া! ডরায়া আইসা পড়লি? করলি কী!" 
দেশভাগের পর জিতেনবাবুকে তার ছেলেমেয়ে নিয়ে চলে যায় ভারতে। তাঁর যাবার কোন ইচ্ছা ছিলো না। তাঁর বাড়িটায় থেকে গিয়েছিলেন দাদু। জিতেনবাবু এদেশে আসতে চাইতেন, তাঁর ছেলেরা ছাড়তে চাইতো না। ততদিনে তিনি বেশ বৃদ্ধ হয়ে পড়েছিলেন। একদিন দিদিমা একটা স্বপ্ন দেখলেন। 
দেখেন তিনি পুকুরপাড়ে বসে আছেন আর পুকুরে বাড়ির বাস্তু সাপটা খালি অস্থির হয়ে খালি এ ঘাট ওঘাট করছে, কোথাও যেন ঠাঁই পাচ্ছে না। দিদিমা সাপটাকে শুধালেন, "কাকাবাবু, আপনি এরকম করতাসেন ক্যান?"
সাপটা বললো, "দ্যাখ তো সুচিত্রা! ওরা আমারে এইখানে আইতে দেয় না! আরে এইটাও তো আমার দেশ!  আমারে আটকাইয়া ফালাইছে ওরা, আমার ভালো লাগে নারে.."
জিতেনবাবু চলে যাবার পর বাস্তু সাপটাকে আর দেখা যেত না।
এর বেশ কবছর পর জিতেন্দ্রনাথ ব্যানার্জী তার ভারতের বাড়িতে মারা যান। মারা যাবার আগে তিনি আর ঘুরে যেতে পারেননি তাঁর বাংলাদেশের বাড়িতে। আর একদিন দিদিমা ঘরের কাঠের আলমারিটা খুলে দেখেন সেখানে আটকে মরে আছে বাড়ির বাস্তু সাপটা।

