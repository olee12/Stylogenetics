কামিং সুন



মুভিটা শুরু একটা মুভির গল্প দিয়ে। হরর মুভি বানিয়েছেন এক ডিরেক্টর। এখনো ফাইনাল হয়নি, এডিটিং চলছে। প্রোডাকশন হাউজের ছোট হলে তাই দেখছিল এডিটর গোছের কোন মহিলা। মুভিটা এক মহিলাকে নিয়ে। এক দুর্ঘটনায় তার বাচ্চারা মারা যায়। এরপর পাগল হয়ে যায় সেই মহিলা। বাচ্চাদের ধরে এনে তাদের অন্ধ করে নিজের বাচ্চার মতই দেখে রাখে সে। একসময় যখন হারানো বাচ্চাদের মা বাবারা খুঁজে বের করে মহিলাকে, ফাঁসিতে ঝুলিয়ে দেয় তাকে। এটুকু পর্যন্তই দেখেছিল সেই এডিটর মহিলা। তারপরই ঘটতে থাকে ভয়াবহ সব ঘটনা। যারাই দেখে মুভিটা তাদেরই তাড়া করে ফেরে ফাঁসিতে ঝুলন্ত সেই মহিলা, উধাও হতে থাকে তারা সবাই। ঘটনা মোড় নেয় যখন পাইরেসি করতে গিয়ে এই ডিরেক্টর কাট ভার্সন হাতে পায় এক থিয়েটারের প্রোজেকশনিস্ট, আমাদের গল্পের নায়ক। 
এখানে বলে রাখি মুভিটা থাই মুভি, শাটারের পর থেকে আমি থাই হরর মুভির ভক্ত হয়ে গেছি। তবে প্রথমদিকে এই মুভির গল্পটা খুবই সাদামাটা মনে হবে। বলতে গেলে প্রথমদিকে আমার বিরক্তই লেগেছিল যে, কথা নাই বার্তা নাই মুভি থেকে ভুত উঠে আসবে.. তার মানে কি?! কিন্তু গল্পের চমকটা আসলেই ভয়াবহ। অতটা ভাল ডিরেকশন না হলেও আমি বলবো বেশ ভাল কাহিনী, হয়ত এডিটিং, ডিরেকশন আরো ভাল করা যেত। 
ওহ! মুভির নাম বলিনি? মুভির নামই "কামিং সুন"!

