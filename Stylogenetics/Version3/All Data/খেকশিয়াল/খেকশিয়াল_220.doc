শেষ



'তিনি কাঁপছিলেন .. তার হাত কাঁপছিল । লিখছিলেন তার শেষ লেখাটি', বলতে থাকে রেড । 'তার সময় শেষ হয়ে এসেছিল .. । তার সাথে আমার পরিচয় বেশিদিনের না। । তবু তাকে দেখেই বোঝা যেত, কিছু একটা হারিয়ে যাচ্ছে । শেষ হয়ে যাচ্ছে । আমাকে তিনি প্রায় বলতেন 'এই একটু ! আর একটু !' পাগল পাগল লাগত তাকে । লেখকরা বোধহয় পাগলই হয় । তাছাড়া তিনিও বুঝতে পেরেছিলেন, সময় নেই আর । আসলেই ছিল না । আমি জানি না তার লেখার আর কতটুকু বাকি ছিল । আগেই বলেছি আমার সাথে তার পরিচয় বেশিদিনের না । শুধু চাইতাম তার লেখাটা যেন শেষ হয় । কিসের ব্যামো ছিল জানি না । ঘুমাতে দেখিনি তাকে । কেন জানি মনে হয় চোখের পাতাও ফেলতেন না । অদ্ভুত অসহায় লাগত তাকে । সারাক্ষন বারান্দায় পায়চারী, হঠাৎ ছুটে এসে কাগজ টেনে বসা .. এই চলছিল । সেদিন রাত দুটা, তিনি লিখে যাচ্ছিলেন একটানা । মনে হচ্ছিল শেষ হয়ে যাবে লেখাটা । কাঁপছিলেন তিনি, ঘামছিলেন, শ্বাস ফেলছিলেন ! তার চোখ জ্বলজ্বল করছিল এক অদ্ভুত উন্মাদনায় !'
'তারপর ? পেরেছিলেন শেষ করতে ?' প্রায় চিৎকার করে উঠে স্টেড ।
'না .. আমিই শেষ হয়ে গেলাম তার আগে । কালি ছিল না আর .. একটুও .. । আর একটু পরেই মারা যান তিনি । .. টেবিলে পড়ে যান .. মুখ থুবড়ে ।'
বোকার মত তাকিয়ে থাকে স্টেডলার ইরেজার। কালো হয়ে, ক্ষয়ে গেছে অনেকখানি । 'এস'টা পড়া যায় তবু। রেডলিফ কথা বলে না আর। বাতাসে গড়ায় আস্তে আস্তে .. নালাটার দিকে । খালি শীষ পেটে নিয়ে ও এখন বেশ হালকা ।

