সময় আব্‌জাব্‌



আমার একটা সমস্যা আছে। আমি সময় জিনিসটা ঠিক বুঝি না । আমার কাছে যদি প্রশ্ন করা হয় এই জগতের সবচেয়ে বড় ম্যাজিকটা কি আমি ধাঁ করে বলে দেব সময় । এ আমার কাছে এক বিশাল হেঁয়ালী । আমি বুঝি না কত ক্ষুদ্রাতিক্ষুদ্র মূহুর্তে কতকিছু অতীত হয়ে যায়, কিভাবে টানা চিউইং গামের মত তা হয় প্রলম্বিত । আমি বুঝি না কিভাবে তারা মাঝে মাঝে স্থির হয়ে থাকে মাকড়সার জালের মত, আষ্টেপৃষ্টে জড়িয়ে রাখে আমাদের, কতটা মিনিট, ঘন্টা, কাল, মাস, বছর, যুগ .. আমি জানি না । আমি একটা গাধা, আমি বর্তমান বুঝি না, অতীত আর ভবিষ্যতের স্যান্ডউইচ ঢেউয়ে আমার বর্তমান একক হারায়, পার ভাঙ্গতে ভাঙ্গতে বিলীন হয় । আমার কোন বর্তমান নেই, হয়ত কোনকিছুরই নেই । অতীতের সাবান গোলা জলে আমার বর্তমানেরা হয়ত আসে তাও বুদবুদ হয়ে, ভবিষ্যতের স্বপ্নে । 
এই সময়ের হেয়ালীতে ঘুরপাক খেতে খেতে চলছি এখনো । একটি শরীর আর তার ইন্দ্রিয়গুলিকে আশ্রয় করে, সবার দাবিদাওয়া বুঝতে বুঝতে । সেই ছোট্টটি থেকে । আমি এখনো বুঝি না কিভাবে আটাশ বছরের খাটাশ হয়ে গেলাম । এখনো মনে হয় ঐতো আমার সেন্ট গ্রেগরীর গেট, এখনি ঢুকবো হইচই করতে করতে । ক্লাস শেষে লুকিয়ে সিগারেট খাব, বৃষ্টিতে ছুটি হয়ে গেলে সব রে রে করে হামলা দেব আহসান মঞ্জিলে ।
আহারে দিনগুলি কি এতই পিছনে ?

