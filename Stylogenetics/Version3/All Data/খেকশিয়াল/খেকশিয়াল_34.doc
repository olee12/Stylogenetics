আজগুবি ২ : যা হলো



আমি যখন গাধা ছিলাম তখন গাধার মত ঘ্যাঞ ঘ্যাঞ করে ডাকতাম। খুশি হলেও ডাকতাম না হলেও ডাকতাম । না আমি গান গাইতাম না। এইটা একটা প্রচলিত ভুল ধারণা, সবাই মনে করে গাধা গান গায়। আসলে তা নয়। গাধাজীবনে আমি বোঝা টানতাম। হরি ধোপা আমার পিঠে করে রাজ্যের কাপড়চোপড় নিয়ে যেত নদীর ঘাটে। বিনা বাক্যব্যয়ে তার নির্দেশ পালন করতাম। মাঝে মাঝে বেশী ওজন হলে বা পেট খালি থাকলে নড়তে চাইতাম না। তখন হরি আমাকে লাঠিপেটা করতো আর আমি তারস্বরে ঘ্যাঞ ঘ্যাঞ করতাম। এক দূর্গাপূজায় হরি আমাকে গ্রামের হরলাল পণ্ডিতের কাছে বিক্রী করে দিলো।
পিঠে মানুষ নেইনি আগে কখনো। প্রথম দিন। পণ্ডিত আমার উপর চেপে পাঠশালায় যাবে। তার মনে ফুর্তি। আমার বিকার নেই। কি একটা সুর ভাঁজতে ভাঁজতে পণ্ডিত একটা কীসের ডাল ভেঙ্গে, বগলে পুঁথিপুস্তক নিয়ে আমার পিঠে চেপে বসলো। হরলাল পণ্ডিত বেশ হৃষ্টপুষ্ট মানুষ। তার গোদা দেহ টানতে গিয়ে আমার পাদুটো ছড়িয়ে বীচি মাটিতে থুবড়ে পড়লো, ব্যথা পেলাম।  চেঁচিয়ে উঠলাম 'ঘ্যাঞ! ঘ্যাঞ!' আর সাথে সাথে  পিঠে বাড়ি। পিঠে বাড়ি খেয়েই আবার পাদুটো ছড়িয়ে অণ্ডকোষ দিয়ে মাটিতে পড়লাম, ব্যথা পেলাম।  চেঁচিয়ে উঠলাম 'ঘ্যাঞ! ঘ্যাঞ!' আবার সাথে সাথে  পিঠে বাড়ি।  পিঠে বাড়ি খেয়েই কেন জানি পা দুটো আবারো সরে যাচ্ছিলো একে অপরের থেকে। আবারো শুক্রথলি দিয়ে মাটিতে পড়লাম। ঘ্যাঞ ঘ্যাঞ করলাম আর করতেই আবার পিঠে বাড়ি।  পিঠে বাড়ি খেতেই আবার পাদুটো আবার জিমন্যাস্টদের মত ছড়িয়ে গেল নিজ থেকেই, আবারো টেস্টিক্যাল দিয়ে মাটিতে ল্যান্ড করলাম। ঘ্যাঞ ঘ্যাঞ করলাম আর করতেই আবার পিঠে বাড়ি। 
এভাবে করতে করতে চলছি, দেখি পণ্ডিত আমাকে থামিয়ে দিলেন, বললেন, 'আর যেতে হবে না এসে গেছি পাঠশালা। নে তুই ক্লাশরুমে গিয়ে আজ যা হলো তা নিয়ে একটা রচনা লিখে ফেল তো দেকিনি'। ততক্ষণে পিছনের পাদুটোতে ঘষে ঘষে কেমন একটা পরিবর্তন এসেছে। পিঠও সোজা হয়ে গেছে। 'ঘ্যাঞ!' করতে গিয়ে দেখলাম বলে ফেলেছি 'আজ্ঞে পণ্ডিতমশয়'। সোজা হয়ে দাঁড়ালাম আর লক্ষ্মী ছেলের মতন ক্লাশরুমের এক কোণে এসে বসে এই রচনা লেখতে লাগলাম।

