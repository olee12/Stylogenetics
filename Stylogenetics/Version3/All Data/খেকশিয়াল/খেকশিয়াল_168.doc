জনি, স্যার, কেক



জনি আমাদের কাছে 'পাগলা জনি' নামেই পরিচিত । সম্রাটের কথা একটা গল্পে কিছু বলেছি । সম্রাট আমার স্কুল থেকে বন্ধু, কিন্তু জনির সাথে আমার পরিচয় হয় ভার্সিটিতে পড়ার সময় । এ.আই.ইউ.বি তে পড়ত ওরা আর আমি আই.ইউ.বি তে । আমার বেশকিছু স্কুলের বন্ধু এ.আই.ইউ.বি তে ( তখনও নাম ছিল 'অ্যামা' ) পড়ত তাই আমি বেশিরভাগ সময় ওখানে এসেই আড্ডা দিতাম । এভাবেই ওইখানে অনেক বন্ধু হয় । জনির অনেক গল্প আছে আজকে শুধু একটা গল্প করি । গল্পটা জনির মুখেই শোনা ।
জনিদের কোন একটা সাবজেক্টের শেষ ক্লাস, সামনে ফাইনাল পরীক্ষা । সবাই এই স্যারের সাথে অনেক ফ্রী, স্যারকে সবাই পছন্দও করে । শেষ ক্লাসের চমক হিসেবে জনি , নিবিড়, রুবেল ( নিবিড়, রুবেল আমাদের জুনিয়র, কিন্তু আমাদের সাথেই আড্ডা দিত বেশি ) ইয়া বড় কেক নিয়ে এসেছে স্যারকে দিয়ে কাটাবে, কেক লুকিয়ে রাখা হয়েছে । তো সব কিছুই ঠিকঠাকমত চলছিল, হঠাৎ ক্লাসের শেষের দিকে এক ছেলে একটা ফালতু কথা বলে ফেলল । ও বলছিল এরকম 'স্যার সারা সেমিস্টার কি পড়াইলেন কিছুই তো বুঝলাম না, আমাদের কিছু সাজেশন দিয়ে দেন' । স্যার মন খারাপ করে ফেললেন, করারই কথা । স্যার সিরিয়াস হয়ে বললেন , 'দেখ আমার সাধ্যে যতটুকু সম্ভব আমি চেষ্টা করেছি, তারপরও যদি মনে কর আমি কিছুই পারিনি তোমরা আমাকে মাফ করে দিও', বলেই তিনি ক্লাস থেকে চলে গেলেন । জনি, নিবিড় ওরাতো থ, পারলে ওই ছেলেকে এই মারে কি সেই মারে 'তুই এরকম বললি কেন !! ওই শালা' ওই ছেলেও ভ্যাবাচ্যাকা, নিজেও বুঝেনি মজা করতে করতে কি বলে ফেলেছে । জনি বলল 'নিবিড় রুবেল চল স্যারের অফিসে যাই, স্যাররে বুঝাইয়া নিয়া আসি' । যেই কথা সেই কাজ, পাঁচ ছয়জন মিলে গেল স্যারের অফিসে স্যারকে বুঝিয়ে আনতে, সাথে ওই ছেলেও গেল । অফিসে গিয়েই জনির অনুরোধ, 'স্যার স্যার আমাদের মাফ কইরা দেন, এইটা একটা সাগল, কি কইছে নিজেই জানে না, ওই স্যারের পায়ে ধইরা মাফ চা' । তো ওই ছেলে স্যারের পায়ে হুমড়ি খেয়ে পড়েছে, 'স্যার স্যার মাফ কইরা দেন' । স্যার একই সাথে হতভম্ব বিব্রত, স্যার বললেন 'আরে আরে কর কি পা ছাড়, মাফ করেছি যাও, ক্লাসতো এমনিতেই শেষ, এখন আর গিয়ে কি হবে' । ওরা তো ছাড়বে না , 'স্যার কেক নিয়ে আসছি কেক কাটতেই হবে' । এইবার স্যার বিরক্ত, 'আরে বলে কি ! কেক কাটবো মানে, নানা ..' । জনি ওদের বলেছিল কেকটা লুকিয়ে আনতে অন্য কেউ যেন না দেখে কারন অন্য স্যার টার দেখলে আবার কি ভাববে, পানিশমেন্টও হতে পারে, জনির হাতে ছিল কেক কাটার ছুড়ি বাম হাতে লুকিয়ে রেখেছিল । এদিকে অবস্থা দেখে জনি বুঝল এভাবে হবে না স্যারকে ধরে নিয়ে যেতে হবে, ও নিবিড় রুবেল কে বলল, 'ওই স্যাররে তুইলা ধর, ক্লাসে নিয়া যাই'। যেমন বলা সেমন কাজ, নিবিড় এমনিতেই ওই ছেলের সাথে স্যারের পা ধরে বসেছিল, জনির সিগন্যাল পাওয়ামাত্রই ওরা স্যারকে চ্যাংদোলা করে ফেলল । স্যারতো হাত পা ছুড়ছেন, 'এই এই করে কি ! ছাড়ো ! করে কি ! 'এইদিকে রুমের বাইরেই এক জুনিয়র টিচার যাচ্ছিলেন । তিনি দেখলেন একপাল ছেলে চ্যাংদোলা করে এক সিনিয়র স্যারকে নিয়ে যাচ্ছে, স্যার চেচাচ্ছেন 'ছেড়ে দাও ! ছেড়ে দাও !', আর দলের লিডারের ( জনি ) হাতে ইয়া বড় ছুড়ি যা সে নাড়িয়ে নাড়িয়ে বলছে ' বাইর কর, তাড়াতাড়ি বাইর কর ! ' । এদিকে জনি দেখে ফেলেছে এই জুনিয়র স্যারকে, ভাবছে 'এহে, সিচুয়েশন তো খারাপ', ততক্ষনে ওই স্যার ভয়ে বই টই ফেলে দিয়ে বলতে গেলে হামাগুড়ি দিয়ে নিজের রুমে ঢুকে দরজা লক করে দিলেন । ওইদিকে চ্যাংদোলা অবস্থাতেই ওদের স্যার বলছেন , 'জনি জনি, উনি ভুল বুঝেছেন উনার ভুল ভাঙ্গাও' । চারিদিকে পুরা ক্যারাব্যরা অবস্থা ! জনি ওদের বলল, 'তোরা স্যারকে নিয়ে ক্লাসে যা আমি দেখছি ।' জনি ওই জুনিয়র স্যারের রুমে জোরে জোরে নক করতে করতে বলে, 'স্যার আপনি ভুল বুঝছেন, দরজা খোলেন' কিন্তু কে খোলে দরজা ! জনি ভাবল স্যার যদি কাউকে বলে দেয় তবে তো খবর হয়ে যাবে ওদের, তাড়াতাড়ি ও রুমের অন্যদিকে একটা জানালা আছে ওখান দিয়ে স্যারকে ডাকতে গিয়ে দেখে জানালা খোলা, স্যার রুম লক করে জানালা দিয়ে পালিয়েছেন ! জনির তো মাথায় বাশ, কি করবে কি করবে ! বুদ্ধি করে গেল রেজিষ্ট্রার অফিস, ওইখান থেকে স্যারের সেল ফোন নাম্বার নিয়ে, স্যারকে অনেক কষ্টে বুঝাল আসল ব্যাপারটা কি হয়েছিল । তারপর ওদের ক্লাসের স্যারও ( যাকে চ্যাংদোলা করে নিয়ে যাওয়া হয়েছিল ) পরে ওই স্যারকে বুঝিয়ে বলেন ব্যাপারটা ।
তারপরে কি হইল ? তারপর স্যার কতৃক কেকখানি কাটা হইল এবং তা গলাধঃকরণ হইল । জনিরা কি ছাড়ে ?

