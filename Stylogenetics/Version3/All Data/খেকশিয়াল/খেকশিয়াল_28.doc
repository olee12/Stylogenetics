সাইবেরিয়া



আমেরিকান লইয়ার কেইট, ফার্মের হয়ে আসে ফ্রান্সের এক প্রত্যন্ত শহরে, একটা খেলনার ফ্যাক্টরীর শর্তসাপেক্ষ বিকিকিনি শেষ করতে। জানতে পায়, ফ্যাক্টরীর মালিক বৃদ্ধা অ্যানা কদিন হলো মারা গেছেন। তার এক ভাই আছে, হ্যান্স। সবাই জানতো মারা গেছে; আর ঘুমিয়ে আছে এই শহরেরই কবরস্থানে। অ্যানা তার নোটারীতে বলে যায় সেই ভাই এখনো জীবিত। সে এখান থেকে আরো উত্তর-পূর্বে কোথাও এখনো বেঁচে আছে। এখন হ্যান্সই মালিক। তার অনুমতি ছাড়া ফ্যাক্টরী বিক্রী করা যাবে না।
ঘটনা যখন আরো গড়াতে থাকে, কেইট মৃতা অ্যানার বাড়িতে গিয়ে আবিষ্কার করে এক অদ্ভুত গল্পের। সে এখন থেকে ষাট বছর আগের কথা। দুই ভাই বোনের গল্প। পাহাড়ে ঘুরতে গিয়েছিলো সেদিন ওরা। হঠাৎ করে খেলতে খেলতে এক গুহায় ঢুকে পড়ে। ছেলেটা আবছা আলোয় দেখে অদ্ভুত কি একটা খেলনা মত, দেখতে যেন ঠিক হাতি। ছেলের গো চেপে যায়। ওটা ওর চাইই। পাড়তে উঠে সে উপরে। বোনের নানা আপত্তিসত্ত্বেও এক সময় উপরে উঠে যায়, খেলনাও ধরে ফেলে, কিন্তু তাল রাখতে পারে না। পড়ে যায় উপর থেকে। মাথায় চোট পায় ভীষণ।  জ্ঞান ফিরলে সে আর আগের মত থাকে না।  আগের মত চলে না, কথা বলে না। কেমন যেন সাধারণ সব কাজে জবুথবু হয়ে থাকে। ডাক্তার বলেন এটা মাথা চোটেরই ফল। 
ছেলে আস্তে আস্তে বড় হয়। কিন্তু মন জুড়ে থাকে তার হাতি পুতুল। একদিন জানতে পারে তার হাতি পুতুলের গল্প। এরা নাকি হাজার হাজার বছর আগের বিলুপ্ত প্রাচীন জীবকুল। তারা ছিল হাতির মতই কিন্তু প্রকাণ্ড সব লোমশ ম্যামথ। কেউ কেউ বলে, সাইবেরিয়া যাও, হয়তো পেয়েও যেতে পারো ওদের। 
একদিন বাবা তাকে ঢুকিয়ে দেন তার নিজের ফ্যাক্টরীর কাজে। আস্তে আস্তে তার অদ্ভুত একটা দিক পরিচয় পায়। সবাই জানতে পারে, সে এই কলের খেলনাগুলো নিয়ে যাদু দেখাতে পারে। ...
গল্পের এইখানে শেষ করলাম। অনেক বলে ফেলেছি মনে হলে আসলে কথাটা ভুল বলা হবে। গল্পের এখনো কিছুই শুরু হয়নি। এটা একটা অ্যাডভেঞ্চার ধর্মী পিসি গেইমের গল্প। বেলজিয়ান কমিক আর্টিস্ট কাম গেইম ডেভেলপার বেনোয়া সকালের সাইবেরিয়া। গেইমটি খেলেছিলাম ভার্সিটিতে পড়ার সময়। খেলার সময়ই আমার ঘুরে বেড়ানোর লিস্টে আর একটা জায়গা যুক্ত হয়।
সাইবেরিয়া একবার যেতেই হবে।




