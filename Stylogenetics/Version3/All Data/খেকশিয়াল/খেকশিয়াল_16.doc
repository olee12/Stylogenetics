ওনিবাবা : মুভি রিভিউ 



জাপানের রূপকথার ওনিবাবা কে বাংলা করলে দাঁড়াবে ডাইনী বুড়ি।

জাপান। নানবকু-চো সময়কাল (১৩৩৬-৯২)। চারদিকে যুদ্ধ। গৃহযুদ্ধ। সম্রাট বাহিনী বনাম আশিকাগা তাকাউজি'র দল। চারদিকে খাদ্য সংকট। সাধারণ মানুষ দুবেলা দুমুঠো খেতে পারে না, পরতে পারে না। ছিনতাই, খুন, লুট করেই টিকে থাকে তাঁরা। এমনই কিছু মানুষদের নিয়ে ওনিবাবা'র গল্প।  
মুভির শুরুতেই আমরা দেখতে পাই দুই যুদ্ধাহত সামুরাইকে। সুসুকি ঘাসের জলাঝোপে বৃদ্ধ সামুরাইকে কাঁধে করে টেনে চলে এক যুবক। একসময় ক্লান্ত হয়ে পড়ে সে, বৃদ্ধকে ফেলে দেয় কাঁধ থেকে। কিন্তু জিরিয়ে নেবার সময় পায় না তারা। কোথা থেকে বর্শা এসে এফোঁড় ওফোঁড় করে তাদের। ঝোপের পেছন থেকে আস্তে আস্তে বেরিয়ে আসে আততায়ীরা। এক বৃদ্ধা আর তরুণী। তাদের চোখে মুখে পৈশাচিক জিঘাংসা। খুঁচিয়ে খুঁচিয়ে মারে তারা সামুরাই দুজনকে। এই জংলার ধারেই ঝোপের বনে একটা কুড়ে ঘরে থাকে  বুড়ি আর তাঁর ছেলের বউ। ছেলে গেছে যুদ্ধে। যুদ্ধে আহত সামুরাইদের খুন করে তাদের অস্ত্র শস্ত্র কবচ পোশাক লুট করে তারা। কাছেই এক ব্যবসায়ীর কাছে লু্টকৃত অস্ত্রশস্ত্রের বিনিময়ে করে অন্নসংস্থান। মনুষ্যত্ব হারে পাশবিক ক্ষুধার কাছে। একদিন রাতে তাদের ঘরে হুড়মুড় করে আসে আরেক সামুরাই। সে তাদের পূর্ব পরিচিত, নাম হাচি। বুড়ির ছেলের বন্ধু, একসাথেই যুদ্ধে গিয়েছিল তারা। পালিয়ে এসেছে সে যুদ্ধ থেকে, কিন্তু বুড়ির ছেলে ফিরতে পারেনি, মারা পড়ে পথে। হাচির কুড়েঘরটা কাছেই। বুড়ি হাচিকে পছন্দ করে না। তার ছেলের বউকে বলে ধূর্ত হাচির সাথে না মিশতে। কিন্তু তারা দুইজনেই আকর্ষিত হয়ে দুজনার প্রতি। প্রতি রাতে বুড়ি ঘুমালে মিলিত হয় তারা হাচির ঘরে। বুড়ি জানে সবই, রুখতে পারে না। বুড়ির ভয়, বউটা চলে গেলে সে সামনে খুন করবে কেমন করে? খাবে কী? এরকম সময়ে এক রাতে আসে এক মুখোশপরিহিত সামুরাই। গল্পে আসে এক অন্য মোড়।
এমনই এক ভয়ংকর সময়ের কথা বলে ওনিবাবা। চলচ্চিত্রটি ১৯৬৪ সালে নির্মিত, পরিচালনা করেছেন কানেতো শিন্দো।  বৌদ্ধ গল্প অবলম্বনে গল্পটিতে শেষ পর্যন্ত প্রধান উপজীব্য বিষয় মানুষ আর দানব, আলো আর অন্ধকার। ঘন জলা ঝোপের মাঝে গভীর এক গর্ত, যেখানে জমা সমস্ত অন্ধকার। কবর দেয়া মনুষ্যত্ব আর তার অভিশাপ।




