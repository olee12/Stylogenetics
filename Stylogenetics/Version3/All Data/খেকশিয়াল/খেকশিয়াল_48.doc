হাসান মোরশেদের "ট্রান্সফর্মার"



কালো পিচ ধরে ছুটে চলা রিকশা কেন দোলে নৌকার মত ?
ও রিকশাওয়ালা তুমি বুঝি খেয়া নৌকার মাঝি ছিলে ভাই?
তুমি কি হলিউডের মুভি ট্রান্সফর্মার দেখেছ?
মানুষ রবোট হয়ে যায়,
রবোটগুলো গাড়ি,
গাড়ি উড়োজাহাজ।
বেঁচে থাকা, টিকে থাকার অমোঘ ফর্মুলা।
বদলাও, নিজেকে বদলাও, কিছুটা বদলে যাও।
তুমি ভূমিপুত্র ছিলে,
তুমি কৃষকসন্তান ছিলে-
তুমি ভূমি হারিয়ে খেয়া নৌকার মাঝি হয়েছিলে,
ইঞ্জিন নৌকা এসে আবার বদলেছে তোমাকে,
তুমি শহরবাসী হয়েছ,
হয়েছ রিকশাওয়ালা।
৩৫ টাকা চালের কেজি।
কয় কেজি চাল কিনতে পারো রোজ?
শহরের শোভাবর্ধনের নামে তোমাকে রিকশা চালাতে দেয়া হবে না,
তোমাকে বদলাতে হবে আবার।
ওহে ট্রান্সফর্মার, ওহে নৌকার মাঝি-
এত দোলাও কেন ভাই ?
( হাসান মোরশেদ'এর শমন শেকল ডানা পড়লাম, অসাধারণ একটা বই! পুরো বই জুড়ে ছড়িয়ে আছে এরকম অনেক কবিতা বা কবিতার গল্প। একটা শেয়ার করলাম। পড়ার সময় এই লাইনগুলো আমার কাছে কবিতাই লাগলো, নাম দিলাম "ট্রান্সফর্মার"। )

