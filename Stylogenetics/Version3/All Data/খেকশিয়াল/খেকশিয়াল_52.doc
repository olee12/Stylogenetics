গাছ



বড় রাস্তার মোড়ে একটা কাণ্ডল গাছ আছিলো
গাছের নিচে বইসা থাকত নিতুন পাগল
পাগলায় অই গাছের কাণ্ডল কাউরে খাইতে দিত না
নিজেও খাইতো না
যদিও গাছটা হে নিজেই বুনছিল..
গাছটা বড় হইছিল অনেক
একদিন মিউনিসিপাল্টির লোক আইসা টাল্টিবাল্টি শুরু করল
গাছ পথের মধ্যে আইসা পড়ছে..
এইডা কাটনই লাগব..
নিতুন কইল, 'গাছে হাত দিসস ত গেসস!'
সব মিল্লা নিতুইন্নারে বানলো, পিডাইল রাস্তায় ফালিয়া
ঘোল ঢালল মাথাত,
কফিল ব্যাপারী, যারে দেখলেই ছ্যাপ মারত নিতুন,
আইসা গজারীর ডাইল দিয়া বাইরাইয়া নিতুনের এক ঠ্যাং লুজ আতুর  কইরা দিল
নিতুন একটু কুউ-ও করল না
তখনও দুপুর হয় নাই
কাঠফাটা রোইদে সবতে আইসা মজা দেখতাছিল
গাছে যখন করাত পড়ল,
নিতুন ডুকরাইয়া উঠল, 'মা-রে!'
ওই একবারই..
নিতুন মরছিল ওর গাছ মরার আগেই
একদিন আমরাও মরুম ..
আমাগো সব গাছকাটার আগেই।

