দেয়ালিকা



আবার কাল, আজকে আর নয়
আবার কাল আসব
সাথে থাকবে বিভ্রান্ত বর্ণমালারা,
ঝড়ে মৃত বক কিছু,
আর এই আমি ফকির ।
আবার আসব কাল
কিছু লজ্জ্বা
ক্রোধ
কিংবা হাহাকার চিবুতে চিবুতে
অথবা অন্ধ কিছু কান্না নিয়ে
যাতে ভিজবে না চিড়ে ..
আমি জানি
তবু কিছু তালি আর গালি
কে না ভালবাসে ?
তবু হাসো, জানি
কাঁদতেও পারো
চেঁচাতে পারো হাতমুঠ করে
আমিও পারি
পিঠ ঠেকে গেলে
কিন্তু দেয়াল কই ?
হাতড়ে পাইনা তো
হাঁটতে পারি না আর .. উলটো
শক্ত হয়ে উঠি কেবল
দারুন !
বলে উঠো কাঠুরে কোন
আর আরো শক্ত হলে
হই গন্ডার
বাগাই শিং
আর গুতোই
ভাঙ্গতে পারি না কোন 'আজ'..'কাল'
আর অদ্ভুত ..
এই সব দুপেয়ে দেয়াল

