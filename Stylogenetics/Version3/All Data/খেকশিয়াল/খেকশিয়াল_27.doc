শিবের পাঁচালী



শুনো ওহে শিবঠাকুর শুনো মন দিয়া
অভাজনে দেখো চাই ওঠে জিজ্ঞাসিয়া
'এ জগতে তুমি কেনো নাই প্রভু নাথ
কেনো তুমি করে গেলা আমাকে অনাথ
সকল সম্পদবিষয়বুদ্ধি থুইয়া আমি বাকি
দেখি এসে দিন শেষে আমোদেই থাকি
এমনই আমোদ প্রভু দুঃখ সেথা হাসে
দারিদ্র বোকাচু'টা হাসতে হাসতে কাশে।।
ক্ষমা করো দয়াবান মুখ খারাপ হয়
কি করিবো, করো গতি, যাহা মনে লয়..।'
'শুনো ওহে ভক্ত তুমি নহো কম পাজি
সিদ্ধিলাভ হেতু ক্ষণিক এলাইয়াছি আজি
ডাকিয়া ডাকিয়া মোর কর্ণপটহ
ভুগিচুগি বালছাল মোর ধারে কহো!
অশ্বিনীভ্রাতাদ্বয়ে স্মরো এই ক্ষণে!
সারাইবে পাগলামী মস্তিষ্ক মন্থনে।'
'শুনো ঠাকুর পাগল চড়াও বুকের অস্থি দিয়া
আবার কভু হরো ব্রহ্মার মুণ্ড নখে নিয়া
ত্রিলোচনে সংহার করো কামদেব মদনে
আবার কভু অল্পতে তুষ্ট, প্রসন্ন বদনে
শুনো করো ত্রাণ, মোর চিন্তা নাশ করো
সংসার কর্মযজ্ঞে এবার মোরে ব্রতী করো'
'শুনো ওরে অর্বাচীন ভক্ত মন দিয়া
এইক্ষণে একটা বুদ্ধি যাই তোমায় দিয়া
সংসারের কথা আমি বলিতে না পারি
সবই দেখে তব মাতা আমি শুধু চড়ি।
আমি শুধু কইতে পারি নির্বাণ কিবা হয়
কিভাবে হইবে সবে আমি-তুমিময়,
বড়ই জটিল এই বৈজ্ঞানিক ক্রিয়া
যাহারে রাধিতে হয় দর্শনশাস্ত্র দিয়া
বলি শুনো বসে করো যজ্ঞ মোর ধারে
সিদ্ধি সহকারে নমো পরমাত্মাটারে
কুলকুণ্ডলীরে বাঁধো পূর্ণ যোগ দিয়া
ভক্ত ভগবানে তখন যাবে গো মিশিয়া
দেখিবে তখন চাহি শেষ কিছু নাই
শুরু কিছু নাই, তার আগামাথা নাই।
ব্রহ্মার মতন তখন তুমি হইয়ো না কুমতি
সত্য না বুঝিলে তোমার হইবে না গো গতি।।

