সিস্টেম



১
অনিক ভাবছিল অনেকক্ষণ ধরে। এই লোকটাকে সে এইভাবেই দেখেছে এই শপিং মলেই ঠিক একই অবস্থায়। এতোটা মিল কখনো ওর হয়নি। ও কি গিয়ে কথা বলবে লোকটার সাথে? প্রথমবার দেখে তেমন কিছুই মনে হয়নি তার। কিভাবে তাহলে ব্যাপারটা মনে থেকে গেল? লোকটার অদ্ভুত শার্টটা দেখে হয়ত। 
"আচ্ছা কিছু মনে না করলে আপনাকে একটা প্রশ্ন করতে পারি ?"
ঘুরে দাঁড়াল লোকটা। হাবেভাবে হিপ্পি একজন, গায়ে প্রায় ময়লা হয়ে যাওয়া একটা হাওয়াই শার্ট।
"শিওর আমিগো!" ঠোটে হাসি ঝুলিয়ে বলল লোকটা।
"আচ্ছা আপনাকে কি আমি কোনভাবে চিনি? বা আপনি কি আমাকে চিনতে পারেন কোথাও থেকে? আমি আসলে ঠিক বুঝতে পারছি না .."
"হাহা আমার চেহারাটাই এরকম, খুবই কমন একটা ফেইস আমি, আমার ছাঁচে মনে হয় তোমাদের ঈশ্বর একশোটা বানিয়ে ফেলেছেন ভুল করে।"
অনিক হেসে বলল, "ঈশ্বর মানেন টানেন না মনে হয়.."
"হাহ! ঈশ্বর, আগে সিস্টেম থেকে তো বেরোও, দেখি কিভাবে সাহায্য করে তোমাদের ঈশ্বর!"
লোকটা পাগল নাকি! কি সিস্টেম? ভাবল অনিক। যেন অনেকটা অনিকের মনের কথা জেনেই লোকটা বলতে শুরু করল, "দেখো সবকিছু খুলে বললে তোমারও মেনে নিতে অসুবিধা হতে পারে, একবার যে সমস্যায় পড়লাম, বাবারে!"
অনিকের কেন জানি পাগলের সাথে পাগলামি করতে ইচ্ছা করল, বলল, " আমাকে ক্ষমা করবেন, কিন্তু সিস্টেম কি না বললে আমি আজকে আপনাকে ছাড়ছি না!"
"হাহাহা পাগল নাকি? আচ্ছা যাও! তোমাকে বলব আর উদাহরণ ও দেব, তুমিই দেখবে, মানা না মানা তোমার উপরে তবে একটা কথা.. অবশ্য ওটা জানার দরকার নেই তোমার , তুমি বুঝতেই পারবে না কি হয়েছিল তোমার। এর জন্য একটা জিনিস করতে হবে। ইশারা বোঝ?"
এরপর হিপ্পি ইশারায় অনিককে তার পকেট দেখাল কিছু না বলে। অনিক পকেটে হাত দিয়ে দেখে তার পকেটে কি করে যেন একটা ভাজ করা কাগজ এসে পড়েছে, ভাজ করা দুই পিঠেই বড় করে লেখা 'পকেট থেকে বের করো না, এখানেই খুলে পড়।'
অনিক পকেটেই এক হাতে খুললো তাতে অতি ছোট কিন্তু স্পষ্ট করে লেখা, 
"আমার ডেটা যদি নির্ভুল হয় তবে আপনার নাম অনিক। আপনি একজন বাংলাদেশী-আমেরিকান। ইংরেজী পড়ান স্কুলে। রোম এসেছেন বউয়ের সাথে ঘুরতে, আপনার বউয়ের প্রিয় মুভি রোমান হলিডে। আপনি নিজে একজন কবি। যাক, আপনাকে কিছুটা হলেও ভড়কে দিতে পেরেছি মনে হয়। 
কোন ভূমিকা না দিয়েই শুরু করছি। অনিক, আপনি আপনার জন্মের পরপর থেকে যাকিছু দেখে এসেছেন সব..."
২
অনেকক্ষণ ধরে বসেছিল অনিক, হাতে কয়েনটা। চিঠিতে লেখা ছিল ওর নাকি এই কয়েনটা এখানেই পাবার কথা ছিল। এটাই নাকি সিস্টেমের দেজা ভু, বাগ। কিন্তু এটাকে দেজা ভু বললে ভুল হবে, মাত্রাটা কমের মধ্যে থাকলে এটা ভুল ঠিক মিলে একটা বাস্তবসম্মত জগত হতে পারত। কিন্তু অনিকের হাত থেকে কয়েন সেই লোকের জানামতে নাকি পড়েছিল ১৬ বার। 
অনিক উপরের পকেটটা ভালমত চেক করে কয়েনটা রাখল। পকেটে কোন ফুটো নেই, পরার চান্স নেই, হাতে থাকলেই বরং পরে যেতে পারে। লোকটা লিখেছিল "কয়েনটা পড়ার পর অনিকের আর..."
অনিক বুঝতেও পারলো না, হঠাৎ একটা ধাকায় টাল সামলাতে পারল না ও, পকেট থেকে কিভাবে ছিটকে বেরিয়ে পড়ে গেল কয়েনটা, সাথে সাথে অনিক পিছলে গিয়ে পড়লো রেলিঙ্গের উপর। লম্বা পায়ে টাল রাখতে পারল না, পিছন থেকে চেয়ার সরিয়ে নিলে যেমন হয় পড়ে গেল ওভাবেই। 
অনিক পড়ছিল, তার মনে পড়ছিল শেষ লাইনগুলো...
"প্রতিবারই আমারও অনিকের সাথেই এভাবেই দেখা হত কিন্তু তারও আর কিছুই মনে থাকত না। যেদিন সিস্টেম থেকে বেরিয়ে আসি সেদিন জানতে পারি আমার যত ডেটা। ১৬ বার আমাকে আর অনিককে এই জায়গায় দেখা গেছে, প্রতিবারই কিছু না কিছু পরিবর্তন হয়েছে। একইভাবে আজ এইখানেও। ভুলটা বেশ বড়। কিন্তু অনিক আর আমার মাথা থেকে এই তথ্যগুলো বের করে রিসেট দেবার পরও একই ভুল হচ্ছিল। ওদের ম্যানেজমেন্ট প্রোগ্রামের বাগ। কিন্তু ওদের এই বাগ রিকোভারী করার চেয়ে দ্রুত কাজ করে আমাদের অদ্ভুত মানব মস্তিষ্ক। আমাদের মাথায় কিভাবে জানি পাজলের মত এইসব ডেটা আর ডেটাহীনতা মিলে নিউরনে একটা অনুরণন তৈরী করতে পেরেছিল যা আজ এই ষোলতম মিটিংয়ে, আমাদের মধ্যে কিছুটা হলেও কথা বলার মত একটা পজেটিভ সিচুয়েশন তৈরী করেছিল।
যাহোক অনিক তোমাকে সত্য কথা বলছি, এবার তোমাকে মেরে ফেলবে ওরা, অনেক দেরী হয়ে গেছে। ওরা এত বড় ভুলের আলামত রাখবে না। ..."
কিন্তু কেন জানি অনিক তো বিশ্বাস করে না.. এই কথাগুলো!
অনিকের মনে হল 'হতে পারে না.. ভুল হচ্ছে কোথাও.. অনেক বড় ভুল, এটা একটা স্বপ্ন, আমাকে জাগতে হবে, সর্বশক্তি দিয়ে!"
বিশাল ওয়াচার-বট গুলি কঁকিয়ে উঠলো। G2333390 প্রোটোটাইপের জার ভেঙ্গে গেছে। 
অনিক চোখ মেলতে পারছিল না.. আঠালো তরলটা সরে গেলে সে চিৎকার করে উঠল। এক ঝাটকায় উঠে খুলে ফেলতে লাগল ঘাড় থেকে পিঠে পর্যন্ত বসানো টিউবগুলি। তাকে ঘিরে তখন নাচছিল দুটা ওয়াচ-বট। অনিক ঘুরেই দৌড়াতে শুরু করল। যেন কতদিন বিছানায় পরে আছে ও, হাটু মুড়ে ভেঙ্গে পড়ল ও। দর্শনধারী সব ওয়াচ-বট গুলো ঘিরে রেখেছে তাকে, অপেক্ষা করছে যেন কিসের জন্য। হাসল ও মুখ থুবড়ে, বেশ চালাকীর একটা হাসি...বিড়বিড় করে বলল,
"..গ ইনটু ইট ইয়োরসেলফ, অ্যান্ড সি হাউ ইউ উড ডু.."
অনিকের সরছিল ডাম্পের দিকে, ...যার নীচে তখন অপেক্ষা করছিল "ব্লেক" নামধারী একটা হোভারক্রাফট।
(ম্যাট্রিক্সের কাহিনীর উপরেই তার পারিপার্শ্বিক কিছু কাহিনী নিয়ে তৈরী হয়েছিল এনিম্যাট্রিক্স, ওরকমই একটা লেখা চেষ্টা করলাম।)

