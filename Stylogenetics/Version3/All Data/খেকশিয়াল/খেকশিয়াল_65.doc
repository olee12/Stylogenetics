হিচককের তিনটি মুভি



ভাবছিলাম হিচককের মুভিগুলো নিয়ে লেখবো। কিন্তু এই সাসপেন্সের বাপের মুভি রিভিউ আমি আর কি দেবো বরং গল্পের শুরুগুলো একটু ধরিয়ে দেই। হিচককের মুভির একটা ব্যাপার আছে, ব্যাটা সাসপেন্সকে নিয়ে এত ভয়ানক খেলা করতে পারে যে সে না দেখলে বলে বুঝানো যাবে না। কিছু দৃশ্য আছে, জানি এরপরে কি হবে তবু দেখা যাবে আপনিতেই আমার দম আঁটকে গেছে অথবা বুক কেঁপে গেছে পরের দৃশ্য দেখে।  
রোপ
ভার্সিটিতে থাকাকালীন হাউসমাস্টার রুপার্ট (জেমস স্টুয়ার্ট)  "আর্ট অফ মার্ডার" নিয়ে তাদের লেকচার দেন একবার। নিখুত খুন, অতিমানবতা নিয়ে তার লেকচারে অনুপ্রাণিত হয় ব্র্যান্ডন । সেই থেকেই তার মনে ঘুরতে থাকে খুনের স্বপ্ন। তারপর অনেকদিন পরে এক সন্ধ্যায়, নিজেদেরই এপার্টমেন্টে খুন করে ব্র্যান্ডন আর ফিলিপ তাদেরই এক ক্লাসমেট ডেভিডকে। কেন? কারণ তারা মনে করেছিল তারা পারে। দুই বন্ধু মিলে খুন করে, লাশটাকে পুরে দেয় এক অ্যান্টিক কাঠের বড় বাক্সে, আর পার্টি দেয় তারা, সেই বাড়িতেই। দাওয়াত দেয় ডেভিডের বাবাকে, তার আন্টিকে, তার প্রেমিকাকে, তার বন্ধুকে আর তাদের আরাধ্য সেই হাউস টিচারকে। আর অবশ্যই ডেভিডকে! কিন্তু সে এতো দেরী করছে কেন বলত? সবাই জিজ্ঞাসা করে। কাঠের বাক্স থেকে বের হয়ে থাকে দড়ি, যার ফাঁসে ডেভিড খুন হয়েছিল। সেই দড়ি দিয়ে বাঁধা হয় বই, ডেভিডের লাশের বাক্সকেই বানানো হয় ডিনার টেবিল, শুরু হয় ভয়াবহ স্নায়ুর খেলা..

ভার্টিগো
ডিটেকটিভ স্কটি (জেমস স্টুয়ার্ট) এক আসামীর পিছে ধাওয়া করতে গিয়ে বুঝতে পারলেন তার এক্রোফোবিয়া মানে উচ্চতাভীতি আছে। পা পিছলে ছাদের থেকে ঝুলতে গিয়ে নিচে তাকালেন তিনি। মাথা ঘুরে উঠল তার। তাকে বাঁচাতে গিয়ে পড়ে মারা গেল আরেক পুলিশ অফিসার। চাকরী ছেড়ে দিলেন স্কটি। কিছুদিন পর, এক পরিচিত তাকে অনুরোধ করে তাকে তার বউ ম্যাডেলিনের (কিম নোভাক) অদ্ভুত আচরণের কারণ আর প্রতিকার খুঁজে বের করতে। কেমন অদ্ভুত? অনুসরণ করেন স্কটি, দেখেন যে সেই মহিলা প্রতিদিন সম্মোহিতের মত এক কবরস্থানে যান, একটা বেশ পুরোনো কবরের সামনে দাঁড়িয়ে থাকেন কিছুক্ষণ,  এক মিউজিয়ামে অনেকক্ষণ ধরে দেখেন এক মহিলার ছবি। স্কটি বের করেন এই মহিলার পরিচয়, ইনি কারলোটা ভ্যালদেস। খুবই করুণ তার জীবন কাহিনী, মহিলা আত্মহত্যা করেছিলেন। রহস্য আস্তে আস্তে ঘনিয়ে উঠে, যখন স্কটি জানতে পারেন ম্যাডেলিন সেই কারলোটা’রই বংশধর। এই গল্পের আর বলা যাবে না, এখানেই থামি। 

রি'র উইন্ডো
ফটোগ্রাফার জেফ (জেমস স্টুয়ার্ট, সব পরিচালকেরই কিছু প্রিয় নায়ক আছে, সত্যজিতের সৌমিত্র, ঘটকের অনিল চ্যাটার্জী, হিচককের স্টুয়ার্ট) পা ভেঙ্গে ব্যাণ্ডেজ নিয়ে পড়ে আছেন হুইলচেয়ারে। তার সময় কাটে জানালা দিয়ে প্রতিবেশীদের দেখে। তিনি আবিষ্কার করেন তার নাচিয়ে প্রতিবেশী মেয়েটি তার ঘরে অন্তর্বাস পড়েই অনুশীলন করে, এক কোনার ঘরে একাকী একজন মহিলা থাকেন, একজন সঙ্গীত রচয়িতা যিনি তার পিয়ানো নিয়েই পড়ে থাকেন, একজন সেলসম্যান আর তার শয্যাশায়ী অসুস্থ স্ত্রী.. এছাড়া আরো অনেক প্রতিবেশী, সবারই নানান রকম বৈচিত্রময় জীবন দেখে তার সময় কাটে। জেফের প্রেমিকা স্টেলা (গ্রেস কেলি) তাকে এসে দেখে যায় রোজ। জেফ তাকে বলে তার প্রতিবেশীদের কথা। আর একদিন, সেলসম্যানটিকে দেখে জেফের সন্দেহ হয়। লোকটা পরিষ্কার করছিল কিছু ছুরি। জেফ দেখে, তার অসুস্থ স্ত্রীও বিছানায় নেই। এই কয়দিন লোকটার হাবভাব ভাল ঠেকেনি জেফের, এক ভয়ংকর সন্দেহ দানা বেধে উঠতে থাকে তার মনে। কিছু পরে যখন লোকটিকে বড় একটা বাক্স দড়ি দিয়ে বাধতে দেখে, তার বুঝতে আর বাকি থাকে না যে স্ত্রীকে খুন করে লাশ সরাচ্ছে সেই সেলসম্যান। শুরু হয় হুইলচেয়ারে বসেই জেফের গোয়েন্দাগিরি।

