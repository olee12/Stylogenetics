পৌষ সংক্রান্তি



ছোট থাকতে মনে পড়ে, কিভাবে ভোর হতে না হতেই চোখ কচলে চলে যেতাম রান্নাঘরে মায়ের কাছে। যেখানে মা ভাজত নানারকমের সব পিঠা, চিতই, পাটি-সাপটা। কুয়াশাভোরে ফুইয়ে ফুইয়ে পিঠা শেষ করেই ছুট বাইরে! আকাশ ভর্তি ঘুড়ি ! চক্ষুদার, কাছিম আরো কত। দৌড়ে উঠতাম পারভেজদা দের ছাদে। ততক্ষনে শুরু হয়ে গেছে উড়াউড়ি ! আমি কম উড়াতাম, নিজের নাটাইও ছিল না। কিন্তু সব কিছুতেই হাত ছিল আমার। চুর ধরা, মাঞ্জা দেয়া থেকে, লগি দিয়ে কাটা ঘুড্ডি ধরাধরি! এ এক অন্য জগৎ। আর সন্ধ্যা নেমে গেলে চারিদিকে বাজি পটকা সহ কেরোসিন মুখে নিয়ে আগুনে খেলা! অদ্ভুত একটা দিন। জানুয়ারির চৌদ্দ তারিখ গেল পৌষ সংক্রান্তি। প্রতিবারের মত এবারো সকালে উঠেই মার তৈরী পিঠা খেয়েই ছুট দিলাম বন্ধু রেজার ছাদে। সব পোলাপান হাফ অফিস করে চলে আসল। আগের মত না উড়ুক, তবুও কম কি! এবারো অনেক ঘুড়ি উড়ল। বন্ধুরা মিলে অনেক মজা করলাম। বাবুর্চি এনে রাঁধিয়ে খানাপিনা.. হই হুল্লোড়, গানা বাজনা.. আর দিনশেষে.. সবাই তাকিয়ে থাকলাম সামনের বছরের দিকে।













