ভয়



এখনো ঠিক ওভাবেই আছে ওটা । এক দৃষ্টিতে তাকিয়ে থাকি আমি  । কপালে ঘাম জমেছে, বুঝতে পারি । শ্বাস নিচ্ছি না । শব্দ করা যাবে না। হয়ত ও আমাকে দেখেনি এখনো, বা খেয়াল করছে না । নড়ছে না ও । আস্তে  খুবই আস্তে ডানে হাত বাড়াই আমি ..  হঠাৎ নড়ে ওঠে ও ! থেমে যাই ! .. হৃদপিন্ডটা এসে গলায় বাড়ি খেতে থাকে ! .. দাঁড়িয়ে থাকি ।
ওভাবে কতক্ষণ আছি বলতে পারব না । খুব দূর থেকে যেন কেউ ডাকতে থাকে, বুঝি না । না, এভাবে হবে না ঠান্ডা মাথায় ভাবতে হবে । টর্চটা অনেক দূরে, আরেকবার চেষ্টা করতে হবে, এই শেষ, নইলে আর কিছু করার নেই । হাত বাড়াই আবার আমি। একবারের জন্যও চোখ সরাই না ওর থেকে । আস্তে আস্তে হাতে ঠেকে শীতল টর্চটা, বুকে যেন একটু সাহস পাই । হাত টেনে নিয়ে আসি আবার .. আস্তে আস্তে । বাইরে থেকে আসা আধো আলোয় পড়ে থাকে ওটা লম্বা পাগুলো মেলে । এবারের কাজ অপেক্ষাকৃত সোজা । পিছনে সরতে হবে, বেড়িয়ে যেতে হবে । আমি পিছে হাঁটতে থাকি, .. এক পা .. ওটা মনে হচ্ছে দেখল যেন এবার ! .. আরেক পা .. দরজা খুব কাছেই, মনে সাহস ফিরে পাচ্ছি, .. হঠাৎ সরসর করে ছুটে আসতে থাকে ও ! .. লম্বা পাগুলো দ্রুত চলতে থাকে আমার বই খাতার উপর দিয়ে ! আমি ততক্ষনে ছিটকিনি পেয়ে গেছি ! খুলেই ছুটে বেড়িয়ে আসি, দৌড়াতে থাকি, নিজের অজান্তেই চিৎকার বেড়িয়ে আসে মুখ দিয়ে, "বাবারে-এ-এ !! মাকড়সা-আ-আ !!"

