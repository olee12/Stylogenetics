রাজনীতিতে 'ডান্ডাবেড়ি' ও ঘাতক রক্ষার পুনঃ প্রকল্প 



চারদলীয় জোটের  রোডমার্চ কর্মসূচী সুন্দরভাবে শেষ হলো। বাংলাদেশের রাজনৈতিক সংস্কৃতি অনুযায়ী আশংকা ছিলো- সরকারের পক্ষ থেকে কোন ধরনের বাধা দেয়া হয় কিনা, কেন্দ্রীয় না হোক নিদেনপক্ষে  স্থানীয় সরকারদলীয় অতিউৎসাহী কর্মীরা ঝামেলা  করলে  বড়ধরনের রাজনৈতিক বিশৃংখলার সূচনা হতো। কিন্তু সে রকম কিছু ঘটেনি শেষপর্যন্ত। সরকার পক্ষ থেকে যেমন কোন প্রতিবন্ধকতা আসেনি তেমনি চারদলীয় জোটের আয়োজকরা ও এতো বড় আয়োজনে চমৎকার দক্ষতা দেখিয়েছেন। লোকসমাগম, শৃংখলা, আয়োজন সবকিছু মিলিয়ে বেশ গোছানো উদ্যোগ। হরতাল, ভাংচুরের বিপরীতে ভালো উদাহরন, দায়িত্বশীল বিরোধী দলের এরকমই করা উচিত।
চারদলীয় জোটের নেতা-কর্মীরা দাবী করছেন এই রোডমার্চ এবং রোডমার্চ শেষে সিলেট আলীয়া মাদ্রাসা মাঠে আয়োজিত জনসভা থেকেই মুলতঃ চারদলীয় জোটের সরকার বিরোধী আন্দোলনের সূচনা ঘটলো। যদি তাই হয়ে থাকে, তবে এই আয়োজনের কিছু ইঙ্গিত বিশ্লেষন করে শুরু হয়ে যাওয়া সরকার বিরোধী আন্দোলন তথা আসছে দিনগুলোতে রাজনৈতিক চালচিত্রের একটা ধারনা করা সম্ভব হতে পারে।
রোডমার্চ কর্মসূচী ও খালেদা জিয়ার জনসভায়  লোকসমাগম অত্যন্ত পরিকল্পিত ও গোছানো ভাবে সম্পন্ন হওয়ার পেছনে বিএনপির কৃতিত্ব আসলে কতোটুকু? বিএনপি কিংবা আওয়ামী লীগের মতো দলগুলোতে আভ্যন্তরীন কোন্দল নিত্যনৈমিত্তিক, বড় আয়োজনকে ঘিরে এই কোন্দল আরো প্রকাশ্য হয়ে উঠে, বিশেষ করে শেখ হাসিনা কিংবা খালেদা জিয়ার সামনে   নিজেকে শক্তিশালী প্রমান করার জন্য স্থানীয় নেতাদের জোর চেষ্টা থাকেই। সিলেট বিএনপিতে ও এই সমস্যা প্রকট। 
কিন্তু এবারের আয়োজনে এর কোন ছিটেফোঁটা ও ছিলোনা। সুন্দর, সুশৃংখল ভাবে সবকিছু সম্পন্ন। পাঁচলক্ষ মানুষের সমাবেশ হওয়ার পূর্বঘোষনা ছিলো, পাঁচলক্ষের কম মানুষ উপস্থিত থাকেনি। এরসবটুকু সাফল্য আপাততঃ জেলা বিএনপির সভাপতি ইলিয়াস আলীর পাতেই যাচ্ছে, যিনি আবার কেন্দ্রীয় বিএনপির সাংগঠনিক সম্পাদক।  স্থানীয় বিএনপির ইলিয়াসবিরোধীরা ও প্রকাশ্যে কোন বিরোধীতা করা সুযোগ পাচ্ছেননা।
কিন্তু শহরে পোষ্টার লাগানো থেকে শুরু করে, সভামঞ্চ পাহারা দেয়া, সভাস্থলের নিরাপত্তা ও ব্যবস্থাপনায় জামাত শিবিরের নেতাকর্মীদের অগ্রনী ভূমিকা- সর্বোপরি এরকম বিশাল আয়োজন প্রফেশনাল দক্ষতা ইঙ্গিত দেয় চারদলীয় জোটের নামে হলে ও বিএনপির চেয়ে জামাত শিবিরের জন্য এই কর্মসূচী ছিলো অধিক গুরুত্বপূর্ণ। 
আরো কিছু ইশারা নজরে আনা যেতে পারে।
সিলেট এসে পৌঁছার আগে এক পথসভায় বেগম খালেদা জিয়া শেখ হাসিনার ধর্ম বিশ্বাস নিয়ে প্রশ্ন  তুলে বলেন-

"দুর্গা পূজার অনুষ্ঠানে প্রধানমন্ত্রী শেখ হাসিনা বলেছেন, আমাদের মা দুর্গা গজে চড়ে এসেছে। তিনি পূজা অনুষ্ঠানে যে কথা বলেছেন, আমরা জানতে চাই- উনি আসলে কোন ধর্মে বিশ্বাসী?"


বেগম জিয়াকে ও নিশ্চয় পালটা প্রশ্ন করা যায় তিনি নিজে প্রধানমন্ত্রী থাকাকালীন অন্ততঃ দশটি দূর্গাপূজায় দেশের হিন্দুসম্প্রদায়কে শুভেচ্ছা জানিয়ে দূর্গাপূজার সফলতা কামনা করেছিলেন কিনা? সে সময় খালেদা জিয়ার পরিচয় যদি প্রধানমন্ত্রীর বদলে কেবল একজন কট্টর মুসলমানেরই থাকতো তাহলে পূজার সফলতা কামনায় তার ধর্মবিশ্বাস ক্ষতিগ্রস্ত হয়েছিলো কিনা? পালটা প্রশ্নে কোন লাভ নেই, বুঝে নিতে হবে একটা ভয়ংকর অসুস্থতা চর্চার শুরু হতে যাচ্ছে, রাজনৈতিক দেউলিয়াত্ব থেকে যে অসুস্থতার চর্চা অনেকবারই হয়েছে এই দেশে, এই উপমহাদেশে।
সমসাময়িক সময়ে সাবেক প্রধানমন্ত্রী বলেন 

, জামায়াতে ইসলামীকে মাঠে নামতে দেওয়া হচ্ছে না। তারা মাঠে নামলেই তাদের গ্রেপ্তার করা হচ্ছে। রাজনীতিবিদের ডান্ডাবেড়ি পরানোর জন্য তিনি সরকারের কড়া সমালোচনা করেন।"

আলীয়া মাদ্রাসা মাঠের জনসভায় সভাপতিত্ব করেন কেন্দ্রীয় সাংগঠনিক সম্পাদক জনাব ইলিয়াস আলী, সাধারন ভাবে যিনি সিলেটে জামাত বিরোধী বলে পরিচিত। স্বাভাবিক,  ছাত্রদল থেকে ইলিয়াস আলীর উত্থান যে সময়ে- সেই সময়ে সারা দেশেই জামাত-শিবির বিরোধীতায় ছাত্রদলের কর্মীরা ছিলো গুরুত্বপূর্ণ। কেন্দ্রীয় সমঝোতার খেসারত হিসেবে ধীরে ধীরে ছাত্রদল থেকে সেই জামাত-শিবির বিরোধীতা ধুয়ে-মুছে গেছে।
কিন্তু ইলিয়াস আলী ও জানেন সময় পালটে গেছে, খালেদাকে গিলে খেয়েছে জামাত সুতরাং খালেদার প্রিয়ভাজন থাকতে হলে জামাতের ধামা তাকেও ধরতে হবে এবং এই আয়োজনের সফলতার উপর নির্ভর করছিলো তার পরবর্তী রাজনৈতিক ভবিষ্যত। 
সুতরাং জনসভায় খালেদা জিয়ার কাছে তার আবদার 

বিএনপি জামায়াত ক্ষমতায় এলে বর্তমান সরকারের কিছু মন্ত্রীকেও ডাণ্ডাবেড়ি পরাতে হবে। আওয়ামী লীগে ওইসব নেতাকে ডাণ্ডাবেড়ি না পরালে জনগনের  দাবি পূরণ হবে না।  ক্ষমতায় গেলে আওয়ামী লীগের যেসব নেতাদের ডাণ্ডাবেড়ি পরাতে হবে, তাঁরা হলেন কামরুল ইসলাম, মতিয়া চৌধুরী, সাজেদা চৌধুরী, জাহাঙ্গীর কবির নানক, মির্জা আজম, ফজলে নূর তাপস, ফারুক খান, মাহবুব উল আলম হানিফ।


ম্যাডাম জিয়া ও আবদার পূরনের আশ্বাস দিয়েছেন যথারীতি। 
ডান্ডাবেড়ির কাহিনী কী?
পুলিশের উপর পরিকল্পিত হামলার অভিযোগে জামাতের এটিএম আজহারকে ডান্ডাবেড়ি পড়িয়ে আদালতে হাজির করা হয়েছিলো কয়েকদিন আগে। 
দেখা যাচ্ছে সেই শোকে বিএনপি'র প্রবল মাতম।
যে বার্তা জামাত দেয়ার সাহস পাচ্ছেনা আজকে, সেই জামাতী বার্তা প্রচারিত হচ্ছে বিএনপির মাধ্যমে। 
এদিকে ধীর কিন্তু গুছানো পথে শুরু হয়ে গেছে ঘাতক দালালদের বিচার প্রক্রিয়া। জামাত জানে একটা মরন কামড় তাদের দিতেই হবে। একা কিছু করার শক্তি-সামর্থ্য-জনসমর্থন নেই তার, কিন্তু বিএনপি তো আছে। বিএনপির জন্য জামাত এখন সেই জীবানু যে বিএনপির রক্তমাংস খেয়ে বেঁচে উঠার চেষ্টা করবে। জামাত যদি সাংগঠনিক ভাবে এই যাত্রা বেঁচে যায় তাহলে আগামীতে বিএনপি যাবে জাদুঘরে।
জামাতের মরন কামড় কী হতে পারে? সবচেয়ে সহজ এবং কার্যকরী পথ হচ্ছে সাম্প্রদায়িকতা উস্কে দিয়ে দেশে একটা ভয়াবহ অরাজক পরিস্থিতি তৈরী করা যা সরকারের পক্ষে নিয়ন্ত্রন অসম্ভব হয়ে পড়ে। 
এই গ্রাউন্ড ওয়ার্ক শুরু হয়েছে বেগম খালেদা জিয়ার সাম্প্রদায়িক কথাবার্তা দিয়ে এবং হতে পারে পাথরঘাটা একটা ছোটখাট টেস্ট কেস।
 চট্রগ্রামের এক সাংবাদিক বন্ধুর ফেসবুক স্ট্যাটাস শেয়ার করা যেতে পারেঃ-

পাথরঘাটা গংগাবাড়ির দরিদ্র হিন্দুবাড়ির ঘুমন্ত মানুষগুলোর উপর রাত ৯টার দিকে অতর্কিত এ হামলা নানা রং দিয়ে নানা নামে ( সংঘর্ষ, দাংগা, পুরনো শত্রুতা....) প্রচার করে মানুষকে বিভ্রান্ত করা হচ্ছে। বিপন্ন মানুষগুলোর বাড়িতে আগুন লাগিয়ে পুড়িয়ে দেয়া হয়েছে একের পর এক বাড়ি। পাথরঘাটা এলাকার নিরীহ জেলেদের উপর এ বর্বরোচিত হামলা সংগঠিত করেছে এলাকার কা্‌উন্সিলর এবং বিএনপি নেতা ইসমাইল বালি । নিরীহ জেলে পরিবারগুলো ...কে ভয় দেখিয়ে আক্রমন করে তাড়িয়ে জায়গা দখল করার হীন স্বার্থে এ ঘটনা। ইন্ডিপেন্ডেন্ট টিভির ক্যামেরাম্যান সাজীব গুরুতর আহত। আইসিইউতে ভর্তি। আরো দশ সাংবাদিক আহত। তাদের উপর হামলার এ দায় কার? র‌্যাব- পুলিশ নিস্ক্রিয় ছিল কেন? .... তাদের উদ্দেশ্য কী ছিল? খতিয়ে দেখা দরকার।তাদের বিরুদ্ধে ব্যবস্থা না নিলে এমন পরিস্থিতি আবার হবে।পরিকল্পিত এ হামলা আবার যদি হয় 'ধর্মীয় হানাহানির' মিথ্যে প্ররোচনা ছড়িয়ে যেতে পারে সারা দেশে।যা সবার জন্যে বিপদ ডেকে আনবে। 

বিএনপির জন্য শোকার্ত হওয়া ছাড়া নাগরিক হিসেবে আমার আর কোন পথ নেই। সরকার বিরোধী আন্দোলনের অনেক অনেক এজেন্ডা সরকার নিজে প্রস্তুত করে দিয়েছে- দ্রব্যমুল্য, শেয়ার বাজার, আইন-শৃংখলা, দুর্নীতি, ট্রাঞ্জিট, সীমান্ত হত্যা- এর যে কোন একটাকে ধরেই সরল পথে জনগনের সমর্থন নিয়ে সরকার বিরোধী আন্দোলন সম্ভবপর কিন্তু বিএনপি সেটা না করে সরাসরিই যুদ্ধাপরাধীদের বিচারের বিরোধীতা করে এখন জামাত বাঁচানোর আন্দোলনে।
আওয়ামী বিরোধীতার নামে '৭২-'৭৫  এ জামাতকে নিরাপদ গর্তে লুকানোর সুযোগ  দেয়া হয়েছে- '৭৫ এর পর গর্ত থেকে বের করে এনে পুনর্বাসন করা হয়েছে একই অজুহাতে, এখন যখন জামাত আবার বিপদে আবারো সেই একই অজুহাতে জামাত বাঁচানোর দায়টুকু নিজের কাঁধে তুলে নিচ্ছে বিএনপি।
জামাতকে বাঁচিয়ে শেষপর্যন্ত বিরোধীতাটা আওয়ামী লীগের নয়, বিরোধীতা করা হচ্ছে মুক্তিযুদ্ধের ফসল বাংলাদেশের। কারন জামাত শেষ পর্যন্ত আওয়ামী বিরোধী নাও হতে পারে কিন্তু নিশ্চিতভাবে বাংলাদেশ বিরোধী ছিলো, আছে, থাকবে।

