।। যাপিত জীবন ও এইসব বিবমিষা-১  ।।



হিসেবটা নতুন  নয় মোটেও ।
বাংলাদেশে আমার যতো আত্নীয়স্বজন কুটুম্ব-গত, বিগত, বিদ্যমান বন্ধু বান্ধব আছেন-সংখ্যার পরিমাপে এই বিলেতে তার চেয়ে বেশী না হলেও কম নয় ।  নিজের বাড়ীর বড় অংশ,শ্বশুর বাড়ির প্রায় পুরোটা এবং শ খানেক বন্ধু বান্ধব মিলে তুলকালাম কান্ড । আমি নিশ্চিত শহর সিলেটে এখন আমার যতো বন্ধু রয়ে গেছে, এক ব্রীকলেনের গলিতে এসে ঢুকে গেছে তার চেয়ে বেশী ।
তবু স্বভাবদোষে(হায়,আমার রক্তে কি প্রব্লেম!) আমি প্রায় নিঃসংগ থাকি । আমি আমার শত্রুর কাছে ও বোধকরি মুখচোরা,গুটিয়ে থাকা মানুষ নই । আত্নীয় স্বজনদের,বন্ধুদের আর্দ্রতা আমাকে তুমুল ভাবে সিক্ত করে ।  আমার মায়ের  যে সকল খালা,ফুফু,মামীরা গোত্রবদ্ধ হয়ে আছেন ব্রীকলেন,মেনরপার্ক,বেডফোর্ড,হাইড,লুটন,লিডস,মেনচেষ্টার,রিডিংয়ে- আমি জানি তাদের স্নেহ কতোটুকু অনবদ্য । এইসব প্রায় ফুরিয়ে যাওয়া মানুষেরা যখন ফুরিয়ে যাবেন পুরোপুরি,তাদের সাথে সাথে নিঃস্বার্থ অপত্য স্নেহ ও বিদায় নেবে প্লানেট আর্থ থেকে ।
 আমার বন্ধুরা যাদের সাথে একসাথে বেড়ে উঠেছি মফস্বল শহর ছাতকে, গড়ে উঠেছি জেলা শহর সিলেটে- তাদের বেশীর ভাগ এই দেশে এসেছে বিয়েবাবদ । দু একজন এখনো রেষ্টুরেন্টে কাজ করে;কয়েকজন রেষ্টুরেন্টের মালিক(গাভনার) হয়েছে; কেউ কেউ লন্ডন,মানচেস্টার এ ক্যাবিং করে; কেউ কেউ সুপারস্টোরে কাজ করে,দু চারজন ব্যাংকে কেরানী গিরী;কম্যুনিটি টিভি  চ্যানেল নামের ক্যারিকেচারে দু একজন, পত্রিকায় একজন ,একজন  ভার্জিন ট্রেনের ক্রু,একজন ইজিজেট এয়ারলাইন্সের বিমান চালায় ।
আমার মতো সরল ভাগ্যের যা দু চারজন বিয়েবাবদ পাচার হতে পারেনি,তারা ও এসেছে গতকয়েক বছরে ছাত্র নাম নিয়ে । কেউ কেউ ওয়ার্ক পারমিট, কেউ কেউ মামা চাচা ভাই বোন,দুলাভাই ভাবীর দেয়া স্পন্সরে বেড়ানোর নামে এসে সেঁধিয়ে গেছে ।
এইসব নিয়ে সমালোচনা করেন,করতে পারেন যে কেউ নিরাপদ দুরত্বে থেকে । যেহেতু আমার জানা হয়ে গেছে,প্রতিটি মানুষের ম্যানেজমেন্ট ও একাউন্টিং একেবারেই আলাদা-তাই প্ল্যানিং ও এক্সিকিউশন ও আলাদা আলাদা ।
এইসব আলাদা আলাদা মানুষেরা, রেষ্টুরেন্টের কাম্লা-গাভনার, ব্যাংকের কেরানী,ট্যাক্সির ড্রাইভার এরা আমার বন্ধু । বিগত জীবনের এবং আজকের ও । পে এজ ইউ গো অথবা কন্ট্রাক্ট ফোনের মিনিট খরচে প্রায় হররোজ এরা আমার খবর নেয়, দাওয়াত দেয় । ভার্জিন ট্রেনের খুব দামী টিকিট কেটে দেয়ার ভরসা দেয় ।
আমি প্রায়ই এড়িয়ে যায় । আমি নিঃসংগ সাধু অথবা শয়তান নই । আমি সংসার ত্যাগী সাধক নই । আমি এইসব তেল ঝোল নুনের ভেতর জন্ম নেয়া, বড় হয়ে উঠা,সংসার করা মানুষ । আরো অনেক হিসাবের মতো,এই হিসাবে ও সাবধানে স্বার্থপর । আমি স্নেহ ও ভালোবাসার সবটুকু পেতে চাই, না পেলে আহত হই অথচ তেলে ঝোলে মিশে যেতে আমার আপত্তি হয় । আমি নিজেকে কিছুটা নিরাপদ,কিছুটা দুর্লভ রেখে দেই অথবা দিতে চাই সজ্ঞানে কিংবা স্বভাবজাতে ।
আমি আহবান ভালোবাসি,তারচেয়ে ভালোবাসি আহবান থেকে দূরে সরে থাকতে ।
হয়না,মাঝে মাঝে হয়না এমন । এমনই এক তীব্র মায়া,স্নেহ ও ভালোবাসার আহবান এড়াতে না পেরে ঘুরে এলাম সম্প্রতি নিউ ক্যাসেল । আমার এক মামার বাড়িতে,আমার অতি বৃদ্ধ এক নানীর স্নেহ সান্নিধ্যে ।

