জগতজ্যোতি, শেখ মুজিব ও অভিজাততন্ত্রের কালোজাদু 





ছোট্ট করে জগতজ্যোতি দাসের কথা বলা যাক।  
জগতজ্যোতি কোন মেজর, কর্ণেল, এয়ারমার্শাল কিংবা  সৈনিক ও ছিলেন না। ছিলেন মাত্র একুশ বছরের এক  সামান্য কলেজ ছাত্র। এই সামান্য ছেলেটা কী করেছিল- একটু মনে করা যাক। ভাটিবাংলার বিশাল হাওরবেস্টিত এলাকা- সুনামগঞ্জ, নেত্রকোনা, কিশোরগঞ্জ,হবিগঞ্জের প্রায় প্রতিটি থানা মুক্তিযুদ্ধের সময় স্বাধীন  হয়েছিলো তার নেতৃত্বে। ৩৬ জনের দল নিয়ে তার বাহিনী ‘দাসপার্টি’ । সাব সেক্টর হেডকোয়ার্টার ছিলো তাহিরপুরের বড়ছড়া (টেকেরঘাট)। সেই তাহিরপুর থেকে জামালগঞ্জ, দিরাই, খালিয়াজুড়ি,মদন, মার্কুলি, আজমিরীগঞ্জ, বানিয়াচং, বাহুবল হয়ে আশুগঞ্জ পর্যন্ত সে ছোটে বেড়াতো দেশী নৌকা নিয়ে। মার্কুলির কাছে পাক আর্মির জাহাজ ডুবিয়ে দেয়ার কৃতিত্ব  তার। জগতজ্যোতির ও তার দাস পার্টির ভয়ে ভৈরব থেকে সুনামগঞ্জ পর্যন্ত নৌ চলাচল বন্ধ ঘোষনা করতে বাধ্য হয় পাক আর্মি  এবং এয়ারফোর্স সাপোর্ট সহ বিশেষ কমান্ডো টিম পাঠানো হয়  শুধুমাত্র জগতজ্যোতিকে টার্গেট করে।  
১৬ নভেম্বর ১৯৭১ শেষ যুদ্ধে শহীদ হবার পর তার লাশ প্রথমে আজমীরিগঞ্জ বাজারে পেরেক বিদ্ধ করে রাখা হয়েছিলো প্রদর্শনীর জন্য, তারপর নৌকায় করে ঘাটে ঘাটে দেখানো শেষে ভাসিয়ে দেয়া হয়েছিলো ভেড়ামোহনা নদীতে।
মুজিবনগর সরকারের বরাত দিয়ে স্বাধীন বাংলা বেতার কেন্দ্র ও আকাশবানী থেকে ঘোষনা করা হয়েছিলো বাংলাদেশ রাষ্ট্র তাকে সর্ব্বোচ সম্মানে ভুষিত করবে।
নাহ,জগতজ্যোতি দাসের ভাগ্যে সেই ‘সর্ব্বোচ্চ’ সম্মান জুটেনি। যে সাতজনের ভাগ্যে ‘সর্ব্বোচ্চ’ সম্মান জুটেছে নিঃসন্দেহে তারা বীর, তারা বীরের মতো লড়েই প্রান দিয়েছেন দেশের জন্য। এই আত্নত্যাগের কোন তুলনা হয়না। কিন্তু প্রশ্ন উঠে তখনই, যখন দেখা যায় ‘সর্ব্বোচ্চ’ সম্মানে ভুষিত বীরেরা কেবলই সামরিক বাহিনীর- বেসামরিক কেউ সেই সম্মানের যোগ্য নয়। 
গোটা বাংলাদেশের একটা কোন স্বাধীন করে নিজের প্রান বিসর্জন দিয়েছে যে বীর তাকে দেয়া হয় ‌ ‘বীর বিক্রম’ খেতাব আর একই  খেতাব পায় মুক্তিবাহিনীর বাহিনীর সর্বাধিনায়কের ফাইল বহনকারী সামরিক কর্মকর্তা ও।  
অথচ মুক্তিযুদ্ধ ছিলো একটি গনযুদ্ধ, একটি রাজনৈতিক গনযুদ্ধ। দেশ স্বাধীন হবার পর নেতৃত্বে রাজনৈতিক শক্তিই ছিলো কিন্তু ‘সামরিক অভিজাততন্ত্র’ তখন থেকেই মুক্তিযুদ্ধকে নিজেদের কৃতিত্ব হিসাবে কুক্ষিগত করেছিলো।  ১৯৭৫ এর পনেরো আগষ্ট মুক্তিযুদ্ধের নেতৃত্বদানকারী রাজনৈতিক শক্তিকে উৎখাত করার পর মুক্তিযুদ্ধে ‘সামরিক অভিজাততন্ত্রের’ দখলদারিত্ব চিরস্থায়ী বন্দোবস্ত পায়।   
শুধু সামরিক অভিজাততন্ত্র নয় মুক্তিযুদ্ধে বেসামরিক অভিজাততন্ত্র ও ছিলেন।  বিশ্ববিদ্যালয়ের শিক্ষক, আমলা, বিচারপতি, কুটনীতিকরা ও ছিলেন। এই অভিজাতদের উল্লেখ্যযোগ্য অংশই মুক্তিযুদ্ধের সপক্ষে অবস্থান নিয়েছেন তখনই যখনপাকিস্তানীদের নৃশংসতা তাদের ‘কমফোর্ট’ জোনকে আক্রান্ত করা শুরু করেছে এবং অবস্থানপরিস্কার করার আগে বাংলাদেশ পক্ষে নিজেদের সুবিধাজনক অবস্থান ও নিশ্চিত করে নিয়েছেন দরকষাকষি করে। সৈয়দ শামসুল হকের একটা উপন্যাসে ( সম্ভবতঃ ‘বালিকার চন্দ্রাভিযান’) এরকম একজন আমলার চরিত্র আছে যিনি লন্ডনে অবস্থান করছেন, ডিসেম্বরের প্রথম সপ্তাহে তিনি বাংলাদেশের রাজনৈতিক পক্ষের সাথে দরকষাকষি করছেন স্বাধীন হতে যাওয়া নতুন দেশে তাকে কোন পদে নেয়া হবে- না হলে পশ্চিম পাকিস্তানে চলে যাওয়ার অপশন ও কিন্তু খোলা আছে!  
বেসামরিক অভিজাততন্ত্রের ভেতরে আবার রাজনৈতিক অভিজাততন্ত্র ও সক্রিয় ছিলো। ১৯৫০ এর জমিদারী প্রথা বিলুপ্তির আগে এদের অনেকেরই নিজেদের জমিদারী ছিলো।  ট্রেন্ড অনুযায়ী এদের অনেকেই পরবর্তীতে আওয়ামী লীগের রাজনীতির সাথে জড়িত হলে ও নিজেদের আভিজাত্য ত্যাগ করেননি। উদাহরন হিসেবে, শুধুমাত্র উদাহরন হিসেবেই একই অঞ্চলের সমসাময়িক দুজন আওয়ামী লীগ নেতার উদাহরন দেয়া যায়। দেওয়ান ফরিদ গাজী বিখ্যাত দিনারপুর পরগনার জমিদার সন্তান। অপরদিকে আব্দুস সামাদ আজাদ সেই সুনামগঞ্জের ভাটী অঞ্চলের একেবারে অখ্যাত কুলশীল এক হাওড়পাড়ের ছোট্ট গ্রাম থেকে উঠে আসা মানুষ। তার উঠে আসায় কোন পারিবারিক ঐতিহ্য কিংবা পরিচিতি নেই। আওয়ামী লীগ এবং বাংলাদেশের মুক্তি সংগ্রামে দুজনেরই অসামান্য অবদান। প্রথমজন ছিলেন সিলেট অঞ্চলের মুক্তিযুদ্ধের বেসামরিক চীফ দ্বিতীয় জন মুজিব নগর সরকারের বিশেষ দূত। দেওয়ান ফরিদ গাজী কিন্তু কোনদিন আব্দুস সামাদ আজাদকে- সামাদ আজাদ কিংবা সামাদ সাহেব বলতেন না। টিভি লাইভে ও তাকে ‘ছমেদ’ বলেই ডাকতেন তুচ্ছার্থে। 
তো, প্রশ্ন উঠতে পারে এই সামরিক,বেসামরিক, রাজনৈতিক অভিজাততন্ত্র শেখ মুজিবকে মেনে নিয়েছিলো কেনো? 
অন্ততঃ মুক্তিযুদ্ধচলাকালীন সময় থেকে ’৭৫ এর পনেরো আগষ্ট ভোরবেলা পর্যন্ত দেখা যায় এই অভিজাতেরা শেখ মুজিবের নের্তৃত্ব/ কর্তৃত্ব/ পির্তৃত্ব  মেনে নিয়েছেন। অথচ মুজিব এই অভিজাততন্ত্রের কিংবা অভিজাতবলয়ের কাছাকাছি কেউ না। 
যদিও তার পিতা মহকুমা আদালতের পেশকার ছিলেন তবু মুলতঃ কৃষক পরিবার। শেখ মুজিবের আত্মজীবনি স্বাক্ষ্য দেয় ধান বেচার টাকা দিয়ে তার কলকাতার কলেজের ফিস দিতে হতো। কলকাতা কলেজে পড়ালেখা- সে ও উল্লেখ করার মতো কিছু না আসলে। 
তাও সোহরাওয়ার্দীর মতো হলে কথা, ফজলুল হক হলে ও চলে কিন্তু গোপালগঞ্জের বাওড় এলাকার কৃষক পরিবারের ছেলেকে কেনো একমেবাদ্বিতীয়ম বলে মেনে নেয়া?
উত্তর আসলে কঠিন কিছু নয়। ’৬০ থেকে ’৭০ এর এক দশকে শেখ মুজিব নিজেকে এমন এক উচ্চতায় নিয়ে গেছেন যেখানে নিজেদের অস্তিত্ব রক্ষার প্রয়োজনেই অভিজাতদেরকে ও তার পেছনে কাতারবন্দী হতে হয়েছে। 
যারা রাজনীতিতে শেখ মুজিবের সামনের সারির ছিলেন সময়ের ব্যবধানে তারা গেছেন পিছিয়ে যেমন আবুল মনসুর আহমদ, যেমন আবুল হাশিম। সাথের যারা ছিলেন তারা তো আরো দুরস্ত যেমন অলি আহাদ। 
কিন্তু শেখ মুজিব যখন নেই আর- অভিজাততন্ত্র তখন কিরূপ তার প্রতি? আগষ্ট পনেরোর সকালে যখন শেখ মুজিবের দীর্ঘ শরীর ভারী লাশ হয়ে পড়ে আছে বাংলাদেশের বুকের উপর- সামরিক, বেসামরিক, রাজনৈতিক অভিজাতেরা তখন কী করছেন?
একজন সামান্য মানুষ হিসাবে আমার জানতে ইচ্ছে হয় বাংলাদেশ সেনাবাহিনীএকজন নির্বাচিত রাষ্ট্রপতিকে সপরিবারে হত্যার দায় কী এখনো বহন করে? পেছনে যতো রাজনীতিই থাকুক খুনটাতো করেছিলো বাংলাদেশ সেনাবাহিনীতে কর্মরত কয়েকজন অফিসারই? সেই রক্তাক্ত সকালে কোন তারকা জেনারেলকেই এর প্রতিবাদ করার, মধ্যম সারির খুনী অফিসারদের প্রতিরোধ করার কোন প্রমান তো পাইনা। এর পরের যেসব অভ্যুত্থান, পালটা অভ্যুত্থান সে তো তারকা জেনারেলদের নিজদের ক্ষমতার লড়াই। কিন্তু সেই ভোরবেলা নিহত মুজিব কি কেবলই এক ‘ব্লাডি সিভিলিয়ান’ই ছিলেন সেনাবাহিনীর কাছে? মুক্তিবাহিনীর সর্বাধিনায়ক জেনারেল ওসমানী, শেখ মুজিবের ব্যক্তিগত শ্রদ্ধাবোধ ছিলো তার প্রতি। স্বাধীনতার মহাপরিকল্পনার অংশ হিসেবেই অবসরে যাওয়া এই সিনিয়রমোস্ট  কর্ণেল কে রাজনীতিতে নিয়ে এসেছিলেন মুজিব, ’৭০ এর নির্বাচনে দলীয় সাংসদ করেছিলেন। বাকশাল নিয়ে মতবিরোধ জানিয়ে ওসমানী পদত্যাগ করেছিলেন, তবু তার প্রতি মুজিবের কোন বিদ্বেষের তথ্য জানা যায়না। এই ওসমানী হয়ে গেলেন খুনীদের উপদেষ্টা! বাকশাল তার নীতিতে গেলোনা কিন্তু খুনীদের উপদেষ্টা হতে অসুবিধা হলোনা। তবে কী এটা সেই উর্দির আভিজাত্যই ছিলো? 
উদাহরন, কেবল উদাহরন হিসাবেই আরো দুজনের নাম টানি। একজন বেসামরিক অভিজাত গ্রুপে- আবু সাইদ চৌধুরী। আরেকজন রাজনৈতিক অভিজাত গ্রুপে –তিনি দেওয়ান ফরিদ গাজী। যে আবু সাইদ চৌধুরীকে শেখ মুজিব স্বাধীন বাংলাদেশের প্রথম রাষ্ট্রপতির পদে অলংকৃত করেছিলেন সেই চৌধুরী খন্দকার মোস্তাকের খুনী কেবিনেটের পররাষ্ট্রমন্ত্রী হতে দ্বিধা করেননি। 
একই কাজ করেছিলেন দেওয়ান  ফরিদ গাজী ও। 
দেওয়ান গাজী  যাকে  তুচ্ছার্থে ‘ছমেদ’ ডাকতেন সেই আব্দুস সামাদ আজাদ কিন্তু কারাগারে! খুনী খন্দকারের উপদেষ্টা যখন ওসমানী আর মন্ত্রীসভায় চৌধুরী ও দেওয়ান- টাইটেল বিহীন তাজউদ্দীন তখন মুজিবের পরিনতিতেই ( সৈয়দ নজরুল ইসলাম’কে মনে রাখছি)। 
শেখ মুজিব যখন নেই প্রায় ৪০ বছর, জগতজ্যোতি নেই ৪৪ বছর তখনো দেখি সামরিক অভিজাততন্ত্রের প্রতিনিধিরা ইতিহাস বয়ানের নামে মিথ্যাচার করে মুজিবকে তুচ্ছ করেন, জগতজ্যোতিদের অস্বীকার করেন। 
এদের সাথে কী বেসামরিক ও রাজনৈতিক অভিজাতেরা ও আছেন সেই আগের মতো? 
আবুল মনসুর আহমদ ও আবুল হাশিমের উত্তরাধিকারেরা মাঝেমধ্যেই পুরনো বেদনা বহনের প্রমান দেন। 
অভিজাতবলয়ের অনেক দূরে থাকা সামান্য আমার ঘটনাচক্রে অভিজ্ঞতা হয়েছিলো একটা অভিজাত  পরিবারের নিজেদের আড্ডায় মুজিব বিষয়ক আলাপ আলোচনা শুনার। এরা কেউ স্বাধীনতা বিরোধী নয় বরং মুক্তিযুদ্ধে এই পরিবারের ভালো অবদান আছে, এমনকি আওয়ামী লীগে ও। শেখ মুজিব শাপলাকে কেনো জাতীয় ফুল ঘোষনা করলেন? তার জন্ম ও বেড়ে উঠা গোপালগঞ্জের প্রায় ভাটি এলাকায়- বিল ও বাউড় অঞ্চল। বছরের একটা সময় খাদ্যশস্যে টান পড়ে তখন গরীব মানুষেরা শাপলা'র ফুল ও ডাঁটি খায়। শাপলা কোন অভিজাত ফুল না। শেখ মুজিব তার রুচিবোধ অনুযায়ীই একে জাতীয় ফুল করেছেন।সেইম টু জাতীয় পাখী। গ্রামাঞ্চলে খোলা টয়লেটের চারপাশে দোয়েল ঘুরাঘুরি করে। ইয়াক!
শেখ মুজিবের অসমাপ্ত আত্মজীবনি প্রসঙ্গে তার প্রায় সমসাময়িক আরেক অভিজাত ব্যক্তিগত আলাপচারিতায় বলছেন- শেখ সাহেব গুন্ডাপান্ডা টাইপের নেতা ছিলেন, জেলখানায় বসে তার ডায়েরী লেখা! তিনি ঠোঁট উল্টালেন- এর মানে অনেক কিছুই হতে পারে। 
মুজিবহত্যাকে আমি কখনোই ব্যক্তি হত্যা হিসাবে দেখিনা, মুজিব হত্যা ছিলো একটা শিশু রাষ্ট্রকে হত্যা- যে শিশু জন্ম নিয়েছিলো  আভিজাত্যের অহমিকা মুক্ত একটা মহান আশাবাদ নিয়ে।  আওয়ামী লীগের ক্ষমতায় ফিরে আসার ভেতর দিয়েই এই আশাবাদের পুনঃজন্ম ঘটেনা বরং এই আশাবাদ বেঁচে থাকে একজন গনমানুষের নেতা শেখ মুজিব- একজন গনমানুষের যোদ্ধা জগতজ্যোতির সঠিক মুল্যায়নের ভেতরে। 


