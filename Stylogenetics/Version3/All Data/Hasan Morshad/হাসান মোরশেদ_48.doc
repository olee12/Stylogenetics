খালেদা,হাসিনা,ইউনুছঃ খেলাটা  যেহেতু রাজনীতির 





১।
শেখ হাসিনা ওয়াজেদ ও বেগম খালেদা জিয়াকে বাংলাদেশ রাষ্ট্রের রাজনৈতিক ইতিহাসে সবচেয়ে দীর্ঘ সময় ধরে টিকে থাকা সফল  জুটি হিসেবে আখ্যায়িত করলে, অধিকাংশেরই ভ্রুঁ কুচকানোর একটা প্রবল সম্ভাবনা আছে। কিন্তু নির্মোহ পর্যালোচনার ধৈর্য্যটুকু ধরতে পারলে কুঁচকানো ভ্রু সহজ হয়ে আসতে পারে,ধীরে।
'৭৫ এর আগষ্ট পনেরোর হত্যাকান্ডের মাধ্যমে সামরিক শাসনের যে দীর্ঘ ঘোরপাকে পড়েছিলো বাংলাদেশ, তা থেকে বের হয়ে আসার রক্তক্ষয়ী দীর্ঘ আন্দোলনের নেতৃত্বে ছিলেন এই দুজন। '৮৬ এর নির্বাচনে অংশ নিয়ে শেখ হাসিনা কিছুটা সমালোচনার শিকার হলেও শেষপর্যন্ত তারা দুজনই স্বৈরশাসকের পতনে সবথেকে গুরুত্বপূর্ণ প্রভাবক হিসেবে কাজ করেছেন। 
তারপরের সতের বছর ধরে বাংলাদেশ রাষ্ট্র একটি দুর্বল গনতান্ত্রিক কাঠামোর উপর ভর করে চলেছে। অতি দুর্বল, তীব্র সমালোচনাযোগ্য এই কাঠামোটি নিঃসন্দেহে কাংখিত গনতন্ত্রের সবথেকে খারাপ ধরন তবু এসময়ের মধ্যে তিনটি গ্রহনযোগ্য জাতীয় নির্বাচন হয়েছে, নাগরিকরা তাদের ভোটাধিকার প্রয়োগ করতে পেরেছে এবং গনমাধ্যম স্বাধীনতা ভোগ করেছে যা এর আগের পনের বছরের সামরিক শাসনের সময় সম্ভব ছিলোনা। 
দুর্বল,ভঙ্গুর তবু চলমান গনতন্ত্রের সতের বছর টিকে থাকার পেছনে ও এই দুজনের ভূমিকা অনস্বীকার্য। বেগম খালেদা জিয়া ও শেখ হাসিনা ওয়াজেদের সমালোচনার ইতিবৃত্ত লিখতে গেলে মহাকাব্য লিখা সম্ভব কিন্তু আজ সমালোচনাটুকু বাদ যাক।
এক এগারোর সংকটকালে সামরিক-কর্পোরেট-সিভিল ত্রয়ী মিলে রাজনীতির সহজাত ধারা বদলে দেবার যে ষড়যন্ত্র করেছিলেন, দীর্ঘ টানাপোড়নের পর আপাতঃ তা অসফল হয়েছিলো মুলতঃ এই দুজনের অনমনীয়তা ও দৃঢ়তার কল্যানে। স্মরন করা যেতে পারে- শেখ হাসিনাকে আমেরিকা থেকে প্রত্যাবর্তনের সুযোগ দেয়া হবেনা, খালেদা জিয়াকে সৌদী আরবে নির্বাসনে পাঠানো হবে- এরকম অনেক নাটকীয়তা, প্রস্তাবনা, ভয় ভীতি। শেষপর্যন্ত দুজনই কারাবাস মেনে নিয়েছেন কিন্তু কোন বিকল্প পথ গ্রহন করেননি।
দুজনের একজন ও যদি সেদিন সামরিক-কর্পোরেট-সিভিল ত্রয়ীর দেয়া প্রস্তাবনায় রাজী হয়ে যেতেন তাহলে বাংলাদেশের রাজনৈতিক ইতিহাসের গল্প অন্যরকম হয়ে যেতো।
বেগম খালেদা জিয়া ও শেখ হাসিনার মধ্যে যদি অন্ততঃ একটি শুভ বিষয়ে মিল থাকে সেটি হচ্ছে তাদের দুজনের কেউই পেছন পথে ক্ষমতায় আসেননি, সরাসরি নির্বাচনের মাধ্যমে জনগনের ম্যান্ডেট নিয়ে ক্ষমতায় আসার সাহসটুকু তাদের ছিলো কিংবা আছে। 

২।
দ্বিতীয় বিশ্বযুদ্ধের পর আফ্রো-এশিয়ার দেশগুলোতে যেসকল নতুন স্বাধীন রাষ্ট্র জন্ম নিয়েছে জাতীয়তাবাদের চেতনায় তাদের প্রায় সকলের গল্প একই রকম। সাম্রাজ্যবাদ বিরোধীতা, স্বাধীনতার সংগ্রাম এবং পৌরাণিক মিথের মতো বৃষস্কন্ধ এক একজন অবিসংবাদিত নেতার উত্থান। চিলির আলেন্দে থেকে মিশরের গামাল নাসের হয়ে বাংলাদেশের শেখ মুজিব, আরো প্রাচ্যের সুকর্ণ। 
স্বাধীনতার নায়ক হিসেবে এরা যতোটা সফল হয়েছিলেন, রাষ্ট্রনায়ক হিসেবে ঠিক ততোটা না হলেও এদের সময়ে এদেরকে সরল পথে পরাজিত করার মতো রাজনৈতিক প্রতিপক্ষ ও গড়ে উঠেনি। এরা প্রত্যেকে যে বিশ্বমোড়লদের বিরুদ্ধে সরাসরি বিপ্লব ঘোষনা করেছিলেন তাও নয়, তবু এরা বিশ্বমোড়লদের পছন্দের প্রথম তালিকায় ছিলেননা। দীর্ঘ রাজনৈতিক অভিজ্ঞতা, নিজ নিজ জনগনের সাথে গভীর সম্পর্কের জোর এবং ব্যক্তিগত ক্যারিশমার কারনে এদের কেউই একেবারে বশংবদ হননি।
পরিনতির গল্পটা ও তাই একই রকম এদের। বৃষস্কন্ধ নায়কদের রক্তাক্ত উৎখাত এবং প্রতিটি দেশের ক্ষমতায়  জেনারেলদের অভিষেক। এই তারকাস্কন্ধ জেনারেলদের কোন রাজনৈতিক দর্শন নেই, নেই জনগনের কাছে কোন দায়বদ্ধতা। তাই এদের কাছ থেকেই নিঃশর্ত আনুগত্য নিশ্চিত হওয়া সম্ভব বিশ্বমোড়লদের এবং দীর্ঘবছরগুলো জুড়ে জেনারেলরা তাদের দায়িত্ব পালন করেছে বিশ্বস্তভাবে বাংলাদেশে, চিলিতে, ইন্দোনেশিয়া, মিশরে।  
কিন্তু শীতলযুদ্ধ শেষ হওয়ার পর বিশ্বমোড়লগিরিতে ও যখন আর কোন প্রতিযোগীতা নেই তখন একমাত্র মোড়লটির শখ জাগলো হাতের রক্ত ধুয়ে ফেলতে। 
দ্বিতীয় বিশ্বযুদ্ধ পরবর্তী সময়ে তৃতীয় বিশ্বের নির্বাচিত সরকারগুলোর বিকল্প হিসেবে তাদের পছন্দ ছিলো সামরিক শক্তি কিন্তু  দেশে দেশে এরশাদ, মার্কোস, পিনোচের মতো শাসকদের পতনের পর মডেল বদলানোর  চিন্তা এলো তাদের। এবার জেনারেলদের বদলে র‍্যাম্পে এলেন সিভিল সোসাইটি। নুরী আল মালিকী, হামিদ কারজাই, এল বারিদী, ডঃ ইউনুস। 
এরা সাবেকী জেনারেলদের মতো গোঁয়ার এবং রক্তপিপাসু নন বরং সুকৌশলী, বুদ্ধিমান, শিক্ষিত, মার্জিত। বড় কথা- মোড়লদের বশংবদ। জেনারেলদের মতোই এরাও মাঠপর্যায়ের রাজনীতি থেকে উঠে আসা মানুষ নন, রাষ্ট্র সংকটে জনগনের পাশে থাকার রাজনীতিক নন, জনগনের প্রতি এদেরও ন্যুনতম কোন দায়বদ্ধতা নেই। মোড়লরা জানে তাদের পছন্দ ছাড়া এদের আর কোন শক্তি নেই দরকষাকষির আর এরাও জানে মোড়লদের পছন্দ ছাড়া আর কোন সামর্থ্য নাই ক্ষমতায় যাওয়ার। সুতরাং দুপক্ষের জন্যই 'উইন উইন সিচুয়েশন'

৩।
ডঃ ইউনুস বিষয়ক সাম্প্রতিক পরিস্থিতিতে সহমর্মী ও সমর্থকরা তার সপক্ষে ঢাল হিসেবে ব্যবহার করছেন শান্তিতে প্রাপ্ত নোবেল পুরস্কারটিকে।  অপরদিকে তার সমালোচকদের কেউ কেউ অপ্রাসঙ্গিক ভাবে আক্রমন করছেন একই নোবেলকে( এটর্নী জেনারেল)। অথচ চলমান পরিস্থিতিতে এটি মুল প্রসংগ নয়। নোবেল পেয়েছেন বলেই তিনি আইনের উর্ধ্বে নন, আবার তার নোবেল প্রাপ্তি যথার্থ হয়েছে কিনা সেই সমালোচনা ও আইনি মোকাবেলার জন্য প্রয়োজনীয় নয়।
নোবেল পেলেই যদি সমস্ত সমালোচনার উর্ধ্বে উঠে যাওয়া যায় তাহলে হেনরী কিসিঞ্জার, আইজ্যাক রবিন, শিমন পেরেজদের নিয়ে কথা বলা যাবেনা, সমালোচনা করা যাবেনা বারাক ওবামার যার সেনাবাহিনী এই মুহুর্তে ও দখলদারীত্ব বজায় রেখেছে পৃথিবীর দেশে দেশে। 
এমন দাবী ও করা হয়েছে ডঃ ইউনুসের এই অসামান্য  নোবেল প্রাপ্তিতে  দেশে দেশে বাংলাদেশী নাগরিকদের এতোদিনের অসম্মান ঘুচে গিয়ে সসম্মানের সুবাতাস বইতে শুরু করেছে, ফলে জাতি হিসেবে তার কাছে আমাদের কৃতজ্ঞতা অসীম। সেই মাহেন্দ্রক্ষনে তৃণতুচ্ছ এই আমি ও প্রবাসী ছিলাম। স্বদেশের একজনের নোবেল প্রাপ্তিতে বিদেশের মাটিতে আমার সবুজ পাসপোর্ট আলাদা কোন গুরুত্ববহন করেনি( কারো করে থাকলে জানাবেন)। হ্যাঁ, সহকর্মীদের দুএকজন খবরটা জেনে  অভিনন্দন জানিয়েছে। বাংলাদেশ ক্রিকেট টিম যখন ইংল্যান্ডকে পরাজিত করেছে তখনো ক্রিকেটের খবর রাখা ইংলিশ বন্ধুরা  একই রকম অভিনন্দন জানিয়েছে। এটা তাদের সংস্কৃতির অংশ। পৃথিবীতে প্রতিনিয়ত এতো কিছু ঘটছে, কোন চিপায় কোন ইউনুস কী কারনে কী পেয়েছেন সেটা মনে রেখে তার দেশের মানুষকে মাথায় তুলে নাচার মতো আদিখ্যেতা অন্য দেশের মানুষের নেই। 
ডঃ ইউনুস সমর্থকদের দাবী বর্তমান পরিস্থিতিটি সম্পূর্ণ রাজনৈতিক উদ্দেশ্যপ্রনোদিত এবং প্রধানমন্ত্রী শেখ হাসিনার প্রতিশোধপরায়নতা মাত্র।
এই দাবীটি সর্বাংশে সত্য। শেখ হাসিনা রাজনীতিবিদ, তিনি রাজনীতি করবেন অবাক হওয়ার কিছু নেই। রাজনীতিতে প্রতিশোধ একটা ফ্যাক্টর, এটা ও অস্বীকার করা উপায় নেই।
ডঃ ইউনুস ও রাজনীতির মানুষ, অন্ততঃ রাজনীতির মানুষ হয়ে উঠার সুযোগ তিনি নিতে চাচ্ছিলেন। তার রাজনিতিবিদ হবার অভিপ্রায়টি শেখ হাসিনা কিংবা খালেদা জিয়ার রাজনীতিবিদ হয়ে উঠার চেয়ে আলাদা ধরনের। শেষোক্ত দুজনের জন্যই পথটি প্রস্তুত ছিলোনা বরং ব্যক্তিগত শোক কাটিয়ে উঠে, বিরূপ পরিস্থিতি মোকাবেলা করতে করতে তারা রাজনীতিবিদ হয়ে উঠেছেন অপরদিকে ডঃ ইউনুস  রাষ্ট্র সংকটকালীন সময়ে অবৈধ ক্ষমতাদখলদারদের প্রশ্রয়ে এবং বিশ্বমোড়লদের আশীর্বাদ নিয়ে ক্ষমতারোহন করতে চেয়েছিলেন যেমন ইরাকের মালিকী, যেমন আফগানের কারজাই। 
বাংলাদেশের পোড়খাওয়া মানুষ এই সুযোগ সন্ধানকে পাত্তা দেয়নি বলে, শেখ হাসিনা ও খালেদা জিয়া দুজনেই অনমনীয় ছিলেন বলে ঐ অশুভ  ঘোরপাক থেকে বাংলাদেশ বেরিয়ে আসতে পেরেছে আপাততঃ। 
বেরিয়ে আসতে পেরেছে কিন্তু এর পরম্পরা যে ফুরিয়েছে যে এমন নিশ্চয়তা দেয়ার সুযোগ নেই কেননা বিশ্ব মোড়লেরা এখন নির্বাচিত  সরকারগুলোকে তাদের প্রথম পছন্দ হিসেবে দেখছেনা অন্ততঃ যেখানে মনমতো মডেল প্রস্তুত আছে। ফখরুদ্দীন, মইনউদ্দীন দৃশ্যপট থেকে বিদায় নিয়েছে কিন্তু ইউনুস রয়ে গেছেন তার জোরালো কানেকশন, আন্তর্জাতিক ইমেজ আর ধুর্ত কৌশলের বদৌলতে।
রাজনীতির খায়েশ মিটে গেছে বলে ঘোষনা দিলেও তাকে বিশ্বাস করার কোন কারন নেই শেখ হাসিনার( এবং খালেদা জিয়ার)। যারা ১/১১ এর সুযোগে শেখ হাসিনা( এবং খালেদা জিয়া)কে পুঁতে ফেলতে চেয়েছিলেন, ডঃ ইউনুস তাদের অন্যতম। হাসিনা তার সুযোগমতো ইউনুসকে পুঁতে ফেলার চেষ্টা করবেন, এটাই স্বাভাবিক এবং প্রত্যাশিত।
দুপক্ষের জন্যই এটি পাওয়ার প্লে। সংকটের সুযোগে সামরিক ছত্রছায়ায় ইউনুস তার শক্তি দেখিয়েছিলেন, হাসিনা তার শক্তি দেখাচ্ছেন জনগনের ম্যান্ডেটের সাহসে। পার্থক্য এখানেই।
আর বেগম জিয়া যতোই ইউনুসের সপক্ষে কথা বলুন, তিনি ও জানেন তার রাজনৈতিক অস্তিত্বের জন্য শেখ হাসিনা নন বড় হুমকী স্বয়ং ইউনুস। শেখ হাসিনা যে রাজনীতির প্রতিনিধিত্ব করেন, ইউনুস তার বিকল্প নয় কিন্তু প্রতিপক্ষ রাজনীতির প্রতিনিধি হিসেবে ইউনুস দাঁড়িয়ে গেলে খালেদা জিয়ার প্রয়োজন ফুরিয়ে যায়।
তৃতীয় বিশ্বের দেশগুলোতে বৃষস্কন্ধ মহানায়কদের রাজনীতি অনেকে আগেই ফুরিয়েছে যারা স্বাধীন রাষ্ট্রসমুহের জন্ম দিয়েছিলেন, যাদের সম্পর্ক ছিলো সরাসরি জনগনের সাথে, মানবিক ভুলভ্রান্তির পর ও যারা  আদৃত থেকেছেন দেশবাসীর কাছে। 
 তাদের পরবর্তী প্রজন্মের রাজনীতিবিদ- যাদের জনসম্পৃক্ততা তুলনামুলক ভাবে কম হলে ও একেবারে নিঃশেষ নয়, রাষ্ট্র সংকটে যারা সাহসী ভূমিকা রেখেছেন এবং জনগনের সরাসরি ভোটে নির্বাচিত হওয়ার বিষয়ে যারা আস্থা হারাননি - তাদের রাজনীতি এখন হুমকীর মুখে যেমন শেখ হাসিনা, যেমন খালেদা জিয়া। 
বিপরীতে মোড়লপছন্দ হিসেবে জনগনকে এড়িয়ে ক্ষমতারোহনের  সুশীল মডেলটি ক্রমশঃ কার্যকর হয়ে উঠার আশংকা তৈরী হয়েছে, এরা জনগনের কাছে  নয় বরং মার্কিন পররাষ্ট্রমন্ত্রীর কাছে জমা রাখেন তাদের আহত অভিমান- যেমন ডঃ মুহম্মদ ইউনুস।
মোসাহেব ও অমাত্যবর্গের তৈলাক্ততায় বিরক্তি উৎপাদন করলেও প্রিয় প্রধানমন্ত্রীকে এ সংকটে  আমার কাছে দ্যা লাষ্ট মোহিকান এর মতো লাগে, শত্রুপক্ষ অপ্রতিরোধ্য জেনেও যিনি লড়ছেন একটি রাজনৈতিক ধারাকে টিকিয়ে  রাখতে, জনসম্পৃক্ততাকে।  


