শামসুর রাহমান 'গুরুত্বপূর্ন' কেনো?



.

ঠিক আগের পোষ্টের মতো এটিও এক বছরের পুরনো । কি আর করা, বছর ঘুরলেও যে কিছু কিছু অনুভূতি সেই একই থেকে যায়...
ভরসা রাখি, সচলগন নিজগুনে ক্ষমা করবেন

গতবছর এ দিনে শামসুর রাহমান মারা গেলেন । 
তাঁর মৃত্যুতে জাতীয় পতাকা অর্ধনমিত হয়নি,সরকার কিংবা রাষ্ট্রপ্রধান তার মরদেহের শ্রদ্ধা জানানো অবকাশ পাননি । এই আফসোস করি যখন,এক বন্ধু মনে করিয়ে দেন-এই দলীয় সরকার কিন্তু তার আগের মেয়াদে রাহমানের বিরুদ্ধে রাষ্ট্রদ্রোহীতার মামলা ঠুকেছিল ।
মনে পড়ে । অহেতুক আরো মনে পড়ে তালিকাভুক্ত সন্ত্রাসী খুন হলে প্রিয়দর্শিনি প্রধানমন্ত্রী ও তার অমাত্যবর্গ পুস্পস্তবক অর্পণ করে শোক প্রকাশ করেছিলেন । 
রাহমান মারা গেলে পর,পত্রিকা এবং অন্য সব মিডিয়াগুলো শোকাবহ কাভারেজ করে ।
ইন্টারনেট ভিত্তিক মিডিয়ায় দেখি,বাংলাদেশের উত্তরাধু্নিক কবিগন প্রশ্ন তোলেনঃ- 'শামসুর রাহমান গুরুত্বপুর্ন কেনো?'
প্রশ্ন ছুঁড়ে দেয়া হয় রাহমানের গুরুত্ব আরো স্পষ্ট করার জন্য নয় বরং রাহমান যে আসলে এতো গুরুত্ব পাওয়ার নয় সেটা বুঝানোর জন্য ।
বিস্মিত কিংবা ব্যথিত কি হই?
হইনা । পোড়া দেশে বড় হয়ে উঠতে উঠতে অনুভূতিগুলো প্রবাসী হয়ে যায় ।।
----
----

'শামসুর রাহমান গুরুত্বপুর্ন কেনো?' অথবা প্রশ্ন করা যায় রবীন্দ্রনাথ গুরুত্বপুর্ন কেনো? কেনো গুরুত্বপুর্ন নজরুল অথবা আদৌ কি কবিদের গুরুত্ব পাওয়ার কিছু আছে?
আমরা যারা সাধারন মানুষ তারা রবীঠাকুরের বিশাল সৃষ্টির কতোটুকুর অভিজ্ঞতা নিয়েছি? অথবা নজরুলের সবটুকু কি? আমরা কতোটুকু কাব্যবিচারের ক্ষমতা কিংবা আগ্রহ রাখি?
তবু কি করে এক কবি রবীন্দ্রনাথের কবিতার 'সোনার বাংলা' হয়ে যায় আমাদের অস্তিত্বের উপমা? বিদেশী শাসক রবীন্দ্রনাথকে নিষিদ্ধ করলে কেনো আমরা নিজেদের স্বতন্ত্র পরিচয় সৃষ্টির সাহস করি?
বিদগ্ধ জনেরা কাঁটাছেড়া বিচারবিশ্লেষন করে প্রমান করে দেন 'নজরুল আসলে তেমন বড় কোনো কবি নয়' । আমরা এসবের থোড়াই কেয়ার করি । আমরা আমাদের দ্রোহের ও সৃষ্টির উল্লাস খুঁজে পাই বাবড়ি দোলানো চুলে ।
হয়তো রবীন্দ্রনাথ নজরুলের চেয়ে বড় কবি আরো কেউ-কিন্তু আমাদের মতো সাধারন মানুষের কাছে এঁরাই খুব গুরুত্বপুর্ন কারন এঁরা আমাদের সাথে হেঁটেছেন ।
শামসুর রাহমানের কবিতা কতোটুকু কি? তার চেয়ে মানসম্পন্ন কবিতা এ সময়ে আর কে লিখেছেন এসব তাত্বিক ও বোদ্ধাদের ব্যাপার ।
আমাদের মতো সাধারন মানুষ যারা মুলতঃ একটা জীবনকে যাপন করতে চাই কিছুটা কবিতা কিছুটা গান কিছুটা প্রেম সাথে নিয়ে তাদের কাছে এই সময়ে শামসুর রাহমান অনেক গুরুত্বপুর্ন । তার কবিতার চেয়ে কবি শামসুর রাহমান অনেক বেশী গুরুত্বপুর্ন আমদের কাছে?
কেনো? উত্তর সেই একটাই । রাহমান যে আমাদের সাথে হেঁটেছেন তার শেষ সময় পর্যন্ত ।
তাঁর সমালোচনা করা হয় '৭১ এ রাহমান যুদ্ধ করেননি ।রাহমানের সমালোচনা করে কেউ কেউ মনে করিয়ে দিতে ভুলেননা আল মাহমুদ কিন্তু অস্ত্রহাতে মুক্তিযোদ্ধা ।
'৭১ এর সক্ষম পুরুষদের সকলে কি যুদ্ধে গিয়েছিলেন? যিনি গিয়েছিলেন তিনি সে সময়ের শ্রেষ্ঠ সন্তান । সালাম তাঁর নামে ।
কিন্তু যুদ্ধ যে শেষ হলোনা । একে একে ধ্বংস করা হলো মুক্তিযুদ্ধের সমস্ত অর্জন । বিষাক্ত ফনা তুলে দাঁড়ালো আহত শত্রু ।
৭১ এর অস্ত্রহাতে যোদ্ধা যে বিপ্লবী কবি, তিনি যে এবার বাসর সাজালেন শত্রু শিবিরে? তিনি তো বিবর্তিত হয়ে রসদ জোগালেন শত্রুর প্রতিশোধ স্পৃহায় । । কিন্তু আমি যে ভালোবাসি সেই যোদ্ধা কবিকে,আমি যে তাঁর কবিতার লাইন আওড়াই 'আত্নবিক্রয়ের স্বর্ন কোনকালে করিনি সঞ্চয়'
হায় অসহায় আমি ,আমাকে আমার ভালোবাসার ঠুঁটি চেপে ধরতে হয় ।এই ভালোবাসা যে শত্রুকে আরো বেশী করে জোগাবে ছোবলের শক্তি ।
মধ্যবিত্ত,পলায়নপর রাহমান জিতে যান যুদ্ধের এই পর্বে । এই পর্বে এসে রাহমান উঠে দাঁড়ান আমাদের কাতারে । আমরা যে বিবর্ন,বিকৃত স্বদেশ দেখি, রাহমান তার বর্ননা দেন 'উদ্ভট উটের পিঠে চলেছে স্বদেশ'
ঘাতক দালালের বিচারের দাবীতে যখন সোচচার হয় সারাদেশ,রাহমান তার আয়োজকদের একজন । যৌবনে যে রাহমান যোদ্ধা নয়,পড়ন্ত বেলা সেই রাহমান সাহসী কমরেড ।
যে ২৪ জনের বিরুদ্ধে সরকার রাষ্ট্রদ্রোহীতার মামলা করে, রাহমান তাদের একজন । দেশকে ভালোবেসে রাষ্ট্রদ্রোহী মধ্যবিত্ত কবি !
ধর্মোন্মাদেরা মুরতাদ ঘোষনা করলো,শহর সিলেটে ঢুকতে দিলোনা,ধারালো অস্ত্র হাতে আক্রমন করলো-উত্তরাধুনিকদের কাছে গুরুত্বহীন এই কবিকে ।
যদি কবিতাই গুরুত্ববিচারের একমাত্র মাপকাঠি হয় রাহমান গুরুত্বহীন হয়ে থাকুন,আমার কিছু যায় আসেনা ।
 কিন্তু যে ভাষায় কবিতা লিখা হবে সেই ভাষা,সেই ভাষার মানুষ,সেই মানুষদের জাতীয়তাবোধের জন্য রাহমান গুরুত্বপুর্ন ছিলেন তার জীবনে, থেকে যাবেন মৃত্যুতে ও ।
 
