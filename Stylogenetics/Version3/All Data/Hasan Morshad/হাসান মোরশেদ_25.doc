'সামাজিক শুভবোধ' ও আমাদের ঘৃনাচর্চার প্রথম পাঠ 





গত সপ্তাহে  কক্সবাজার জেলার রামু’তে বৌদ্ধ সম্প্রদায় যে ন্যাক্কারজনক সাম্প্রদায়িক সন্ত্রাসের শিকার হয়, তাদের বাড়ীঘর  উপাসনালয় জ্বালিয়ে দেয়া হয় এবং এর ধারাবাহিকতায় উখিয়া এবং পটিয়াতে ও একই ঘটনা ঘটে- অনেকেই তাকে বাংলাদেশের প্রেক্ষাপটে বিচ্ছিন্ন ঘটনা বলতে চাইলে ও বাস্তবতা কিন্তু তা নয়।
অনেক গনমাধ্যমে এটি ‘সাম্প্রদায়িক দাঙ্গা’ বলা হলে ও এটি কোন দাঙ্গা ছিলোনা- এটা স্পষ্টতঃ ধর্মীয় সংখ্যালঘু সম্প্রদায়ের বিরুদ্ধে  সংখ্যাগুরু  সম্প্রদায়ের একতরফা সন্ত্রাস। আমি একই সাথে আরেকটা শব্দ ব্যবহার করতে চাই ‘ সামাজিক শুভবোধ’।
স্বীকার করতেই হবে বাঙ্গালী সমাজে এই সামাজিক শুভবোধের ঘাটতি কখনোই ছিলোনা।  পারিবারিক মুল্যবোধ, উদার সংস্কৃতি, সূফী-বৈষ্ণবদের দ্বারা ধর্মের প্রচার ও প্রসারের কল্যানে বহু যুগে এই ‘সামাজিক শুভবোধ’ এর জন্ম হয়েছে। যার প্রভাবে এই অঞ্চলে ধর্মীয় অসহিষ্ণুতা মাঝে মধ্যেই  মাথাছাড়া দিয়ে উঠলে ও সেটা ভয়ংকর হয়ে উঠেনি তেমন। হিন্দু-মুসলমান-বৌদ্ধ-খ্রীষ্টান পাশাপাশি থেকেছে শত শতবছর ধরে, নিজেদের রাগ-ক্ষোভ- আনন্দ-বেদনা ভাগাভাগি করে নিয়েছি।
কিন্তু বৈশ্বিক রাজনীতির প্রভাবে বাংলাদেশ এখন আর কোন বিচ্ছিন্ন দ্বীপ নয় , আমাদের সমাজ ও  আগের সেই অন্তর্মুখী, আত্বমগ্ন অবস্থায় নেই। এর যেমন ভালো দিক আছে, আছে খারাপ দিক ও। তাই ৯/১১ এ টুইন টাওয়ার গনহত্যা হলে, লন্ডন টিউব ট্রেনে বোমা হামলা হলে কিংবা  তিউনিসিয়া-মিশর-লিবিয়ায় গৃহযুদ্ধ শুরু হলে তা এখন আর ঐসব দেশের নিজস্ব সমস্যা থাকেনা, ছড়িয়ে পড়ে সারা বিশ্বে।  সূদূর আমেরিকার কোন এক  অখ্যাত চিত্র নির্মাতা মোহাম্মদ (সাঃ) কে নিয়ে  নিম্নমানের, নিম্ন রুচির চলচ্চিত্র নির্মান করলে পৃথিবীজুড়ে ছড়িয়ে পড়া ক্ষোভ- সহিংসতা-ঘৃণার ঢেউ বাংলাদেশে এসে ও আঘাত করে।  
এই বৈশ্বিক অশুভের শক্তি দানবীয় যার মোকাবেলার জন্য আমাদের প্রচলিত ‘সামাজিক শুভবোধ’ যথেষ্ট নয়। 
সেই রাতে রামু’র বৌদ্ধজনগোষ্ঠীর ঘরবাড়ী, উপাসনালয় যখন  আক্রান্ত হয়- আক্রমনের প্রথম প্রহরে এর প্রতিরোধে এসে দাঁড়িয়েছিলেন প্রতিবেশী মুসলমান তরুনেরা। আক্রমনাকারীরা যতোক্ষন পরিচিত ছিলো, আশেপাশের চেনা লোকজন ছিলো ততোক্ষন তারা ঠেকিয়ে রাখতে পেরেছিলেন। কিন্তু যখন আক্রমনের মাত্রা বেড়ে যায়, যখন হাজার হাজার  অচেনা আক্রমনকারী এসে হাজির হয় রামু’র বাইরে থেকে যাদের মধ্যে উল্লেখযোগ্য সংখ্যক বাংলাদেশে আশ্রয় নেয়া রোহিঙ্গা ছিলো তখন আর সামাজিক শুভবোধ এই আক্রমন ঠেকিয়ে রাখতে পারেনি।
বিশ্বজুড়ে ছড়িয়ে পড়া এই ভয়াবহ সাম্প্রদায়িক সন্ত্রাস নিয়ন্ত্রন ও নির্মুলের জন্য রাষ্ট্রের সর্ব্বোচ্চ পর্যায় থেকে কার্যকর পদক্ষেপ গ্রহন জরুরী। পৃথিবীর অনেক রাষ্ট্রই এই জরুরী কাজটা শুরু করলে ও বাংলাদেশ রাষ্ট্র এখনো অন্ধের ভূমিকায়। রামুর সেই ভয়াবহ রাতে আইন-শৃংখলা বাহিনী নিশ্চুপ ছিলো। এটা অস্বাভাবিক নয় কারন আমদের নীতিনির্ধারকরা এই  বিষয়ে নিশ্চুপ। সাম্প্রদায়িক সন্ত্রাস ছড়িয়ে পড়েছে, আমাদের ‘সামাজিক শুভবোধ’ দিয়ে এই এই সন্ত্রাস মোকাবেলা করা যাচ্ছেনা- এই সত্য স্বীকার করে কার্যকর কিছু করার সাহসঃ তাদের নেই।
বঙ্গবন্ধু হত্যাকান্ডের পর সামরিক শাসকেরা সংবিধান কাঁটাছেড়া করে এই রাষ্ট্রকে সাম্প্রদায়িক বানিয়েছে, রাষ্ট্রীয় মুলনীতিতে সাম্প্রদায়িক বোধ অন্তর্ভুক্ত  করেছে, সাম্প্রদায়িক অশুভ শক্তিগুলোকে তারা লালন পালন করেছে এবং এই অসাম্প্রদায়িক বাংলাদেশ গড়ার শুভ সম্ভাবনার কফিনে শেষ পেরেক ঠুকেছে বিএনপি-জামাতের জোট সরকার। ২০০১ এর নির্বাচনের পর দক্ষিন বাংলা জুড়ে যে সাম্প্রদায়িক সন্ত্রাস, ধর্ষনের বিভীষিকা তৈরী করেছিলো এই জোট- বাংলাদেশের ধর্মীয় সংখ্যালঘু সম্প্রদায়ের দেশের প্রতি টানের 
কিন্তু এই রাজনৈতিক শক্তিকে প্রতিহত করে ধর্মীয় সংখ্যালঘু সম্প্রদায়ের বিশ্বাস ও ভরসা ফিরিয়ে আনার জন্য যা দরকার ছিলো, ধর্ম নিরপেক্ষতার শ্লোগানধারী আওয়ামী লীগ ও ক্ষমতাসীন হয়ে তার কিছুই করেনি। আওয়ামী লীগের ভিতরে তৃনমুল থেকে নীতিনির্ধারনী পর্যায় পর্যন্ত মৌলবাদী শক্তির অনুপ্রবেশ ঘটেছে, রামুর ঘটনায় ও প্রথম দিকে আওয়ামী লীগের স্থানীয় পর্যায়ের লোকজন জড়িত ছিলো-  বিএনপি এবং জামাতের সাথে। কিন্তু আওয়ামী লীগের সর্ব্বোচ পর্যায় থেকে এই সত্যগুলো স্বীকার করে এর প্রতিকারের ব্যবস্থা না করে বরং ধামাচাপা দেয়ার প্রবণতা দেখা যাচ্ছে।
সাম্প্রতিক ঘটনায় স্বরাষ্ট্রমন্ত্রী মহিউদ্দীন খান আলমগীর তার পুলিশ বাহিনীর নীরবতাকে পাশ কাটিয়ে দোষ চাপিয়েছেন উত্তম বড়ুয়া নামের সেই তরুনের উপর যাকে কেউ একটা ইসলাম বিরোধী  ছবিতে ট্যাগ করেছিলো  এবং এই ছবিকে বাহানা বানিয়ে পরিকল্পিত ভাবে এই ভয়াবহ সন্ত্রাসের সূচনা।
শুধু নিন্দা আর  প্রতিবাদ জানিয়ে এসবের কোন সমাধান হবেনা। বিশ্বজুড়ে যে ধর্মীয় সন্ত্রাসবাদের অন্ধকার ঘনিয়ে এসেছে বাংলাদেশে সাম্প্রতিক ঘটনাগুলো তারই ধারাবাহিকতা। সত্য স্বীকার করে সমস্যাগুলোর মুলে গিয়ে  কার্যকর প্রতিবিধান করতে হবে না হলে এই অন্ধকার থেকে আমাদের কারোরই রক্ষা হবেনা। রামুর ঘটনায় শুধু বৌদ্ধ সম্প্রদায় নয়- বাংলাদেশের প্রতিটি শুভবোধ সম্পন্ন মানুষ, আমাদের ‘সামাজিক শুভবোধ’ আক্রান্ত হয়েছে। 
আমাদেরকে স্বীকার করে নিতে হবে সামাজিক জীবনে ‘হেইট ক্রাইম’  এর চর্চা করি আমরা তুমুল। বাঙ্গালী মুসলমানরা ‘হেইট ক্রাইম’ এর প্রাথমিক পাঠ নেয় তার পরিবারের কাছ থেকে প্রতিবেশী ধর্মীয় সংখ্যালঘুকে ‘মালাউন’ গালি দিয়ে।  সম্ভবতঃ এমন বাঙ্গালী মুসলমান খুঁজে পাওয়া বিরল যিনি জীবনে কখনো এই গালি ব্যবহার করেন নি। আমি বাংলাদেশের আইন কানুন ভালো জানিনা। হয়তো নেই, না থাকলে এইসব ‘হেইট ক্রাইম’ এর বিরুদ্ধে আইন হওয়া উচিত। প্রতিনিয়ত ওয়াজে, মাহফিলে অন্য ধর্মকে ব্যঙ্গ বিদ্রুপ কটাক্ষ করে  ঘৃনা ছড়ানো হয়। একজন বাঙ্গালী মুসলমান শিশু থেকে বয়স্প্রাপ্ত হয় অপরকে ঘৃনা করা শিখতে শিখতে। 
আমাদের বিদ্যালয়গুলোতে ধর্মশিক্ষা শেখানো হয় কিন্তু মানবাধিকারের শিক্ষা শেখানো হয়না। অথচ এটি তেমন কঠিন কিচ্ছু না। স্কুলের বাচ্চাদেরকে খুব সহজেই মানবাধিকারের সহজ বিষয়গুলো এমনকি জাতিসংঘ ঘোষিত মানবাধিকার সনদ বোঝানো যায়। তোমার বাড়ীর কাজের মানুষ কে তুমি গালি দিতে পারোনা এটা সহজ পাঠ। একজন আয়েশাকে শেখানো তোমার ক্লাসের অর্চণা তোমার থেকে আলাদা নয়।
ইংল্যন্ডে থাকতে এমনেস্টী ইন্টারন্যাশনাল একটা ভলান্টিয়ার গ্রুপের হয়ে আমরা এই স্কুল প্রোগ্রামটা করতাম। 
শেষ কথা এই- 'সামাজিক শুভবোধ' ফ্যাক্টর টা আসলেই মারা যাচ্ছে। রাষ্ট্রকে উদ্যোগ নিয়ে কাঠামোগত ও প্রাতিষ্ঠানিকভাবে মানুষের মুল্যবোধের পুনঃজাগরন না ঘটাতে পারলে ভবিষ্যতে আরো ভয়ানক ঘটনা ঘটতেই থাকবে। এই ভবিষ্যত তেমন সুদূর না, বেশ সন্নিকট।


