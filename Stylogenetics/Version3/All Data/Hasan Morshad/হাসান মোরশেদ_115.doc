ব্লাসফেমী,লেখার স্বাধীনতা, রাষ্ট্রের লালচোখ অথবা দায়দায়িত্ব 



রাষ্ট্র ও ধর্ম দুটোই প্রকারান্তরে সাংগঠনিক কাঠামো মাত্র । প্রথমটি বাস্তব প্রয়োজনে গড়ে উঠা লৌকিক কাঠামো(যেমন পরিবার, গোত্র,সমাজ), দ্বিতীয়টির ভিত্তিমুল পারলৌকিক বিশ্বাস ।
'বাস্তব প্রয়োজন' আর 'পারলৌকিক বিশ্বাস' অনেকক্ষেত্রেই সাংঘর্ষিক হলে ও ধর্মকে ভিত্তি করে লৌকিক সংগঠন রাষ্ট্র গঠনের ও উদাহরন আছে । ইসলাম এ ক্ষেত্রে সবচেয়ে অগ্রসর । যদিও খ্রীষ্টান, হিন্দু এমনকি বৌদ্ধধর্মকে ভিত্তি করে ও রাষ্ট্র গঠন হয়েছে কিন্তু প্রফেট মোহাম্মদ(দঃ) এর মতো আর কোন ধর্মপ্রচারকের স্বয়ং রাষ্ট্রনেতা হবার উদাহরন সম্ভবতঃ ইতিহাসে নেই । 
ধর্মই মুল ভিত্তি বলে ধর্মজীবি রাষ্ট্রগুলো তাদের বিশ্বাসের ভিত্তিকে প্রশ্নাতীত রাখার জন্য ব্লাসফেমী আইন কার্যকর রাখে- প্রাচীন ভারতের ব্রাম্মনশাসিত রাজ্য থেকে শুরু করে মধ্যযুগের খ্রীষ্টিয় রাষ্ট্র হয়ে এযুগের ইসলামী রাষ্ট্রসমুহ সবখানেই ব্লাসফেমী আইন ছিলো এবং আছে । প্রাচীন ভারতের কবি তোকারামের কানে সীসা ঢেলে দেয়া, ব্রুনোকে পুড়িয়ে মারা কিংবা সালমান রুশদীকে হত্যার ফতোয়া- সবকিছুরই রক্ষাকবচ ব্লাসফেমী আইন ।
আমি স্পষ্টতই ব্লাসফেমী আইনের বিরুদ্ধে । যেহেতু ধর্ম মানেই বিশ্বাস, ফ্যাক্ট এবং ফিগার নয়- সেহেতু এর সমালোচনা থাকবেই । মোহাম্মদ (দঃ) শেষ ও সর্বশ্রেষ্ঠ নবী- এটা কোন ফ্যাক্ট নয়, এটা মুসলমানদের পবিত্র বিশ্বাস । এই বিশ্বাস কেউ অস্বীকার করলে তাকে হত্যার ফতোয়া দেয়া বর্বরতা ।
মোহাম্মদ (দঃ) যে এ ক্ষেত্রে একটি উদাহরন মাত্র ।  যে কোন ব্যক্তি, বিশ্বাস, দর্শন ও মতবাদ নিয়েই আলোচনা ও সমালোচনার অধিকার মানুষের আছে । কিন্তু সাথে একটা ছোট ফুটনোট মনে রাখা জরুরী- সমালোচনার স্বাধীনতার সুযোগে যেনো মিথ্যাচারের চর্চা না হয় । মোহাম্মদ(দঃ) মদ নিষিদ্ধ করেছেন অথচ দাসপ্রথা নিষিদ্ধ করেননি । এটা নিয়ে সমালোচনার অধিকার আমার চাই কিন্তু এই অধিকারে কেউ 'মোহাম্মদ একটা রক্তপিপাসু খুনী' এরকম মন্তব্য করলে আমার আপত্তি আছে ।
ধর্ম ও রাষ্ট্রের তুলনামুলক ভাবনায় আরেকটা বিষয় উঠে আসে যা কিছুটা হলেও  আয়রনিক । ধর্ম , ধর্মহীনতার ও সুযোগ করে দেয় । অন্ততঃ আজকের পৃথিবীতে  কোন নির্দিষ্ট ধর্মে নিজেকে সমর্পণ না করে ও দিব্যি জীবনে কাটিয়ে দেয়া যায়(পরকালের কথা ভাবছিনা) । কিন্তু রাষ্ট্রকাঠামো এখনো ততোটা আধুনিক(!) হতে পারেনি ।  এখনো কোন মানুষের রাষ্ট্রনিরপেক্ষ হয়ে থাকা সম্ভব নয় । দাউদ হায়দার কিংবা তসলিমা নাসরিন বাংলাদেশ রাষ্ট্রের নির্যাতনের শিকার হয়ে জার্মান কিংবা সুইডেনে আশ্রয় নিয়েছেন- এই আশ্রয় ও কিন্তু জার্মান কিংবা সুডেনের আইনকে মান্য করার অঙ্গীকার করেই । 
শুরুতে ফিরে যাওয়া যেতে পারে ।

রাষ্ট্র বাস্তবপ্রয়োজনে গড়ে উঠা লৌকিক কাঠামো বলেই রাষ্ট্রের ভিত্তি বিশ্বাস নয় বরং ফ্যাক্টস এন্ড ফিগার । কিছু কিছু ফ্যক্টস এন্ড ফিগার এক একটা রাষ্ট্রের কোর উপাদান, যেগুলোকে অস্বীকার করার স্বাধীনতা রাষ্ট্রের নাগরিকের থাকেনা, যে ফ্যাক্টসগুলোর সমালোচনা ' মোহাম্মদ একটা রক্তপিপাসু খুনী'র মতোই মিথ্যাচার ।


বাংলাদেশ রাষ্ট্রের নাগরিক হিসেবে এর আচরন, কানুন ও চর্চার সমালোচনার অধিকার আমাদের আছে এবং এই অধিকার আমরা  নিরাপদ রাখতে চাই । রাষ্ট্র কাঠামো যখন কোন সিদ্ধান্ত নেয় সেটা নিয়ে নিঃসংকোচে  সংশয় প্রকাশ করার স্বাধীনতা ও নাগরিক মাত্রই আছে এবং থাকতে হবে ।


কিন্তু ঐ যে কিছু 'কোর  ফ্যাক্টস এন্ড ফিগার' ।  বাংলাদেশ রাষ্ট্রের জন্মযুদ্ধটা  মুক্তিযুদ্ধ নাকি 'গৃহযুদ্ধ', গনহত্যা নাকি 'পিটুনী অভিযান', নিহতের সংখ্যা ৩০ লক্ষ নাকি '২৬ হাজার' এই সব বিষয় নিয়ে ও সংশয় প্রকাশের স্বাধীনতা এবং সুযোগ থাকতে হবে?


শেখমুজিব কোন ধর্মনেতা নন । আধুনিক মানুষ মোহাম্মদ(দঃ) এর মতো  ধর্মনেতার কাজের সমালোচনার করার স্বাধীনতা চায়, সে ক্ষেত্রে শেখ মুজিবের মতো একজন রাজনৈতিক ব্যক্তিত্ব তো কিছুই নয় । তার শাসনামল, বাকশাল, রক্ষীবাহিনী নিয়ে কঠোর ও কঠিন সমালোচনা হবেই । এই সমালোচনা ঠেকাতে রাষ্ট্র যদি  বাগড়া দেয় আমরা আমাদের অধিকার চর্চার প্রয়োজনে রাষ্ট্রের মুখোমুখি দাঁড়াবো ।


কিন্তু ঐ যে আবার  কিছু 'কোর  ফ্যাক্টস এন্ড ফিগার' ।
'৬৯ এর গনঅভুত্থানের পর শেখমুজিবকে 'বংগবন্ধু' উপাধি  শাসক গোষ্ঠী দেয়নি দেশের জনগনই দিয়েছিল । এটা আমাদের ইতিহাসে অংশ । ' জয়বাংলা জয় বংগবন্ধু' আমাদের মুক্তিযুদ্ধের শ্লোগান ।  শেখ মুজিবুর রহমান বাংলাদেশ রাষ্ট্রের স্থপতি- এটা কোন পারলৌকিক বিশ্বাস নয়- এটা ফ্যাক্টস ।


 'বংগবন্ধু' কে ' আলুবোখারা' বানানো, রাষ্ট্রের স্থপতি 'স্বেচ্ছায় পাকিস্তানীদের হাতে ধরা দিয়েছে' , তার শিশুপুত্র রাসেল,  যে নির্মম ভাবে নিহত হয়েছে তাকে ' রসকেলী' বানানো- এটা ও সমালোচনার অধিকার ? এটা ও লেখকের স্বাধীনতা?  তাহলে মিথ্যাচার ও অশ্লীলতার সংজ্ঞা কি? নাকি মিথ্যাচার ও অশ্লীলতা ও লেখার স্বাধীনতা বটে ।

,জামাতের রাজনীতি, সাঈদীর ওয়াজ, জামাতী হান্নান শাহ'র কুটচাল কিংবা আবু করিমের কবিতা বাংলাদেশ রাষ্ট্রের 'কোর  ফ্যাক্টস এন্ড ফিগার' কে চ্যালেঞ্জ করে ।
--------------------------------------------------------------------

ফুটনোটঃ
১। কয়েকদিন আগে অন্যব্লগে একজন আবু করিমের পুরো কবিতা(?) তুলে দিয়েছিলেন । পড়েছিলাম । এখন খুঁজে পাচ্ছিনা । কোন পাঠক পেলে  এখানে লিংকটা দেবেন দয়া করে ।


২। সরকারী চাকুরীকালীন সময় কোন রাজনৈতিক মতাদর্শ প্রচার করা যাবেনা- চাকরীতে যোগদানের সময় এরকম কোন শপথ বাংলাদেশে করতে হয় কিনা?


