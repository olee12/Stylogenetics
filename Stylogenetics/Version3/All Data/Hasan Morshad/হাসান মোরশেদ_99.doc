জ্যোতিবাবুর হোঁচট ও বামেদের রাম নাম 




জ্যোতিবসু এবারের নির্বাচনে ভোট দিতে পারেননি।
অসুস্থ ছিলেন এমনিতেই। ভোটের দিন ভোরে বাথরুমে হোঁচট খেয়ে অবস্থা আরো গুরুতর। স্বাধীনতার পর এই প্রথম নাকি জ্যোতিবাবু ভোট দিতে পারলেননা।
জ্যোতিবাবুর হোঁচটে বামেদের অন্ততঃ একটা ভোট কম পড়েছিলো। কিন্তু জ্যোতিবাবু'র সাথে কি পশ্চিমবংগের ভোটারদের একটা বড় অংশ ও হোঁচট খেলেন যারা বছরের পর বছর বাম সমর্থক ছিলেন, সেই ১৯৭৭ সাল থেকে যারা রাজ্যের শাসনক্ষমতায় বারবার বামেদের নির্বাচিত করেছেন।
বার্লিনের দেয়াল ভাঙ্গলো, কমিউনিষ্টদের মক্কা সোভিয়েতের ও পতন ঘটলো কিন্তু ভারতের মতো একটা প্রবল ধর্মাক্রান্ত রাষ্ট্রের ভেতরের গুরুত্বপূর্ন এই রাজ্যটিতে লাল পতাকার পতন হলোনা কখনো।
কি ঘটলো তাহলে এবার?
২০০৪ এর লোকসভা নির্বাচনে ৪২টি আসনের মধ্যে বামফ্রন্টের দখলে ছিলো ৩৫টি,বাকী ৭টির মধ্যে ৬টি কংগ্রেস আর মাত্র ১টি তৃনমুল কংগ্রেসের। এবার ৪২ এর মধ্যে তৃনমুল একাই ২০টি, আর রাম নাম জপে জপে বামেদের মাত্র ১৫টি!
কি এমন বিশাল গনেশ উল্টালো গত পাঁচ বছরে?
ভেতরের বিষয় পশ্চিমবংগের বন্ধুরা ভালো বলতে পারবেন- আমরা যারা দূর থেকে কেবল খবর শুনি তাদের মনে পড়ে নন্দীগ্রাম ও সিংগুরের ঘটনা।
২০০৭ এর মার্চ মাসে শিল্পায়নের নামে কৃষকদের চাষের জমি কেড়ে নেয়াকে কেন্দ্র করে যে ক্ষোভ, আন্দোলন পরিনামে হত্যা,ধর্ষন ও লাশ পুড়ানোর ঘটনা ঘটে তা ক্ষমতাসীন বামফ্রন্টকে ঠেলে দেয় ব্যাকফুটে । বাম রাজনীতির সমস্ত প্রথা অস্বীকার করে বুদ্ধবাবুর রাজ্যসরকার নির্লজ্জ গনবিরোধী ভূমিকায় নামে।
অপরদিকে একদা কংগ্রেসী ও পরে তৃনমুল কংগ্রেসপ্রধান মমতা ব্যানার্জি  যিনি বিজেপির সাথে জোট বেঁধে মন্ত্রী হয়েছিলেন নন্দীগ্রাম তাকে আবার তুলে আনে গনমুখী রাজনীতির শীর্ষে।
কলকাতার শুভবুদ্ধিসম্পন্ন মানুষ ও বুদ্ধিজীবিরা যারা চেতনাগত ভাবে মুলতঃ বামপন্থী নন্দীগ্রাম ইস্যুতে তাদের আর ন্যুনতম জায়গা থাকেনা বামফ্রন্টের পাশে থাকার।
আগের টার্মে বিজেপির সাথে আঁতাতের বিষয়টি মমতাকে অস্বস্তিতে ফেলেছিলো কিনা সেটা জানা না গেলে ও দেখা যায় কলকাতার বুদ্ধিজীবিরা নন্দীগ্রাম আন্দোলনের সময় মমতার রাজনৈতিক নেতৃত্বকে মেনে নেন। মহাশ্বেতা দেবী, জয়গোস্বামী, কবির সুমনেরা মমতার প্রতিবাদী মঞ্চে গিয়ে সংহতি প্রকাশ করেন।
এই সংহতি পরবর্তী সময়ে ও দীর্ঘায়িত হয়েছে, ফলতঃ গায়ক কবির সুমন লোকসভায় নির্বাচিত হয়েছেন প্রতিদ্ধন্ধী প্রার্থীর চেয়ে ৫০,০০০ বেশী ভোট পেয়ে এবং মুখ্যমন্ত্রী বুদ্ধদেবের বিধানসভার আসন থেকেই। 
চরম পুঁজিবাদী লুম্পেনদের মতো শিল্পায়নের পক্ষে এমন রক্তক্ষয়ী একগুঁয়েমীর ফল যে এতো তীব্র হবে বামেরা বোধ করি টের পাননি।
না, পশ্চিমবংগ রাজ্য স রকার এখন হাতছাড়া হয়নি বামেদের।  বিধানসভা নির্বাচন ২০১১। মমতা জানিয়েছেন- আগেই নির্বাচনের দাবী তুলবেন তিনি। লোকসভার জয়ের ঘ্রান থাকতে থাকতেই বিধানসভা দখলের পরিকল্পনা হয়তো তার।
জ্যোতিবাবু বিধানসভা নির্বাচন পর্যন্ত টিকে থাকবেন কিনা কে জানে। পলিটব্যুরোর কমরেডদের অঁসুয়াজনিত একগুঁয়েমীর কারনে সুযোগ পাওয়া স্বত্বেও ভারতের প্রধানমন্ত্রী হওয়া সম্ভব হয়নি তার, ১৯৭৭ এ যে লালদূর্গ গড়েছিলেন শেষপর্যন্ত তার পতন ও কি দেখে যেতে হবে বয়োবৃদ্ধ কমরেড'কে?
সময় আসলেই সেই বৃদ্ধ যাদুকর যে কেবল ক্ষত রেখে যায়।
কিন্তু ক্ষত কতোটুকু গভীর হবে- সে প্রশ্নের উত্তরের জন্য ও বোধ করি সময়ের কাছেই হাত পাততে হবে। বামেদের এই পতনের কালে  - ধর্মনিরপেক্ষতার আইকন হয়ে উঠা পশ্চিমবংগ যারা গুজরাট দাংগায় ক্ষতিগ্রস্ত মুসলমানদের আতেথিয়তা দানের গৌরব গ্রহন করতে পেরেছিল- সেই পশ্চিম বাংলায় ও রামভূমির জপনামকারী বিজেপি একটা আসন পেয়ে গেলো। সম্ভবতঃ এই প্রথম।
হোক একটা ,তবু তো পেলো। আর ইতিহাস বলে, কর্কট তার ডালপালা বিস্তার করে দ্রুত। 

