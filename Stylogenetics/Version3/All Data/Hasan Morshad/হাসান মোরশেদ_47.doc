বোকা বুড়ো ও সেয়ানা বেবুনদের গল্প  



১।
প্রায় চার দশকের কুটনৈতিক জীবনের শেষপ্রান্তে এসে কীরকম এক অদ্ভূত বোকামী করে বসলেন সুবিমল বাবু, শ্রী সুবিমল দত্ত।
চট্টগ্রামে আদি নিবাস সুবিমল ভারতীয় সিভিল সার্ভিসে যোগ দিয়েছিলেন সেই ১৯৩৭ সালে। রাঙ্গামাটির জেলা অফিসার হিসেবে চাকরী শুরু করে ভারতের পররাষ্ট্র সচিব, জাতিসংঘে ভারতীয় স্থায়ী প্রতিনিধির দায়িত্ব পালন শেষে চিন্তাভাবনা করছিলেন অবসরে যাবার।
কিন্তু ১৯৭২ এর জানুয়ারী মাসে ভারতীয় প্রধানমন্ত্রী মিসেস গান্ধী ব্যক্তিগত অনুরোধে সুবিমলকে রাজী করালেন সদ্য স্বাধীন রাষ্ট্র বাংলাদেশে প্রথম ভারতীয় হাইকমিশনার হিসেবে যোগ দেয়ার, যদিও ডিসেম্বর ১৬, ১৯৭১ থেকেই ভারপ্রাপ্ত রাষ্ট্রদূতের দায়িত্ব পালন করছিলেন জ়ে এন দীক্ষিত। দীক্ষিত কুটনৈতিক পেশায় প্রায় নতুন, আর দত্ত চারদশকের অভিজ্ঞতা শেষে অবসরের পরিকল্পনায়। এ ছাড়া তার মতো হাইপ্রোফাইল কুটনীতিকের হাইকমিশনার হিসেবে যোগ দেয়া ঠিক মানানসই নয় আর, যেখানে বহু আগেই এসব পেরিয়ে এসেছেন তিনি।
তবু গুরুত্ব বিবেচনায় ইন্দিরা গান্ধীর একমাত্র পছন্দ সুবিমল দত্ত এবং সুবিমল রাজী হলেন। শুরু করলেন তার কুটনৈতিক জীবনের শেষ অধ্যায়।
মধ্যজুনে ভারতীয় রাষ্ট্রপতি ভিভিগিরি এলেন বাংলাদেশ সফরে। তেমন কোন কুটনৈতিক সফর নয়, আনুষ্ঠানিকতা মাত্র। সুবিমল দত্ত তার রাষ্ট্রপতিকে বেড়াতে নিয়ে গেলেন  প্রথম কর্মস্থল রাঙ্গামাটিতে। রাষ্ট্রপতিকে বিদায় জানানোর দায়িত্ব শেষ করেই তিনি পদত্যাগ পত্র পাঠিয়ে দিলেন প্রধানমন্ত্রী  ইন্দিরা গান্ধীর কাছে। হতবাক মিসেস গান্ধী  কারন জানতে চাইলেন, সুবিমল কেবল ব্যক্তিগত অসুবিধার কথা জানালেন এবং নিশ্চিত করলেন পরবর্তী সপ্তাহ থেকেই এই দায়িত্ব পালন তার পক্ষে সম্ভব নয়, অথচ পরবর্তী সপ্তাহেই ঢাকাতে রয়েছে অত্যন্ত গুরুত্বপূর্ণ এক কুটনৈতিক আয়োজন!
অনুরোধ জানালেন বাংলাদেশের প্রধানমন্ত্রী শেখ মুজিব, জাতিসংঘে ভারতের স্থায়ী প্রতিনিধি হিসেবে মুক্তিযুদ্ধ চলাকালীন সময়ে তার অসামান্য কুটনৈতিক অবদানের স্বীকৃতি হিসেবে বাংলাদেশের নাগরিকত্ব প্রদান করতে চাইলেন।
 দুই দেশের প্রধানমন্ত্রীকেই অসন্তুষ্ট করে সুবিমল দত্ত বাংলাদেশকে বিদায় জানিয়ে চলে গেলেন। যাবার আগে শুধু  সহকারী কুটনৈতিক দীক্ষিতকে বললেন-' যে দায়িত্বে থাকলে খুনী ভুট্টোর সাথে আমাকে করমর্দন করতে হবে, মানুষ হিসেবে সেই দায়িত্ব পালন আমার পক্ষে সম্ভব নয়। ভুট্টোর হাতে অগনিত মানুষের রক্ত লাগানো আছে'

২।
শ্রী সুবিমল দত্ত চলে গেলেন। এলো খুনী জুলফি ভুট্টো পরের সপ্তাহে। এর আগে সে এসেছিলো ঠিক দুবছর তিনমাস আগে। ২৬ মার্চ ভোরে কফির কাপ হাতে ইন্টারকন্টিনেন্টালের বারান্দায় দাঁড়িয়ে সে একটা  খুন হয়ে যাওয়া নগরীর পোড়া লাশের গন্ধ নিচ্ছিল। কফির ঘ্রানের চেয়ে পোড়া লাশের গন্ধ তার প্রিয় ছিলো, সারি সারি লাশে ঢেকে যাওয়া মৃত এই নগরীর দাফনের বিনিময়ে সে পেয়ে যাচ্ছে রাষ্ট্র পাকিস্তানের ক্ষমতার চাবিকাঠি।
এবং সে পেলো।
জুনের তৃতীয় সপ্তাহ, ১৯৭৪। ঢাকা বিমানবন্দরে ল্যান্ড করা পিআইএর বিশেষ বিমানে করে নামলো পাকিস্তানের রাষ্ট্রপ্রধান। লালগালিচা সম্বর্ধনা দিয়ে তাকে স্বাগত জানাতে গেলেন দুবছর বয়সী বাংলাদেশ রাষ্ট্রের প্রধান শেখ মুজিব। ৭২ এর সেই উদ্যম স্তিমিত হয়ে আসছে তার,  জেনে গেছেন বন্ধু সোভিয়েত আর ভারত অস্ত্র দিয়ে সাহায্য করতে পারে কিন্তু তার অস্ত্রের প্রয়োজন ফুরিয়েছে, এখন প্রয়োজ়ন খাদ্য। সাতকোটি ক্ষুধার্ত মানুষের খাদ্য জোগাতে তাকে ভিক্ষা মাগতে যেতে হবে পশ্চিমে আর মধ্যে, কিন্তু ভিক্ষা প্রাপ্তি নিশ্চিত করতে হলে আগে খুশী করতে হবে এই দানবটিকে যে চরম নৃশংসতায় মুছে দিতে চেয়েছিলো সমস্ত  মানুষ সহ একটা মানচিত্রকে। 
বিমান বন্দর থেকে রাষ্ট্রীয় অতিথি ভবনে ফিরে আসার পথে সারিবদ্ধভাবে দাঁড়ানো মানুষদের দেখলেন মুজিব, তার দেশের মানুষকে। তাদের চোখেমুখে চাপা নয় প্রকাশ্য উল্লাস, জুলফি ভুট্টোর নামে জয়ধ্বনি, অনেকের হাতে উড্ডীন পাকিস্তানের পতাকা, শেখ মুজিবের নামে নিন্দাধ্বনি, তার গাড়িতে ছুঁড়ে দেয়া জুতো!
মুজিব কি বিমর্ষ হয়েছিলেন, ক্ষুব্দ? তার কি মনে পড়ছিলো মাত্র দুবছর তিনমাস আগে এই নগরের মানুষরা জুলফিকে ফিরিয়ে দিয়েছিলো প্রবল ঘৃনায়?
ইতিহাস মুজিবের মনের খবর দেয়নি তবে জানা গেছে জুলফি ভুট্টো কী প্রবল অহমিকায় অপমান করেছিলো বাংলাদেশকে। বাংলাদেশের তখন প্রয়োজ়ন ভুট্টোকে খুশী করে তার মনিব মধ্যপ্রাচ্যের শেখ ও আমেরিকার আর্থক অনুগ্রহ লাভ। এই সুযোগে ভুট্টো অস্বীকৃতি জানালো যৌথ পাকিস্তানের ট্রেজারিতে জমা থাকা পূর্ব পাকিস্তানের পাওনা মেটাতে, আটকে পড়া পাকিস্তানীদের ফিরিয়ে নিতে। কুটনৈতিক শিষ্টাচারকে বুড়ো আঙ্গুল দেখিয়ে সে অস্বীকৃতি জানালো শহীদ মিনার এবং স্মৃতিসৌধে যেতে। 
বারবার অনুরোধের পর শেষপর্যন্ত গেলো স্মৃতিসৌধে, নির্ধারিত সময়ের দুঘন্টা পর। টি-শার্ট পড়ে। পুস্তস্তবক অর্পণ জাতীয় কোন আনুষ্ঠানিকতার ধার না ধেরেই দ্রুত ফিরে এলো সে। 
বাংলাদেশ পরাজিত হলো।
একবছর দুমাস পর আগষ্ট পনেরোর সকালে পিআইএর আর একটি বিশেষ বিমান অবতরন করলো ঢাকায়। সেই ভোরে  ইসলামিক রিপাবলিক হয়ে যাওয়া বাংলাদেশের জন্য ইসলামিক রিপাবলিক অফ পাকিস্তানের কর্ণধার জুলফি ভুট্টোর উপহার নিয়ে- বাসমতি চাল আর ক্ষুদ্রঅস্ত্রের চালান।

৩।
জঙ্গলে খাদ্যাভাব দেখা দিলে বেবুনেরা দল বেঁধে খরস্রোতা নদী পেরোয় । স্রোতের টানে ভেসে যেতে থাকলে একসময় বাধ্য হয়ে শিশু ও বৃদ্ধ বেবুনদের তারা চেপে ধরে পানির নীচে। পানিতে ডুবতে থাকা শিশু ও বৃদ্ধদের শরীরের উপর ভর দিয়ে সমর্থরা বিপদ পেরোয়।
 সকলেই মানুষ নয়, কেউ কেউ মানুষ হয়-সুবিমল দত্ত'র মতো। ছাপ্পান্ন হাজার বর্গমাইল মানচিত্রের ভেতর বেবুনের বংশবৃদ্ধি ঘটে দ্রুত । গনহত্যার স্মৃতি, স্বজনের  আত্মদান, নিজেদের মর্যাদা অতলে তলিয়ে দিয়ে তারা এগিয়ে যায়।
কোথায় যায়?

