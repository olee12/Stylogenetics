প্রতিরোধ আন্দোলন তো এরকমই হয়



গত কয়েকদিনের সহিংসতা নিয়ে অনেক বাংলাদেশীই বিভিন্ন মাধ্যমে নিজেদের মতামত প্রকাশ করছেন । স্বাভাবিকভাবেই মতামতে ভিন্ন ভিন্ন ভাবনা প্রতিফলিত হচ্ছে ।
প্রথম দিন থেকে বেশীরভাগ মতামতদাতা ঢাকা বিশ্ববিদ্যালয়ে সংগঠিত ছাত্রবিক্ষোভকে সমর্থন জানিয়েছেন স্পষ্টভাবে । ক্ষোভ প্রকাশ করেছেন সেনাবাহিনীর ঔদ্ধ্যত্তে,দাবী জানিয়েছেন ক্যাম্পাস থেকে সেনাক্যাম্প প্রত্যাহারের ।
সেনাবাহিনী বেশ চতুরতার সাথেই ক্যাম্পাস থেকে তাদের ক্যাপম্প প্রত্যাহার করলো,রাষ্ট্রীয় সর্ব্বোচচ স্তর থেকে দুঃখ প্রকাশ করা হলো । কিন্তু ঘটনা শেষ হলোনা ।
দেখা গেলো সহিংসতা ছড়িয়ে পড়লো বিশ্ববিদ্যালয় ক্যাম্পাসের বাইরে, ঢাকার বাইরের অন্যান্য বিশ্ববিদ্যালয় ও বিভাগীয় শহরগুলোতে । বাংলাদেশের আন্দোলনের ধারা অনুযায়ীই গাড়ী ভাংচুর,অগ্নিসংযোগ,পুলিশের প্রতি ইটপাটকেল,পুলিশের লাঠিচার্জ,টিয়ার গ্যাস,রাবার বুলেট ।
ঠিক এই পর্যায়ে এসে দেখা গেলো বিভিন্ন মাধ্যমে প্রকাশিত মতামতে ভিন্নতা । কেউ কেউ বলছেন- ক্যাম্পাস থেকে সেনা প্রত্যাহারের পর আন্দোলনের আর কোনো যৌক্তিকতা থাকতে পারেনা ।কেউ বলছেন,আন্দোলনে রাজনৈতিক কর্মীরা অনুপ্রবেশ করেছে এবং তাদের রাজনৈতিক উদ্দেশ্যে আন্দোলনকে প্রবাহিত করছে ।
একই রকম বক্তব্য দিলেন মাননীয় প্রধান উপদেষ্টা । তিনি স্পষ্ট করেই বললেন এই আন্দোলন অপশক্তির কাজ । এই অপশক্তিকে বরদাস্ত করা হবেনা তাই কারফিউ ঘোষনা,যোগাযোগ নেটওয়ার্ক বন্ধ ইত্যাদি ইত্যাদি ।
আন্দোলন সংগ্রাম কোনকালেই ঠিক সুশীল সভ্য কোনো বিষয় নয় । অহিংস আন্দোলনের গুরু মহাত্না গান্ধী ও ১৯৪২ এ সহিংস আন্দোলনকে সমর্থন করতে বাধ্য হয়েছিলেন কারন কখনো কখনো সময় আসে নিজেকে বাঁচানোর জন্য সহিংস প্রতিরোধের কোনো বিকল্প নেই ।
আজ মধ্যবয়সে  এসে যথেষ্ট নিরাপদ দুরত্বে থেকে গাড়ী ভাংচুর অগ্নিসংযোগের সমালোচনা আমি করতেই পারি । কিন্তু নিজেকে ১৭ বছর পিছনে নিয়ে গেলে দেখি ৯০ 'র আন্দোলনের দিনগুলোতে কিশোর আমি ও তো এই সব থেকে দূরে ছিলাম না ।
এর মধ্যে কোনো বাহবার কিছু নেই । কিন্তু দুঃখজনক ভাবে সত্য এই , আমাদের পরিবর্তন গুলো এসেছে এরকম রক্তক্ষয়ের মাধ্যমেই । এরকম না হলেই ভালো হতো নিশ্চিত,কিন্তু হয় না যে ।
আন্দোলনকারীদের নিয়ে সন্দেহপোষন করা,তাদের চরিত্রে কালিমা লেপন করা,তাদেরকে অপশক্তি বলে ঘোষনা করা এও নতুন কিছু নয় ।
এরশাদ ও তাই করতো । বলতো কোমলমতি ছাত্ররা নয়,ছাত্র নামধারী অছাত্ররা তার বিরুদ্ধ্বে আন্দোলন করছে । গত সরকারের শেষ সময়ে গার্মেন্টস শ্রমিকরা সহিংস আন্দোলনে গেলে বলা হয়েছিল এসব আসলে ভারতীয় চক্রান্ত, বাংলাদেশের গার্মেন্টস সেক্টরকে অস্থির করে নিজেরা সেই বাজার দখল করা ।
আজ যে গার্মেন্টস শ্রমিক,বন্ধ করে দেয়া পাটকলের শ্রমিক,উচ্ছেদ হয়ে যাওয়া হকার মিছিলে নামে সেও তবে ভারতের পয়সা খাওয়া দালাল?
আন্দোলন সংগ্রাম কখনোই জ্যামিতির ছক কিংবা এলজেব্রার সুত্র মেনে চলেনা । মেনে চললে মধ্য ষাটের শিক্ষানীতির বিরুদ্ধ্বে গড়ে উঠা ছাত্র আন্দোলন শেষ পর্যন্ত ৬৯ এর গনঅভ্যুত্থান হয়ে উঠতোনা ।
তাই যারা ক্ষোভ প্রকাশ করছেন যে সেনাক্যাম্প প্রত্যাহারের পর আন্দোলন বিস্তৃত হওয়ার কোনো দরকার ছিলোনা,আমি তাদের জন্য দুঃখ প্রকাশ করছি । এ আন্দোলন ছড়িয়ে না গিয়ে শুধু ঢাকা বিশ্ববিদ্যালয়ের ছাত্রদের দাবী আদায়ের মাধ্যমে শেষ হয়ে গেলে বরং ঢাবির ছাত্ররা স্বার্থপর বলে বিবেচিত হতেন ইতিহাসের পাতায় । সারা দেশ যখন সেনাক্যাম্প তখন কেবল নিজেদের ক্যাম্পাসকে সেনামুক্ত করার মাধ্যমে দায়িত্ব শেষ হতে পারেনা ।
চলমান আন্দোলনে যদি রাজনৈতিক কর্মীরা অংশ নিয়ে থাকে সেটাকে আমি অনুপ্রবেশ কিংবা আন্দোলন ছিনতাই না বলে স্বাভাবিক পরিনতি হিসাবে দেখতে চাই । রাজনীতি যখন নিষিদ্ধ করে রেখেছে সামরিক সরকার,রাজনৈতিক দল ও রাজনৈতিক কর্মীরা ইস্যু খুঁজবেই নিজেদের অস্তিত্ব টিকিয়ে রাখার জন্য । আর এরকম একটা সময়ে যদি রাজনৈতিক দলগুলো অংশ নিতে না পারে(প্রকাশ্যে কিংবা গোপনে) তাহলে নিজেদেরকে রাজনৈতিক দল হিসেবে পরিচয় দেবার দরকার  কি আর?
আন্দোলনের সফলতা নিয়ে সন্দেহ প্রকাশ করার ও কিছু নেই আসলে । এই সামরিক সরকার ফুল খেলতে আসেনি যে এক ধাক্কাতেই তারা কাত হয়ে যাবে । এরশাদ বিরোধী আন্দোলনের ও নানা পর্যায়ে চরম হতাশা কাজ করেছে । একেকবার মনে হয়েছে, আর কতো আন্দোলন আর কতো মৃত্যু । ১৯৮৭-৮৮ আন্দোলন, ৯০ এর চেয়ে ও জোরালো ছিলো । তবু তখন এরশাদের পতন হয়নি ।
এই আন্দোলনে সরকারের পতন হবেনা । কিন্তু এই আন্দোলনের সাফল্য অন্য জায়গায় । বিগতদিন গুলোতে যে ধারনা প্রচার করা হয়েছে এই সামরিক সরকার তুমুল জনপ্রিয় সেই প্রচারনাকে মিথ্যা প্রমানিত হয়েছে ।
আন্দোলন আরো বেগবান হোক ।
সেনাশাসনের পতন ঘটুক ।। 

