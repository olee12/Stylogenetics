স্মেশিং স্কচ! 



স্কটল্যান্ড প্রথম কে চিনিয়েছিলো? সম্ভবত রবার্ট ব্রুস। ঐ যে সাতবার হেরে গিয়ে ও যে হারটা স্বীকার করেনি।
এক বন্ধুর বাবা দেশ বিদেশ ঘুরতেন। ব্ল্যাক লেবেলের মোহনীয় বোতলটা ওদের ঘরেই প্রথম দেখা, প্রথম লুকিয়ে স্কচে ঠোঁট ছোয়ানো। বহু বছর গত হয়েছে, অন্ততঃ আঠারো। প্রেম ফুরোয়নি এখনো।
মেল গিবসনের ব্রেভহার্ট দেখে মাথা খারাপ হয়েছিলো। এমন সুন্দর যদি ধরনীতেই বর্তমান তো  স্বর্গে আমার কি কাজ?
আরো পরে যখন মেঘ পাহাড়ের দেশ শিলং পড়তে গেলাম, শুনলাম ঐ শহরকে বলা হয় 'স্কটল্যান্ড অফ ইন্ডিয়া'। ভালোবাসার দীর্ঘ তালিকায় সেই শহর ও ঢুকে গেলো তবু প্রিয় স্কটল্যাণ্ড থেকে গেলো অধরা।
সুযোগ মিলে গেলো যুক্তরাজ্যে আসার পর। তারপর বছর ছয়েক ধরে স্কটল্যাণ্ডকে ছুঁয়ে ছুঁয়ে থাকা।
আমি বাংলাদেশের উত্তর-পূর্বের মানুষ বলেই হয়তো আমি ও উত্তর পরস্পরকে আপন ভাবি। দক্ষিনে সমৃদ্ধি থাকে, থাকে ব্যস্ততা, জমজমাট কোলাহল, আলোর ছটা - উত্তরে নির্জনতা, মৌন পাহাড়, ছায়া ছায়া রোদ, মানুষের অলস দুপুর। 

স্কটল্যান্ডের রাজধানী শহর এডিনবরা। পুরনো অংশ একটানে নিয়ে যায় কয়েকশো বছর পেছনে। পাহাড়গুলোতে বিশাল সব দূর্গ, পুরোনো ইট বিছানো সরু রাস্তা। রাস্তার পাশে ব্যাগপাইপার বাজাচ্ছে বাঁশীওয়ালা, কোন কোন স্কটিশ তরুন ঘুরছে  কিল্ট পরে।  স্কচ হুইস্কির দারুন সব কালেকশন।

উপরের সারির সর্বডানের এটির মুল্য  মাত্র 12,000 পাউন্ড!

এবার আমরা ঘাঁটি গেড়েছিলাম এডিনবরা থেকে আরো উত্তরে- বার্ন্টআইল্যন্ড ও কিংহর্ণ নামের দুই ছোট্ট শহরের মাঝামঝি এক হলিডে ক্যারাভান পার্কে।
এদের ক্যারাভানগুলো সব স্ট্যাটিক অর্থ্যাৎ একটা নির্দিষ্ট জায়গায় দাঁড় করিয়ে রাখা। দুই বেডরুম, রান্নাঘর, বাথরুম, টয়লেট, টিভিরুম, লাউঞ্জ, বারান্দা- নাহ বাদ নেই কিছুই। খরচ- হোটেল থেকে অনেক অনেক কম।

দীর্ঘপরবাসে ও যে কোন কিছুতে দেশকে টেনে আনার বদঅভ্যাসটা এখনো গেলোনা। ক্যারাভানবাসের দিনগুলোতে মনে হচ্ছিলো, আমাদের দেশে কেনো এই সহজ বিষয়টি সম্ভব হচ্ছেনা। কক্সবাজারের বিশাল বিশাল সব হোটেলের পাশে একটা ক্যারাভান পার্ক থাকতে পারতোনা? কিংবা সিলেট-জাফলং সড়কের পাশে কোন উঁচু টিলার ঢালে? নতুনত্ব তো থাকতোই, হোটেলে থাকার বিশাল খরচ ও কমে আসতো ছুটি কাটাতে আগ্রহী মধ্যবিত্তদের।
আছেন নাকি কোন পয়সাওয়ালা ভাই বন্ধু, মামা, চাচা, খালু, শ্বশুড়- বিনিয়োগ করবেন দেশে? আওয়াজ দিয়েন- 

ঘুরতে ঘুরতে গিয়ে পৌঁছেছিলাম আরেক ছোট্ট স্কটিশ শহর Anstruther এ। হার্বারে এক ফিস এন্ড চিপ্স এর দোকান। ছোট্ট দোকান। কিন্তু কয়েক বছর ধরে গোটা যুক্তরাজ্যের সেরা ফিস এন্ড চিপ্স।

নিকটবর্তী সমুদ্র থেকে ধরে আনা হেডক এর একটা স্মোকি ডিশ সাবার করে আমরা রওয়ানা হয়েছিলাম Isle of May'র উদ্দেশ্যে।

কোন কোন সুন্দরের কাছে গেলে আমার আনন্দ এবং ভয়ের মিশেলে এক অদ্ভূত অনুভূতির জন্ম হয়। মনে হয় যেনো আমি আটকে যাচ্ছি, এই সুন্দর থেকে আমার আর মুক্তি নেই, ফিরে আসার শক্তিটুকু অবশেষ নেই।
অরুনাচলের বমডিলা যেতে যেতে প্রথম এই অনুভূতি পেয়েছিলাম।  এবার Isle of May তে গিয়ে সেই অনুভূতি ফিরে এলো আবার। দৈর্ঘ্যে মাইল দেড়েক, প্রস্থে অর্ধেক ছোট্ট একটা দ্বীপ- উত্তর সাগরের বুকে। স্থায়ী মনুষ্যবসতি নেই, মার্চ থেকে অক্টোবর সময়ে গবেষকদের একটা দল পরিত্যক্ত বাতিঘরে ঘাঁটি গাড়ে। দ্বীপের বুকে সরু পথ চিহ্ন দিয়ে রাখা, এর বাইরে পা ফেলা নিষেধ। নিষেধ, কেননা এই সরু পথের বাইরে গোটা দ্বীপটা পাখীর বাসা। ৪০,০০০ হাজার পাফিন এবং আরো অসংখ্য নানা জাতের পাখী। এই বাসাগুলোতে ডিম পাড়ে পাফিনেরা আর থাকে দ্বীপের গায়ে ছোট ছোট গুহার ভেতর। এরা অন্য পাখীদের মতো কিচির মিচির না ডেকে গাভীর মতো গম্ভীর ডাক ছাড়ে। ৪০,০০০ পাফিন যখন গুহার ভেতর থেকে গম্ভীর ডাক ছাড়ে এক অতীন্দ্রিয়তা জন্ম নেয়।
দ্বীপের চারপাশে খেলা করে সিল ও ডলফিন।










এই সুন্দর থেকে ফিরে আসার কালে মনে লোভ জাগে পুনর্বার মানবজন্মের- হায় জীবন এতো ছোট কেনে? 

