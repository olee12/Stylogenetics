তাজউদ্দীনের রাজনীতি, সোহেল তাজের চলে যাওয়াঃ অরাজনীতির অপর পাঠ





।১। 
১৯৭১ সালের এপ্রিল সতেরো তারিখে মুজিব নগর সরকার গঠনের আনুষ্ঠানিকতা দ্রুত শেষ হবার পর, প্রবাসী সরকারের নেতৃবৃন্দ আবার ভারতে ফিরে যাবার মুহুর্তে এক অভূতপূর্ব ঘটনা ঘটেছিলো।ভারত সীমান্তে পৌঁছে সদ্যগঠিত বাংলাদেশ সরকারের প্রধানমন্ত্রী তাজউদ্দীন আহমদ ভারতীয় কর্তৃপক্ষকে জানিয়ে দিলেন- এখন আর উদ্বাস্তু নয় বরং একটি রাষ্ট্রের প্রতিনিধি হিসেবে আরেকটি রাষ্ট্রে তারা প্রবেশ করবেন। সুতরাং তাদেরকে যথাযথ আনুষ্ঠানিকতার সাথে নিয়ে যেতে হবে কারন এর সাথে নতুন রাষ্ট্রটির সম্মান জড়িত।
তাঁর দাবী মেনে নিয়ে ভারতীয় কর্তৃপক্ষ এবার গার্ড অফ অনার দিয়ে তাদের ভূ-খন্ডের ভেতর নিয়ে গেলেন সদ্য গঠিত বাংলাদেশ সরকারের প্রতিনিধিদেরকে।
আর এভাবেই ডিসেম্বরের আনুষ্ঠানিক স্বীকৃতির আটমাস আগে, মুক্তিযুদ্ধের একেবারে শুরুতেই ভারত সরকারের অনানুষ্ঠনিক স্বীকৃতি আদায় করে নিয়েছিলেন তীব্র আত্মসম্মানবোধ সম্পন্ন এবং কৌশলী তাজউদ্দীন আহমদ।
তাজউদ্দীন আহমদের পুত্র তানজিম সোহেল( সোহেল তাজ) আওয়ামী লীগের মনোয়নে প্রথমবারের মতো সংসদ সদস্য নির্বাচিত হন ২০০১ এ যখন আওয়ামী লীগের অনেক হেভীওয়েট প্রার্থী পরাজিত হয়েছেন। জোট সরকারের পুরো সময়টাই তিনি রাজপথে সোচ্চার ছিলেন, শিকার হয়েছেন পুলিশী নৃশংসতার। ২০০৮ এর নির্বাচনে দ্বিতীয়বারের মতো সংসদ সদস্য নির্বাচিত হবার পর প্রধানমন্ত্রী শেখ হাসিনা তাকে স্বরাষ্ট্রপ্রতিমন্ত্রীর দায়িত্ব দেন। কিন্তু নতুন সরকারের পাঁচমাসের মাথায়, যখন বিডিআর বিদ্রোহের মতো একটা ভয়ংকর পরিস্থিতির মোকাবেলায় সরকার বিপর্যস্ত তখন তিনি পদত্যাগের ঘোষনা দিয়ে যুক্তরাষ্ট্রে চলে যান। আওয়ামী বিরোধী এবং আওয়ামী লীগের সমর্থকদেরও একটা অংশের দাবী মতে সোহেল তাজ  তার পিতার মতো আত্মমর্যাদাসম্পন্ন এবং এই মর্যাদা রক্ষার প্রয়োজনেই তিনি প্রতিমন্ত্রীর পদ ত্যাগ করেন। শোনা যায়,প্রধানমন্ত্রী শেখ হাসিনার ফুফাতো ভাই, প্রভাবশালী সংসদ সদস্য শেখ ফজলুল করিম সেলিম তাকে অপদস্ত করেছিলেন এবং প্রধানমন্ত্রীর কাছে  নালিশ জানিয়ে ও তিনি প্রতিকার না পাবার ক্ষোভে ও অপমানে পদত্যাগ করেন।
এইখানে ইতিহাস একটা শিস কেটে যায়। বঙ্গবন্ধুর অনুপস্থিতিতে মুক্তিযুদ্ধ পরিচালনাকালীন দুর্যোগময়  মুহুর্তে যে দুজন দলীয় সহকর্মী তাজউদ্দিন আহমদের জন্য পদে পদে বাঁধা হয়ে দাঁড়িয়েছিলেন তাদের একজন শেখ ফজলুল করিমের অগ্রজ, ডাকসাইটে যুবনেতা শেখ ফজলুল হক মনি।অপরজন ছিলেন খন্দকার মোস্তাক। যদিও শেখ মনি আর খন্দকার মোস্তাকের রাজনৈতিক দর্শন ভিন্ন ছিলো তবু তাজউদ্দিন বিরোধীতায় দুজনেই ছিলেন প্রবল। ইতিহাস আবার মনে করিয়ে দেয়- চারবছর পর শেখ মনি আর তাজউদ্দীন দুজনেরই নিয়তি প্রায় এক। প্রথমজন নিহত আগস্ট পনেরোর রাতে, দ্বিতীয় জন নভেম্বর তিন এ জেলখানার ভেতর। ঘাতক একই পক্ষ অথচ খন্দকার মোস্তাক তখন লাভের বানিজ্যে, ঘাতকদের পরামর্শক। 
আবার মনে করা যেতে পারে তাজউদ্দীন আহমদ শুধু আত্মমর্যাদাসম্পন্নই ছিলেননা, ছিলেন তার দায়িত্বে অবিচল এবং লক্ষ্য অর্জনে কৌশলী। মুজিবনগর সরকার পরিচালনাকালীন সময়ে শেখ মনি ও খন্দকার মোস্তাকের যৌথ বিরোধীতা ও অপমানে তিনি তার লক্ষ্য থেকে বিচ্যুত হননি, কৌশলে তিনি তার দায়িত্ব পালন করে গিয়েছেন বলেই স্বাধীন সার্বভৌম বাংলাদেশ একটি নিরেট বাস্তবতা। সংকটকালীন সময়ে নিজের অহংকে অধিকতর গুরুত্ব দিলে হয়তো ইতিহাস অন্যরকম হতো, তাঁর নিজের এবং বাংলাদেশের ও।
যে আওয়ামী লীগের নেতৃত্বে বাঙ্গালীর স্বাধিকার আন্দোলন এবং মুক্তির যুদ্ধ পরিচালিত হয় তার প্রথমসারির সকল নেতা যে একই রাজনৈতিক ভাবধারার ছিলেন তা নয়। তাজউদ্দীনের মতো বামঘেঁষা রাজনীতিবিদ যেমন ছিলেন, খন্দকার মোস্তাকের মতো তীব্র ডান ও ছিলো আবার সৈয়দ নজরুল ইসলামের মতো মধ্যপন্থীরাও ছিলেন। আর বঙ্গবন্ধু শেখ মুজিবুর রহমান ছিলেন তাদের সবার উপরে বটবৃক্ষের মতো, যে বৃক্ষের ছায়ায় বাম ডান মধ্য সকলেই আশ্রয় পেয়েছিলো এই জনপদের মানুষের অধিকার আদায়ের আন্দোলনে। 
যুদ্ধবিধ্বস্ত সদ্য স্বাধীন দেশে নিশ্চিতভাবেই সবথেকে বড় চ্যালেঞ্জ ছিলো অর্থনৈতিক অবস্থার পুনরুদ্ধার, আর শেখ মুজিবুর রহমান যথার্থই সে দায়িত্ব অর্পণ করেছিলেন তাজউদ্দীন আহমদকেই। আজকের ভিন্ন বাস্তবতায় হয়তো চুলচেরা সমালোচনা করা সহজ, এই দায়িত্ব পালনে তাজউদ্দীন ঠিক কতোটা সফল হয়েছিলেন কিন্তু এটাতো অনস্বীকার্য -আন্তর্জাতিক, এমনকি নিজ দলীয় ষড়যন্ত্র মোকাবেলা করে তিনি তার দায়িত্ব পালন করে গেছেন, ১৯৭৪ এ শেখ মুজিবুর রহমানের নির্দেশে পদত্যাগ না করা পর্যন্ত । শেখ মুজিবের এ সিদ্ধান্ত ভুল ছিলো না সঠিক সেও আলোচনাসাপেক্ষ -তবে সত্য এই, পদত্যাগে বাধ্য হয়ে ও প্রবল ব্যক্তিত্বসম্পন্ন তাজউদ্দীন তার রাজনীতিকে বিদায় জানাননি, ক্ষোভে অন্ধ হয়ে শেখ মুজিবের বিরুদ্ধে অবস্থান নেননি। রাজনীতির ধ্রুপদ শিক্ষা তাঁর ছিলো, তিনি জানতেন তোষামোদী যেমন একজন রাজনীতিবিদের জন্য অপমানজনক তেমনি দলীয় আনুগত্য, বিশ্বস্ততা, ধৈর্য্য  ও তার জন্য অপরিহার্য।  
রাজনীতির এই ধ্রুপদী পাঠ যদি তাঁর না থাকতো, আরো অনেক সহকর্মীর মতো তিনি ও যদি নিজের  ক্ষোভ আর আহত অভিমানকেই গুরুত্ব দিয়ে সরে যেতেন নিরাপদে, তাহলে আগষ্ট পনেরোর মুজিব হত্যাকান্ডের পর তাকে গ্রেপ্তার হতে হতোনা, তিনমাস পর নিহত হতে হতোনা কারাগারের অন্ধপ্রকোষ্ঠে। 
শুধু কি তাজউদ্দীন আহমদ একাই?অন্ততঃ আরো একজনকে স্মরন করা দরকার এই প্রসঙ্গে। মুজিব নিহত সপরিবারে, নিহত জাতীয় নেতৃবৃন্দ, আওয়ামী লীগ নেতৃত্ব দিশেহারা,জিয়াউর রহমানের সামরিক নৃশংসতায় কর্মীরা যখন কোনঠাসা তখন সব বাধাবিপত্তি ও সামরিক রক্তচক্ষুকে অগ্রাহ্য করে আওয়ামী লীগকে পুনরুজ্জীবিত করার গুরু দায়িত্ব যে কয়জন পালন করেছিলেন- তিনি তাঁদের অন্যতম। জোহরা তাজউদ্দীন।অথচ তিনি  স্বামী হারিয়েছিলেন- এই আওয়ামী রাজনীতি, এই মুজিব আনুগত্যের অপরাধে।অভিমান,ক্ষোভ, হতাশা নিশ্চয় তাঁর ও ছিলো কিন্তু দেশ ও দেশের জন্য রাজনীতি ছিলো তার কাছে ব্যক্তিগত অনুভূতির উর্ধ্বে নয়তো পুত্রকন্যাদের নিয়ে নিরাপদ প্রবাসজীবন হয়তো তিনি ও বেছে নিতে পারতেন। 



।২।
ফিরে আসা যাক সোহেল তাজ প্রসঙ্গে। তাজউদ্দীন আহমদ ও জোহরা তাজউদ্দীনের যে সময় ছিলো, যে রাজনীতি ছিলো- সে সময়, সে রাজনীতি বদলে গেছে। বদলে গেছে নিজেদের সংগঠন আওয়ামী লীগ ও।  বদলে যাওয়া সময়ে সামরিক সমর্থনপুষ্ট দলগুলোর সাথে টিকে থাকার প্রতিযোগীতা করতে করতে শেখ হাসিনার আওয়ামী লীগ হারিয়েছে অনেক উৎকর্ষ। এ দেশের রাজনৈতিক ইতিহাসে যে দলটিকে সবচেয়ে বেশী ঝড়ঝাপটা সামলে টিকে থাকতে হয়েছে,দীর্ঘ পরিক্রমায় তার যেসব ইতিবাচক পরিবর্তন হবার কথা ছিলো তার অনেকটুকুই হয়নি। হয়নি বলেই হয়তো একজন শেখ সেলিমের কাছে সোহেল তাজকে অপমানিত হয়, প্রধানমন্ত্রী শেখ হাসিনা ও এই অপমানের বিচার না করার বৃত্ত ভাঙ্গতে না পেরে সমালোচিত হন , যেমন সমালোচিত হতেন শেখ মুজিব- শেখ মনির উদ্ধত্তের প্রতি দুর্বলতার অভিযোগে।  
সীমাহীন দুর্নীতি ও রাজনৈতিক দুর্বত্তপণায় আওয়ামী লীগ অপরাপর রাজনৈতিক দলগুলোর চেয়ে ভালো অবস্থানে নেই তবু আওয়ামী লীগ ক্ষমতায় না থাকলে রাষ্ট্রীয় প্রনোদনায় সংখ্যালঘু নির্যাতন হয়- যেমন হয়েছিলো ২০০১ এর নির্বাচনের পরপর, আওয়ামী লীগ ক্ষমতায় এলে চল্লিশবছর পর যুদ্ধাপরাধীদের বিচার প্রক্রিয়া শুরু হয়। এই দলটি যেনো রূপকথার সেই অদ্ভূত চরিত্র যার নিজের মধ্যেই শুভ, অশুভের দ্বন্ধ আছে। এই দ্বন্ধ ছিলো ’৭১ এর মুক্তিযুদ্ধচলাকালীন সময়ে, এই দ্বন্ধ ছিলো যুদ্ধ পরবর্তী সময়ে। এই  দ্বন্ধে মুজিব-তাজউদ্দীন জিতে গেলে জন্ম নেয় একাত্তুরের ডিসেম্বর ষোলো, এই দ্বন্ধে খন্দকার মোশতাক জিতে গেলে অন্ধকার নেমে আসে আগষ্ট পনেরো কিংবা ৩ রা নভেম্বর হয়ে। এই দ্বন্ধ এখনো বর্তমান।
বর্তমান বলেই এতোবছর ধরে শেখ হাসিনা আওয়ামী লীগের জন্য এতো প্রয়োজনীয়, শুভ-অশুভের দ্বন্ধ আছে বলেই তাজউদ্দীনপুত্রের রাজনীতিতে টিকে থাকা দরকারী যে কোন পরিস্থিতিতে।
কিন্তু যে ধ্রুপদী রাজনীতির পাঠ তাজউদ্দীন আহমদ- জোহরা তাজউদ্দীনের ছিলো, যে পাঠের শিক্ষায় ব্যক্তিগত অহমকে জয় করে সবচেয়ে খারাপ পরিস্থিতিতেও রাজনীতির মাঠ ছাড়েননি তারা- অত্যন্ত দুঃখজনকভাবে সেই রাজনীতিপাঠ হয়ে উঠেনি তানজিম আহমদ সোহেল (সোহেল তাজ)এর।  তিনি প্রতিমন্ত্রীর পদ ত্যাগ করে যুক্তরাষ্ট্রে চলে গিয়েছিলেন সেই  জুন ২০০৯। তারপর দু একবার এসেছেন, কিন্তু সে আসাই মাত্র,এখানে থাকা নয়।অথচ প্রতিমন্ত্রীর পদ ত্যাগ করলে ও তিনি নির্বাচিত সংসদ সদস্য ছিলেন তার নির্বাচনী এলাকার, যে এলাকার জনগন নিজেদের ভোটাধিকার প্রয়োগ করে তাকে নির্বাচিত করেছিলো জনপ্রতিনিধি হিসেবে। কথিত ‘শেখ সেলিমের হাতে অপমান’, কথিত ‘প্রধানমন্ত্রীর কাছে সুবিচার না পাওয়া’ যদি সত্যি হয়ও তবু একজন রাজনীতিবিদ হিসেবে, একজন সংসদ সদস্য হিসেবে তার জন্য তার ভোটাররা ছিলো, ছিলো তার কর্মীরা যারা অক্লান্ত পরিশ্রম করে তাকে নেতা হিসেবে গড়ে তুলেছে। এইসব ভোটার, সমর্থক ও কর্মীরা তার কাছে জবাবদিহীতা  চাইতেই পারে, যা সুদূর আমেরিকায় বসে টাইপ করা ই-মেইল ধারন করতে পারেনা।
প্রথমবার প্রতিমন্ত্রী থেকে পদত্যাগের সময়টা যেমন দলীয় সংকটকালীন মুহুর্ত ছিলো, এবার সংসদ সদস্য থেকে পদত্যাগের সময়টা ও তেমনি। একদিকে সুরঞ্জিত সেনের অর্থ কেলেংকারীর দায় অপরদিকে ইলিয়াস আলী ‘গুম’ এর অভিযোগে দল যখন বিপর্যস্ত ঠিক তখনই তানজীম আহমদ সোহেল (সোহেল তাজ) এর আত্মমর্যাদা রক্ষার কর্মসূচী!
প্রত্যাশিতভাবেই, তার পদত্যাগকে স্বাগত জানিয়েছেন বিরোধীদলের নেতারা, এমনকি বেগম খালেদা জিয়া পর্যন্ত। তার পদত্যাগ নিয়ে আলোচনা জমেছে বাংলাব্লগোস্ফিয়ারে, ফেসবুকে। বেশীরভাগ ক্ষেত্রেই তিনি প্রশংসিত হয়েছেন এই নোংরা(!) রাজনীতি থেকে নিজেকে সরিয়ে নেবার মর্যাদাপুর্ণ সিদ্ধান্ত গ্রহনে। রাজনীতি থেকে সরে যাওয়া প্রশংসিত হবার  এই আপাত অরাজনৈতিক প্রপঞ্চটি আসলেই কতোটুকু রাজনীতিবহির্ভূত সেটা নিয়ে ভাবার ও সুযোগ রয়েছে বোধ করি। 
একজন সোহেল তাজকে তার জনক তাজউদ্দীনের মতো দায়িত্বশীল ও কৌশলী হতেই হবে, এমন কোন কথা নেই। জনকের অহংটুকুই শুধুমাত্র ধারন করে নোংরা(!) রাজনীতিকে বিদায় জানিয়ে নিরাপদ দূরত্বে সরে যাবার অধিকার ব্যক্তি সোহেল তাজের অবশ্যই আছে। কিন্তু তার এই সরে যাওয়া কি আরো বৃহত্তর কোন ইঙ্গিতকে প্রনোদিত করে? 



।৩। 
নির্মোহভাবে দেখলে, কোন রাজনীতির কালই নিরবিচ্ছিন্ন কুসুমাস্তীর্ণ ছিলোনা। রাজনীতিতে শঠতা,  ষড়যন্ত্র, নোংরামী সবযুগেই ছিলো, আছে। এর মধ্য থেকেই আদর্শ রাজনীতিবিদরা মানুষের জন্য কল্যানমুলক রাজনীতির পথ খুঁজে বের করেছেন, অবশ্যই মানুষের সাথে থেকে- মানুষ থেকে সরে গিয়ে নয়। বাংলাদেশ রাষ্ট্রের একচল্লিশ বছরের ইতিহাস ও তাই। এখানে গনতন্ত্রের বদলে একনায়কতন্ত্র কায়েম হয়েছে, নিয়মতান্ত্রিকতার বদলে বন্দুকের জোরে নৃশংস হত্যাকান্ডের মাধ্যমে ক্ষমতা থেকে উচ্ছেদ করা হয়েছে, সামরিকবাহিনী অবৈধভাবে ক্ষমতা দখল করেছে, মানুষের ভোটাধিকার রদ হয়েছে  আবার অনেক আন্দোলন, আত্নাহুতির বিনিময়ে গনতান্ত্রিক কাঠামো ফিরে এসেছে, জনগন অন্ততঃ ফিরে পেয়েছে ভোটাধিকার। যদিও গত দুদশক ধরে গনতন্ত্রের  যে চর্চা আমরা দেখেছি সেটি কোনভাবেই আদর্শ অবস্থা নয়। বাংলাদেশের বর্তমান নিয়মতান্ত্রিক রাজনীতির প্রধান দুটি দল আওয়ামী লীগ ও বিএনপির দায়িত্বহীনতা ও দুর্বৃত্তপণাকে পুঁজি করে নিয়মতান্ত্রিক রাজনীতির প্রতি জনগনকে হতাশ ও রাজনীতিবিমুখ করে তোলার একটা কৌশলী রাজনীতি ও এখানে বিদ্যমান। 
এই ‘রাজনীতিবিমুখতার’ রাজনীতির রাষ্ট্রক্ষমতা দখলের চর্চা ও আমরা দেখেছি বিগত সামরিক-সুশীল-কর্পোরেট নিয়ন্ত্রিত তত্বাবধায়ক কালে। আমরা যারা তুচ্ছ নাগরিকেরা আমাদের সকল দুর্দশার জন্য রাজনীতিকে দায়ী করে তৃপ্তি খুঁজি তারাও রাজনীতিবিহীন(!) সেই শাসনামলের ফল ভোগ করে জেনেছি- ‘কিছুই সহজ নহে’। 
বোধ করি সোহেল তাজ আমাদের এই ভোগবাদী প্রজন্মকেই প্রতিনিধিত্ব করেন যারা সতি সত্যিই একটা পরিবর্তনের স্বপ্ন দেখি, পরিবর্তনের প্রয়োজনে কেউ কেউ মাঠে ও নামি কিন্তু নিরাপদ বিকল্প হাতে রাখি যাতে টিকতে না পারলে বিপদে পড়তে না হয়। আমরা এখন স্থায়ীভাবে বাস করছি ন্যুইয়র্ক, লন্ডন, প্যারিসে- আমাদের সন্তানেরা আর এই নোংরা রাজনীতির দেশ ফিরবেনা। আমরা হয়তো সোহেল তাজের চোখে  আমাদেরই ছবি দেখি।   আমরা সবকিছুর জন্য দলীয় রাজনীতিকে দায়ী করে নির্বান খুঁজি কিন্তু একটা পর্যায়ের পর আর দায়িত্ব নেইনা, আমরা ভুলে যাই যে সত্যিকারের পরিবর্তন আনতে হয় ভেতর থেকে, বাইরে থেকে চাপিয়ে দিয়ে নয়। 
নোংরা(!) রাজনীতির ঘাড়ে দায় চাপিয়ে চলে গিয়ে সোহেল তাজ তাই রাজনীতিবিমুখতার’ রাজনীতির নায়ক হয়ে উঠলে ও শহীদ তাজউদ্দীন আহমদ এদেশের মাটিতেই মিশে থাকেন কেননা এদেশ ছাড়া আর কোন বিকল্প ছিলোনা তার, কাপাসিয়ার মানুষেরা ও কাপাসিয়াতেই থেকে যান  কেননা তারা আর কোন বিকল্প গন্তব্য জানেন না।
মানুষের ইতিহাস স্বাক্ষ্য দেয়- এই মানুষেরাই  একদিন সত্যিকারের পরিবর্তন আনবেন, রাজনীতিকে অস্বীকার করে নয় বরং রাজনীতির ভেতরে থেকে রাজনীতিকে বদলে দিয়ে।
তানজিম আহমদ সোহেল ( সোহেল তাজ) হয়তো সেই পরিবর্তনের দিনে অভিমান ভুলে বাংলাদেশে আসবেন আবার বেড়াতে। ততোদিন ভালো থাকুন তিনি, নিরাপদ থাকুন- আমরা এই বাস্তবতায় যেমনই থাকি। তার জন্য শুভকামনা।  


