'মুজিব।। স্থপতির মৃত্যু'



.

এই পোষ্টটি গতবছর পনের আগষ্টের ।
সেই সময়ে যারা পাঠ করেছিলেন,তাদের কাছে ক্ষমাপ্রার্থনাপুর্বক ... 


আগষ্ট ২৫,১৯৭৫
শেখ মুজিব হত্যাকাণ্ডের ১০দিন পর 'The Times' এ প্রকাশিত হয় এ সংক্রান্ত প্রতিবেদন ।
এতে মুজিব হত্যাকান্ডের সাথে সাথে বাংলাদেশ রাষ্ট্রের নাম পরিবর্তন সহ আরো কিছু গুরুত্বপুর্ন বিষয় তুলে ধরা হয় ।
'সচলায়তন' এর সম্মানিত পাঠকদের জন্য সেই প্রতিবেদনের অনুবাদঃ-
------
------
গনতান্ত্রিক প্রক্রিয়ার দীর্ঘসুত্রিতার উপর ক্রমশঃ বিরক্ত হয়ে নিজের হাতে আরো বেশী ক্ষমতা কেন্দ্রীকরনের সিদ্ধান্তগ্রহন করেন মিসেস ইন্দিরাগান্ধী-ভারতীয় প্রধানমন্ত্রী, এ বছরের জুন মাসে ।
এ সিদ্ধান্তগ্রহনে হয়তো তাকে প্রভাবিত করেছিল ক্ষুদ্র প্রতিবেশী বাংলাদেশ।
অর্থনীতির অচল অবস্থা এবং অপ্রতিরোধ্য দুর্নীতি বাংলাদেশের প্রধানমন্ত্রী শেখ মুজিবুর রহমানের ধৈর্যচ্যুতি ঘটায়  এবং গত জানুয়ারী মাসে সরকার পদ্ধতির পরিবর্তন ঘটিয়ে তিনি আরো বেশী রাষ্ট্রীয় ক্ষমতার অধিকারী হন ।
এ পরিবর্তন কাউকে বিস্মিত এবং প্রায় সবাইকে ব্যথিত করে । কারন শেখ মুজিবুর রহমান সবার কাছে পরিচিত ছিলেন যুক্তিবাদী,গনতান্ত্রিক এবং  অবশ্যই একজন সৎ ও সাহসী মানুষ হিসাবে । 
তার নেতৃত্বকে অযোগ্য অভিযুক্ত করে গতসপ্তাহে বাংলাদেশে সেনাবাহিনী এক অভ্যুত্থান ঘটিয়েছে । যাকে তার দেশের মানুষ ভালোবেসে 'বঙ্গবন্ধু'ডাকতো, যার নেতৃত্বে মাত্র চারবছর আগে দেশ স্বাধীন হয়েছে-তাকে হত্যা করা হয়েছে এবং তার স্থলাভিষিক্ত হয়েছেন তারই দীর্ঘ রাজনৈতিক জীবনের এক সহকর্মী ।
যদি ও অভ্যুত্থানের পর পর বহিবিশ্বের সাথে বাংলাদেশের যোগাযোগ বন্ধ করে দেয়া হয় এবং সংবাদ সংগ্রহে বাধা দেয়া হয়,তবু প্রাপ্ত থেকে অনুমান করা যায় এ অভ্যুত্থান বেশ রক্তাক্ত । শেখ মুজিবের সাথে তার দুই ভাগনে এবং প্রধানমন্ত্রী মনসুর আলী নিহত হওয়ার কথা শুনা গেছে । এ ছাড়া সারা দেশে মুজিবের ২০০ অনুসারীকে হত্যা করার খবর ও পাওয়া গেছে ।
সপ্তাহশেষে অভ্যুত্থানকারী এক ঘোষনায় জানিয়েছে যে নিহত নেতাকে 'যথাযোগ্য মর্যাদা'য় তার গ্রামের বাড়িতে কবর দেয়া  হয়েছে । তার মৃত্যু সম্পর্কে  এ ছাড়া আর কোন সরকারীভাষ্য জানা যায়নি ।
পিপলস রিপাবলিক থেকে ইসলামিক রিপাবলিক বাংলাদেশঃ
ভোরবেলা শেখ মুজিবকে হত্যা করার পরপরই বাংলাদেশের রাষ্ট্রের নাম এবং চরিত্র বদলে দেয়া হয় । অভ্যুত্থানকারীদের নেতা,ডালিম নামের একজন মেজর রেডিওতে ঘোষনা করেন যে--এখন থেকে দেশের নাম ' ইসলামিক রিপাবলিক অব বাংলাদেশ', 'পিপলস রিপাবলিক' নয় । খনদকার মোশতাক আহমদকে বাংলদেশের রাষ্ট্রপতি ঘোষনা করা হয়,যিনি মুজিব মন্ত্রীসভার বৈদেশিক বানিজ্য মন্ত্রী ছিলেন । এছাড়া ডালিম সামরিক আইন জারী ও সারাদেশ অনির্দিষ্টকালের জন্য ২৪ ঘন্টা কারফিউ এর ঘোষনা  দেন । সেই সাথে হুশিয়ারী উচচারন করেনঃ-'নতুন সরকারের বিরুদ্ধে যে কোনো ষড়যন্ত্র,আন্দোলন ও প্রচারনা অত্যন্ত কঠোর হাতে দমন করা হবে'তার এ ঘোষনার সময় ঢাকার রাস্তায় ট্যাংক ও সাঁজোয়াযান মোতায়েন ছিল
পরে আরেক রেডিও সম্প্রচারে নতুন রাষ্ট্রপতি জাতিকে আস্বস্ত করেন যে, দুর্নীতি স্বজনপ্রীতি ও একনায়কতন্ত্র থেকে দেশকে রক্ষা করতেই এ পরিবর্তন । রাষ্ট্রপতি শেখ মুজিবের সমালোচনা করে বলেন যে তার সরকার দেশের অর্থনৈতিক সমস্যা সমাধানে ব্যর্থ হয়েছিল  ।  এরপরে খন্দকার মোশতাক তার ১৬ সদস্যের কেবিনেট ঘোষনা করেন । আশ্চর্য্যজনক ভাবে নতুন কেবিনেটের প্রায় সকলে,সেই কথিত 'ব্যর্থ সরকার' এরই প্রাক্তন সদস্য ।
কোন কোন রাজনৈতিক বিশ্লেষক মনে করিয়ে দেন যে, ৭১ এ প্রবাসী সরকারের পররাষ্ট্রমন্ত্রী হিসাবে দায়িত্বপালন কালে খন্দকার মোশতাকের,মুজিবের প্রতি অনুগত ছিলেননা এবং তার ভুমিকা ছিলো সন্দেহজনক । স্বাধীনতার পর অভিযোগ উঠে যে, যুদ্ধচলাকালীন সময়ে বাংলাদেশের স্বাধীনতার বিরুদ্ধে আমেরিকার ষড়যন্ত্রের ক্রীড়ানক ছিলেন মোশতাক ।
অভিযোগ প্রমানিত হলে, মুজিব সদ্যস্বাধীন দেশের অতিগুরুত্বপুর্ন পররাষ্ট্ মন্ত্রনালয়ের দায়িত্ব থেকে তাকে অব্যহতি দেন এবং তরুন ডঃ কামালকে স্থলাভিষিক্ত করেন ।  হত্যাকান্ডের সময় ডঃকামাল বেলগ্রেডে অবস্থান করছিলেন ।
সংকীর্ন রাজনৈতিক দৃষ্টিভংগীর অধিকারী খন্দকারকে অনেক রাজনৈতিক বিশ্লেষক,পাকিস্তানের ঘনিষ্ঠ চর বলে ও সন্দেহ করেন । পাকিস্তানের ভুট্টো সরকারই প্রথম স্বীকৃতি দিয়েছে এই নতুন সরকারকে ।
কিন্তু মুজিব হত্যাকান্ডে ভারতের প্রতিক্রিয়া সবাইকে স্তম্ভিত ও মর্মাহত করেছে ।
একজন সরকারী মুখপাত্র কেবল একটা বিবৃতি দিয়েছেন : তাঁকে আমরা আমাদের সময়ের অত্যন্ত সম্মানিত ও গুরুত্বপুর্ন ব্যক্তিত্ব বলে গন্য করি ।' 
নিহত মুজিবের ব্যক্তিত্ব ছিলো অত্যন্ত আকর্ষনীয় ও জাদুকরী ।তার প্রানচাঞ্চল্য উদ্যমী করে তোলতো সবাইকে । তার আবেগময় ভাষনে লক্ষ লক্ষ জনতা উদ্বেলিত হতো ।
একজন বিশ্লেষক বলেনঃ
'আমি গান্ধী,জিন্নাহ,ও নেহেরুর রাজনীতি এবং জনসম্পৃক্ততা দেখেছি । কিন্তু  মুজিব লক্ষ লক্ষ মানুষের মাঝে যে প্রেরনা জাগিয়ে তুলতে পারতেন, তার কোন তুলনা হয়না । তার আকর্ষনীয় ব্যক্তিত্ব ও প্রভাবিত করার  ক্ষমতা,  তা অন্য কোনো নেতার কখনোই ছিলোনা '
বৃটিশ বিরোধী আন্দোলনের কর্মী হিসাবে মুজিব যখন প্রথম কারাবন্দী হন , তখন তিনি সপ্তম শ্রেনীর ছাত্র । এরপর বিভিন্ন মেয়াদে  বৃটিশ ও পাকিস্তানের কারাগারে তার কেটেছে অন্ততঃ দশ বছর । মজা করে তাই বলতেন : কারাগার তো আমার দ্বিতীয় বাড়ি ।
১৯৪৯ এ তিনি আওয়ামী লীগে যোগ দেন  এবং ১৯৭০ এ পাকিস্তানে প্রথম সাধারন নির্বাচনে  দলের জন্য নিরংকুশ বিজয় ছিনিয়ে আনেন । সংবিধান অনুযায়ী তার সমগ্র পাকিস্তানের প্রধানমন্ত্রী হওয়ার কথা । কিন্তু ক্ষমতাসীন পশ্চিম পাকিস্তানীরা নির্বাচনের রায়কে অগ্রাহ্য করে । ফলে খুব দ্রুত পাকিস্তানের দু অংশের সম্পর্কের অবনতি ঘটে ।
এ সময় মুজিব পশ্চিম পাকিস্তানীদের উদ্দেশ্যে বলেনঃ 'তোমাদের হাতে অস্ত্র আছে, তোমরা আমাকে হত্যা করতে পারো । কিন্তু সাড়ে সাতকোটি বাংগালীর স্বাধীনতা তোমরা আটকে রাখতে পারবেনা' ।
এরপর সামরিক একনায়ক ইয়াহিয়া খান তাকে বন্দী করে নিয়ে যায় পশ্চিম পাকিস্তানের কারাগারে । আর পুর্ব পাকিস্তানে শুরু হয় সামরিক আগ্রাসন । পাকিস্তান সেনাবাহিনী হত্যা করে ৩০ লক্ষ বাংগালী, এক কোটি শরনার্থী হয়ে আশ্রয় নেয় ভারতে । পরে ভারত বাংলাদেশের পক্ষে যুদ্ধে জড়িয়ে পড়লে ৯ মাসের মাথায় বাংলাদেশ স্বাধীন হয় । পরাজিত  পাকিস্তানের রাজনৈতিক পরিবর্তনে ইয়াহিয়া খান গৃহবন্দী হন আর শেখ মুজিব মুক্ত হয়ে ফিরে আসেন সদ্য স্বাধীন বাংলাদেশে ।
৭২এর জানুয়ারী'র প্রথম সপ্তাহে মুজিব ফিরে এলে দেশবাসী এক অনন্য সম্বর্ধনার মাধ্যমে তাকে বরন করে নেয় । ইতিহাসে এর আগে আর বোধ হয় কোন নেতা এতো বিশাল সম্বর্ধনায় সিক্ত হননি । সম্বর্ধনার সাথে সাথে মুজিব এমন এক রাষ্ট্রের দায়িত্ব পান, যে রাষ্ট্রের কেবল একটা কাঠামোই অবশিষ্ট ছিলো, এর বেশী আর কিছু নয় । পৃথিবীর সবচেয়ে দরিদ্র দেশগুলোর একটি,সবচেয়ে ঘনবসতিপুর্ন যুদ্ধবিধ্বস্ত একটি দেশ ।
প্রশাসন বলে কিছু নেই, শিল্পকারখানা গুলো ধ্বংস হয়ে গেছে ,সমুদ্র ও বিমান বন্দর গুলো ব্যবহার অনুপযোগী, রেললাইন উপড়ে গেছে, দেশপ্রেমিক বুদ্ধিজীবি ও দক্ষ পেশাজীবিদের প্রায় সকলে নিহত ।
অর্থনীতির তলানী বলতে যা কিছু ছিল তাও '৭৩ এর খরা ও '৭৪ বন্যায় শেষ হয়ে যায় ।

তাঁর প্রশংসনীয় উদ্যোগঃ
স্বাধীনতার পরের তিনবছরে ৬০০০ হাজারের ও বেশী রাজনৈতিক হত্যাকান্ড ঘটে । সহিংসতা সারাদেশব্যাপি ছড়িয়ে পরার আশংকা তৈরী হলে মুজিব রাষ্ট্রীয় জরুরী অবস্থা ঘোষনা করেন । চরমবাম ও চরম ডানপন্থী সংগঠনগুলো নিষিদ্ধ করা হয়, পত্রিকাগুলোকে নিয়ে আসা হয় সরকারী নিয়ন্ত্রনে এবং দুর্নীতির বিরুদ্ধে অভিযান শুরু হয় ।
 এ উদ্যোগগুলো বৃহত্তর জাতীয় স্বার্থে  গৃহীত হলেও অনেকেই সমালোচনামুখর হয়ে উঠেন । সমালোচকদের উদ্দেশ্যে মুজিব তার স্বভাবসুলভ ভংগীতে বলেনঃ-'ভুলে যেওনা আমি মাত্র তিনবছর সময় পেয়েছি । এই সময়ের মধ্যে তোমরা কোনো দৈব পরিবর্তন আশা করতে পারোনা'  ।
যদি ও শেষ সময়ে তিনি নিজেই হতাশ ও বিরক্ত হয়ে কোন দৈব পরিবর্তন ঘটানোর জন্য অধৈর্য্য হয়ে পড়েছিলেন ।
সন্দেহাতীতভাবেই মুজিবের উদ্দেশ্য ছিলো তার দেশ ও দেশের মানুষের উন্নয়ন ঘটানো । শেষ মুহুর্ত পর্যন্ত মুজিব একটা 'সোনার বাংলা' গড়তে চেয়েছিলেন, যে 'সোনার বাংলা'র উপমা তিনি পেয়েছিলেন কবি রবীন্দ্রনাথ ঠাকুরের কাছ থেকে, ভালোবেসে মুজিব সেই 'সোনার বাংলা'র স্বপ্নকে তার দেশের জাতীয় সংগীত নির্বাচন করেছিলেন ।
 
