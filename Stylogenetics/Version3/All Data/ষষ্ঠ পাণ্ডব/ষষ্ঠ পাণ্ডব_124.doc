পাণ্ডবের চীন দর্শন-০৭



চীনের ভিখারি, চীনের বারবনিতা
মধ্যপ্রাচ্যের দেশগুলোতে আমাদের পরিচয় “মিসকীন” বলে। দুনিয়ার অন্য দেশগুলোতেও আমাদের পরিচয় সাধারণতঃ এর চেয়ে খুব বেশি উঁচু না। আমাদের পরিচয় - বাংলাদেশ বন্যা, সাইক্লোন, দুর্ভিক্ষের দেশ। যদিও বাস্তব অবস্থা ভিন্ন কথা বলে। আর বিদেশের অনেক জায়গাতে অনেক সময়ই আমাদের পারফরমেন্স গর্ব করার মত। দক্ষিণ এশিয়ার দেশগুলো ছাড়া অন্য সব দেশের ব্যাপারে আমার পূর্ব ধা...চীনের ভিখারি, চীনের বারবনিতা
মধ্যপ্রাচ্যের দেশগুলোতে আমাদের পরিচয় “মিসকীন” বলে। দুনিয়ার অন্য দেশগুলোতেও আমাদের পরিচয় সাধারণতঃ এর চেয়ে খুব বেশি উঁচু না। আমাদের পরিচয় - বাংলাদেশ বন্যা, সাইক্লোন, দুর্ভিক্ষের দেশ। যদিও বাস্তব অবস্থা ভিন্ন কথা বলে। আর বিদেশের অনেক জায়গাতে অনেক সময়ই আমাদের পারফরমেন্স গর্ব করার মত। দক্ষিণ এশিয়ার দেশগুলো ছাড়া অন্য সব দেশের ব্যাপারে আমার পূর্ব ধারণা ছিল যে সেখানে ভিক্ষাবৃত্তি প্রকট নয়। পরবর্তীতে দক্ষিণ এশিয়ার বাইরের কিছু দেশ দেখার সুযোগ হওয়ায় আমার সে ধারণা পাল্টেছে। তবে চীনে এ’ধরণের প্রাচীন পেশাগুলো দেখে বেশ ধাক্কা খেয়েছিলাম।
চীনের বাস ষ্টেশন, রেল ষ্টেশন, শপিং মলগুলোর বাইরে আর পাবলিক স্কয়ারগুলোতে মোটামুটি অবধারিতভাবেই ভিখারীদের দেখা মেলে। অবশ্য এয়ারপোর্টের বাইরে আর পাতাল রেল ষ্টেশনগুলোতে ভিখারীদের দাঁড়াতে দেয়া হয় না। ভিখারীদের বেশির ভাগ হয় বৃদ্ধ নয়তো শারিরীক ভাবে প্রতিবন্ধী। অল্প বয়ষ্ক প্রতিবন্ধীদেরকেও একই পেশায় দেখা যায়। তবে চীনের ভিখারীরা আমাদের দেশের ভিখারীদের মত নোংরা অবস্থায় থাকে না, যদিও তাদের পোষাক মলিন বা জীর্ন। রাস্তা-ঘাটে এখানকার মত পাগলদেরও দেখা মেলে না।
প্রথম বার ভ্রমণের প্রথম দিন রাতে কুয়াঙচৌ-এর হোটেলের জানালা দিয়ে দেখি রাস্তার উলটো দিকের ডাস্টবিনে শারিরীক সামর্থ্যসম্পন্ন দুই তরুন-তরুনী খাবার খুঁজছে। দৃশ্যটা দেখে অবাক হলাম। পরদিন ব্যাঙ্কে যাবার পথে, রেস্তোরাঁর সামনে, রেল ষ্টেশনে, ফুটপাথে সর্বত্র ভিখারী আর খাবার সন্ধানীদের দেখা পেলাম। আমার অবাক হওয়া আস্তে আস্তে কমে গেল।   
সব দেশেই সরকারী চাকুরী করলে অবসরে গেলে পেনশন মেলে। একটু বড় বেসরকারী কোম্পানী হলেও অবসরকালীন ভাতা মেলে। কিন্তু দুনিয়া বেশির ভাগ দেশে ছোট-মাঝারী সব কোম্পানীতে অবসরে গেলে সচরাচর কিছুই মেলে না। গত এক যুগ ধরে চীনে হাজারে হাজারে যে ছোট-মাঝারী কোম্পানী গড়ে উঠেছে সেগুলোতেও অবসরে গেলে কপালে মোটামুটি ঢুঁ ঢুঁ। তাই সবাই চেষ্টা করে শারিরীক সামর্থ্য যতদিন থাকে ততদিন কাজ করে যাবার। অনেক কারখানায় দেখেছি অতি বৃদ্ধদের শারিরীক শ্রম দিতে। যখন তারা অসমর্থ্য হয়ে যান তখন তাদের সন্তানদের উপর নির্ভর করা ছাড়া গতি থাকে না। নিজের জমানো টাকা যথেষ্ঠ না হলে, সন্তানেরা দরিদ্র হলে, বৃদ্ধদের ভিক্ষা করা ছাড়া গতি থাকেনা। 
যদি সব বৃদ্ধের জন্য বৃদ্ধাশ্রম থাকতো তাহলে চীনের হাটে-মাঠে-ঘাটে এত বৃদ্ধ ভিখারীর দেখা মিলত না। একই কথা শারিরীক প্রতিবন্ধীদের জন্যও প্রযোজ্য। ভিক্ষাবৃত্তি কঠোরভাবে নিষিদ্ধ হলে পাবলিক প্লেসগুলোতে ভিখারীদের দেখা মিলত না, পুলিশরাও এদের দেখেও না দেখার ভাণ করত না। স্বগের ফুলরাও যখন ভিক্ষার জন্য হাত বাড়ায় তখন বোঝা যায় সামাজিক সুরক্ষা বা মৌলিক অধিকারের নিশ্চয়তার ব্যাপারগুলো চীনে এখনো সবার কাছে পৌঁছাতে পারেনি। আর আমার অভিজ্ঞতা তো প্রধাণতঃ ছোট-বড় শহরগুলোকে ঘিরে, সেক্ষেত্রে দেশের প্রত্যন্ত অঞ্চলগুলোর মানুষের অবস্থা কী?    
একটা বিষয় আমি লক্ষ্য করেছি, চীনসহ এশিয়ার আরো কিছু দেশে (ভারত ছাড়া)। যেসব দেশে মুসলিমরা সংখ্যালঘু সেখানে মুসলিম মহল্লা মানেই নোংরা, ভিখারীতে পূর্ণ, অনিরাপদ। এই মন্তব্যটিকে অগভীর ও একপেশে মনে হতে পারে। কিন্তু যদি একটু ভালভাবে মনে করার চেষ্টা করেন তাহলে সম্ভবতঃ সব পাঠকই একই ধরণের অভিজ্ঞতার কথা মনে করতে পারবেন। সংখ্যালঘুদের জীবনে বিদ্যমান বঞ্চনার হাজারোটা কারণ আমরা জানি। তবু এশিয়ার বেশিরভাগ দেশে সংখ্যালঘু খৃষ্টান বা বৌদ্ধদের মহল্লায় এই দুরবস্থাগুলো এমন প্রকট আকারে দেখিনি। 
এখনকার চীনে গোটা দুনিয়ার খুব কম জাতি-গোষ্ঠী আছে যাদের এথনিক খাবারের রেস্তোরাঁ নেই। চীনে অমন ভারতীয়, থাই, আরব, পশ্চিম ইউরোপীয়, রুশ, জাপানী, ব্রাজিলীয়, আফ্রিকান রেস্তোরাঁ দেখতে পাবেন ভুরি ভুরি। আশ্চর্য হয়ে দেখবেন এদের মধ্যে সবচে’ নোংরা রেস্তোরাঁ হচ্ছে মুসলিম রেস্তোরাঁগুলো। তা আরব হোক, মিশরীয় হোক, লেবানিজ হোক আর পাকিস্তানীই হোক। এইখানে সমস্যাটা অবশ্যই সংখ্যালঘু হবার দরুন নয়, সমস্যাটি মানসিকতায়। ব্যাপারটিকে অতি সরলীকরণ বলে মনে হলেও আমার অভিজ্ঞতা এমনটাই।
আপনি আবার অবধারিতভাবে ঐসব রেস্তোরাঁর বাইরে ভিখারীদের দল দেখতে পাবেন, যারা আপনার কাছে আল্লাহর নামে ভিক্ষা চাইবে। ম্যাণ্ডারিন, আরবী আর ইংরেজীতে লেখা ল্যামিনেট করা সাহায্যের আবেদনও চোখে পড়ে। এর পিছনে আমি চীনা সরকারের বিশেষ দোষ দেখতে পাই না। সরকারের আর্থিক সামর্থ্য কম হলে দেশের সব মানুষকেই কষ্ট ভোগ করতে হয়। কিন্তু সংখ্যালঘুদের মধ্যে একটি বিশেষ ধর্মীয় গোষ্ঠীর অবস্থা বেশি খারাপ হলে তা একটু ভাবার বিষয় বই কী, যেখানে রাষ্ট্র আবার পুরোপুরিই সেক্যুলার চরিত্রের। 
প্রথমদিকে একবার দক্ষিণাঞ্চলের এক শহরে গেছি এক বাণিজ্যমেলায় অংশ নিতে। অনভিজ্ঞতার দরুন আগে হোটেল বুক করিনি। গিয়ে দেখি ঠাঁই নাই ঠাঁই নাই এমন অবস্থা। বহু কষ্টে একটা হোটেলে ঠাঁই মিলল যার বিশেষ কোন বৈশিষ্ট্য নেই। অবশ্য হোটেল কর্তৃপক্ষ হোটেলটিকে তিন তারকা দিয়ে বসে আছেন। সন্ধ্যায় চীনা সহকর্মী জিজ্ঞেস করলেন কোন হোটেলে উঠেছি। হোটেলের নাম বলতে সহকর্মী ভ্রূ কুঁচকে জিজ্ঞেস করলেন, ওখানে কেন? বললাম অন্যত্র ঠাঁই পাইনি, আর ওখানে সমস্যাই বা কী? বিব্রত সহকর্মীর উত্তর, হোটেলটা পতিতাবৃত্তির জন্য কুখ্যাত। সেদিন রাতেই হোটেলে ফিরে তার কথার সত্যতা মিলল। যেই ফ্লোরে ছিলাম, সেই ফ্লোরের হাউস কিপিং-এর ডেস্কের সামনে দুই ললনা। তাদের সাজ-গোজ, দাঁড়ানোর ভঙ্গী আর কটাক্ষ দেখে অর্বাচীনও বুঝবে এরা আদিম পেশার মানুষ। হাউস কিপিং-এর ডেস্কই বোধহয় তাদের অস্থায়ী অফিস। তবু ভাল “দ্বারে দ্বারে করাঘাত করে” তারা হোটেলের বাসিন্দাদের ভাল-মন্দ খোঁজ নেবার চেষ্টা করেনি।
পূর্বাঞ্চলের আরেক শহরের এক হোটেলে দেখলাম রূপাজীবারা বেশ উদ্যোগী। তারা “দ্বারে দ্বারে আঘাত করিয়া” সেবাদানের উদ্যোগ নিয়েছেন। সেখানে এক রাতে আমার কাজের চাপে পাগল হবার দশা। বিছানা আর টেবিল জুড়ে ক্যালকুলেশন শীট, একটু পর পর দেশে সহকর্মীদের ফোন করে নানা বিষয় জেনে নিচ্ছি, আবার স্থানীয় সহকর্মীদের ফোন করে পরদিনের কর্মসূচিতে পরিবর্তন আনছি। এমন সময় “দ্বারে আঘাত হইল”। অন্যমনস্ক থাকায় কিছু জিজ্ঞেস না করেই দরজা খুলে দিলাম। দেখি খুব ছোট একটা ভ্যানিটি ব্যাগ হাতে এক চৈনিক ললনা। ম্যাণ্ডারিনে খুব দ্রুত কিছু বললেন যার মাথা-মুণ্ডু বোঝা গেল না। তবে ম্যাণ্ডারিন শব্দগুচ্ছের মধ্যে একটা ইংরেজী শব্দ বুঝলাম - massage। শরীর দলাই-মলাইয়ের অভিজ্ঞতা যাদের আছে তারা জানেন এই কলা চর্চার জন্য নানা উপকরণের দরকার হয়। কোন উপকরণবিহীন এই ললনা যে কোন ধরণের দলাই-মলাই করতে এসেছেন তা বুঝতে আমার আর সময় লাগলো না। বিনয়ের সাথে বললাম, no, thanks। তিনিও সুবোধ বালিকার মত “শিয়ে-শিয়ে” (ধন্যবাদ) বলে বিদায় নিলেন।
সার্সের প্রাদুর্ভাবের সময় মধ্যাঞ্চলের এক শহরে গেছি। সার্সের ভয়ে রাস্তা-ঘাটে-শপিং মলে অযথা ঘোরাঘুরি করিনা। খাওয়া-দাওয়াও করি ভয়ে ভয়ে। কর্মস্থল আর হোটেলের মধ্যে আমার গতি সীমাবদ্ধ। এমন সময় এক রাতে বেল বয় হোটেল রুমে পানি, খাবার-দাবার ইত্যাদি দিয়ে যাবার পরও দেখি দাঁড়িয়ে থেকে কী যেন বলে। আমি ভাবলাম বখশিশ চাইছে। বখশিশ দেবার পর দেখি সে দ্বিগুণ উৎসাহে বিছানার দিকে ইঙ্গিত করে আরো কী যেন বলছে। এবার তার কথা খেয়াল করতে একটা ইংরেজী শব্দ বুঝলাম, miss। আমি প্রবল বেগে মাথা নেড়ে বললাম, no miss। সে মুখ কালো করে চলে গেল।
একবার রাতে পূর্বাঞ্চলের এক হোটেলে শুয়ে শুয়ে বই পড়ছি। এমন সময় প্রবল শীৎকারের শব্দ কানে এল। আমি জানি যে চীনের কোন টিভি চ্যানেল সামাজিক ছবি দেখায় না। তাই নিশ্চিত হলাম এটা টিভির শব্দ নয়। হোটেলটিতে হোম ভিডিও জাতীয় কিছুও ছিলনা, সুতরাং বুঝলাম এটি কোন মুভি নয়, বরং লাইভ শো চলছে। শব্দের উৎস সন্ধান করতে দেখলাম তা আমার প্রতিবেশীর রুম। কিছুক্ষণ পর গোঙানীর শব্দ, তারপর “অল কোয়ায়েট অন দ্য ওয়েস্টার্ন ফ্রন্ট”। তারও মিনিট পনের পর দরজা খোলার শব্দ, দুইজন নারী-পুরুষের উচ্ছ্বসিত কলরব, পুরুষের পক্ষ থেকে নারীকে বিদায় সম্ভাষন। বুঝলাম হোটেলের ব্রোশিওরে যত নীতি কথাই থাকুক না কেন এখানে সবই লভ্য, সবই চর্চিত। অবশ্য চীনের সব শ্রেণীর হোটেলগুলোর বাথরুমে ঢুকলে যেসব ঔষধ-পত্র, মাল-সামান দেখা যায় তাতে হোটেলগুলোর চরিত্র কী প্রকার তা বুঝতে বিশেষ এলেম লাগে না।     
চীনে কোন জেলার নাম লালকুপি বলে শুনিনি। অমন কোন বিল্ডিংও চোখে পড়েনি। তবে ডিসকো-ক্যারোকে-নাইট ক্লাবে প্রকাশ্যে দরাদরির দৃশ্য দেখেছি। উত্তরের প্রচণ্ড শীতে সবাই যখন ওভারকোট-মাঙ্কি ক্যাপে শরীর ঢেকে পথ চলছে তখন রাস্তায় দেখেছি স্লীভলেস টী-শার্ট আর জীনস পরিহিত চীনা তরুনী। আমার মত বিদেশী কাউকে দেখলেই hello! hi! বলছে। সুবেশধারী চীনা পুরুষেরও মনযোগ আকর্ষন করার চেষ্টা করছে। দুনিয়ার কোন দেশেই সম্ভবতঃ এমন দৃশ্য বা অভিজ্ঞতাগুলো বিরল নয়। তবু চীনে এসব দেখলে আমার মন খারাপ হয়ে যায়।  
আমার মন খারাপ হওয়া হয়ত উচিত নয়। তবু চীনের রাস্তায় অতিবৃদ্ধ-শিশু-শারিরীক প্রতিবন্ধী ভিখারী, হোটেলে-রেস্তোরাঁয়-পথে রূপাজীবাদের দেখলে আমার মন খারাপ হয়ে যায়। নিঃসন্দেহে চীন কোন ধনী দেশ নয়, এবং সেখানে পৃথিবীর এক-চতুর্থাংশ মানুষ বাস করে। দেশের সব মানুষের জন্য মৌলিক চাহিদাগুলো মেটানো হয়তো বিপ্লবের ষাট বৎসরে পরেও সম্ভব হয়না। কিন্তু পৃথিবীর সেরা ধনীদের তালিকায় যখন শত শত চীনার নাম দেখতে পাই, চীনের রাস্তায় যখন অসম্ভব দামী গাড়ি দেখতে পাই, দামী হোটেল-রেস্তোরাঁয় সুবেশধারী চীনা নারী-পুরুষের মেলা দেখতে পাই, শপিং মলের ব্রাণ্ডশপগুলোর মিছিলে ধনী চীনাদের ভীড় দেখতে পাই তখন কিছুতেই এসব মেনে নিতে পারিনা।
দুনিয়ায় টিকে থাকা যে পাঁচটি মাত্র দেশ সাম্যের পথ ধরে বিপ্লবের গান শুনিয়ে “গণপ্রজাতন্ত্র” প্রতিষ্ঠা করেছে চীন তাদের মধ্যে সর্ববৃহৎ, সবচে’ আর্থিক সঙ্গতিসম্পন্ন। কোন বিবেচনায়ই চীনকে দারিদ্রসীমার নিচের দেশ বলা যাবে না। তাই পাশাপাশি বিদ্যমান এই অসঙ্গতিগুলোকে বর্তমান অবস্থার পরিপ্রেক্ষিতে বাস্তবতা বলে মানতে পারি না। শত ফুল ফুটে ওঠার দেশে কোন ক্ষুধার্ত না ফোটা কলি বা অথর্ব বৃদ্ধ যখন ভিক্ষা না পেয়ে কেঁদে ওঠে, স্বল্প পোষাকের রূপাজীবা যখন হাড়-কাঁপানো শীতে কেঁপে ওঠে তখন তেত্রিশ বৎসর ধরে গ্রেট হলে শায়িত চেয়ারম্যান কি তাঁর প্রিয় জনগণের দুর্দশায় কষ্টে কুঁকড়ে ওঠেন না!

