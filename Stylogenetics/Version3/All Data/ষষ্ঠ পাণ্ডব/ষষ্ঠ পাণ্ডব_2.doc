মিনহাজ আর ফেরেনি




স্কুলে পড়ার সময় মিনহাজ আমাদের সাথে নূরুল আমীন স্যারের ব্যাচে পড়ত। ব্যাচটা পাঁচমিশালী ধরনের ছিল। সেখানে নানা ক্লাসের ছেলেমেয়েরা গণিত আর সাধারণ বিজ্ঞানের বিষয়গুলো পড়তে যেতো। স্যার একাই একঘর ছেলেমেয়েকে পড়াতেন তাই সেখানে পড়ার চেয়ে গল্পগুজব বেশি হতো। আমাদের ব্যাচের মিনহাজ আর জুনিয়র ব্যাচের সিন্‌হা জোক বলার জন্য জনপ্রিয় ছিল। সময়টা ছিল পতিত সামরিক স্বৈরাচার এরশাদের শাসনামল, তাই বেশির ভাগ জোক ছিল এরশাদ আর তার বিবি-গোলামদের নিয়ে। মিনহাজ নির্বিকার মুখে ভয়ঙ্কর অশ্লীল সব জোক বলে যেত,আর বাকিরা সেসব শুনে হেসে গড়িয়ে পড়তো। সেসবের ছিঁটেফোঁটা শুনে স্যার মাঝে মাঝে কাঠের রুলার নিয়ে আমাদেরকে তাড়া করতেন বা কারো পিঠে বিরাশী সিক্কার চড় বসিয়ে দিতেন। তবে আমরা জানতাম স্যারও মিনহাজের জোক শুনতে মজা পেতেন। এজন্য মিনহাজের কপালে কোনদিন রুলারের মার বা বিরাশী সিক্কার চড় জোটেনি।
মাধ্যমিক পরীক্ষা দেবার পর আমাদের দিনের বেশিরভাগ সময় কাটতো তোলারাম কলেজের মাঠে ক্রিকেট খেলে বা চাষাঢ়া রেলস্টেশনে লুকিয়ে বিড়ি ফুঁকে। তখন একদিন হঠাৎ আবিষ্কার করি মিনহাজ আর আমাদের সাথে নেই। প্রথমে কয়েকদিন কেউ ব্যাপারটা গা করেনি। ভেবেছিল কোথাও বেড়াতে গেছে বুঝি। কিন্তু দুই সপ্তাহ পার হয়ে যাবার পরও তার দেখা না পাওয়ায় আরাফাত,সাঈদ,পুলক বা প্রীতম যাদের সাথে ওর বেশি খাতির ছিল তাদের কেউ খোঁজ নিতে ওর বাসায় যায়। ওর মায়ের কাছ থেকে জানা গেলো মিনহাজ বিদেশে চলে গেছে। ঐ অতটুকুন ছেলে কোন দেশে গেলো! 
ঐসময় লোকে কাজ করার জন্য সৌদী আরব,আমিরাত বা কুয়েত যেতেন। কেউ কেউ যুদ্ধওয়ালা দেশ ইরাক-ইরানেও যেতেন। কাতার-বাহরাইন-ওমান-জর্দান-লেবাননের মতো দেশে লোকে কম যেতেন সেখানে কম পয়সা মেলে বলে। ডাক্তার-ইঞ্জিনিয়ার-প্রফেসররা যেতেন লিবিয়া-ইরাক-ইরানে। কেউ কেউ সিঙ্গাপুর যাওয়াও শুরু করেছিলেন। ‘লাভ ইন সিঙ্গাপুর’ সিনেমার বদৌলতে সিঙ্গাপুর তখন স্বপ্নের দেশ। লাখ টাকা বেতনের দেশ জাপানে যেতে পারতেন লাখে একজন। দক্ষিণ কোরিয়া-তাইওয়ান-মালয়েশিয়ায় যাবার কথা তখনো খুব বেশি জন ভাবেননি। সাইপ্রাস-সাইপান-মরিশাসের মতো দেশের নাম তখনো কেউ প্রায় শোনেননি। খুব ভাগ্যবানেরা পশ্চিম জার্মানী যেতে পারতেন। তবে সেটা সেখানে থেকে যাবার উদ্দেশ্যে,কাজ করে ফিরে আসার জন্য না। সিলেটের লোকজন সাধারণত ব্যবসা করতে বা থাকতে আর ডাক্তারেরা উচ্চশিক্ষা গ্রহনের জন্য ইংল্যান্ড যেতেন। যারা কম্পিউটারের ওপর পড়তে চাইতেন তারা আমেরিকা যেতেন। উচ্চশিক্ষার জন্য কানাডা-অস্ট্রেলিয়া-নিউজিল্যান্ড যাবার হিড়িক পড়তে তখন আরো দেড় দশক বাকি ছিল। জানা গেলো মিনহাজ অমন কোন দেশে যায়নি। সে গেছে থাইল্যান্ডে! থাইল্যান্ডে কেউ কাজ করতে যায় এটা আমাদের চিন্তায়ও আসেনি। বস্তুত থাইল্যান্ড এতো বছর পরে এখনো বিদেশী শ্রমিক-কর্মজীবি নেবার মত অবস্থায় পৌঁছেনি।
আমাদের যা জানা ছিল না তা হচ্ছে মানব পাচারকারীরা তাইওয়ান বা জাপানে পাঠানোর নাম করে তখনই থাইল্যান্ড বা হঙকঙ রুটে লোক পাঠানো শুরু করেছিল। এই সেদিনও থাইল্যান্ডের অ্যামবেসিতে গিয়ে দাঁড়ালেই ট্যুরিস্ট ভিসা পাওয়া যেতো। হঙকঙ বা দক্ষিণ কোরিয়াতে পোর্ট এন্ট্রি ভিসা নিয়ে আমরাই ভ্রমণ করেছি। তাই দালালরা এই রুটগুলোতে বিমানে করেই লোক পাঠাতে পারতো। তাইওয়ান বা জাপানের ভিসা পাওয়া কোন কালেই সহজ ছিল না। তার ওপর বাংলাদেশী পাসপোর্টে তখন সিল মারা থাকতো ‘Valid for all countries of the world except Israel, Taiwan and Republic of South Africa’। ব্যাংকক বা হঙকঙের ‘তাইপেই ইকোনমিক এন্ড কালচারাল অফিস’ থেকে ভিসা যোগাড় করা না গেলে শুরু হতো আসল খেলা। থাইল্যান্ডের পৌঁছানোরা বনজঙ্গল পেরিয়ে দক্ষিণ থাইল্যান্ড বা মালয়েশিয়ার সমুদ্র থেকে নৌকায় করে তাইওয়ান যাবার চেষ্টা করতেন। বনজঙ্গল পার হতে হতো বলে এর কোড নেম ছিল ‘টারজান ভিসা’। যারা হঙকঙ দিয়ে যেতেন তারা হঙকঙ থেকেই নৌকায় উঠতেন। আর জাপানগামীরা দক্ষিণ কোরিয়া থেকে নৌকায় উঠতেন। টারজান ভিসা হোক বা হঙকঙ/কোরিয়া দিয়ে হোক সবাইকেই শেষ পর্যন্ত ‘সাগরভাসা ভিসা’ নিতে হতো। এই সাগরভাসা পর্যায় পর্যন্ত যারা টিকতেন তাদের মধ্যে যাদের তখনো বাংলাদেশী পাসপোর্ট টিকে থাকতো তাদের বলা হতো ‘সবুজ পাতা’। সবুজ পাতা থাকলে বিপদে আপদে বাংলাদেশ দূতাবাসের সাহায্য পাবার বা বাংলাদেশে ডিপোর্ট করার ক্ষীণ আশা থাকতো। নয়তো সীমান্তরক্ষী, কোস্টগার্ড, ইমিগ্রেশন পুলিশ জাতীয় কারো হাতে পড়লে নাগরিকত্ব প্রমাণের অভাবে অনির্ধারিতকাল জেলে কাটাতে হতো। যে অল্প কয়েকজন শেষ পর্যন্ত তাইওয়ান বা জাপানে যেতে ও টিকতে পারতেন তারা ছাড়া বাকি সবার পরিণতি বোধগম্য। ঐসব রুটের মাটি খুঁড়লে বা সাগরের তলায় অনুসন্ধান চালালে ঐ হতভাগ্যদের কঙ্কালের অবশেষ হয়তো পাওয়া যেতে পারে। তবে এই সবই জানতে পেরেছি এসব শুরু হবার বহু বছর পরে।
আমরা মাঝে মাঝে মিনহাজের খোঁজ নিতে গেলে ওর মা আমাদের জানাতেন মিনহাজ ব্যাংককে ভালো চাকুরি করছে, বেতন মাসে পনের হাজার টাকা। ওই আমলে পনের হাজার টাকা বেতন আমাদের ধারণার বাইরে ছিল,কারণ ওই টাকায় ছয় ভরির বেশি স্বর্ণালঙ্কার মিলতো। কোন কাজ না জানা,একটা পুঁচকে ছেলেকে কেউ মাসিক পনের হাজার টাকা বেতন কেন দেবে এই প্রশ্নটা আমাদের মাথায় বা আমাদের বড়দের মাথায়ও আসতোনা। আমরা ভাবতাম থাইল্যান্ড খুব ধনী দেশ যেখানে যেতে পারলেই অনেক অনেক টাকা বেতনের চাকুরী পাওয়া যায়। এরপর একটা সময় আসে যখন আমরা কলেজে ক্লাস করা শুরু করি,নতুন সব বন্ধু পাই আর একটু একটু করে মিনহাজকে ভুলে যাই। 
এর বহু কাল পরে মিনহাজের যখন খোঁজ করেছি তখন জানা গেছে মিনহাজ আর কোনদিনই ফেরেনি। কেউ কখনো তার কাছ থেকে কোন পোস্টকার্ড,চিঠি বা ফোন পায়নি। সম্ভবত ওর বাড়ির লোকজনও কখনো সেসব পায়নি। আজ অনুভব করতে পারি ওর মা কত কষ্ট বুকে বেঁধে আমাদেরকে বলতেন,“মিনহাজ ব্যাংককে ভালো চাকুরি করছে,বেতন মাসে পনের হাজার টাকা”। সমবয়সী ছেলেরা যখন কলেজে যাচ্ছে, ক্রিকেট খেলছে, জোরে গান বাজাচ্ছে, হুশ করে সাইকেল চালিয়ে যাচ্ছে,আবাহনী-মোহামেডান নিয়ে হাতাহাতি করছে তখন তার নিজের ছেলে বিদেশের কোন জেলে, নাকি জঙ্গলে, নাকি সাগরে ভাসছে, নাকি ... থাক্‌ ওসব অলক্ষুণে কথা ভাবতে নেই। এই কথা মনে হলে আমাদের তখনকার মূঢ়তা নিয়ে এখনো নিজের ওপর প্রচণ্ড রাগ হয়। আমরা এতোটা গাধা ছিলাম কেন!
মিনহাজের তুলনায় আমাদের পাড়ার ওয়াদুদ,মামুন আর মোহাব্বাতের কপাল বরং অনেক ভালো ছিল। ওয়াদুদ ব্যাংকক থেকে,মামুন কুয়ালালামপুর থেকে আর মোহাব্বাত হঙকঙ থেকে দেশে ফিরে আসতে পেরেছিল। পাশের পাড়ার বাবুল দক্ষিণ কোরিয়ায় টিকে গিয়েছিল। যে কারখানাতে সে কাজ পেয়েছিল তার মালিক তার মতো আরো কিছু বাংলাদেশী, ভারতীয় আর পাকিস্তানীকে কারখানার প্রাঙ্গনে ডরমিটরিতে রাখতো,বাইরে বের হতে দিত না,কোরীয় কর্মীদের দিয়ে বাজার-সওদা করে দিত। কিন্তু বাবুল তো কোরিয়াতে থাকার জন্য যায়নি। তার লক্ষ্য জাপান। তাই দালালদের সহযোগিতায় এক রাতে দক্ষিণ এশীয় আরো অনেকের সাথে তারা জাপান যাবার জাহাজে চেপে বসে। সেই জাহাজ অচিরেই জাপানী কোস্টগার্ডদের কবলে পড়ে। মাস ছয়েক জেল খেটে অবশেষে বাবুল কপর্দকহীন অবস্থায় দেশে ফিরতে পারে। তবে বাবুলের মতো সৌভাগ্য সবার হয় না। অনেক দালাল সাগরভাসাদেরকে জাহাজে যাত্রী বা কর্মীদের মতো না চড়িয়ে মাল পরিবহনের কন্টেইনারে ঢুকিয়ে নিত। কন্টেইনার খুললে দেখা যেতো গরমে,অক্সিজেনের অভাবে আর পিপাসায় অনেকেই মারা গেছেন। সাধারণ কন্টেইনারে করে নেয়ার ব্যাপারটা জানাজানি হয়ে গেলে দালালরা সাগরভাসাদের কম্বলে মুড়িয়ে,সাথে অক্সিজেন সিলিন্ডার দিয়ে রেফ্রিজারেটেড কন্টেইনারে করে পাচার করতো। এই ক্ষেত্রে মৃত্যুর হার আগের পদ্ধতির চেয়ে বহুগুণ বেশি। এসব গল্প একসময় সবাই জেনে গেলেও সাগরভাসা ভিসা নিয়ে যাবার লোকসংখ্যা দিন দিন কেবল বাড়তেই থাকে। ক্রমে ক্রমে সাগরভাসার রুটে তাইওয়ান-জাপানের সাথে অস্ট্রেলিয়া, ইউরোপ আর আমেরিকাও যুক্ত হয়। ইন্দোনেশিয়া বা পাপুয়া নিউগিনি থেকে অস্ট্রেলিয়া, উত্তর আফ্রিকা বা তুরস্ক থেকে ইউরোপ, মেক্সিকো বা বাহামা থেকে আমেরিকা।
স্থল পথে ভারত-পাকিস্তান হয়ে ইরান-ইরাক-তুরস্ক যাবার ব্যাপারও দেখেছি। আমাদের পাড়ার মিলন এভাবে ইরানে গিয়ে কয়েক বছর জেল খেটে এসেছিল,আর আবুল পাকিস্তানে কয়েক মাস দিনমজুরী করে ফেরত এসেছিল। ব্যয়বহুল আর জটিল পদ্ধতি বলে রাজনৈতিক আশ্রয় চেয়ে,নির্যাতিত সংখ্যালঘু পরিচয় দিয়ে,বিভিন্ন ট্রেড শো,সেমিনার বা শর্ট কোর্সের নাম করে উত্তর আমেরিকা আর ইউরোপে যাওয়ার সংখ্যা সব সময়ই কম ছিল। তবে সোভিয়েত ইউনিয়ন, চেকোশ্লোভাকিয়া আর যুগোশ্লাভিয়ার বিলুপ্তি এবং পূর্ব ইউরোপে কর্তৃত্ববাদী শাসনের অবসানের পর ইউরোপে যাওয়ার নতুন রুট খুলে যায়। বাংলাদেশ থেকে গণচীনের ভিসা নিয়ে পেইচিঙ থেকে স্থলপথে মঙ্গোলিয়া হয়ে বা সরাসরি রাশিয়া হয়ে পোল্যান্ডের ভেতর দিয়ে জার্মানী অথবা সেখান থেকে ফ্রান্স,ইতালী যাওয়া হতো। অতি সাহসী কেউ কেউ বাল্টিক রাষ্ট্রগুলোতে,ইউক্রেনে বা পোল্যান্ডে থেকে যেত। কলম্বিয়া থেকে মেক্সিকো হয়ে আমেরিকা যাবার ঘটনা সম্ভবত এখনো আছে। এইসব প্রতিটি পদ্ধতিতে সাফল্যের হার অর্ধেকও না,মৃত্যুর হার ভয়াবহ। রুমানিয়া,অস্ট্রিয়া,স্লোভেনিয়া সীমান্তে সীমান্তরক্ষীদের গুলিতে বা তাদের পাহারা-কুকুরদের কামড়ে নিহত হবার খবর শুনেছি। প্রচণ্ড শীতে নগ্ন করে বাইরে দাঁড় করিয়ে রাখার মতো বর্বরতার কথা শুনেছি। আরো যা কিছু নিষ্ঠুরতার কথা শুনেছি সেগুলো লেখার মতো সাহস আমার নেই। ত্রিশ বছর আগে মিনহাজদের সংখ্যা শতকরা একজনও ছিল না, আর এখন ডজন ডজন জন মানুষ মিনহাজ হতে এক পায়ে খাড়া। গল্পের বাকি সবকিছু ত্রিশ বছরে বিশেষ পাল্টায়নি, বরং আরও ভয়াবহ হয়েছে।
মিডিয়াতে গার্মেন্টস রপ্তানীর আয়ের অঙ্কটা যখন বলা হয় তখন ব্যাক-টু-ব্যাক এলসি’র মাধ্যমে কাঁচামাল আমদানীতে ঐ আয়ের কতটা আবার বিদেশে চলে যায় সেটা কখনো বলা হয় না। আয়টা থেকে ব্যয়টা বাদ দিলে দেখা যেতো গার্মেন্টস রপ্তানীর আয় সব খাতের মধ্যে প্রথম হওয়া দূরে থাক,তৃতীয়ও হতো কিনা সন্দেহ। অন্যদিকে বাংলাদেশী শ্রমিকদের পাঠানো রেমিট্যান্সে অমন কোন ব্যাপার নেই। তবু আনুসাঙ্গিক কিছু ব্যয় (বিমান ভাড়া,ভিসা ফি,অন্যান্য অনুমতির ফি ইত্যাদি) বাদ দিলেও এর নেট আয়ের অঙ্কটা অন্য যে কোন খাতের চেয়ে অনেক অনেক বেশি হয়। কিন্তু গার্মেন্টস মালিকরা কর অবকাশসহ অন্যান্য যেসব সুবিধা রাষ্ট্রের কাছ থেকে পেয়ে থাকেন তার এক শতাংশ সুবিধাও অনাবাসী শ্রমিক-কর্মজীবিরা পান না। তার ওপর বিমান বন্দরে নানা সংস্থা ও সংগঠন কর্তৃক তাদেরকে সীমাহীন হয়রানীর ঘটনা ঘটে। এসব সবাই জানেন,এসব নিয়ে নিয়মিত কথা হয়,কিন্তু এগুলোর স্থায়ী প্রতিকার হয় না।
গত পঁয়তাল্লিশ বছরে বাংলাদেশ থেকে যদি পাঁচ কোটি মানুষ বিদেশে কাজ করতে গিয়ে থাকেন তবে আরো পাঁচ কোটি মানুষ প্রতারক দালালদের খপ্পরে পড়ে স্বর্বস্বান্ত হয়েছেন। কিন্তু আজ পর্যন্ত খুব কম জন দালালকে আইনের আওতায় আনা গেছে, আর শাস্তি হয়েছে আরও কম জনের। কোন সরকার এই ব্যাপারে উদ্যোগী হয়ে স্বতন্ত্র ও কঠোর আইন প্রনয়ণ করেনি। জনশক্তি রপ্তানীকারকদের সংগঠন বায়রা আজ পর্যন্ত প্রতারক দালালদের নির্মূল করার জন্য কোন কঠোর কর্মসূচী দেয়নি বা সরকারের ওপর যথেষ্ট চাপ প্রয়োগ করেনি। দশকের পর দশক ধরে চোখের সামনে ঘটা এমন বড় আকারের অপরাধের ক্ষেত্রে রাষ্ট্রের যথাযথ প্রতিরোধমূলক ও প্রতিকারমূলক পদক্ষেপের ঘাটতি আমাদেরকে হতাশ করে। দেশের বৈদেশিক মুদ্রা আয়ের সবচে’বড় খাতটির প্রতি এমন অবহেলা অবিমৃষ্যকারিতা।
বাংলাদেশ থেকে কেউ যখনই বিমানে করে বিদেশে যান তখনই ইমিগ্রেশন কর্মকর্তাদের নানাবিধ প্রশ্নের মুখোমুখি হন। এটা স্বাভাবিক ব্যাপার। তাতে কখনো কখনো যে বাড়াবাড়ি হয়না এমনটা নয়। তবে সব দেশের ইমিগ্রেশনে এমন ফ্যাঁকড়া আছে। তাতে বিশেষ আপত্তি করার কিছু নেই। কিন্তু আপত্তিটা ওঠে তখনই যখন দেখা যায় ইমিগ্রেশন কর্মকর্তাদের ছাড়পত্র নিয়ে প্রতারক দালালরা প্রায়ই বিদেশ গমনে প্রত্যাশীদের অবৈধ শ্রমিক হিসাবে বিভিন্ন দেশে নিয়ে যায়। সামান্য কয়েকটি প্রশ্ন করেই একজন দক্ষ ইমিগ্রেশন কর্মকর্তা যে মানুষটি অবৈধ শ্রমিক হিসাবে বিদেশে যাচ্ছেন তাকে সনাক্ত করে ফেলতে পারেন। ইমিগ্রেশন থেকে ফেরত পাঠানোর ঘটনা ঘটে তবে তার সংখ্যা পার পেয়ে যাওয়াদের সংখ্যার তুলনায় নগণ্য। স্বাভাবিকভাবে এখানে অদক্ষতার চাইতে সিস্টেমের গলদের প্রশ্নটা বেশি সামনে চলে আসে। এই ব্যাপারটাতে কঠোর হলে অনেক বড় বিপর্যয় গোড়াতেই ঠেকিয়ে দেয়া যাবে।
বাংলাদেশী বিমান সংস্থাগুলো ছাড়া অন্য কোন দেশীয় বিমান সংস্থার বিমানে উঠলে দেখবেন তারা যাবতীয় ঘোষণা ইংলিশ এবং তাদের মাতৃভাষায় দেয়,বাংলায় নয়। তাদের কর্মীরাও বাংলা বলতে অক্ষম। সেখানে ইংলিশ আর তাদের মাতৃভাষার সংবাদপত্র সরবরাহ করা হয়,কোন বাংলা পত্রিকা নয়। অথচ ঐ একই বিমান সংস্থা অন্য গন্তব্যে যাতায়তের সময় তাদের ভাষা তিনটা বা চারটা হয়ে যায়। এই ব্যাপারে আমাদের সরকারের তরফ থেকে ঐসব বিমান সংস্থাকে কখনো কোন নির্দেশনা দেবার কথা শুনতে পাইনি। এর ফলে বাংলাদেশী বিমান সংস্থাগুলোর বাইরে অন্য সব বিমানে ওঠা ইংলিশ-না-জানা বাংলাদেশী শ্রমিককূলকে বিমানে উঠতে না উঠতেই প্রতিকূল অবস্থার মধ্যে পড়তে হয়। এহেন উদাসীনতা আমাদের শ্রমিকদের প্রতি রাষ্ট্রের অবহেলাকে নির্দেশ করে।
বিদেশে আমাদের দূতাবাসগুলোতে প্রবাসীদেরকে যে পরিস্থিতিগুলোর মুখোমুখি হতে হয় সেগুলো বাংলাদেশে কোন সরকারী দপ্তরে সংগঠিত পরিস্থিতিগুলোর অনুরূপ। কিন্তু দেশে যে দীর্ঘসূত্রিতা,জটিলতা ও হয়রানী উপেক্ষা করা যায় বিদেশে অনেক সময়েই সেগুলো সহ্য করা অসম্ভব হয়ে ওঠে। এই সত্যগুলো সবার জানা,এগুলো নিয়ে অনেক কথা হয়েছে কিন্তু অবস্থার বিশেষ পরিবর্তন হয়নি। মধ্যপ্রাচ্যে যে সব বাংলাদেশী শ্রমিকের শিরচ্ছেদ বা ফাঁসিতে মৃত্যুদণ্ড কার্যকর করার ঘটনা ঘটেছে সেখানে রাষ্ট্রের হয়তো আরও কিছু করার অবকাশ ছিল। যে হাজার হাজার বাংলাদেশী বিদেশের কারাগারে বন্দী রয়েছেন তাদেরকে দেশে ফেরানোর ব্যাপারে রাষ্ট্রীয় উদ্যোগও কখনো খুব দৃশ্যমান নয়। বস্তুত একটি স্বাধীন, সার্বভৌম দেশের উপযুক্ত মর্যাদাশীল, দেশপ্রেমিক, দৃঢ় বৈদেশিক নীতি গৃহীত ও অনুসৃত না হলে অপর রাষ্ট্রের কার্যক্রমে প্রতিনিয়ত মার খাবার সম্ভাবনাই থাকে। নীতিনির্ধারণী পর্যায়ের একটু সামান্য উদ্যোগ প্রান্তিক পর্যায়ে লাখ লাখ শ্রমিকের জীবন বাঁচিয়ে দিতে পারে।
চার দশকের বেশি সময় ধরে কর্মোপলক্ষে কয়েক কোটি মানুষ দেশের বাইরে গেলেও সরকারী উদ্যোগে রপ্তানীযোগ্য দক্ষ জনশক্তি গড়ে তোলার মতো প্রশিক্ষণ প্রতিষ্ঠান গড়ে তোলা হয়নি। প্রশিক্ষণ প্রতিষ্ঠানের নামে যেসব প্রতিষ্ঠান বর্তমানে বিদ্যমান আছে তাদের কাছে প্রাপ্ত প্রশিক্ষণে দেশে চাকুরি পাওয়াই মুশকিল। অথচ বৈদেশিক চাহিদা অনুযায়ী বিভিন্ন মেয়াদে নানা ট্রেডের উপযুক্ত প্রশিক্ষণের ব্যবস্থা করা গেলে এইসব শ্রমিকেরাই অদক্ষের বদলে দক্ষ হিসাবে গৃহীত হতো এবং তাতে মোট আয়ও বহুলাংশে বৃদ্ধি পেতো। 
এই দেশের সংখ্যাগরিষ্ঠ মানুষ মুসলিম হওয়ায় দেশে আরবী ভাষা বানান করে পড়তে পারা লোকের সংখ্যা ১০ কোটির কম নয়। অথচ তাদের মধ্যে ১০ লাখ জনও আরবী ভাষাটি শুনে বোঝার, বলতে পারার, পড়তে পারার ও লিখতে পারার যোগ্যতা রাখেন না। অথচ এই ১০ কোটির বেশি মানুষ বছরের পর বছর মসজিদে/মক্তবে/মাদ্রাসায়/স্কুলে আরবী পড়া শিখেছেন। এই মানুষগুলির দৌড় ঠেলেঠুলে কুরআন তিলাওয়াত পর্যন্ত, কুরআনের অর্থ বোঝাতে নয়। এমন অদ্ভূত, অর্থহীন ভাষা শিক্ষার ব্যাপার দুনিয়ার আর কোথাও আছে কিনা সন্দেহ। আমি পূর্ব এশীয়, ইউরোপীয় ও আমেরিকান মুসলিমদের মধ্যে দেখেছি যারা চার/পাঁচ বছর মসজিদ/মক্তবে আরবী ভাষা শিক্ষা গ্রহন করেছেন তারা সবাই আরবী ভাষা শুনে বোঝার, বলতে পারার ও পড়তে পারার যোগ্যতা রাখেন। আমরা কেন চার/পাঁচ বছর মসজিদ/মক্তবে গিয়েও সেটা পারিনা সেটা তাদের বোধগম্য নয়। অত্যন্ত আশ্চর্যের বিষয় এই যে, এই দেশের কোটি কোটি মানুষ মধ্যপ্রাচ্যে চাকুরি বা ব্যবসায় করলেও তাদের খুব খুব কম জন আরবী ভাষাটি জানেন। মধ্যপ্রাচ্যগামীদের কাজ চালানোর উপযোগী আরবী ভাষা শেখানোর সরকারী বা বেসরকারী উদ্যোগ নেই বললেই চলে। আরবী না জানার দরুণ মধ্যপ্রাচ্যে বাংলাদেশীদের হয়রানী ও অন্যায়ের শিকার হওয়া বা ন্যায়বিচার না পাওয়ার ঘটনা নিত্যনৈমিত্তিক ব্যাপার। 
জনসংখ্যাকে জনশক্তিতে রূপান্তর আর জনশক্তি রপ্তানীর ব্যাপারটি পেশাদারী মনোভাব ও দক্ষতার সাথে পরিচালনা না করার দরুণ যত দিন গেছে প্রতারক দালালচক্র ক্রমশঃ শক্তিশালী হয়েছে। দিনের পর দিন উপকূলীয় অঞ্চলে হাজার হাজার মানুষকে জড়ো করে নৌকায় করে পাচার করার ব্যাপারটিতে নানা পর্যায়ের ক্ষমতাবানরা যুক্ত হয়ে আজকে সেটা ভয়াবহ পর্যায়ে নিয়ে গেছে। থাইল্যান্ড-মালয়েশিয়া-ইন্দোনেশিয়ায় বাংলাদেশীদের গণকবর পাওয়ার ব্যাপারটি এক দুই মাসের ব্যাপার নয়। যখন এই সত্য আবিষ্কার হয় যে, এই কর্মের সাথে থাই সরকারের উচ্চ পর্যায়ের সামরিক বেসামরিক কর্মকর্তারা জড়িত তখন তার বাংলাদেশী প্রান্তকে আরো সাবধানতার সাথে খতিয়ে দেখার অবকাশ আছে।
একটা খুব স্বাভাবিক প্রশ্ন। যারা সাগরভাসা হয়ে যান তারা বা তাদের পরিবারের কেউই যে এর বিপদ সম্পর্কে কিছুই জানেন না তা নয়। দালাল বা আড়কাঠিরা নানা রূপকথার গল্প শোনায় বটে তবে যারা যান তারা জানেন সমুদ্র হেলাফেলার বিষয় না, কাগজপত্র ছাড়া বা অবৈধ উপায়ে যাওয়া ঝুঁকিপূর্ণ। এবং সেই ঝুঁকি যে জীবনের ঝুঁকি তাও তারা জানেন। আজকের দিনে কাউকে সম্পূর্ণ অন্ধকারে রেখে এভাবে নিয়ে যাওয়া সম্ভব নয়, কিন্তু মানুষ লোভ ছাড়তে পারে না। মানুষের মধ্যকার একটা সাধারণ আশা হচ্ছে – ‘বিপদ আছে জানি, কিন্তু আমি পার পেয়ে যাবো’। বাস্তবে খুব খুব কম জনই পার পান, বাকি সবাইকে চরম মূল্য শোধ করতে হয়।
কেউ কেউ বলেন উচ্চ বেকারত্বের হার, শ্রমের মর্যাদা না থাকা এবং সামাজিক নিরাপত্তার অভাব মানুষকে এই পথে ঠেলে দেয় – এই কথা আংশিক সত্য। কারণ, এই ফ্যাক্টরগুলো কমবেশি সব সময়েই বিদ্যমান ছিল। কিন্তু গত পঁচিশ বছরে সারা দুনিয়াজুড়ে মানব পাচার ব্যবসাটিকে ফুলিয়ে-ফাঁপিয়ে তোলায় এই হার এখন ভয়াবহ পর্যায়ে গিয়ে ঠেকেছে। এই ব্যাপারটিতে রাষ্ট্র কঠোর ব্যবস্থা গ্রহন না করলে ভবিষ্যতে পৃথিবীর আরও অনেক কোনে বাংলাদেশীদের গণকবর আবিষ্কৃত হতে পারে। প্রতিরোধমূলক ব্যবস্থার পাশাপাশি প্রতিকারমূলক ব্যবস্থাও নিতে হবে। এর জন্য সর্বাগ্রে লাগবে জনশক্তি রপ্তানীর ব্যবস্থাটি দালাল-প্রতারক-আড়কাঠি মুক্ত করা, দুর্নীতি মুক্ত করা, সহজ ও কম ব্যয় সাপেক্ষ করা, দক্ষ জনশক্তি গড়ে তোলা, ভাষাশিক্ষার ব্যবস্থা করা। তাছাড়া পৃথিবীর বিভিন্ন দেশের সরকারের সাথে আলোচনা করে আরও অধিক হারে বাংলাদেশী কর্মজীবি নিয়োগের ব্যবস্থা করা।
মিনহাজ যদি বিদেশে যেতে চায় তাহলে সেটা ভুল কিছু না। তবে দেখতে হবে মিনহাজ যেন বৈধভাবে, উপযুক্ত প্রশিক্ষণ নিয়ে, কাজের নিশ্চয়তা নিয়ে যায়। মিনহাজ যাক, তাতে ক্ষতি কিছু নেই। তবে চাইলে মিনহাজ যেন যখন খুশি ফিরে আসতে পারে। মিনহাজ যেন হারিয়ে না যায়।


