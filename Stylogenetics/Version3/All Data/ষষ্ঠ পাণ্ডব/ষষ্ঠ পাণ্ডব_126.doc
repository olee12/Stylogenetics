সেলস - তাবলীগ স্টাইল



কয়েকদিন আগে ঢাকার বাইরের আমাদের একজন বড় কাস্টমার এসেছেন, ব্যবসার অবস্থা নিয়ে কথা হচ্ছে। হঠাৎ কাস্টমার ভদ্রলোক তাবলীগের উপর বেশ ক্ষেপে গেলেন, যদিও তিনি যথেষ্ঠ ধার্মিক মুসলিম। জিজ্ঞেস করলাম, “ব্যাপার কী? তাবলীগের উপর ক্ষেপলেন কেন”? উত্তর দিলেন, “আর বলবেন না! এদের জন্য ঠিকমত ব্যবসা করাই মুশকিল হয়ে যাচ্ছে”। আমি ভাবলাম তার এলাকায় তাবলীগের গাস্ত (প্রচারণা) বুঝি খুব জোরে-শোরে হচ্ছে, রাস্তায় দাঁড় করিয়ে বা তার অফিসে বসে বয়ান করে সময় খেয়ে দিচ্ছে। কিন্তু ভদ্রলোকের অভিযোগের বিস্তারিত শুনে আমি তো থ!
ভদ্রলোকের বয়ান অনুযায়ী, আজকাল তাবলীগের এক শ্রেণীর হুজুর আমাদের ব্যবসা যে সব পণ্য নিয়ে, সেগুলো ঢাকা বা চট্টগ্রাম থেকে কিনে নিয়ে অন্য সব জেলা-উপজেলায় বিক্রি করছেন। এতে নাকি ব্যবসায়ে একটা অসম প্রতিযোগিতা শুরু হয়েছে। তার অভিযোগে আমি একটু ধন্দে পড়ে গেলে তিনি ব্যাপারটা সহজভাবে ব্যাখ্যা করলেন। 
আমাদের ব্যবসায়ের পণ্যগুলোর একটা বড় অংশ হচ্ছে ছোট আকারের মেশিন এবং নানা রকম স্পেয়ার পার্টস। তাবলীগের একশ্রেণীর হুজুর ঐসব মেশিন-স্পেয়ারস ঢাকা-চট্টগ্রাম থেকে বেশ দরাদরি করে কিনে তাদের বিশাল বোঁচকাতে পোরেন। তারপর সেই বোঁচকা নিয়ে চিল্লাতে বা “দিন লাগাতে” বের হয়ে পড়েন। তারা থাকেন মসজিদে (বোঁচকাসহ), খান মসজিদে (দলের খাবার), বেশির ভাগ যায়গায় যান হেঁটে বা বাসে। ফলে তাদের অপারেশনাল কস্ট পড়ে কম, ওভারহেড বলে কিছু নেই। পক্ষান্তরে সেলসের জন্য আমাদের সেলস এক্সিকিউটিভদের বেতন-বোনাস, টিএ/ডিএ, সেলস রিপ্রেজেনটেটিভদের কমিশন, গোডাউন খরচ, ডিলার কমিশন, অফিস ওভারহেড, মার্কেট প্রমোশন হ্যানো-ত্যানো হাজারোটা খরচ আছে। ফলে তাবলীগের ঐসব হুজুরেরা প্রত্যন্ত এলাকার বাজারে একই জিনিষ অপেক্ষাকৃত সুবিধাজনক দামে বিক্রি করতে পারেন। ফলে জেলা পর্যায়ের ডিলাররা তাদের উপজেলা পর্যায়ের কাস্টমারদের কাছে আর জিনিষ বিক্রি করতে পারছেন না। 
আবার তাবলীগের ঐসব হুজুরেরা বেশ দরাদরি করে যেসব জিনিষ কেনেন তার বড় অংশই হচ্ছে নকল পণ্য। এখানে ঐসব পণ্যের ব্যাপারে তাদের অজ্ঞতা আর কমদামে জিনিষ কেনার প্রবণতা কাজ করে। প্রান্তিক পর্যায়ে নকল পণ্য সহজেই বিক্রি করা যায় বলে বিভিন্ন ব্রাণ্ডের ডিলাররা এতে খাবি খেতে থাকেন। একই হুজুর একই এলাকায় বার বার যান না বলে নকল পণ্য বিক্রির জন্য তাদের ধরাও যায় না। আবার সাধারণ মানুষদের হুজুরদের সততার ব্যাপারে অন্ধ বিশ্বাস থাকায় কেউ নকল পণ্য নিয়ে ধরা পড়লেও কোন ব্যবস্থা নেয়া যায় না।
তাবলীগের হুজুরেরা সাধারণতঃ অন্যের দান-উপহার নেন না। তবে দল পর্যায়ে ধনী সদস্যর পক্ষ থেকে সবার জন্য বা দরিদ্র সদস্যর জন্য ব্যয়ের কালচার আছে। এখন দলগুলো যদি নিজেদের খরচ নিজেরাই উপায় করার রাস্তা ধরেন তাহলে তা সুস্থ্য পথেই হওয়া উচিত। ধর্মের আড়ালে বা মসজিদকে ব্যবহার করে বা মানুষের ধর্মীয় অনুভূতিকে কাজে লাগিয়ে ব্যবসা করা কোন ভাবেই সমর্থনযোগ্য নয়।
ধর্মকে বর্ম করে ব্যবসা করার, মসজিদকে গোডাউন হিসাবে ব্যবহার করার এহেন অভিনব কায়দা যার মাথা থেকে এসেছে সে যে এলেমদার লোক সন্দেহ নেই। সিদ্ধান্তটি কেন্দ্রিয় না ব্যক্তি পর্যায়ের তা জানি না। কেন্দ্রিয় হলে এ’নিয়ে ভাবার বিষয় আছে। ব্যক্তি পর্যায়ে হলে তা আরো দশজন হুজুরের মধ্যে ছড়িয়ে পরা বিচিত্র কিছু না। এর consequence কী হবে তা নিয়ে যুগপৎ কৌতুহল আর শংকায় আছি।
বিঃদ্রঃ তাবলীগের হুজুরদের দিয়ে সচলের কেউ নিজেদের পণ্য সেলস-মার্কেটিং করানোর চেষ্টা করলে এই পোস্টের লেখককে রয়্যালটি দিতে হবে।

