মুক্তিযুদ্ধ কী?



আমাদের মুক্তিযুদ্ধ বিষয়ে কোনো রচনা যখন পড়ি, কোনো আলোচনা যখন পড়ি বা শুনি - তখন বার বার একটা কথা মনে হয় যে ‘মুক্তিযুদ্ধ’ বিষয়টা আসলে কী এটা অনেকের কাছে স্পষ্ট না। অথচ এই ব্যাপারটিতে আমাদের মধ্যে কোনো অস্পষ্টতা, কোনো মতদ্বৈধতা, কোনো বিতর্ক থাকা উচিত নয়। রাষ্ট্রিয় পর্যায়ে এই ব্যাপারে সুনির্দিষ্ট ও বিস্তারিত ব্যাখ্যা না থাকায় ব্যক্তিপর্যায়ে অহেতুক বিতর্কের দরোজা খুলে গেছে। সংজ্ঞায়ণের ‘পাত্রাধার তৈল নাকি তৈলাধার পাত্র’ জাতীয় বিতর্ককে পাশে সরিয়ে রেখে দৈনন্দিন জীবনযাপন ও বোঝাপড়ার জন্য ব্যক্তি ও রাষ্ট্রিয় পর্যায়ে ‘মুক্তিযুদ্ধ’ ধারণা (concept)-টিকে স্পষ্ট করার জন্য এই লেখার সূত্রপাত। 
বিষয়টি জাতীয় গুরুত্বসম্পন্ন বলে সচেতন ও প্রাজ্ঞ সকল পাঠকের কাছে আমার সনির্বন্ধ অনুরোধ থাকবে এই আলোচনায় করা প্রশ্নগুলো নিয়ে ভাবুন এবং এগুলোর সঠিক উত্তরটি খোঁজার চেষ্টা করুন। এইখানে উত্তরের জায়গায় আমি আমার জানা ও উপলব্ধি থেকে আমার মতামত লিখেছি। আপনার উপলব্ধি আমার ব্যাখ্যার চেয়ে ভিন্নতর হলে নিঃসঙ্কোচে তা ব্যক্ত করুন। আশা করি, সবার আলোচনা থেকে আমরা সঠিক উত্তরগুলো খুঁজে নিতে পারবো। এই পোস্টে অপ্রাসঙ্গিক বা মূল আলোচনা ভিন্নখাতে বইয়ে দিতে পারে এমন ‘শাখা-প্রশাখা’ প্রসঙ্গে আলোচনা না করার জন্য অনুরোধ করা হল।
১. ‘মুক্তিযুদ্ধ’ কাকে বলে?
: উইকিপিডিয়াতে দেয়া সংজ্ঞা থেকে বলা যায়, মুক্তিযুদ্ধ হচ্ছে প্রাথমিকভাবে একটি জাতি বা গোষ্ঠীর মুক্তি বা স্বাধীনতা লাভের জন্য লড়াই। এই লড়াই একটি ঔপনিবেশিক শক্তিকে উৎখাত করার জন্য হতে পারে অথবা কোন স্বৈরশাসক বা একনায়ককে ক্ষমতা থেকে উৎখাতের জন্য হতে পারে। এই যুদ্ধ দুটি বাহিনীর মধ্যকার নিয়মিত বা সাধারণ যুদ্ধের ন্যায় না, এর বিস্তৃতি ব্যাপক। মুক্তিযুদ্ধের সংজ্ঞার জন্য ইংরেজী ও বাংলা অভিধান ঘাঁটলে আরো স্বল্প পরিসরে মোটামুটি এমন সংজ্ঞাই পাওয়া যায়। এই সংজ্ঞাগুলোর মধ্যে ‘মুক্তি’ নামক একটি সাধারণ অনুমিতি আছে। বস্তুতঃ এই ‘মুক্তি’ ব্যাপারটি পরিষ্কার হলে তার জন্য যুদ্ধের ব্যাপারটিও পরিষ্কার হয়।
আমাকে কেউ ঘরের মধ্যে আটকে বা হাত-পা বেঁধে রাখলো; তারপর অন্য কেউ এসে আমাকে আটক অবস্থা থেকে ছাড়িয়ে আনলো। এভাবে আমি বন্দীদশা থেকে মুক্তি পেলাম। আমরা ১৯০ বছর বৃটিশদের অধীনে ছিলাম তারপর দীর্ঘ বৃটিশবিরোধী আন্দোলনে ১৯৪৭ সালের অগাস্টে বৃটিশ শাসনের অবসান হলে আমরা পরাধীনতা থেকে মুক্তি পেলাম। পতিত স্বৈরাচার এরশাদের সামরিক সরকার ১৯৮২ সালের ২৪শে মার্চ থেকে দেশের ক্ষমতা দখল করে রেখেছিল; তারপর ১৯৯০ সালের ৬ই ডিসেম্বর গণআন্দোলনের মাধ্যমে তার পতন হয়। এভাবে আমরা  স্বৈরাচার থেকে মুক্তি পেলাম। মুক্তি পাবার এমন হাজারো উদাহরণ দেয়া যায় যা কখনো ব্যক্তিকেন্দ্রিক, কখনো গোষ্ঠীকেন্দ্রিক আবার কখনো জাতিকেন্দ্রিক। বৃহত্তর পরিসরে শোষণ-বঞ্চনা-অবিচার-অসাম্য, অন্যায়-অমানবিক আচরণ, কাঙ্খিত সামাজিক-সাংস্কৃতিক চর্চা সীমাবদ্ধকরণ, নৃতাত্ত্বিক-ধর্মীয়-ভাষা-জাতি-গোষ্ঠীগত বিচারে দলন-নিষ্পেষণ, চিন্তা-ভাষার স্বাধীন বিকাশের ও চর্চার পথরুদ্ধকরণ, সাধারণকে মানবিক-নাগরিক সুবিধা থেকে বঞ্চিতকরণ ইত্যাদি অন্যায় থেকে মুক্তি লাভের নিমিত্তে স্বতঃস্ফুর্ত, ব্যাপক ও সার্বিক যুদ্ধই মুক্তিযুদ্ধ। স্থান-কাল ভেদে এখানে উল্লেখিত নিয়ামকগুলোর এক বা একাধিক নিয়ামক অনুপস্থিত থাকতে পারে অথবা স্থানীয় কোনো নিয়ামক যুক্ত হতে পারে, কিন্তু তাতে মুক্তিযুদ্ধের প্রকৃতি পরিবর্তিত হয়না।
২. আমাদের যুদ্ধটি ‘মুক্তিযুদ্ধ’ কেন?
: ১৯৭১ সালে যে যুদ্ধটি সংঘটিত হয়েছিল তা একই সাথে পাকিস্তানীদের বিরুদ্ধে এবং তাদের সহযোগী বাঙালীদের বিরুদ্ধে। পূর্ব বাংলার মানুষের উপর পাকিস্তানীদের দুই যুগের অর্থনৈতিক শোষণ, সামাজিক-রাজনৈতিক বঞ্চনা, অবিচার, প্রতি ক্ষেত্রে অসাম্য, নিয়মিতভাবে অন্যায়-অমানবিক আচরণ, বাঙালী সামাজিকতা ও সংস্কৃতির স্বাধীন চর্চার পথ রুদ্ধকরণ, বাঙালী নৃতাত্ত্বিক পরিচয় বা অমুসলিম ধর্মীয় পরিচয় বিবেচনায় সাধারণের সাথে অন্যায় ও অমানবিক আচরণ করা, মুক্তবুদ্ধি চর্চার পথরুদ্ধকরণ, বাঙালীদের প্রাপ্য মানবিক-নাগরিক সুবিধা থেকে বঞ্চিতকরণ আমাদেরকে পাকিস্তানী ও তাদের স্থানীয় দোসরদের সাথে একটি অবশ্যম্ভাবী সাংঘর্ষিক অবস্থার দিকে ঠেলে দেয়। ১৯৭১ সালের মার্চের শুরু থেকে দেশের বিভিন্ন স্থানে এই দুই পক্ষের মধ্যে বিচ্ছিন্ন সংঘর্ষ, কোথাও কোথাও পাকিস্তানীদের পূর্বপরিকল্পিত আক্রমণ এই সংঘর্ষের সূচনা করে। ১৯৭১ সালের ২৫শে মার্চ রাতে পাকিস্তানী বাহিনী এদেশের মানুষের উপর সশস্ত্র আক্রমণ ও গণহত্যা শুরু করলে আনুষ্ঠানিকভাবে যুদ্ধ শুরু হয়ে যায়। খুব স্বল্প সংখ্যক লোক ছাড়া পূর্ব বাংলার সকল জনগণ স্বতঃস্ফুর্তভাবে, পাকিস্তানীদের বিরুদ্ধে সার্বিক যুদ্ধে ঝাঁপিয়ে পড়ে। আমাদের তরফ থেকে যুদ্ধটি উপরে আলোচিত মুক্তিযুদ্ধের সবগুলো শর্ত পালন করে বলেই সেটি ‘মুক্তিযুদ্ধ’।
৩. আমাদের যুদ্ধটি কি ‘স্বাধীনতার যুদ্ধ’ নয়?
: একথা সত্য যে আমাদের মুক্তিযুদ্ধের মাধ্যমে আমরা স্বাধীনতা লাভ করেছি এবং কোনো কারণে মুক্তিযুদ্ধে আমরা পরাজিত হলে আমাদেরকে পরাধীন জাতির পরিনতি বহন করতে হতো, কিন্তু তারপরও আমাদের যুদ্ধটি নিছক স্বাধীনতার যুদ্ধ নয় - এটি মুক্তিযুদ্ধ। উত্তর আমেরিকায় ১৭৭৫ থেকে ১৭৮৩ সাল পর্যন্ত যুক্তরাজ্য ও তার তেরোটি উপনিবেশের মধ্যকার যুদ্ধটি স্বাধীনতার যুদ্ধ। কারণ, মুক্তিযুদ্ধ হবার আবশ্যকীয় উপাদানগুলোর অনেকগুলোই সেখানে অনুপস্থিত। সেই যুদ্ধটি উত্তর আমেরিকার মাটি থেকে বৃটিশ শক্তিকে উৎখাতের উদ্দেশ্যে হলেও তা যুক্তরাজ্য রাষ্ট্রটি বা সেই রাষ্ট্রের চেতনার বিপক্ষে নয়। পক্ষান্তরে আমাদের যুদ্ধটি পাকিস্তান রাষ্ট্রটির ধারণা বা তার মূলসূত্র দ্বিজাতি তত্ত্বের বিপক্ষে, ধর্মীয় রাষ্ট্র গঠনের বিপক্ষে, প্রকৃত জাতিগত পরিচয় মুছে দিয়ে কাল্পনিক জাতিপরিচয় সৃষ্টির বিপক্ষে এবং একটি রাষ্ট্রের কাঠামোর মধ্যে জাতিগত শোষণের বিপক্ষে। এখানে পরিণামে পাকিস্তানীদের উৎখাত করে আমাদের স্বাধীন রাষ্ট্র কায়েম করা হলেও যুদ্ধটির মাত্রা কেবলমাত্র স্বাধীনতার যুদ্ধের চেয়ে গভীর মাত্রার। তাই আমাদের যুদ্ধটিকে ‘মুক্তিযুদ্ধ’ না বলে ‘স্বাধীনতার যুদ্ধ’ বললে তার পরিসরটিকে খাটো করা হয়।
বর্তমানে যারা আমাদের মুক্তিযুদ্ধকে ‘স্বাধীনতার যুদ্ধ’ হিসাবে চালাতে চায় তারা এভাবে মুক্তিযুদ্ধকে শুধু খাটোই করতে চায়না বরং তার পিছনে আরো অসৎ উদ্দেশ্য ধারণ করে। মুক্তিযুদ্ধকে স্বাধীনতার যুদ্ধ হিসাবে প্রতিষ্ঠিত করতে পারলে দ্বিজাতি তত্ত্বকে অস্বীকার করা, ধর্মীয় রাষ্ট্র গঠনের বিরোধীতা করা, কাল্পনিক জাতি সৃষ্টির অপচেষ্টা রোধ করা ইত্যাদি বিষয়গুলোকে পাশ কাটানো যায়। ফলে বাংলাদেশকে একটি “বাঙালী পাকিস্তান” বানানোর চেষ্টা করা যায়। ১৯৭৫ পরবর্তীকালে সেই চেষ্টা দেখা গেছে এবং তখন থেকেই ‘মুক্তিযুদ্ধ’ বনাম ‘স্বাধীনতার যুদ্ধ’ নামক প্রহেলিকাটি তৈরি করা হয়েছে।
৪. আমাদের যুদ্ধটিকে কি ‘গৃহযুদ্ধ’ বলা যায়?
: গৃহযুদ্ধ হচ্ছে সেই যুদ্ধ যেখানে একটি জাতির একাধিক দল বা গোত্র বা গ্রুপের মধ্যে সংগঠিত হয়; যেমন ১৮৬১ থেকে ১৮৬৫ পর্যন্ত আমেরিকার উত্তর ও দক্ষিনের রাজ্যগুলোর মধ্যে সংগঠিত ‘আমেরিকার গৃহযুদ্ধ’। পূর্বে কখনো একদেশভূক্ত ছিল বর্তমানে আলাদা এমন জাতিরাষ্ট্রের মধ্যকার যুদ্ধকেও গৃহযুদ্ধ বলা হয়; যেমন ১৯৬৭ থেকে ১৯৭৪ পর্যন্ত গ্রীক ও তুর্কী সাইপ্রিয়টদের মধ্যে চলা ‘সাইপ্রাসের গৃহযুদ্ধ’। গৃহযুদ্ধের মূল লক্ষ্য হচ্ছে প্রতিপক্ষদের পরাজিত করে উক্ত দেশ বা অঞ্চলে নিজেদের একক কর্তৃত্ব প্রতিষ্ঠা করা। এর বাইরে স্থান-কাল ভেদে সরকারের নীতি পরিবর্তন বা স্বাধীনতা ঘোষণাও এই প্রচেষ্টায় যুক্ত হতে পারে। যেমন, আমেরিকার গৃহযুদ্ধে উত্তর আর দক্ষিণের সরকারের নীতিগত পার্থক্য ছিল এবং সাইপ্রাসের গৃহযুদ্ধে তুর্কী অধ্যুষিত উত্তর সাইপ্রাস স্বাধীনতা ঘোষণা করেছিল।
আমাদের যুদ্ধটিকে পর্যবেক্ষণ করলে দেখতে পাই বাঙালী আর পাকিস্তানীরা কখনোই এক জাতিভূক্ত ছিলনা। বস্তুতঃ পাকিস্তানী জাতিটিই একটি কাল্পনিক, কৃত্রিম ও চাপিয়ে দেয়া ধারণা। সুতরাং এই যুদ্ধটি দলগত বা গোত্রগত লড়াই নয়। পূর্ব বাংলা অথবা বঙ্গ ঐতিহাসিকভাবে কখনোই পাঞ্জাব ও তৎসংলগ্ন অন্যান্য রাজ্যগুলির সাথে একদেশভূক্ত ছিলনা। বৃটিশ ঔপনিবেশিক আমল ছাড়া এরা এক শাসনাধীনও ছিলনা। নৃতাত্ত্বিক বা সাংস্কৃতিক পরিচয়ের তোয়াক্কা না করে পাকিস্তান রাষ্ট্রটি রাজনৈতিক ভাবে সৃষ্ট বলে পাকিস্তানীদের সাথে পূর্ব বাংলার মানুষের যুদ্ধ তাই কোন বিবেচনাতেই গৃহযুদ্ধ হতে পারেনা।
বর্তমানে যারা আমাদের মুক্তিযুদ্ধকে গৃহযুদ্ধ হিসাবে চিহ্নিত করার চেষ্টা করে তারা “আমরা ও পাকিস্তানীরা একই জাতি” এমন একটি ধারণা ও বিশ্বাস থেকে করে। এই ধারণাটির উদ্দেশ্য শুধু মুক্তিযুদ্ধকে খাটো করে দেখানো নয়, বরং “যেহেতু আমরা ও পাকিস্তানীরা একই জাতি তাই আমাদের একীভূত হওয়া উচিত” এমন বদনিয়তেই করা। এরা কূটকৌশলী, ধুরন্ধর ও বর্ণচোরা রাজাকার।
৫. আমাদের যুদ্ধটি ‘তৃতীয় পাক-ভারত যুদ্ধ’ নয় কেন?
: একথা সত্য যে পাকিস্তান ও ভারতের মধ্যে ১৯৭১ সালে ‘তৃতীয় পাক-ভারত যুদ্ধ’ সংগঠিত হয়েছিল। তবে তা ডিসেম্বরের ৩ তারিখে শুরু হয়ে ডিসেম্বরের ১৬ তারিখে শেষ হয়। পক্ষান্তরে আমাদের মুক্তিযুদ্ধ মার্চের শুরু থেকে অনানুষ্ঠানিকভাবে এবং ২৫শে মার্চ রাতে পাকবাহিনী সারা দেশে একযোগে আক্রমন শুরু করলে আনুষ্ঠানিকভাবে শুরু হয়ে ১৯৭২ সালের ১০ই জানুয়ারী শেষ হয়। ১৯৭১ সালের ১৬ই ডিসেম্বর পাকিস্তানী বাহিনী আত্মসমর্পন করলেও অনেক স্থানেই বাঙালীদের সাথে পাকিস্তানীদের সহযোগীদের যুদ্ধ অব্যাহত থাকে। তাছাড়া পাক-ভারত যুদ্ধ ভারতের পূর্ব ও পশ্চিম উভয় অংশেই হয়েছে। ভারতের পূর্ব অংশের সাথে বাংলাদেশের ভৌগলিক সীমানা থাকলেও ভারতের পশ্চিম অংশের সাথে বাংলাদেশের কোনো সম্পর্কই নেই। তাই ভারতের পশ্চিমাঞ্চলে সংগঠিত যুদ্ধের সাথে বাংলাদেশের মুক্তিযুদ্ধকে এক করে দেখার কোনো অবকাশ নেই। তাছাড়া বাংলাদেশের মুক্তিযোদ্ধারা (সামরিক বাহিনী ও গণযোদ্ধারা)  ভারতের অধীনস্থ কোনো বাহিনী ছিলেননা বা ভারতের কমান্ডে যুদ্ধ করেননি। যুদ্ধের শেষ পর্যায়ে উভয় বাহিনী কৌশলগত একীভূত কমান্ডের আওতায় থাকলেও মুক্তিযোদ্ধারা কখনোই ভারতীয় বাহিনীর অংশ ছিলেননা বা তাঁদের যুদ্ধের লক্ষ্য ও উদ্দেশ্যও কখনো ভারতীয় বাহিনীর অনুরূপ ছিলনা। তাই আমাদের মুক্তিযুদ্ধ আর তৃতীয় পাক-ভারত যুদ্ধ কোনোভাবেই অভিন্ন যুদ্ধ নয়।
৬. আমাদের মুক্তিযুদ্ধ আসলে কখন শুরু হয়েছিল?
: মুক্তিযুদ্ধ হঠাৎ করে ঘটে যাওয়া কোনো ঘটনা নয়। পৃথিবীর কোনো মুক্তিযুদ্ধই একটি ঘোষণা বা একটি আক্রমণের মাধ্যমে সূচিত হয়নি। মুক্তি লাভের চেতনার বিকাশ, জনগণের মধ্যে মুক্তির ধারণা ও স্বরূপটি প্রতিষ্ঠা করা মুক্তিযুদ্ধের অন্যতম অংশ। এই অংশটি দীর্ঘদিন ধরে একটু একটু করে বিভিন্ন ব্যক্তি ও সংগঠনের বক্তব্য, চিন্তার প্রকাশ, কর্মসূচী ও আন্দোলনের মাধ্যমে গড়ে উঠেছে। বস্তুতঃ পাকিস্তান সৃষ্টির পর পর তার চরিত্র ও কার্যকলাপ এদেশের মানুষের আশা-আকাঙ্খার বিপরীত স্রোতে বইবার সাথে সাথে এই অংশের সূচনা হয়। চব্বিশ বছরে তা আস্তে আস্তে পরিপক্কতা অর্জন করে। তাই ‘৫২’র ভাষার লড়াই, ‘৬২’র শিক্ষা আন্দোলন, ‘৬৬’র ছয়দফার আন্দোলন, ‘৬৯-এর গণঅভ্যূত্থান, ‘৭০-এর নির্বাচনের কোনোটাই বিচ্ছিন্ন কোনো ঘটনা নয় - বরং আমাদের মুক্তিযুদ্ধের সাথে গভীরভাবে সম্পর্কিত আমাদের মুক্তিযুদ্ধের সশস্ত্র পর্বটির সূচনা হয় ১৯৭১-এর মার্চের শুরুতেই পাকিস্তানী ও তাদের দোসরদের বিচ্ছিন্ন আক্রমণের মাধ্যমে। এখানে স্মর্তব্য যে, বঙ্গবন্ধুর ৭ই মার্চের ঐতিহাসিক ভাষণেও এই আক্রমণ ও হত্যাযজ্ঞের কথা বলা হয়েছে। ২৫শে মার্চ রাতে পাকিস্তানী বাহিনী ব্যাপক আক্রমণ শুরু করলে মুক্তিযুদ্ধের সার্বিক রূপটি প্রকাশিত হয় ও দেশবাসী সশস্ত্র সংগ্রামে ঝাঁপিয়ে পড়ে।
৭. আমাদের মুক্তিযুদ্ধের লক্ষ্য ও উদ্দেশ্য কী ছিল?
: আগের আলোচনাগুলো থেকেই এটা স্পষ্ট যে আমাদের মুক্তিযুদ্ধ নিছক পূর্ববঙ্গের স্বাধীনতা বা পাকিস্তানীদের হঠিয়ে নিজেদের সরকার গঠনের মধ্যে সীমাবদ্ধ নয়। বরং পাকিস্তান রাষ্ট্রটির মৌলিক নীতি ও ধারণার বিপরীতে অসাম্প্রদায়িক, কল্যানমূখী, মানবিক ও প্রগতিশীল জনগণতান্ত্রিক রাষ্ট্র প্রতিষ্ঠার মাধ্যমে এদেশের মানুষের মৌলিক ও ন্যায়সঙ্গত অধিকার নিশ্চিত করা, জাতীয় পরিচয় প্রতিষ্ঠা, শোষণ-বঞ্চনা-অন্যায়ের অবসান ঘটানো ও সাধারণের ক্ষমতা প্রতিষ্ঠা করা ছিল এই মুক্তিযুদ্ধের লক্ষ্য ও উদ্দেশ্য।
৮. মুক্তিযুদ্ধের চেতনা বলতে আসলে কী বোঝায়?
: ইতিমধ্যে বর্ণিত আমাদের মুক্তিযুদ্ধের সংজ্ঞায়ণ, মুক্তিযুদ্ধের লক্ষ্য ও উদ্দেশ্য বর্ণনা থেকে পূর্ববঙ্গের সাধারণ মানুষের জন্য স্বতন্ত্র রাষ্ট্র প্রতিষ্ঠার (শুধুমাত্র রাষ্ট্র গঠন নয়) নিমিত্তে যে মূলনীতিগুলো প্রতিভাত হয় সেগুলোকে একত্রে মুক্তিযুদ্ধের চেতনা বোঝায়। এর মাধ্যমে বোঝা যায় মুক্তিযুদ্ধের চেতনা ব্যাপারটি ১৯৭১ সালের সাথে সাথে শেষ হয়ে যায়না। বরং বাংলাদেশ রাষ্ট্রটি যতদিন পর্যন্ত টিকে থাকবে ততোদিন পর্যন্ত এর রাষ্ট্র, সরকার ও জনগণের মধ্যে তার চর্চার ব্যাপারটি অব্যাহত রাখার আবশ্যিকতা আছে।
৯. আমাদের মুক্তিযুদ্ধ কি শেষ হয়ে গেছে?
: একথা সবার কাছেই স্পষ্ট যে আমাদের মুক্তিযুদ্ধের লক্ষ্য ও উদ্দেশ্যর অনেক কিছুই এখনো বাস্তবায়িত হয়নি। অনেক কিছু এক সময় থাকলেও পরবর্তীতে তার উলটো স্রোতেও হাঁটা হয়েছে। তাই বর্ণিত লক্ষ্য ও উদ্দেশ্য বাস্তবায়ন না হওয়া পর্যন্ত মুক্তিযুদ্ধ সার্বিকভাবে শেষ হয়েছে বলা যায়না। পাকিস্তানী বা তাদের দোসরদের সাথে সশস্ত্র সংগ্রামের অংশটি ১৯৭২ সালের ১০ই জানুয়ারী শেষ হলেও অসামরিক লড়াইটি এখনো চালাতে হচ্ছে। তবে মুক্তিযুদ্ধের চেতনাবিরোধী শক্তি ভবিষ্যতে কখনো আক্রমণ করার সাহস করলে সশস্ত্র লড়াইটিও দরকার হতে পারে।
১০. তাহলে ‘মুক্তিযুদ্ধ’ কি কোন সশস্ত্র যুদ্ধ নয়?
: সশস্ত্র যুদ্ধ মুক্তিযুদ্ধের একটি গুরুত্বপূর্ণ অংশ, তবে সেটাই সব নয়। সমাজ ও রাষ্ট্রের প্রতিটি ক্ষেত্রে, ব্যক্তি ও জাতির জীবনে মুক্তিযুদ্ধের চেতনা ধারণ ও চর্চার মাধ্যমে মুক্তিযুদ্ধকে সার্বিকভাবে সফল করে তুলতে হয়। মুক্তিযুদ্ধের ধারণা প্রতিষ্ঠা, প্রস্তুতিপর্ব, চেতনার বিকাশ এগুলোও মুক্তিযুদ্ধের অংশ। ইতিহাসে বর্ণনার সুবিধার্থে সশস্ত্র যুদ্ধের অংশটিকে শুধু মুক্তিযুদ্ধ বলে চিহ্নিত করা হলেও বাকি অংশগুলোতে আস্থা আনতে হবে ও গুরুত্ব দিতে হবে। ইতিহাসের বিস্তারিত আলোচনাতেও এই পর্বগুলো যথাযথভাবে আসতে হবে।
১১. আমাদের মুক্তিযুদ্ধকে কি তাহলে সফল বলা যায়?
: মুক্তিযুদ্ধের সশস্ত্র পর্বটিতে আমরা জয়লাভ করেছি। এটি এক ধরণের সাফল্য। মুক্তিযুদ্ধের যারা বিরোধীতা করেছিল বা করে তারা অনিচ্ছায় হলেও বাংলাদেশ রাষ্ট্রটিকে মানতে ও আনুষ্ঠানিকতায় মুক্তিযুদ্ধসংশ্লিষ্ট বিষয়াবলীতে সম্মান প্রদর্শণ করতে বাধ্য হয়। এটিও আরেক রকমের সাফল্য। বাংলাদেশের অভ্যূদয়ের সাথে ‘পাকিস্তান’ ধারণাটির অসারত্ব প্রমাণিত হয়েছে। এটি আমাদের মুক্তিযুদ্ধের মৌলনীতিকে সঠিক বলে প্রতিষ্ঠিত করে। পাকিস্তান দেশটি পশ্চিম পাকিস্তান নামক অবাস্তব আঞ্চলিক সত্ত্বা থেকে প্রদেশভিত্তিক আঞ্চলিক সত্ত্বায় ফেরত যেতে বাধ্য হয়েছে। এটি আমাদের মুক্তিযুদ্ধের একটি উপজাত। ইসরাইল ও তাইওয়ান ছাড়া দুনিয়ার আর সব দেশ বাংলাদেশকে স্বীকৃতি (আনুষ্ঠানিক ও অনানুষ্ঠানিক) দিতে বাধ্য হয়েছে - এমনকি পাকিস্তান পর্যন্ত। এটিও মুক্তিযুদ্ধের সাফল্য। বিশ্ব দরবারে আমাদের স্বতন্ত্র পরিচয় প্রতিষ্ঠিত হয়েছে। এগুলোও মুক্তিযুদ্ধের সাফল্য।
একথা সত্য যে আমাদের মুক্তিযুদ্ধের চেতনার সার্বিক বাস্তবায়ণ এখনো হয়নি। তবে তাতে মুক্তিযুদ্ধ ব্যর্থ হয়েছে তা বলা যাবেনা। মুক্তিযুদ্ধের চেতনার সার্বিক বাস্তবায়ণের জন্য বেসামরিক লড়াইটা অব্যাহত রাখাটা মুক্তিযুদ্ধকে আরো সফলতার দিকে নিয়ে যাবে। মুক্তিযুদ্ধের সুফলটা তখন বাংলাদেশের সব মানুষের কাছে কার্যকরভাবে পৌঁছাবে।


