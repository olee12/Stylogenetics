রসে-বশে -০২



দোহাইঃ   এটা কোন ধারাবাহিক লেখা নয়। একই ধরণের লেখার জন্য প্রতিবার নতুন নতুন নাম খোঁজার ঝামেলা এড়াতে শিরোনামের পরে ক্রমবাচক সংখ্যা বসানো হয়েছে। অনিয়মিত এই সিরিজের প্রত্যেকটি লেখা মাসুদ রানার মত স্বয়ংসম্পূর্ণ। পাঠকের পক্ষে আমার “নতজানু মনন, অপচিত মেরুদণ্ড” সিরিজের সাথে এই সিরিজের মিল পাওয়া আশ্চর্যের কিছু না। 
গত বিশ বছরে অনেকগুলো ব্যাপার আমাদের গা সওয়া হয়ে গেছে। আমরা জানি কেউ সরকারে থাকলে তাদের দল আমাদের উপর চোটপাট করবে, বিশেষ সুবিধা ভোগ করবে; ক্ষমতায় থাকা আর তাদের কাছের লোকজন দুর্নীতি করবে, ব্যাপক লুটপাট করবে। এমনকি ক্ষমতার পাঁচ বছরের মধ্যে কোন্‌ বছরে কোন্‌ ধরণের দুর্নীতি হবে তাও আমরা জেনে গেছি। আমরা জানি, কখন নতুন ব্যাংক-বীমা পারমিশান পাবে, কখন ফ্ল্যাট-প্লট বরাদ্দ হবে, কখন একনেকে আজগুবী সব প্রকল্প পাশ হবে, কখন বাজেটে নানা প্রকল্পে থোক টাকা বরাদ্দ হবে।
আমরা জানি, এই সময় কালে রেডিও-টিভি-সভায় সরকার কী বলবে, কোন কোন সাংবাদিক আর সংবাদপত্র সরকারের পক্ষে যাবে, কারা বিপক্ষে বলবে, কারা শুরুতে আর কারা শেষে ডিগবাজী দেবে। আমরা এগুলোতে আর অবাক হই না। আমরা অবাক হই না যখন এবারের নির্বাচনে আগের সরকারী দলের ভরাডুবী হয়, আরো পাঁচ বছর পর এবারের ভূমিধ্বস বিজয়ীরা ভূপাতিত হয়। আমরা এতেও অবাক হই না যখন সরকার তার যাবতীয় অক্ষমতার জন্য পূর্ববর্তীদের ঢালাও দোষারোপ করে, পূর্ববর্তীদের হামলা-মামলা করে দৌড়ের উপর রাখে। আমরা জানি কখন বিশ্ববিদ্যালয়ের হলগুলো কাদের দখলে যাবে, কখন কাকে চাঁদা দিয়ে আমাদের বেঁচে থাকতে হবে। আমরা আরো জানি মাঝে মাঝেই উত্তর পাড়া থেকে কেউ কেউ এসে জেহাদী জোশে দুর্নীতি রোধে ঝাঁপিয়ে পড়বে। মানবতা, গণতন্ত্র, লজ্জাবোধ, মূল্যবোধ তখন ধুলায় লুটাবে।
আমরা এসবে অভ্যস্ত হয়ে গেছি। আমাদের কোন কিছুতেই কিছু যায় আসে না। সরকারের ভাষ্যকে সবাই যখন সচরাচর অসত্য বলে জানেন, সরকারের ফিরিস্তিকে অতিরঞ্জিত বলে মনে করেন, সরকারের আশ্বাসে যখন কেউ আস্থা স্থাপন করেন না তখন সরকারের কোন বিশ্বাসযোগ্যতা থাকেনা, নৈতিক ভিত্তিও থাকেনা। প্রায়ই দেখা যায় আগের সরকারের মন্ত্রী-এমপিদের সাথে কিছু কিছু উচ্চপদস্থ কর্মকর্তাও দুর্নীতির অভিযোগে অভিযুক্ত হচ্ছেন। অনেকের বিরূদ্ধে দেশবিরোধী ভয়ঙ্কর সব ষড়যন্ত্রে জড়িত থাকার কথাও জানা যাচ্ছে। এতে দেশের ক্ষতি তো হচ্ছেই তার সাথে সরকার নামক প্রতিষ্ঠানটির ক্রেডিবিলিটি শূন্যের কোঠায় ঠেকছে। মানুষ জানে এখন যারা দুর্নীতিগ্রস্থদের বিচার করছে আগামীতে তারাও একই ধরণের অভিযোগে অভিযুক্ত হবে।
তথাকথিত গণতান্ত্রিক ব্যবস্থার এই বেহাল দশায় আমরা বিচলিত হই না। আমরা জানি এই ব্যবস্থাটা এমনই। কিন্তু আমরা এর কোন বিকল্প ভাবতে চাইনা, অমন কোন চেষ্টাও আমাদের নেই। আমরা জানি, রাষ্ট্রের মৌলিক চরিত্রটি দেশের সিংহভাগ মানুষের পক্ষে নয়, বরং অনেকাংশেই লুটেরা চরিত্রের। এখানে পাঁচশ টাকা ঋণ করলে নাকের নথ বা ঘরের টিন খুলে নেয়া হবে, কিন্তু হাজার কোটি টাকা ব্যাংক থেকে ঋণ নিয়ে শোধ না দিয়ে দিব্বি ঘুরে বেড়ানো যায়, মাতব্বরী করা যায়। এখানে ব্যাংকে টাকা রাখলে টাকা বাড়েনা, বরং এই চার্জ সেই চার্জের নামে টাকা কেটে কেটে ক্ষুদ্র সঞ্চয়কারীর তহবিলকে শূন্য করে দেয়া হয়। এখানে ডাক্তার, আইনজীবি বা কনসালটেন্টদের ফী দিলে রশিদ পাওয়া যায়না। এখানে কর আদায়ে দক্ষতা বাড়ানোর চেষ্টার চেয়ে করের নতুন ক্ষেত্রে আবিষ্কার করা আর করের হার বাড়ানোর চেষ্টা করা হয়।
রাষ্ট্র যখন ভিন্ন কোন রাষ্ট্রের সাথে দ্বিপাক্ষিক চুক্তি করে, আমরা জানি সেসব চুক্তি দীর্ঘমেয়াদে আমাদের চেয়ে প্রতিপক্ষের জন্য অধিক লাভজনক হবে। আন্তর্জাতিক ফোরামে আমরা অবাস্তব সব প্রস্তাব নিয়ে কোমর বেঁধে লড়ব যার শেষে আমাদের কপালে কিছুই জুটবেনা। আমরা কিনতে গেলে ঠকি, বেচতে গেলেও ঠকি। বিদেশে আমাদের সাথে অন্যায় আচরণ করা হলেও আমরা মাথা নিচু করেই থাকি, মেনে নেই।
রাষ্ট্রীয় সংস্থা যখন দেশের বিদ্যমান আইনকে বৃদ্ধাঙ্গুলী দেখায় আমরা তখনও চুপ। এতে নিরীহ মানুষের প্রানহানী হলেও আমাদের মুখে রা নেই। রাষ্ট্রের নিবর্তনমূলক চরিত্রের পরিবর্তনের ব্যাপারে আমাদের কোন ভাবনা নেই। আমরা দেশ নিয়ে ভাবিনা, ইতিহাস নিয়ে ভাবিনা, রাষ্ট্র নিয়ে ভাবিনা, দেশের ভবিষ্যত নিয়ে ভাবিনা, সবার লাভ নিয়ে ভাবিনা।
তাহলে আমরা কী নিয়ে ভাবি? আমরা বড্ড আত্মকেন্দ্রিক। ভাবি কোনটাতে একান্ত নিজের কিছু লাভ হবে। কী করলে লাভের ভাগ আর কাউকে দিতে হবেনা। দেশের বা দেশের ইমেজ নিয়ে ভাবার চেয়ে আমরা নিজের স্বাচ্ছন্দ্যের কথা ভাবতে বেশি ভালোবাসি। দেশের বৃহত্তর স্বার্থ উদ্ধার করার চেয়ে নিজের ক্ষুদ্রতর লাভই আমাদের কাছে বেশি গুরুত্বপূর্ণ। যারা “নিজে বাঁচলে বাপের নাম” বলতে পারে তাদের কাছে দেশ-জাতি বহুদূরের ব্যাপার।
আমরা কোন রকম ঝামেলায় যেতে চাইনা, ঘরে বসে বা রেষ্টুরেন্টে বসে চায়ের কাপে ঝড় তুলতে চাই। জীবনে এক আধবার একটা মানব-বন্ধন বা নিরব প্রতিবাদ ধরণের কর্মসূচীতে গেলে সেই গল্প নাতি-নাতনিকে পর্যন্ত বলব। আর গল্প বলার এত বিষয় থাকতে নিজে গল্প হতে যাব কেন? আমরা রসে-বশে থাকব, মধু খাব, কিলও খাব কিন্তু রা কাড়বনা ততক্ষণ পর্যন্ত যতক্ষণ পর্যন্তনা আমার মধুটা অন্যে চেটে খায়। আবার রা করতে গেলে সেই রা-এর জোরও খুবই কম হয়। আমাদের হাত-পায়ের মত আমাদের কন্ঠও রসস্থ।
খুব আশ্চর্য লাগে এই ভেবে যে, এই স্বার্থপর মানুষগুলোর এক প্রজন্ম আগের মানুষগুলো নিজেদের জান বাজী রেখে মুক্তিযুদ্ধ করেছিল! মাত্র এক প্রজন্মে একটা মুক্তিযোদ্ধার জাত তেলাপোকার জাত হয়ে যায় কীভাবে!

