যে বিষয়গুলো নিয়ে কথা বলা দরকার



১৯৭১ সালে বাংলাদেশের মুক্তিযুদ্ধে ভারত কবে থেকে অংশগ্রহন করেছিল? আমরা জানি ভারত পাকিস্তানের সাথে আনুষ্ঠানিকভাবে যুদ্ধে জড়ায় ডিসেম্বরের ৩ তারিখে। কিন্তু ১৯৭১ সালে ডিসেম্বরের ৩ তারিখের আগে কি ভারতীয় সামরিক বাহিনী বাংলাদেশ সেক্টরে পাকিস্তানের সাথে যুদ্ধ করেনি? আমরা জানি এর আগে ভারত পাকিস্তানের সাথে আনুষ্ঠানিক যুদ্ধ করেনি বটে কিন্তু অনানুষ্ঠানিক যুদ্ধ চলেছে আরো অনেক আগে থেকেই। ভারত বাংলাদেশ থেকে আগত মুক্তিবাহিনীকে ট্রেনিং দিচ্ছিল, অস্ত্র সরবরাহ করছিল, রসদ যোগাচ্ছিল এমনকি অঘোষিতভাবে অপারেশনেও অংশ নিচ্ছিল। তাই শেষ পর্যায়ে এসে ভারতের পক্ষে আনুষ্ঠানিকভাবে এই যুদ্ধে জড়ানো ছাড়া কোন উপায় ছিলনা।
ভারতের উপর এক কোটির অধিক বাংলাদেশী শরণার্থীর চাপ বাংলাদেশের সীমান্তবর্তী রাজ্যগুলোতে তো বটেই গোটা ভারতের উপরই অর্থনীতিসহ অন্য বিষয়ে ব্যাপক চাপ সৃষ্টি করেছিল। মুক্তিযোদ্ধারা এবং বাংলাদেশের সামরিক বাহিনী মূলতঃ ভারতীয় ভূমি ব্যবহার করে পাকিস্তানের বিরূদ্ধে যুদ্ধ চালাচ্ছিল। যুদ্ধের শুরু থেকে ভারতের ভূমি ব্যবহার করে দখলদার পাকিস্তানী বাহিনীর বিরূদ্ধে বাংলাদেশের ব্যাপক সামরিক তৎপরতা যুদ্ধে ভারতের অংশগ্রহন অনিবার্য করে তুলেছিল।
অনানুষ্ঠানিকভাবে বাংলাদেশ সেনা বাহিনী গঠিত হয়ে গিয়েছিল যুদ্ধের শুরু থেকেই। এপ্রিলে মুজিবনগর সরকার গঠন বাংলাদেশের সামরিক বাহিনীকে আনুষ্ঠানিক মর্যাদা দেয়। জুলাই ১১-১৭তে অনুষ্ঠিত সেক্টর কমান্ডারদের যৌথ সভা বাংলাদেশ সেনা বাহিনীকে সংগঠিত রূপ দেয়। ২১শে সেপ্টেম্বর বিমান বাহিনীর আনুষ্ঠানিক যাত্রা আর ৯ই নভেম্বর নৌবাহিনীর প্রথম ফ্লিট গঠন পাকিস্তানের বিরূদ্ধে জলে-স্থলে-আকাশে সার্বিক যুদ্ধের সূচনা করে। সম্ভবতঃ নভেম্বরের ২১ তারিখে বাংলাদেশের সামরিক বাহিনী ও মুক্তিযোদ্ধাদের আনুষ্ঠানিকভাবে ভারতীয় সামরিক বাহিনীর কমান্ডের আওতায় আনা হয়। এই কমান্ড শুধুমাত্র যুদ্ধ পরিচালনার জন্য ছিল, কারণ বাংলাদেশের সামরিক বাহিনী শুরু থেকেই মুজিবনগর সরকারের অধীন ছিল এবং এই ব্যাপারে ভুল বোঝাবুঝির কোন অবকাশ নেই।
ভারত কর্তৃক বাংলাদেশের মুক্তিযোদ্ধাদের ট্রেনিং মূলতঃ ভারতের বাংলাদেশ সীমান্তবর্তী রাজ্যসমূহে সীমাবদ্ধ ছিল। অস্ত্র ও রসদ সরবরাহও ছিল নূন্যতম পর্যায়ে। এমনই অবস্থায় সরাসরি ভারতীয় সামরিক বাহিনীর পূর্ণ সহযোগিতায় মুক্তিবাহিনী ও বাংলাদেশের সামরিক বাহিনীর সমান্তরালে মুজিব বাহিনী গঠন করা হয়। মুক্তিবাহিনী যেখানে ছোট ছোট অস্থায়ী ক্যাম্পে অল্পদিনের ট্রেনিং পেত মুজিব বাহিনী সেখানে দেরাদুনের মিলিটারী একাডেমীতে পূর্ণ সামরিক প্রশিক্ষণ পেয়েছে। তাদের প্রাপ্ত অস্ত্র ও রসদও ছিল অত্যাধুনিক ও উন্নত মানের।
স্বাভাবিকভাবেই প্রশ্ন ওঠে মুজিব বাহিনী গঠনের প্রয়োজনীয়তা ও উদ্দেশ্য কী ছিল? মুজিব বাহিনী গঠিত হয়েছিল ভারতীয় গোয়েন্দা সংস্থা “র”-এর পরিকল্পনা অনুযায়ী জেনারেল উবানের তত্ত্বাবধানে। সুতরাং ভারতের সাপেক্ষে এই বাহিনীর স্ট্র্যাটেজিক গুরুত্ব অপরিসীম। বাংলাদেশের সামরিক বাহিনী এবং মুক্তিবাহিনী যেহেতু মুক্তিযুদ্ধের মাধ্যমে গড়ে ওঠা এবং মুজিবনগর সরকারের প্রতি আনুগত্যশীল, তাই তাদের দ্বারা ভারতের বিশেষতঃ ক্ষমতাসীন কংগ্রেস সরকারের স্বার্থ সংরক্ষণ সম্ভব ছিলনা। বাংলাদেশে দীর্ঘ মেয়াদে যুদ্ধ করতে গেলে ভারতীয় সামরিক বাহিনীর ব্যবহার ভারতের জন্য ক্ষতিকর। তাই তাদের সাপেক্ষে বাংলাদেশে এমন একটি বাহিনী দরকার ছিল যারা পাকিস্তানের বিরূদ্ধে লড়বে ঠিকই কিন্তু ভারতের ইন্টারেস্টের বিপক্ষে যাবেনা। দীর্ঘ মেয়াদী যুদ্ধে নিকট ভবিষ্যতে বাংলাদেশ সরকারের মনোভাব বা কোন কার্যক্রম ভারতীয় স্বার্থের বিপক্ষে গেলে তা মিনিমাইজ করার জন্য এমনটা দরকার ছিল।
মুক্তিবাহিনীর একটা বড় অংশ ছিল ন্যাপ (ভাসানী/মোজাফ্‌ফর) আর কমিউনিস্ট পার্টি বা তাদের প্রতি সহানুভূতিশীল ছাত্র-যুব সংগঠনগুলো থেকে আগত। স্বাভাবিকভাবেই কংগ্রেসশাসিত তখনকার ভারত সরকারের কাছে তাঁরা গুডবুকে ছিলেন না। পশ্চিমবঙ্গে সেসময়ে চলমান বাম চরমপন্থীদের তুমুল আন্দোলন ভারত সরকারকে এই চিন্তায়ও ফেলে দেয় যে মুক্তিবাহিনীর বাম ধারার সদস্যরা ভারতের বামপন্থীদের সাথে কৌশলগত সম্পর্ক গড়তে পারে। তাতে ভারতকে দেশে ও দেশের বাইরে বামদের বিরূদ্ধে লড়তে হবে। মুক্তিবাহিনী তথা বাংলাদেশ বাহিনীর মধ্যে বামদের সম্ভাব্য প্রভাব কমানো বা বাড়ার সুযোগ না দেয়ার জন্যই মুজিব বাহিনীর মত বাহিনী দরকার ছিল।
ফলে মুজিব বাহিনী মাঠে নামলে শুধু পাকিস্তানীদের বিরূদ্ধেই নয় মুজিবনগর সরকারের নেতৃত্বের বাম অংশের সাথে, মুক্তিযোদ্ধাদের বাম অংশের সাথে তাদের সংঘাত অনিবার্য হয়ে ওঠে। সিরাজ শিকদারের নেতৃত্বাধীন মুক্তিযোদ্ধাদের অংশের সাথে তাদের যুদ্ধের কথাও জানা যায়। তাদের দ্বারা তাজউদ্দীন আহমদকে নেতৃত্ব থেকে সরিয়ে দেবার চেষ্টার কথাও জানা যায়। মোটের উপর মুজিব বাহিনী মুক্তিযুদ্ধকালীন বাংলাদেশ সরকারের নিয়ন্ত্রণের বাইরের একটা বাহিনী ছিল যাদের মোটিভ আর মুক্তিযোদ্ধাদের মোটিভ এক ছিলনা। বস্ততঃ মোটিভ এক হলে মুজিব বাহিনী গঠনের প্রয়োজন পড়েনা।
মুক্তিযুদ্ধ শেষ হবার পর এই পূর্ণ সামরিক প্রশিক্ষণে প্রশিক্ষিত বাহিনী নিজেদেরকে বাংলাদেশ সামরিক বাহিনীর সাথে একীভূত হবার দাবী জানায়নি। বরং তারা অন্য মুক্তিযোদ্ধাদের সাথে মিশে গিয়েছিল। তাহলে ভারত যে এত রিসোর্স ব্যবহার করে একটা বাহিনী তৈরি করল তার প্রয়োজনীয়তা কি যুদ্ধ শেষ হবার সাথে সাথেই শেষ হয়ে গেল? অবশ্যই না।
প্রাসঙ্গিক বিবেচনায় সাম্প্রতিক ইতিহাসের একটা দিকে লক্ষ্য করা যাক। আফগানিস্তানে সোভিয়েত অনুপ্রবেশের বিরূদ্ধে লড়াই করা প্রায় আঠারোটি মুজাহিদ গ্রুপকে পাকিস্তান আর ইরান আশ্রয় দিয়েছিল। এই দেশ দুটোর বাইরে যুক্তরাষ্ট্র আর তার মিত্ররা মুজাহিদদের সমর্থণ ও রসদ যুগিয়েছে। মুজাহিদদের বিজয় নিশ্চিত হবার কাছাকাছি সময়ে তারা পাকিস্তানকে ভিত্তি করে তালিবানদের গড়ে তোলে। তালিবানরা মুজাহিদদের তুলনায় অধিক সুবিধাপ্রাপ্ত, অধিক কট্টর ও ভয়ঙ্কর। মুজাহিদীন সরকারের দুর্বলতা ও বিশৃঙ্খলার সুযোগে মুজাহিদীন সরকারকে তারা শুধু উৎখাতই করেনা, মুজাহিদীনদের কচুকাটাও শুরু করে। আফগানিস্তানে নিজেদের স্বার্থকে আরো মজবুত উপায়ে রক্ষা করার ও নিশ্চিত করার জন্যই তালিবানদের পেট্রনরা তালিবানদের তৈরি করেছিল। ষাট ও সত্তরের দশকে তৃতীয় বিশ্বের সামরিক শাসনপ্রবন দেশগুলোতেও ঐসব পেট্রনরা এভাবে একাধিক জেনারেলের পিছনে সাহায্য ও সমর্থণের হাত রাখত। একই ফ্রেমে ফেল্‌লে মুজিব বাহিনীর ব্যাপারটাও আমাদের কাছে কিছুটা স্পষ্ট হয়।
স্বাধীন বাংলাদেশে আওয়ামী লীগ, তার সহযোগী সংগঠনগুলো ও সাধারণ মুক্তিযোদ্ধাদের মধ্যে মিশে যাওয়া মুজিব বাহিনীর কার্যকলাপ আজ এতগুলো বছর পর কিছু কিছু বোঝা যায়। মুক্তিযুদ্ধের পর স্বাভাবিক আকাঙ্খা থাকে সর্বদল সমন্বয়ে একটি জাতীয় সরকারের (মুক্তিযুদ্ধের বিরোধীতাকারীদের বাদ দিয়ে)। আওয়ামী লীগ নেতৃত্বে বিশৃঙ্খলা, পরিকল্পনাহীনতা, ব্যক্তিবিশেষের ক্ষমতার লোভের জন্য ১৬ই ডিসেম্বরের পর জাতীয় সরকার গঠিত হতে পারেনি। ফলে আওয়ামী লীগকে মুক্তিযুদ্ধকালীন তাদের সহযোগী সংগঠনদের থেকে একা করে ফেলা সম্ভব হয়। এতে যুদ্ধ-বিধ্বস্ত দেশের বিপর্যস্ত জনতাকে তাদের অপ্রাপ্তির জন্য আওয়ামী লীগ সরকারকে দোষারোপের জন্য ক্ষেপিয়ে তোলাও সম্ভব হয়।
স্বাধীনতাপূর্ব আওয়ামী লীগ কোন বামপন্থী দল ছিলনা, আজকের আওয়ামী লীগও কোন বামপন্থী দল নয়। কিন্তু স্বাধীনতার পর সার্বিক পরিস্থিতি বিবেচনায় আওয়ামী নেতৃত্ব বাম দিকের রাস্তা ধরার সিদ্ধান্ত নেয়। এই বাম দিকে যাত্রা ধীরে ধীরে ডানপন্থী কংগ্রেসের নেতৃত্বাধীন ভারতের স্বার্থের বাইরে যেন না যায় বা পশ্চিমবঙ্গের বাম চরমপন্থীদের প্রতি সহানুভূতিশীল না হয় বা বাংলাদেশ যেন একটা কমিউনিস্ট রাষ্ট্রে পরিণত না হয় সেদিকে ভারতের নজর ছিল। ভারতের নজর থাকার ব্যাপারটি স্পষ্ট হয় যখন মুজিব বাহিনী ফেরতদের একাংশ জাসদ গঠন করে। ন্যাপ বা কমিউনিস্ট পার্টি অসমর্থ হওয়ায় দেশে তখন একটি শক্তিশালী ও কার্যকর বিরোধী দলের প্রয়োজনীয়তা অনুভূত হচ্ছিল। জাসদ সেই সুযোগটি নিতে সক্ষম হয় কিন্তু গঠনমূলক বিরোধী দলের ভূমিকা নেবার কোন অভিপ্রায় তাদের ছিলনা। তাছাড়া সেসময়ে বিশ্বব্যাপী প্রগতিশীল রাজনৈতিক আন্দোলন যে পরিমাণ বেগবান হয়েছিল তাতে তরুণরা বামধারার প্রতি আকৃষ্ট হয়। জাসদ এই সুযোগটিও গ্রহন করে, তবে বাম হঠকারী ধারায়। এতে দেশ ও দেশের মানুষের সাথে দীর্ঘমেয়াদে বামধারার রাজনীতি ক্ষতিগ্রস্থ হয়। এভাবে জাসদ নামক “বাম প্রতিষেধক টীকা” দিয়ে বাংলাদেশে কমিউনিজমের উত্থান ঠেকানো হয়। কংগ্রেস সরকারের লক্ষ্যও ছিল তাই।
মুজিব বাহিনীর যে অংশ আওয়ামী লীগের সাথে ছিল তাদের ভূমিকাও উগ্র ছিল। বস্ততঃ বঙ্গবন্ধু সরকারকে যে যে বিষয়ে সমালোচনার মুখে পড়তে হয় তার বেশিরভাগ এই অংশের অবদান। এতে যুদ্ধবিধ্বস্ত একটা দেশ পরিকল্পিতভাবে আস্তে আস্তে এগিয়ে যাবার জন্য জনগণ যে মানসিক প্রস্তুতি নিচ্ছিল তা নষ্ট হয়ে যায়। এই অংশের দুর্নীতি স্বাধীনতা পরবর্তী আওয়ামী লীগ সরকারের ভালো অংশের অর্জনকেও কালিমালিপ্ত করে। তাছাড়া সেসময়ে আরো অনেকে ছিলেন যারা বঙ্গবন্ধু সরকারকে নানা কেরামতি পরামর্শ দিতেন (যেমন মুদি দোকান পর্যন্ত জাতীয়করণ করে ফেলা)। আজ সময়ের বিচারে এই ব্যাপারটা স্পষ্ট হয়েছে যে, সেদিনের বাম অতিবিপ্লবীরা, সরকারের ভেতরে থাকা উগ্রপন্থীরা বা কেরামতী উপদেষ্টারা সবাই একই বা একই ধরণের ভাগাড়ে পৌঁছেছেন। সেসময়ে এরা অত্যন্ত নিষ্ঠার সাথে বঙ্গবন্ধু সরকারকে ডুবিয়েছেন, দেশকে ডুবিয়েছেন।
আমি “ইনকিলাবী-সংগ্রামী”দের মত এ’কথা বলছিনা যে ভারত পাকিস্তানকে ভাঙার ষড়যন্ত্র করেছিল তাই ১৯৭১ সালে যুদ্ধ হয়েছিল, অথবা বাংলাদেশকে দুর্বল ও পরনির্ভর করার জন্যই ভারত মুজিব বাহিনী গঠন করেছিল। বরং আমি স্পষ্টভাবে বলতে চাই পাকিস্তান রাষ্ট্রের মৃত্যু তার জন্মপ্রক্রিয়াতেই নির্দিষ্ট হয়ে গিয়েছিল। ২৪ বছরের অধিককালের অন্যায়, অবিচার, বৈষম্য, শোষন ও নিপীড়ন তাকে একটু একটু করে মৃত্যুর মুখে ঠেলে দিয়েছে। খাঁড়ার শেষ কোপটা মেরেছিল খোদ পাকিস্তানের সামরিক বাহিনী ২৫শে মার্চে। পাকিস্তানী সামরিক বাহিনী যখন সরকারেরই অংশ পুলিশ (রাজারবাগে) ও ইপিআরের (পিলখানায়) উপর হত্যাযজ্ঞ চালায় তখন সেই রাষ্ট্র আর টিকে আছে বলা যায় না, তার নৈতিক ভিত্তিটাই ধ্বংস হয়ে যায়। আর দক্ষিণ এশিয়ায় কমিউনিজমের উত্থান ঠেকানোর জন্য কমিউনিজমবিরোধী দুনিয়ার যে পরিকল্পনা ছিল ভারতের কংগ্রেস সরকার সেটাতে সহযোগিতা করেছে মাত্র। কংগ্রেসের নিজের সর্বভারতীয় নেতৃত্ব বজায় রাখার জন্য এটা জরুরী ছিল, ভারতের কানের পাশে একটা কমিউনিস্ট রাষ্ট্র গঠিত হবার সম্ভাবনাকে নির্মূল করার জন্য এটা জরুরী ছিল।
মুক্তিযুদ্ধ যদি নয় মাস না হয়ে নয় বছর ধরে চলত তাহলে হয়তো এক পর্যায়ে মুজিব বাহিনীর সাথে মুক্তিযোদ্ধাদের সংঘর্ষ আরো ব্যাপক ও বিস্তৃত হত। তাতেও পাকিস্তানীদের জেতার বা ভারতের বাংলাদেশ দখল করার মত কোন পরিস্থিতি তৈরি হতনা। রসদের অবিচ্ছিন্ন সরবরাহ থেকে বঞ্চিত, হত মনোবল পাকিস্তানী সামরিক বাহিনী আরো দীর্ঘ সময় যুদ্ধ করার চেষ্টা করলে তাদের আরো শোচনীয় পরাজয়ই ঘটত। আর ভারত বাংলাদেশকে দখল করার মানসিকতা রাখলে মুক্তিযোদ্ধাদের বা মুজিবনগর সরকারকে সহযোগিতা করার চেষ্টা করত না বা ১৯৭২ সালে ভারতীয় বাহিনীও তাদের দেশে চলে যেত না।
মুজিব বাহিনীকে নিয়ে এই বিশ্লেষণ তাদের কার্যক্রম আর পরবর্তী ইতিহাসের উপর অনুমিত। এই ব্যাপারগুলো নিয়ে আমাদের কথা বলা দরকার যাতে আমাদের জানা, আমাদের ধারণা বা আমাদের বিশ্লেষণে ভুল থেকে না যায়। মুজিব বাহিনীর ব্যাপারে সবচেয়ে ভালো বলতে পারতেন খোদ মুজিব বাহিনীর নেতারা। কিন্তু ইতিহাসের এই অংশের ব্যাপারে তারা বরাবর হয় নিশ্চুপ থেকেছেন অথবা নূন্যতম বলেছেন। ফলে তাদের নিয়ে সন্দেহগুলো দানা বাঁধতে পেরেছে। পরবর্তী ৩৯ বছরে তাদের নানা কার্যকলাপ সেই সন্দেহগুলোকে আরো দৃঢ় ভিত্তি দিয়েছে।
মুজিব বাহিনীর ইতিহাস যেহেতু আমাদের মুক্তিযুদ্ধের ইতিহাসের অংশ তাই এটা নিয়ে আমাদের কথা বলতে হবে, আলোচনা করতে হবে। আমাদের মুক্তিযুদ্ধের ইতিহাসে কোন অস্পষ্টতা, কোন সংশয়, কোন সন্দেহ বা কোন বিতর্ক রাখার অবকাশ নেই।

