পকেট কাটার অর্থনীতি-৬



১০. কালো টাকা - সাদা টাকা
কয়েকটি চরিত্র কল্পনা করা যাক। এরা বাস্তবের কেউ না হলেও এমন মানুষদের গল্প আমরা প্রায়ই শুনতে পাই। এগুলোর সত্যতা কখনো প্রমাণ করা যায় না। কখনো-সখনো আইন প্রয়োগকারী সংস্থা এমন কাউকে গ্রেফতার করলেও তাদের অপরাধ মোটামুটি অপ্রমাণিত থেকে যায়, ফলে তাদের উল্লেখযোগ্য কোনো শাস্তিও হয় না।
কল্পনা-১:
আফসান বাহ্‌রাম একজন বড় ব্যবসায়ী। নানা ধরনের জিনিষ আমদানী করে দেশের বাজারে বিক্রি করা তার কাজ। আফসান সাহেব সৎ লোক নন্‌। আমদানী করার ক্ষেত্রে তিনি সরকারকে যে সব কায়দায় ঠকানো সেগুলো হচ্ছেঃ

১. যে বস্তু আনেন সেটার আমদানী শুল্ক উচ্চ হলে সেটাকে অন্য এমন এক বস্তু বলে ঘোষণা দেন যার আমদানী শুল্ক কম। (যেমন, চিনিকে লবন ঘোষণা দেয়া)
২. প্রথম পন্থা অবলম্বন করা না গেলে আমদানীকৃত বস্তুর বর্ণনা ঠিকই ঘোষণা দেন; কিন্তু তার মূল্য কম ঘোষণা দেন। (যেমন, ১০০ টাকা/কেজি দামের জিনিষের মূল্য ৫০ টাকা/কেজি ঘোষণা দেয়া)
৩. দ্বিতীয় পন্থা অবলম্বনের কালে যদি দেখা যায় আমদানীকৃত বস্তুটি প্রাক-জাহাজীকরণ পরিদর্শনের (Pre-Shipment Inspection) আওতায় পড়ে বা কাস্টমস কর্তৃপক্ষের কাছে ঐ বস্তুটির রেকর্ডেড মূল্য উচ্চ, তাহলে তিনি আমদানীকৃত বস্তুর পরিমাণ কম ঘোষণা করেন। (যেমন, এক ডজন জিনিষকে একটি বা এক সেট ঘোষণা দেয়া)

এই অসদুপায়গুলো অবলম্বন করতে গিয়ে তিনি আরো একটি বেআইনী কাজ করেন সেটি হচ্ছে মানি লন্ডারিং। উপরোক্ত তিনটি পদ্ধতিতেই তার আমদানী ঋণপত্রে (Import Letter of Credit) প্রকৃত মূল্যের চেয়ে কম মূল্য দেখাতে হয়। ফলে পণ্যটির রফতানীকারক প্রতিষ্ঠানকে পণ্যের অবশিষ্ট মূল্য হুণ্ডি আকারে তৃতীয় কোন দেশ হতে টিটি’র (Telegraphic/Wire Transfer) মাধ্যমে অথবা রফতানীকারকের দেশেই তাকে নগদে পরিশোধ করতে হয়। এই মানি লন্ডারিং-এ বিদেশ থেকে অর্জিত আমাদের আয়ের (রফতানী আয় অথবা প্রবাসীদের রেমিট্যান্স) একটা বড় অংশ ব্যয়িত হয়ে যায়। বাংলাদেশ আমদানী নির্ভর দেশ বলে এই অঙ্কটা বিশাল এবং এর প্রকৃত তথ্য কারো কাছে নেই। আফসান বাহ্‌রামকে ঠিক সরাসরি মানি লন্ডারিং ব্যবসায়ের সাথে জড়িত ব্যবসায়ী বলা যায় না, তবে তিনি এর গ্রাহক সুতরাং এই ক্ষেত্রে তারও দায় আছে। তিনি এই পর্যন্ত আমদানীর ক্ষেত্রে যা করলেন সেটা হচ্ছে সরকারকে আমদানী শুল্ক ও তৎসংলগ্ন অন্যান্য শুল্ক ও করাদি যেমন, সম্পূরক শুল্ক, রেগুলেটরী শুল্ক, আমদানী পর্যায়ের মূসক, আগাম আয় কর, প্রাক-জাহাজীকরণ ব্যয়, আগাম ট্রেড মূসক কম দিলেন। অর্থাৎ পরোক্ষ ভাবে তিনি জনগণের আয় (রাজস্ব) নিজের পকেটস্থ করলেন। তার এই বেআইনী আয়টি কে কালো টাকা বলা যায়।

আফসান বাহ্‌রাম তার এই কালো টাকা নিজ নামে বা বেনামে আবার নানা রকম ব্যবসায়; যেমন আমদানী, শেয়ার বাজার, জমি/ফ্ল্যাট কেনা-বেচা ইত্যাদি ব্যবসায় খাটান। তার বাড়ির কোন এক গোপন জায়গায় বিপুল পরিমাণ নগদ অর্থ রাখা আছে বিপদ-আপদের কথা ভেবে। দশ-বারোটা ব্যাংকে সেভিংস অ্যাকাউন্টে, এফডিআর হিসাবে থাকা টাকাও কম নয়। তিনি নিজে ও পরিবারের সদস্যরা নিয়মিত বিদেশে বেড়াতে যান। বিদেশী জিনিষ ছাড়া দেশী কোন জিনিষ তিনি বা তার পরিবারের সদস্যরা ব্যবহার করেন না। বিলাসবহুল জীবন তার, কিন্তু আয়কর দেন নামে মাত্র। বোধগম্য কারণেই তার আয়করের ফাইলে কালো টাকার কোনো উল্লেখ থাকেনা।

কল্পনা-২:
কালু ব্যাপারী আদি ব্যবসায়ী পরিবারের সন্তান। নানা ধরনের জিনিষ স্থানীয় ভাবে নিজের ফ্যাক্টরী বা সাব-কন্ট্রাক্ট ফ্যাক্টরীতে উৎপাদন করে স্থানীয় ভাবেই বিপনন করেন। কালু ব্যাপারীর চেহারা-সুরত যাই হোক না কেন, তিনিও সৎ লোক নন্‌। তার ব্যবসায়ে তিনি সরকারকে যে সব কায়দায় ঠকান সেগুলো হচ্ছেঃ

১. পণ্য উৎপাদনের জন্য তিনি যেসব কাঁচামাল (Raw Materials) বা অন্তর্বর্তী পণ্য (Intermediate Goods) বিনা শুল্কে আনেন তার একাংশ তিনি উচ্চ মূল্যে খোলা বাজারে বেচে দেন।
২. পণ্য উৎপাদনের ব্যয় উচ্চ হারে দেখিয়ে বাড়তি আয়ের উপর আয়কর দেন না।
৩. পণ্য উৎপাদনের পরিমাণ কম দেখিয়ে বাড়তি উৎপাদিত পণ্যের উপর মূসক দেন না।

এভাবে কালু ব্যাপারী আমদানী শুল্ক-করাদি, আয়কর ও মূসক ফাঁকি দিয়ে যে টাকা বাড়তি আয় করলেন সেটা কালো টাকা। স্বাভাবিক ভাবেই তার আয়করের ফাইলে কালো টাকার কোনো উল্লেখ থাকেনা। কিন্তু এই টাকা তিনি কী করেন? কালু ব্যাপারী যখন তরুণ তখন তার বাবা একদিন তাকে একটি প্রবাদ বাক্য শুনিয়েছিলেন, “মাটি খাঁটি, স্বর্ণে আধা আর কাপড়-চোপরে গাধা”। বাবার কথা তিনি আজো ভোলেননি। তাই বাড়তি এই আয় তিনি ব্যয় করেন নামে-বেনামে জমি-বাড়ি কিনতে। তার নিজের স্ত্রী, মেয়েরা বা ছেলের বউয়েরা কারণে-অকারণে নতুন নতুন ডিজাইনের স্বর্ণের গহনা বানায়। এতে কিছুটা গজগজ করলেও মনে মনে তিনি খুশিই হন। তবে পরিবারের কেউ দেশের বাইরে বেড়াতে যেতে চাইলে, দামী জামা-কাপড়, দামী গাড়ি বা ইলেক্‌ট্রনিকস কিছু কিনতে চাইলে তিনি চেঁচিয়ে বাড়ি মাথায় তুলে ফেলেন।

কল্পনা-৩:
গণ্ডেরিরাম বাটপারিয়া আসলে কোন দেশের নাগরিক তা বলা মুশকিল। তার এই দেশের পাসপোর্ট ছাড়াও ভারত, পাকিস্তান, ইংল্যান্ড, আমেরিকা’র পাসপোর্টও আছে। এই সবগুলো দেশেই তার বাড়ি আর হাবিজাবি নানা ব্যবসা আছে। তবে এসব ব্যবসা লোক দেখানো। তার মূল ব্যবসা হচ্ছে চোরাচালান। বাংলাদেশ থেকে নানা জিনিষ ভারতে-বার্মায় পাঠানো আর ঐসব দেশ থেকে নানা জিনিষ বাংলাদেশে পাঠানো তার কাজ। হুণ্ডি ব্যবসায়ে তার বিনিয়োগও বিপুল পরিমাণ, তার নেটওয়ার্কও দুনিয়াব্যাপী বিস্তৃত। এর পাশাপাশি কখনো কখনো হিউম্যান ট্রাফিকিং-এর সাথেও তিনি জড়িত থাকেন। গণ্ডেরিরামের দৃশ্যমান ব্যবসায়ের আয় প্রায় কিছুই না। তার আয়ের প্রায় সবটাই বেআইনী - কালো টাকা। লোকে বলে গণ্ডেরিরাম আজকাল নাকি বাংলা সিনেমা, প্যাকেজ নাটক এগুলো বানানোর জন্য অজ্ঞাত-অখ্যাত লোকদের টাকা দেন। সেসব নাটক-সিনেমা নাকি দু-চার-দশ জনে না দেখলেও গণ্ডেরিরাম সেসবে বিরাট লাভ করেছেন এমনটা ঘোষণা দেন। সেই লাভের উপর কর দিয়ে সেই টাকা নাকি আবার অন্য বৈধ ব্যবসায়ে খাটান। এগুলোর সত্যতা কারো জানা নেই। তবে সে যাই হোক, গণ্ডেরিরামের আয়করের ফাইলে তার মূল ব্যবসাগুলোর কোনো উল্লেখ থাকা সম্ভব না। তাই সেগুলোর উপর কোনো করও তিনি দেন না। গণ্ডেরিরাম তার আয়ের সিংহভাগই দেশের বাইরে পাচার করে দেন। সেটা যে কোন দেশ তা কেউ বলতে পারেনা।

কল্পনা-৪:
ঈসা ইবনে আবসার একজন রহস্যময় ব্যক্তি। তার দৃশ্যমান যে ব্যবসা প্রতিষ্ঠানগুলো আছে সেখানে কোনো কাজকর্ম হয় বলে কেউ জানে না। তবু সেখানে প্রচুর স্টাফ আছেন, তারা নিয়মিত বেতনও পান। ঈসা আসলে দেশে নেশাকারক ড্রাগস আমদানী ও অবৈধ অস্ত্রের ব্যবসায়ের সাথে জড়িত। বলাই বাহুল্য, ঈসার ব্যবসায়ের প্রায় পুরোটাই অবৈধ। লোকে বলে মিডিয়াকে দখল করার জন্য তিনি নাকি আজকাল বেসরকারী টেলিভিশন চ্যানেল খোলা আর দৈনিক পত্রিকা বের করার দিকে ঝুঁকছেন। তার পরিকল্পনা হচ্ছে এই দুই ব্যবসায়ে বিরাট লাভ দেখিয়ে তার অবৈধ আয়ের একাংশকে বৈধ করা। তাছাড়া এর মাধ্যমে তিনি নিজের একটা ক্লিন ইমেজও দাঁড় করানোর চেষ্টা করতে পারবেন। ঈসার আয়করের ফাইলেও তার মূল ব্যবসাগুলোর কোনো উল্লেখ থাকা সম্ভব না। তাই সেগুলোর উপর কোনো করও তিনি দেন না। তার আয়ের সিংহভাগই পশ্চিম ইউরোপের ছোট একটি দেশের এক ব্যাংকে অজানা এক নামের অ্যাকাউন্টে জমা হয়। দেশে তিনি মোটামুটি ধনীর জীবন যাপন করলেও তার জীবন যাপন আসলে কী মানের সেটা বোঝা যায় তিনি বিদেশ গেলে। চলাচলের জন্য নিজস্ব বিমান থাকা, অনেকগুলো দেশের অভিজাততম এলাকায় প্রাসাদোপম বাড়ি থাকা, অসম্ভব দামী গাড়ি চড়া, দুনিয়ার নামকরা ক্যাসিনোতে এক রাতে হাজার হাজার ডলারের জুয়া খেলা - এই সবের গল্প বাজারে প্রচলিত আছে। এগুলো হয়তো সত্য, হয়তো যতোটা বলা হয় সত্যটা তার চেয়ে বেশি।

কল্পনা-৫:
আ জা মো এহসান একজন উচ্চ পদস্থ সরকারী কর্মকর্তা। সরকারের নানা ক্রয়-বিক্রয়, প্রকল্প-ব্যয়, লাইসেন্স-অনুমোদন, টেন্ডার-কোটেশন ইত্যাদি থেকে কমিশন-উৎকোচ খেয়ে তিনি টাকার কুমীরে পরিণত হয়েছেন। বোধগম্য কারণে তার আয়কর ফাইলে তার মাসিক বেতন ছাড়া অন্য কোনো আয়ের উল্লেখ থাকে না। শোনা যায় ঢাকা সহ আরো কয়েকটা শহরে তার বেনামে কয়েকটা বাড়ি আছে। ছেলে-মেয়েরা বিদেশে ব্যয়বহুল সব শিক্ষা প্রতিষ্ঠানে লেখা-পড়া করে। স্ত্রী ও সন্তানেরা অন্য একটি দেশের পার্মানেন্ট রেসিডেন্ট। স্ত্রী বছরের ছয়মাস সেই দেশে থাকেন। সেই দেশে বিরাট ভিলা কিনেছেন। তিনিও বছরে এক-আধবার সেখানে যান। শোনা যায় তিনি অচিরেই স্বেচ্ছা অবসরে যাবেন। তারপর রাজনীতিতে সক্রিয় হবেন, তার তিন বছর পর একটা বড় দল থেকে মনোনয়ন কিনে সংসদ সদস্য হবার খায়েশ তার। মনোনয়ন কেনার জন্য দশ-বিশ কোটি টাকা ব্যয় করা তার জন্য কিছুই না।

উপরের কল্পনাগুলোতে একটা বিষয়ে সবার মিল আছে। সেটা হচ্ছে আয়কর ফাঁকি দেয়া। আয়কর ফাঁকি দেয়ায় সরকারের সরাসরি রাজস্ব আয়ের ক্ষতি হয়, অর্থাৎ জনগণ তাদের প্রাপ্য জাতীয় আয় থেকে বঞ্চিত হয়। আফসান বাহ্‌রাম আমদানী শুল্ক-করাদি ও মূসক ফাঁকি দেয়ায় রাজস্ব আয়ের ক্ষতি হয়। কালু ব্যাপারীও আমদানী শুল্ক-করাদি ও মূসক ফাঁকি দেয়ায় রাজস্ব আয়ের ক্ষতি হয়। গণ্ডেরিরাম বাটপারিয়া, ঈসা ইবনে আবসার আর আ জা মো এহসানের মূল আয়ই অবৈধ। তারাও শুল্ক-করাদি ফাঁকি দিয়ে রাজস্ব আয়ের ক্ষতি করছেন। তাছাড়া এদের পাঁচ জনের কেউ কেউ নিশ্চিত ভাবে ব্যাঙ্ক থেকে ঋণ নিয়ে তা পরিশোধ না করে ব্যাঙ্ক তথা আমানতকারীদের আয় নিজেদের পকেটে ভরছেন।

রাষ্ট্র তথা জনগণের আয়ের অর্থ এভাবে নিজেদের পকেটে ঢোকানো এই লোকগুলি তাদের আয়কৃত কালো টাকার একাংশ কিন্তু দেশেই বিনিয়োগ করছেন। নামে-বেনামে জমি কিনে, গহনা বা অন্য জিনিষ কিনে, বেনামী ব্যবসায়ে খাটিয়ে কর ফাঁকি দিলেও সেটা দেশের অর্থনীতিতেই যোগ হচ্ছে। তাদের আয়কৃত বাকি টাকা যেটা বিদেশে পাচার করা হয় বা বিদেশে ব্যয় করা হয় সেটা কেবল দেশের অর্থনীতিতে যোগ হচ্ছে না। তাদের কালো টাকার যে অংশ দেশে বিনিয়োগ হচ্ছে সেটা আয়ের উৎস ঘোষণাজনিত কারণে ও শুল্ক-করাদি ফাঁকি দেবার কারণে তাদের আয়কর ফাইলে দেখানো হয় না। একই ভাবে তাদের বিদেশে পাচার করা টাকা আয়ের উৎস ঘোষণাজনিত কারণে, শুল্ক-করাদি ফাঁকি দেবার কারণে এবং বিদেশ থেকে টাকা ফেরত আনার জটিলতার কারণে তাদের আয়কর ফাইলে দেখানো হয় না। বিদেশে পাচার করা টাকা কিন্তু ঐ দেশের অর্থনীতিতে ঠিকই যোগ হয়ে যাচ্ছে।

এই পর্যন্ত যা বলা হলো তাতে সরকার উদ্যোগী হলে এই লোকগুলির আয়ের উৎস ও আয়ের পরিমাণ যাচাই করলে তাদের কাছ থেকে যথাযথ শুল্ক-করাদি আদায় করা ও তাদের অন্যায়ের জন্য তাদেরকে আইনের আওতায় আনা সম্ভব। বাস্তব বুদ্ধি দিয়ে আমরা বুঝি এই সম্ভাব্যতা মোটামুটি কেতাবী কথা, বাস্তবে তা প্রায় অসম্ভব। এই জন্য প্রায় প্রতি বছর জাতীয় বাজেট প্রণয়নের সময় কালো টাকা সাদা করার সুযোগ দেয়া হবে কিনা সেটা নিয়ে গরম আলোচনা হয়।

প্রশ্ন করা যেতে পারে এদের কাছ থেকে উচ্চ হারে কর নিয়ে তাদের কালো টাকা সাদা করতে দিলে অসুবিধাটা কোথায়? তাতে তো সরকারের রাজস্ব ক্ষতি পূরণ হয়ে যাবার কথা। উত্তরটা হচ্ছে আসলে তা হয় না। কালো টাকার যে অংশ দেশে ইতিমধ্যেই বিনিয়োগ করা হয়ে গেছে সেটা দেশের অর্থনীতির অংশই হয়ে গেছে। বাড়তি কর আদায় করলেও সেক্ষেত্রে অর্থনীতিতে নতুন কোন টাকা যোগ হচ্ছে না। বরং একটা বেআইনী ব্যাপারকে জরিমানা আদায়ের মাধ্যমে বৈধতা দিয়ে জাতীয় নৈতিকতার মান নামিয়ে দেয়া হচ্ছে এবং সৎ নাগরিকদের অবমাননা করা হচ্ছে। গত বছরের বাজেটে বলা হয়েছিলো বৈধ ব্যবসায়ের কর ফাঁকি দেয়া আয়কে সাদা করা যাবে, অবৈধ ব্যবসায়ের নয়। আপাত দৃষ্টিতে এটিকে মন্দের ভালো মনে হলেও ব্যাপারটার নৈতিকতার মান একই প্রকার নীচ থেকে যাচ্ছে। তাছাড়া উচ্চ আমদানী শুল্ক-কর (৯০% আমদানী শুল্ক-করও আছে) ফাঁকি দেয়া আয় ২৫%-৩০% জরিমানা (কর) দিয়ে সাদা করলেও সরকারের রাজস্ব ক্ষতি কিন্তু থেকেই যাচ্ছে। পুঁজি বাজারে বিনিয়োগের ক্ষেত্রে মাত্র ১০% কর দিয়ে টাকা সাদা করার সুযোগ দেয়া হয়েছে, যেখানে একজন বৈধ আয়ের মানুষকে ২৫% পর্যন্ত আয়কর দিতে হয়। এই ধরনের ব্যবস্থা রাষ্ট্রের রাজস্ব আয়েরই শুধু ক্ষতি করেনা নৈতিকতা ও আইন মানার প্রবনতাকে ধ্বংস করে সাধারণ মানুষকে অপরাধপ্রবন করে তোলে।

নতুন শিল্প প্রতিষ্ঠা, পুরাতন শিল্পের মেরামত, আধুনিকায়ন ও সংস্কার, স্টক এক্সচেঞ্জে নিবন্ধিত কোম্পানির শেয়ার ক্রয়ে বিনিয়োগ ও ফ্ল্যাট বা বাড়ি ক্রয় খাতে অপ্রদর্শিত আয় ঘোষণার মাধ্যমে কালো টাকা সাদা করার যে সুযোগ দেয়া হয়েছিলো তাতে গত এক বছরে কালো টাকা সাদা করা হয়েছে এক হাজার কোটি টাকার চেয়েও কম। যে কেউ বুঝবেন সরকারের ঘোষণাতে কাজের কাজ হয়েছে খুবই কম। এতে নতুন শিল্প প্রতিষ্ঠাতে টাকা বিনিয়োগ হয়েছে খুবই কম। পুরাতন শিল্প সংস্কারের ঘোষণাটি একটি আই-ওয়াশ ছাড়া কিছু নয়। শেয়ার বাজারে বিনিয়োগের ক্ষেত্রে সেকেন্ডারী মার্কেটে বিনিয়োগ, জমি-ফ্ল্যাট ক্রয় ইত্যাদি মূলত অনুৎপাদনশীল খাতে বিনিয়োগ। সুতরাং এই অনৈতিক সুবিধাটি বাস্তবে দেশের অর্থনীতির জন্য কোনো সুফল বয়ে আনতে পারেনি।

ইদানিং দেশের তারল্য সঙ্কট কাটানোর জন্য ও শেয়ার বাজারকে চাঙা করার জন্য আগামী বাজেটেও কালো টাকাকে সাদা করার সুযোগ দেবার কথা আলোচিত হচ্ছে। অথচ তারল্য সঙ্কট কীভাবে হলো এবং তা কাটানোর স্বাভাবিক উপায়গুলো কী সেটা নিয়ে আলোচনা হচ্ছে খুবই কম। আগামী বাজেটে এই অজুহাতে আবারো কালো টাকাকে সাদা করার সুযোগ দিলে সেটাও অব্যাহত রাজস্ব ক্ষতি ও নৈতিকতার অবক্ষয়কে বাড়াবে।

বাংলাদেশের নাগরিকদের মধ্যে কালো টাকার মালিক কতো জন, তাদের মোট কালো টাকার পরিমাণ কতো সেটার কোন হিসেব কারো কাছে নেই। সেনা সমর্থিত তত্ত্বাবধায়ক সরকারের আমলে সেটার কিঞ্চিত আভাস পাওয়া গিয়েছিলো। তাতে যা বোঝা গেছে তাতে দেশের মোট কালো টাকা দিয়ে দেশের বৈদেশিক ঋণ শোধ, পদ্মা সেতুর মতো কয়েক ডজন সেতু বানানো, সব জেলা সদরে যাবার মতো এক্সপ্রেস হাইওয়ে বানানো বা দশ-বারোটা পাওয়ার প্ল্যান্ট বসানো কোনো ব্যাপারই না। এই টাকাগুলো উদ্ধার করার জন্য বাজেটে ঘোষণা দিয়ে কালো টাকাকে সাদা করার নানা কায়দা-কানুন আসলে কালো টাকার মালিকদের পক্ষেই যায়। তাতে রাজস্ব ক্ষতি কমে না, কালো টাকা আয়ের প্রবনতাও হ্রাস পায় না। মাঝখান থেকে জনগণের পকেট কাটা একই গতিতে চলতে থাকে।

