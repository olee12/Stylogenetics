পাণ্ডবের চীন দর্শন-০১



খুব কম মানুষই আছেন যার বিদেশ ভ্রমণের ব্যাপারে কোন আগ্রহ নেই। আমরা প্রায় সবাই বোধের কাল থেকে নানা দেশ ঘোরার স্বপ্ন দেখে থাকি। আমি নিজেও তার ব্যতিক্রম নই। ছেলেবেলা থেকে এখন পর্যন্ত আমার এই স্বপ্ন দেখায় কোন ভাঁটা পড়েনি। তবে আমার এই স্বপ্নের তালিকায় আগেও কখনো চীন দেশটির নামটি ছিলনা, এখনো নেই। স্কুল জীবনে প্রিন্সিপাল ইব্রাহিম খাঁ বা আবুল কালাম শামসুদ্দীনের চীন ভ্রমণ কাহিনী পড়ে বা ...খুব কম মানুষই আছেন যার বিদেশ ভ্রমণের ব্যাপারে কোন আগ্রহ নেই। আমরা প্রায় সবাই বোধের কাল থেকে নানা দেশ ঘোরার স্বপ্ন দেখে থাকি। আমি নিজেও তার ব্যতিক্রম নই। ছেলেবেলা থেকে এখন পর্যন্ত আমার এই স্বপ্ন দেখায় কোন ভাঁটা পড়েনি। তবে আমার এই স্বপ্নের তালিকায় আগেও কখনো চীন দেশটির নামটি ছিলনা, এখনো নেই। স্কুল জীবনে প্রিন্সিপাল ইব্রাহিম খাঁ বা আবুল কালাম শামসুদ্দীনের চীন ভ্রমণ কাহিনী পড়ে বা গণচীন থেকে প্রকাশিত বাংলা বইগুলো পড়েও কখনো দেশটা দেখার ইচ্ছে হয়নি। নিয়তির ফের এমনই যে আজ আমার সবচে বেশীবার ভ্রমণ করা দেশটার নাম গণচীন। পেটের দায়ে গত আট বৎসর ধরে প্রতি বৎসর গড়ে দুইবার করে এই দেশটার নানা প্রদেশ ঘুরতে হয়েছে। এত বেশি বার ঘোরার ফলে চাই বা না চাই গণচীনের কিছু কিছু ব্যাপার আমার চোখে পড়েছে। এই অনিয়মিত সিরিজটিতে যতদূর সম্ভব স্থানের বর্ণনা না দিয়ে আমার চোখে পড়া টুকরো টুকরো ব্যাপারগুলো পাঠকদের জানাতে চাই। যখন পারবো তখনই আমার অভিজ্ঞতাগুলো আপনাদের সাথে শেয়ার করবো।
পূর্বধারণা আর বাস্তবতা
গণচীন সম্পর্কে বাংলাদেশের মানুষের সাধারণ ধারণা হচ্ছে, চীনা মানুষের দেশ চীন, যারা লম্বায় খাটো, হলুদ গায়ের রঙ, ছোট ছোট চোখ, চ্যাপ্টা নাক আর শক্ত খাঁড়া খাঁড়া চুলের অধিকারী (চুলের ব্যাপারটা পুরুষদের জন্য প্রযোজ্য)। এরা চীনা ভাষায় কথা বলেন, মার্শাল আর্ট জানেন, প্রতিবেলায় সাপ-ব্যাঙ খান, কাঠি দিয়ে (চপস্টিক) অদ্ভূত কায়দায় ভাত পর্যন্ত তুলে খান। আমার এক বন্ধুর কল্পনা ছিল আরেক কাঠি উপরে। তার ধারণা ছিল চীনারা ঢিলেঢালা পোষাক পরেন, চুল থাকে ঝুঁটিবাঁধা, ঘোড়ায় চড়ে চলা-ফেরা করেন আর তাদের পিঠে তলোয়ার বাঁধা থাকে।  আমার বন্ধুটির মত অতটা না হলেও আমার নিজে ধারণাও বাঙালীর সাধারণ ধারণার চেয়ে বিশেষ উন্নত ছিলনা। 
প্রথম বার যখন গণচীন যাই তখনই আমার ধারণাগুলো হোঁচট খায়। দেখতে পেলাম চীনা মানুষের দেশ গণচীন নয়, বরং কম করে হলেও পঞ্চাশটা দেশের সমন্বয়ে গড়া এক দেশ গণচীন। এদের উচ্চতা আমাদের চেয়ে খাটো থেকে শুরু করে নর্ডিকদের মত গালিভার সদৃশ। গায়ের রঙ গড়পড়তা বাঙালীদের চেয়ে কালো থেকে শুরু করে লাল, হলুদ, সাদা কী নেই! একই ধরনের কথা চোখ, নাক আর চুলের ক্ষেত্রে প্রযোজ্য। চীনের প্রধান ভাষা ম্যাণ্ডারিন, তবে ক্যান্টনিজ থেকে শুরু করে অমন গুরুত্বপূর্ণ ভাষা ডজন খানেক। আঞ্চলিক ভাষাগুলোকে হিসেবে ধরলে মোট ভাষার সংখ্যা দুইশতের বেশি বই কম হবেনা। উত্তরের মানুষেরা দক্ষিণের ক্যান্টনিজ এক বিন্দুও বোঝেন না। যেমন পূর্বের ফুজিয়ানের লোকজন পশ্চিমের উইগুর ভাষা বোঝেন না। এসব বর্ণমালাও ভিন্ন। এমন কথা অন্যান্য প্রাদেশিক ভাষাগুলোর জন্যও প্রযোজ্য। প্রতিটি প্রদেশের, প্রতিটি জেলার ভাষা, সংস্কৃতি, খাদ্যাভ্যাস, রান্নার ধরণ ভিন্ন প্রকারের। আমাদের অনভ্যস্ত বাঙালী চোখ সহসা এগুলোর পার্থক্য করতে না পারলেও একটু খেয়াল করলেই পার্থক্যগুলো ধরা যায়। 
আধুনিক গণচীনের প্রায় সবাই ম্যাণ্ডারিন ভাষা জানেন-বোঝেন। তবে এখানে অন্য ব্যাপার আছে। ভাষার ব্যাপারটি নিয়ে আরেক পর্বে বিস্তারিত বলার আশা রাখি। তাদের পোষাক-আশাকেও মিল (পশ্চিমা ধাঁচ) লক্ষ্য করা যায়। তবে ট্রাডিশনাল চীনা পোষাক এখনো (বিশেষতঃ গ্রামাঞ্চলে) দেখা যায়। চপস্টিক দিয়ে সবাই খান, এবং নানা ধরণে খাবার (তরল ছাড়া) দু’টো মাত্র কাঠি দিয়ে খাওয়ার কলা আমাকে এখনো বিস্মিত করে। গণচীনে এখনো অনেক জায়গা আছে (রেস্টুরেন্টসহ) যেখানে আপনি খাবার জন্য চামচ-কাঁটা-ছুরি চেয়েও পাবেন না। পশ্চিমের দিকে কিছু জায়গায় আমাদের মত হাত দিয়ে খাওয়ার রীতি আছে তবে শহরাঞ্চলে তা এখন প্রায় বিরল।
চীনাদের কেউ কেউ মার্শাল আর্ট জানেন, তবে সবাই না। সাপ-ব্যাঙ কেন, হেন জিনিষ নেই চীনারা খাননা। পূর্বাঞ্চলে মাছসহ সামূদ্রিক খাবার সহজলভ্য হলেও দেশের বেশির ভাগ জায়গার আমিষ পর্ক নির্ভর। সুতরাং যারা পর্ক খান না, তারা চীনে গেলে এমন কী কনফেকশনারী খাবার সময়ও এব্যাপারে হুঁশিয়ার থাকবেন। একবার মাছ আর সব্জী খেতে চাইলে বাঁধাকপি আর ব্যাঙ এনে দেয়া হয়েছিল। ব্যাঙ বা সাপকে মাছের মর্যাদা দিতে এরা কার্পণ্য করেন না। বাংলাদেশের সহজলভ্য মোটামুটি সব সব্জী, ফল, মাছ বা মাংস চীনে পাওয়া যায়। যেসব সব্জী বা ফলকে আমরা মোটামুটি অচ্ছুত বলে গণ্য করি চীনারা সেগুলো বেশ আগ্রহ করে খান। অভিজাত হোটেল-রেস্টুরেন্টে সেসব সহজলভ্য, তার অনেক কিছু প্রসেস করা হয়, টিনজাত বা টেট্রাপ্যাক করা হয়, রপ্তানীও করা হয়। 
দেশের নাম, মানুষে নাম
দেশটির নাম মোটেই চীন বা চায়না নয়, Zhonghua। বাংলায় এর কাছাকাছি উচ্চারণ “চঙহুয়া’র মত। এটি অবশ্যই সঠিক উচ্চারণ নয়। কারণ চীনা ভাষাগুলোতে এক “চ” এরই নানা রকম রূপ আর উচ্চারণ আছে। ইংরেজীতে লেখা c, ch, gu, q, বা zh-এর উচ্চারণ সবই “চ”। তবে সেই “চ” মুখ আর গলার নানা জায়গা থেকে বের হয়। আমার বাঙালী কান তা পার্থক্য করতে পারেনা, আমার বাঙালী জীভেও তা সঠিকভাবে উচ্চারিত হয় না। ইংরেজীতে লেখা x-এর উচ্চারণ রোমান কায়দায় “জ” বা “জ্ব” নয়, বরং তালব্য-শ-এর মত। পাশাপাশি দুটো প্রদেশ আছে যাদের একটার নাম Shanxi আর আরেকটার নাম Shaanxi। সচলে এমন এলেমদার কেউ আছেন কীনা জানি না যিনি এই দুই নামের সঠিক পার্থক্যপূর্ণ উচ্চারণ করতে পারবেন। চারটা প্রদেশের নাম যথাক্রমে Hunan, Henan, Yunnnan, Hainan। পরপর উচ্চারণ করে দেখুন কী মজা! সুতরাং প্লেন বা ট্রেনের ভুল টিকেট কিনে ভুল জায়গায় পৌঁছানো আনাড়ি বিদেশীদের জন্য খুব সাধারণ ব্যাপার।
পৃথিবীর যে কোন প্রান্তে ইংরেজী বা অন্য কোন ইউরোপীয় ভাষা জানা একজন চীনাকে যদি তার নাম জিজ্ঞেস করেন তাহলে তার একটি ইউরোপীয় বা আরবী নাম শুনতে পাবেন। যেমন, জন, টম, মাইকেল, মেরী, ম্যাগী, সুলতান ইত্যাদি। এটি তার মোটেও আসল নাম নয়, ডাকনামও বলা চলে না। এটিকে ব্যবসায়িক বা কাজ-চলতি নাম বলতে পারেন। তাকে যদি তার চীনা নামটি জিজ্ঞেস করেন তাহলেই তার প্রকৃত নামটি জানতে পারবেন। ব্যাপারটি কেন এমন হয় জানতে চাইলে সবাই বলবে যে ইউরোপীয় ভাষাটি শেখার সময় তার ভাষা-শিক্ষক তাকে এই নামটি নিতে বলেছেন। অবশ্য ভুল উচ্চারণে চীনা নাম ধরে ডাকলে এক জনের বদলে আরেকজন চলে আসতে পারেন তাই নাকী এমন ব্যবস্থা। 
কিছু কিছু অফিস আরেক কাঠি উপরে, তারা তাদের বৈদেশিক যোগাযোগ শাখার এক্সিকিউটিভের নাম ফিক্স করে দেয়। ধরুন বর্তমান এক্সিকিউটিভের নাম “লিসা”। এই লিসা যদি চাকুরী ছেড়ে দেন বা চাকুরী হারান বা অন্য ডিপার্টমেন্টে বদলী হয়ে যান তাহলে তার জায়গায় আসা অন্য নারীর নামও হবে লিসা। সুতরাং বৎসরের পর বৎসর ধরে ঐ অফিসের বৈদেশিক যোগাযোগ শাখার এক্সিকিউটিভ মানেই লিসা, তা মানুষ যতবারই পাল্টাক। নামের এই ব্যাপারটি আমি হজম করতে পারিনি। তাই সামনা-সামনি দেখা হলে বিনয়ের সাথে আমি তার চীনা নামটি জেনে নেই। একটু ভুল উচ্চারণেও আমি যখন তাদের চীনা নামে ডাকি তারা খুশি হয়। নিজের আসল নামে ডাক কে না পছন্দ করে? আধুনিক চীনাদের অনেকে শ্যারন স্টোন, মেগ রায়ান, নিকোলাস কেজ বা টম ক্রুজ ধরণের নামও নেন। তারা আবার এসব নামই বেশি পছন্দ করেন। যার যা রুচি! আমার আর কী করা।
চীনারা পৃথিবীর সব দেশকেই তাদের মতো করে নামে ডাকে। যেমন, বাংলাদেশ - মুনজালাগৌ, ভারত - ইন্দুগৌ, মায়ানমার - মেইতিয়েনগৌ, থাইল্যাণ্ড - তাইগৌ, কোরিয়া - হানগৌ, আমেরিকা - মেকুগৌ ইত্যাদি। তাই আপনার দেশের চীনা নাম আপনার না জানা থাকলে আপনার সামনেই আপনাকে নিয়ে কথা বলে যাবে, কিন্তু আঁচও করতে পারবেন না।
মানুষের মত চীনের অনেক জায়গারও ইউরোপীয় নাম আছে। যেমন Guangzhou – Canton, Xiamen – Amoy বা Chongqing – Tongking ইত্যাদি। রাজধানীর নাম পেইচিঙ, মোটেই পিকিং বা বেজিং নয়। সুতরাং জায়গার নামের ক্ষেত্রেও একাধিক নাম আছে কীনা তা পূর্বাহ্নেই জেনে অগ্রসর হবেন, নয়তো খামাখা হয়রানীতে পড়তে পারেন।  সৌভাগ্যক্রমে আমি এমন বিপদে পড়িনি এখনো, তবে অনেক চীনা মানুষের (যাদের সাথে কাজ করতে হয়) চেহারা ঠিকমতো মনে রাখতে পারিনা এখনো। এনিয়ে প্রায়ই অস্বস্তিকর অবস্থায় পড়তে হয়। 

