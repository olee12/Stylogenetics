সাম্রাজ্যবাদের কি হল? (শেষ পর্ব)



(প্রভাত পাটনায়েকের “Whatever Happened to Imperialism” শীর্ষক রচনাটি নিউইয়র্ক থেকে প্রকাশিত “Monthly Review”-এর Volume: 42 No: 6-এ নভেম্বর, ১৯৯০ সালে প্রথম প্রকাশিত হয়। রচনাটির আমার অনুবাদ ইতিপূর্বে মাসিক “সংস্কৃতি”র ২৭ বর্ষ, পঞ্চম সংখ্যা, অগাস্ট ২০০০-এ প্রকাশিত হয়েছিল। ১৯৯০ সালের লেখাটি ২০০০ সালে যেমন প্রাসঙ্গিক ছিল তার আট বৎসর পরে আজও তার প্রাসঙ্গিকতা একই প্রকার রয়ে গেছে। প্রাসঙ্গিকতা বিবেচনা করে অনুবাদটি ঈষৎ পরিবর্তন করে এখানে পোস্ট করা হল।)
সাম্রাজ্যবাদের কি হল? (প্রথম পর্ব)
এ ব্যাপারে আর কিছু বলা নিরর্থক। বিষয়টি এমন নয়, যেভাবে প্রায়ই উল্লেখ করা হয়ে থাকে, অনুন্নত বিশ্বের দুর্ভাগ্যের প্রধান কারন কি সাম্রাজ্যবাদ নাকি তাদের অভ্যন্তরীন দ্বন্দ্ব। এধরনের মূল্যায়ণ দুর্বল সুত্রায়ন বৈ কিছু নয়। বিষয়টি এমন নয় যে পুঁজিবাদ সাম্রাজ্যবাদের সাহায্য ব্যতীত টিকে থাকবে, যা মার্কসীয় প্রক্রিয়ায় এক অগ্রহনযোগ্য প্রশ্ন। বিষয়টি এমনও নয় যে, সাম্রাজ্যবাদ বিষয়ক অমুক অমুক তাত্ত্বিকের বিশ্লেষন সঠিক (এটি স্তুতি, বিশ্লেষন নয়)। বিষয়টি এমন এক ধাঁধা যে, যখন এই ‘সম্পর্ক-ব্যবস্থা’টি সাম্রাজ্যবাদের আবরণে ঢাকা, এবং গত পনের বৎসরে যার খুব কমই পরিবর্তন হয়েছে। আজ এমনকি মার্কসবাদীদের মধ্যেও সাম্রাজ্যবাদের কোন উল্লেখ ছাড়াই মৌলিক প্রশ্নগুলো আলোচিত হচ্ছে। পূর্ব ইউরোপের গতকালের মার্কসবাদীরা আজ নানা কারনে সাম্রাজ্যবাদ সম্পর্কে কথা বলা বন্ধ করেছেন। মিঃ গরবাচেভ সম্ভবতঃ সাম্রাজ্যবাদ সম্পর্কে একটি বাক্যও ব্যবহার না করে তার ‘পেরেস্ত্রয়কা’ লিখেছেন। কিন্তু মার্কিন মার্কসবাদীরা কেন এ ব্যাপারে নিশ্চুপ হয়ে আছেন - যারা তাদের সোভিয়েত বা পূর্ব ইউরোপীয় সহযোগীদের অবস্থায় নিপতিত হন নি?
অনেকে ভাবতে পারেন যে এর কারনটি লুকিয়ে আছে সাম্রাজ্যবাদের আরো শক্তিশালী ও সুসংগবদ্ধ হয়ে ওঠার মধ্যে। ভিয়েতনাম ছিল সাম্রাজ্যবাদের একটি সমস্যা। মার্কিন যুক্তরাষ্ট্র যে একটা ছোট দেশকে নিয়ন্ত্রনে আনতে পাঁচ লাখ সৈন্য পাঠাতে বাধ্য হয়েছিল সেটি ছিল ‘ভিয়েতনাম’ বিষয়টি ‘ম্যানেজ’ করার ব্যর্থতা। যুক্তরাষ্ট্র যুদ্ধে হেরেছিল কারন তারা এই ‘ম্যানেজ’ করার এই ব্যর্থতাটিকে চিহ্নিত করতে পারেনি। তখন থেকে যে করেই হোক অনুরূপ কোন সমস্যা তৈরী হতে দেয়া হয়নি, কারন এখন সাম্রাজ্যবাদ বিষয়গুলোকে ভালোভাবে ‘ম্যানেজ’ করতে শিখেছে। ভিয়েতনামের জনগণ যুদ্ধ জয় করতে গিয়ে যে মূল্য দিয়েছে তৃতীয় বিশ্বের অন্য দেশগুলোকে তা দুর্বল করে দিয়েছে। তারা আরো শিক্ষা নিয়েছে যে পরিস্থিতি তাদের বৈরী। একজন মানুষ, তা তিনি প্রথম বিশ্বেই থাকুন আর তৃতীয় বিশ্বেই থাকুন, এখন বুঝতে পারছেন যে এটা এমন একটা ‘হার্ডল রেস’ যেখানে ঘোড়া কোন না কোন ‘হার্ডলে’ হুমড়ি খাবেই।   
একটা বিপ্লবী সরকারের আগমন প্রথমতঃ নানা ধরনের প্রতিবন্ধকতাযুক্ত। যদি কোনভাবে একটা বিপ্লবী সরকার গঠিত হয়, তখন তার উপর একটা অর্থনৈতিক অবরোধ আরোপ করা হবে। তাদের সামাজিক ও অর্থনৈতিক সংস্কার কর্মসূচীতে স্বাভাবিকভাবেই কিছু অভ্যন্তরীন বৈরীতা সৃষ্টি করা হবে যা পরিণামে গৃহযুদ্ধের সূচনা করবে। এরপর বিপ্লবী সরকার যদি ঐ গৃহযুদ্ধে জয়ীও হয় তবু সে তার সীমিত সম্পদ দ্বারা এই অর্থনৈতিক পতন ঠেকাতে ব্যর্থ হবে। তখন তাকে বৈদেশিক সাহায্যের জন্য বাইরে হাত পাততে হবে এবং সেখানে আইএমএফ বা বিশ্ব ব্যাংকের মত সংস্থার অনুপ্রবেশ ঘটবে। এরপর তারা (বাইরের সংস্থাগুলো) ঐসমস্ত আর্থ-সামাজিক সংস্কারগুলোর পরিবর্তন দাবী করবে। 
কয়েক বৎসর আগেও তৃতীয় বিশ্ব জুড়ে নানা ধরনের সমাজতন্ত্রের স্বপ্ন দেখা হত। যেমন, মার্কসীয় সমাজতন্ত্র, জওয়াহেরলাল নেহেরুর সমাজতন্ত্র, জুলিয়াস নায়েরেরের সমাজতন্ত্র বা চেড্ডি জাগানের সমাজতন্ত্র। আজ আইএমএফ-এর শর্তসমূহের চাপে সেসব সমাজতন্ত্রের স্বপ্ন ধুসর হয়ে গেছে, এমনকি সাবেক সমাজতান্ত্রিক বিশ্বেও। সন্দেহ নেই, অনেকেই বলবেন এটা তৃতীয় বিশ্বে স্বাধীনতা যুদ্ধ পরবর্তী শাসনামলের বোকামীর ফল। আমাদের পূর্ববর্তী উদাহরনটির সাথে তুলনা করলে বলা যায়, যদি ঘোড়াটি সবগুলো ‘হার্ডল’ অতিক্রম করতে না পারে তবে হুমড়ি খাবার জন্য সে-ই দায়ী। কিন্তু আমি মনে করি, ঘোড়াটি যদি বুদ্ধিমান ও প্রশিক্ষিত হয় তাহলে সে সবগুলো ‘হার্ডল’ অতিক্রম করতে পারবে। অন্য বিবেচনায় আমরা ঘোড়াটিকেই ‘হার্ডল’গুলো দেখতে না পাবার জন্য দায়ী করছি যা সঠিক নয়। 
রূঢ় সত্য হচ্ছে সাম্রাজ্যবাদ এত সফলতার সাথে ‘হার্ডল’গুলো সাজিয়েছে এবং নেতৃত্বকে ‘ম্যানেজ’ করার ব্যাপারে এতটাই দক্ষ হয়েছে যে তার সর্বগ্রাসী উপস্থিতি অবশ্যম্ভাবী হয়ে পড়েছে। সাম্রাজ্যবাদ বুঝেছে যে সর্বত্র পাঁচ লাখ সৈন্য পাঠানোর প্রয়োজন নেই। আর যদি কোথাও পাঁচ লাখ সৈন্য পাঠানো হয়েও থাকে তাহলে নৈতিক বিপর্যয় ছড়িয়ে পড়ে না এবং সাম্রাজ্যবাদের বাস্তবতা অচিহ্নিতই থেকে যায়। ইতিহাসের পরিহাস এই যে, সাম্রাজ্যবাদের হুমকি আজ এতই কার্যকর যে তা নিঃশব্দে চলতে পারে এবং তাকে চিহ্নিত করা যায় না। শুধুমাত্র মাঝে মধ্যে তার এই নিঃশব্দ চলনের কার্যকারিতা হ্রাস পেলে তার কুৎসিত চেহারা প্রকাশিত হয়ে পড়ে। সাম্রাজ্যবাদের ব্যাপারে মার্কসীয় আলোচনার এই নিরবতা (বিশেষতঃ মার্কিন যুক্তরাষ্ট্রে) বর্তমানে এর অসাধারণ শক্তি ও সামর্থ্যের বহিঃপ্রকাশ।
ফরাসী কমিউনিস্ট পার্টির ‘সর্বহারার একনায়কত্ব’ প্রত্যাখ্যান করার ব্যাপারে লুই আলথুসার মন্তব্য করেছিলেন, “তাত্ত্বিক ধারনাগুলো পুরোনো জু্তা নয় যে আপনি যখন খুশি তা পরিত্যাগ করতে পারেন। তারা আপনাকে খুঁজে বের করবেই”। এক্ষেত্রে আমরা এমন এক পুরোনো ধারনার কথা বলছি যা আমাদের আরো নিষ্ঠুরভাবে খুঁজে বের করবে। সাম্রাজ্যবাদের কল্যাণে কেন্দ্রিয় রাষ্ট্রগুলোতে বৈপ্লবিক পরিবর্তনের সম্ভাবনা হ্রাস পেয়েছে। তাত্ত্বিক অভিঘাত, যা ধারণাটিকে অন্তর্গতভাবে পরিচালনা করছে তা তৃতীয় বিশ্বের বৈপ্লবিক আন্দোলনের বিরূদ্ধে আঘাত হানতে পারে যা তাদের বাস্তব পশ্চাদপসরণকে ত্বরান্বিত করবে। যদি এধরনের পশ্চাদপসরণ হয় তখন সাম্রাজ্যবাদের মানে দাঁড়াবে তৃতীয় বিশ্বে ডানের বিরোধিতার শক্তি বৃদ্ধি। বিপ্লবের শক্তি হ্রাস মানে তৃতীয় বিশ্বে বর্ণবাদ, মৌলবাদ আর জাতিবিদ্বেষী আন্দোলনের প্রসার।

