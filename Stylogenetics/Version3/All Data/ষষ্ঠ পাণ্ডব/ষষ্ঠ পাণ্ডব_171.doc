আনাক আর আলালা’র কবি



একটু গল্পের মত করে বলি। ফিলিপাইনের ইসাবেলা শহরের এক বাবা চেয়েছিলেন তার ছেলে আইনজীবি হোক। ছেলের কিন্তু তেমন ইচ্ছে ছিলনা। তাই ছেলেকে তিনি পাঠালেন “দো গুজম্যান ইনস্টিটিউট অভ টেকনোলজী”তে ইলেকট্রিক্যাল ইঞ্জিনিয়ারিং পড়তে। কিন্তু পড়া শুরুর কিছুদিনের মধ্যে ছেলেটি ইনস্টিটিউট ছেড়ে গীটার হাতে চলে গেলেন দেশের দক্ষিণে।
পাঁচ বৎসর পরিবারের বাইরে থেকে, নানা যায়গা ঘুরে, বাড়ি ফিরে ছেলে ক্ষুব্ধ বাবার হাতে তুলে দিলেন দুইটি গান যার একটি কে বলা যায় “সন্তান” আর আরেকটিকে বলা যায় “বাবা সম্পর্কে”। গান দু’টো পড়ে আর ছেলের কন্ঠে গান শুনে বাবা ক্ষমা করে দিলেন তাকে। বাবা হয়তো বুঝেছিলেন এই ছেলে এমন কিছু হতে যাচ্ছে যা তার আইনজীবি বা ইলেকট্রিক্যাল ইঞ্জিনিয়ার না হবার দুঃখ ভুলিয়ে দেবে।
এরপর ১৯৭৮ সালের মেট্রো ম্যানিলা পপুলার মিউজিক ফেস্টিভ্যালে ছেলেটি গাইল তার “সন্তান” গানটি। তাগালোগ ভাষায় যাকে বলা হয় “আনাক”। তারপর বাকি ইতিহাস কেবল সাফল্যের। শুধু ফিলিপাইনেই নয়, তার গাওয়া ইংরেজী গান জয় করে নিল সারা বিশ্বের অগনিত মানুষের হৃদয়। ১৯৮৬ সালে স্বৈরশাসক মার্কোস বিরোধী আন্দোলনে তিনি গাইলেন “বায়ান কো”, যা হয়ে উঠলো আন্দোলনের মুখ্য সঙ্গীত। তিনি এশিয়ার গানের জীবন্ত কিংবদন্তী “ফারদিনান্দ পাসকুয়েল আগুইলার”, যিনি ফ্রেডি আগুইলার নামে সমধিক পরিচিত। কমপক্ষে ১৪টি ভাষায় তার গান প্রচারিত বিশ্বব্যাপী।
********************************************
ফ্রেডি আগুইলারের গান প্রথম শুনি আশির দশকের শেষভাগে, “Where do I go” আর “Goddess”। “আনাক”-এর ইংরেজী ভার্সান “Child” শুনি আরো পরে প্রথম পাণ্ডবের কাছে। আর মূল “আনাক” শুনতে পাই আমার ছোট ভাইয়ের কাছ থেকে। বিশ্বকর্মার পাঠশালার জীবনে যখনই আমাদের গানের আসর বসত (ভাববেন না আমি গাইতাম), তখনই তারযন্ত্র বাজিয়ে তৃতীয় বা চতুর্থ পাণ্ডব অবধারিত ভাবে ফ্রেডির কোন না কোন গান গাইতেন। তবে আমার কাছে ফ্রেডির গাওয়া সবচেয়ে প্রিয় গান “আলালা” বা “About Father”। জানতাম না এই প্রিয় গানটিই আমার জন্য একসময় সবচে’ কষ্টের গান হয়ে যাবে। কিন্তু আমার নিয়তিতে এমনটাই নির্ধারিত ছিল। কারন সহজবোধ্য, বর্ণনা নিষ্প্রয়োজন। আজ ষোল বৎসর পার হয়ে গেছে তবু যখনই গানটা শুনি, তখনই আমার দু’চোখ অরোধ্য জলে ভরে ওঠে।
“Lessons ebbed away with the tide
His wishes died in a soul of child
Who only wanted to sing
So like a bird on it's wings
I flew the winds to set myself free”

