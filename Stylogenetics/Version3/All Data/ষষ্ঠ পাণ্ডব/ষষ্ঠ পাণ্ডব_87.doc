উন্নয়নের বলি



একটা সুন্দর নগর বা পথ বা সেতু বা ভবন দেখে আমরা মুগ্ধ হই। আমরা এর নির্মাতাদের প্রতি শ্রদ্ধা প্রকাশ করি - অভিনন্দন জানাই, এর ব্যবহারকারীদের প্রতি হয়তো ঈর্ষাও পোষন করি। কিন্তু যা আমরা সচরাচর ভাবিনা তা হচ্ছে এই সুন্দর নগর বা পথ বা সেতু বা ভবন নির্মাণে হয়তো ধ্বংস হয়ে গেছে একটি বন আর তার বাসিন্দারা অথবা বিলীন হয়ে গেছে একটি গ্রামাঞ্চল অথবা উদ্বাস্তু হয়ে গেছে কিছু মানুষ, আর কেউ কেউ একেবারেই হারিয়ে গেছে। আমরা জানি নাগরিক সভ্যতার এই অগ্রযাত্রায় এই ঘটনাগুলো ঘটবেই। 
পদ্মার উপর দিয়ে সেতু বানাতে গেলে সেতুর দুই প্রান্তে গ্রাম অধিগ্রহন করে সংযোগ সড়ক তৈরি করতে হবে। সেতুর দুইপাশে নদী-শাসন করার জন্য হয়তো কয়েক কিলোমিটার জুড়ে গ্রামবাসীরা উচ্ছেদ হয়ে যাবেন। হারিয়ে যাবে ফসলের ক্ষেত, গাছ-পালা, কিছু পশু-পাখি-কীট-পতঙ্গ। এই নির্মাণের জন্য এই ক্ষতিগুলো আমাদের স্বীকার করে নিতেই হয়। আমরা জানি ক্ষতিগ্রস্থ মানুষেরা সরকারের কাছ থেকে এ’বাবদ ক্ষতিপূরণ পাবেন বা পুনর্বাসিত হবেন - যা হয়তো যথেষ্ট হবে অথবা হবেনা। গাছ-পালা-পশু-পাখি-কীট-পতঙ্গ প্রভৃতি মানবেতরদের ক্ষতিপূরণ দেবার বিধান নেই, উপায়ও নেই। তাই তাদের ক্ষতি স্থায়ী, অপূরণীয়।
মানবেতর প্রাণী, উদ্ভিদ ও প্রাকৃতিক বিন্যাস-ব্যবস্থার এই ক্ষতিই হচ্ছে পরিবেশের বিপর্যয়। আর পরিবেশের বিপর্যয় দেশের সীমানা মেনে হয়না। গঙ্গার উৎসমূখের কাছে ভারত যদি তেলের পরিশোধনাগার, চামড়া প্রক্রিয়াজাতকরণ কারখানা, ডিষ্টিলারী ইত্যাদি বসায় তাহলে তার ক্ষতি ভোগ করতে হবে বাংলাদেশকেও। চেরনোবিল দুর্ঘটনার ক্ষতি বহন করতে হচ্ছে রাশিয়া থেকে শুরু করে গোটা পূর্ব ইউরোপকে। কয়েক শতক জুড়ে উন্নয়নের ঠেলায় সৃষ্ট বৈশ্বিক উষ্ণায়ণের ধাক্কা সামলাতে হবে গোটা দুনিয়াকেই। এখানেও মূল ক্ষতির ঢেউটা যাবে গরিব বিশ্বের উপর দিয়ে।  
গাছ-পালা-পশু-পাখি-কীট-পতঙ্গদের মত কিছু কিছু উন্নয়ন কার্যক্রমে অপূরণীয় ক্ষতির শিকার হন প্রান্তিক জনগোষ্ঠী। আর সেই জনগোষ্ঠীটি যদি ক্ষুদ্র জাতিসত্ত্বার হয় তাহলে তো কথাই নেই, নির্বিচারে নিধণযজ্ঞ চালানো যায়। এই গল্প আমরা সবাই জানি। উন্নত দেশগুলোর ইতিহাস ঘাঁটলে তাদের নিজভূমিতে বা উপনিবেশে এই ধরণের অপকর্ম চালানোর বর্ণনা পাওয়া যাবে। আমাদের নিজের দেশেও অমন ঢেড় উদাহরণ আছে।
যেকোন ব্যবস্থায় ব্যাপক উন্নয়নের একটি পূর্বশর্ত হচ্ছে এক বা একাধিক জনগোষ্ঠীর sacrifice। এই sacrifice-টি অবশ্য স্বেচ্ছাকৃত নয়। কখনো উচ্চতর শ্রেণীটি, কখনো বৃহত্তর নৃগোষ্ঠীটি অথবা কখনো রাষ্ট্র স্বয়ং উন্নয়নের স্বার্থের দোহাই দিয়ে বা বৃহত্তর কল্যানের দোহাই দিয়ে নিম্নতর শ্রেণীটিকে বা ক্ষুদ্রতর নৃগোষ্ঠীটিকে বা রাজনৈতিকভাবে দুর্বল জনগোষ্ঠীকে এই sacrifice-এ বাধ্য করে। এই বলির পাঁঠা পরিণামে নিজের প্রাণ বা অস্তিত্ব বা অবস্থান হারায়। উন্নয়ন কর্মের সুফল ভোগ করার সুযোগ তাদের মধ্যে কমজনেরই হয়।
আমাদের মহল্লায় টিনের চালার ছোট মার্কেট ভেঙে বহুতল বানিজ্যিক ভবন তৈরি করা হল। প্রথমে বলা হয়েছিল যে আগের সবাই একটা করে দোকান পাবেন। পরে দেখা গেল নতুন বানানো ভবনে দোকানের এত দাম রাখা হয়েছে যে পুরনো কেউই আর দোকান কিনতে পারলেন না। পদ্মা সেতু নির্মাণে যারা জমি-বাড়ি হারাবেন তাদের অনেকের পক্ষেই ক্ষতিপূরণের টাকা দিয়ে আর নতুন জমি কেনা সম্ভব হবেনা। কারণ, সেতুর কাজ শুরু হওয়া মাত্র আশেপাশের জমির দাম হু-হু করে বেড়ে যাবে।    
যেসব জায়গায় পর্যটন শিল্পের উন্নয়ন হয়েছে সেসব জায়গায় কিছু মানুষ উচ্ছেদ হয় আর বাকিদের পর্যটনের বস্তুগত ও সামাজিক আবর্জনা বহন করতে হয়। লক্ষ করে দেখবেন পর্যটন কেন্দ্রের উচ্ছেদকৃত আদি আধিবাসীদের চোখে যুগপত অসহায়ত্ব, ক্ষোভ ও ঘৃণা আছে। কিছু কিছু ক্ষেত্রে বিদ্রোহও দেখা যায়। এই দৃশ্য দেশ নির্বিশেষে একপ্রকার।
উন্নয়নের নিধণযজ্ঞ নির্বিঘ্নে চালানোর জন্য দরকার হয় এ’সংক্রান্ত ব্যাপারে নিবর্তনমূলক আইনের, দরকার হয় এই বিষয়ে আলোচনা করার সুযোগ সীমিতকরণের। রাষ্ট্র বা সুবিধাভোগী গোষ্ঠীটি তখন নানা প্রকার ষড়যন্ত্রের খোঁজ পায়। সেসব ষড়যন্ত্রের মূল খুঁজতে গেলে দেখা যায় তার সবগুলোরই পালের গোদা ঐ “বলি গোষ্ঠী”র। আর ষড়যন্ত্রগুলোও ব্যাখ্যাত হয় দেশ-জাতির বৃহত্তর কল্যান বিরোধী হিসাবে বা অসভ্য-বর্বর বলে। ফলে স্থানীয় বা আন্তর্জাতিক জনমত মূলতঃ “বলি গোষ্ঠী”র বিপক্ষে চলে যায়।
মিডিয়ার উন্নয়নে এই সব নিবর্তনমূলক আইন, কণ্ঠরোধকরণ, ষড়যন্ত্র থিয়োরী প্রতিষ্ঠিতকরণ বন্ধ হয়নি। বরং খোদ মিডিয়ায়ই অসত্যাচার, নিবর্তন ও কণ্ঠরোধের অন্যতম হাতিয়ারে পরিণত হয়েছে। ঘটে যাওয়া একই ঘটনা বিবিসি, সিএনএন, আলজাজিরা, সিসিটিভি, দূরদর্শণ আর বিটিভি একেকজন একেকভাবে ব্যাখ্যা করে। এদের অনেকের ব্যাখ্যাই একজন আরেকজনের সম্পূর্ণ বিপরীত। এতে সাধারণ দর্শক-শ্রোতা সম্পূর্ণ বিভ্রান্ত হয়, তখন সে subjective judgment করা শুরু করে। তাছাড়া মিডিয়া দ্রুত নতু নতুন বিষয়ে আলোকপাত করে এবং বেশিরভাগ ক্ষেত্রে ফলো-আপ করেনা বলে মিডিয়ার এই ডামাডোলে লোকজন আগের অপকর্মগুলো ভুলতে বসে অথবা সেগুলোর ব্যাপারে নমনীয় হয়ে যায়। সুবিধাভোগী গোষ্ঠীটির নিয়ন্ত্রিত বা আজ্ঞাবহ প্রচারযন্ত্র তখন আস্তে আস্তে তাদের অপকর্মের সপক্ষে জনমত জোগাড় করতে থাকে।
এইভাবে কিছু অবকাঠামোগত উন্নয়ন হয়তো করা যায়,তবে মানবিক উন্নয়ন করা যায়না, মানসিক উন্নয়নও হয়না। এই প্রকার নিয়ন্ত্রন মানবিক বা মানসিক উন্নয়নের সাথে সংশ্লিষ্ট প্রতিষ্ঠানকে ধ্বংস করে অথবা তার উত্থান রহিত করে। এতে মানুষের মধ্যে আইনানুগ থাকার বা নিয়মানুবর্তী হবার প্রবণতা হয়তো তৈরি হয়, তবে আইনের শাসন নিশ্চিত হয়না। দীর্ঘ সময় ধরে এমনটা চলে আসলে যে সব প্রজন্ম এই আমলে জন্মেছে ও বেড়ে উঠেছে তাদের কাছে এই লৌহ যবনিকাটিকেই ঠিক ও স্বাভাবিক বলে মনে হয়। তখন তাদের মাথায়, হওয়া উচিত এমন অনেক সহজ বিষয়ও ঢোকেনা।
২০০৭ সালে আমার চীনা সহকর্মী (চীনে বাস করেন) জিজ্ঞেস করলেন আমাদের দেশের রাজনৈতিক ক্ষেত্রের সাম্প্রতিক গোলযোগটা কী নিয়ে। আমি দীর্ঘ সময় বলেও তাকে কিছু বোঝাতে পারিনি। তার কথা, কংগ্রেস (জাতীয় সংসদ), প্রিমিয়ার (প্রধাণমন্ত্রী), প্রেসিডেন্ট নিয়ে দেশের সাধারণ মানুষের ভাবনার কী আছে? বাংলাদেশে এতগুলো রাজনৈতিক দল কেন? আর তারা নিজেদের মধ্যে কলহ করে কেন? সহকর্মীটি হয়তো অন্যদেশের রাজনৈতিক ব্যবস্থা নিয়ে স্কুল-কলেজে কিছু পড়া-শোনা করেছেন, কিন্তু সেগুলো তার বোধে আসেনি। এটি একধরণের অজ্ঞতা। অজ্ঞতাপ্রসূত আচরণকে আনুগত্য বলা যায়না। আফিমের নেশায় নির্জীব চীনারা ঔপনিবেশিক শক্তির অনুগত ছিল - তা ঠিক নয়। যারা আফিমের নেশাকে দূরে ছুঁড়ে ফেলতে পেরেছিলেন, তারাই বাকীদের জাগিয়ে তুলেছেন এবং সবাই মিলে নয়াচীন গড়ে তুলেছিলেন।
একবার এক লম্বা বিমান যাত্রায় উৎকলবাসী এক ভারতীয় সহযাত্রীর সাথে কথা হয়েছিল চীন ও ভারতের উন্নয়নের তুলনা নিয়ে। তার ভাষ্য ছিল, এটা ঠিক যে ভারত বস্তুগত বা অবকাঠামোগত দিক দিয়ে চীনের চেয়ে ঢেড় পিছিয়ে আছে। কিন্তু মানবিক উন্নয়ন ও গণতান্ত্রিক উন্নয়নের দিক দিয়ে ভারত চীনের চেয়ে অনেক অনেক বছর আগিয়ে আছে। চীন যে পথ দশ বছরে নির্মাণ করেছে আরো উন্নততর প্রযুক্তি ব্যবহার করে ভারত হয়তো পাঁচ বছরেই তা নির্মাণ করতে পারবে। কিন্তু কোন প্রযুক্তি ব্যবহার করে একটা গণতান্ত্রিক ইনস্‌টিটিউশন দাঁড় করানোর সময়, অথবা বৃহত্তর ক্ষেত্রে গণতান্ত্রিক আচরণ চর্চার সংস্কৃতি নির্মাণের সময় কমিয়ে আনা যায় না। উৎকলনন্দনের কথার সত্যতা আমি অস্বীকার করতে পারিনা যদিও তার কথার ফাঁকগুলো ভারতের দিকে তাকালেই বোঝা যায়। এই ফাঁকগুলো পূরণ করা যায়, সেটা মুক্তচিন্তার বহুল চর্চার মাধ্যমে, শিক্ষা-সংস্কৃতির উন্নয়নের মাধ্যমে, দেশপ্রেম আর সহনশীলতা চর্চার মাধ্যমে।      
এরপরও উন্নয়ন কীভাবে হবে সেই প্রশ্নটা কিন্তু থেকেই গেল - যেখানে পরিবেশের বিপর্যয় হবেনা বা প্রান্তিক শ্রেণী ক্ষতিগ্রস্থ হবেনা। এই প্রশ্নটার উত্তর রাজনীতির কাছে আছে। রাষ্ট্র যখন সত্যিকারের গণতান্ত্রিক হবার চেষ্টা করে তখন উন্নয়ন ব্যাপারটা আর চাপিয়ে দেবার বিষয় থাকেনা। যে sacrifice-টুকু আবশ্যিক হয় সেটা সবার সাথে ভাগ করে করা হয়। প্রান্তিক গোষ্ঠীকে তখন কেবল গোনাগুনতিতেই আলাদা করা যাবে - জীবনযাত্রার মান বা মর্যাদার প্রশ্নে না। তখন বস্তুগত উন্নয়নের পাশাপাশি মানবিক ও বৌদ্ধিক উন্নয়নের দিকেও সমানভাবে নজর দেয়া হবে। ফলে উভয়দিকে সুষম উন্নয়ন নিশ্চিত করা সম্ভব হবে। রাজনীতির এই পরিবর্তনটা শুধু ঘরে করলেই চলবেনা। নয়তো বৈশ্বিক উষ্ণায়ণের মত নতুন নতুন ভুত আমাদের তাড়া করে ফিরবে।    
এই সমাধানটি সোনার পাথর-বাটির মত শোনায়। আমরা জানি, রাষ্ট্রব্যবস্থার মধ্যে বা মানুষের মজ্জার মধ্যে কিভাবে যেন স্বৈরাচারী মনোবৃত্তিটা ঘাপটি মেরে থাকে। সুযোগ পেলে কখনো না কখনো সে ফণা তোলে। আশাবাদী মানুষেরা তার মধ্যেও মন্দের ভালটুকু খুঁজে পাবেন। আমরা অন্ততঃ একটু চেষ্টা করে দেখতে পারে, আরেকটু আশা করতে পারি। তাতে আর কিছু না হোক বর্তমান ব্যবস্থার চেয়ে ভালো কিছু তো পাওয়া যাবে। তার আগে এ’কথাটাও বিশ্বাস করতে হবে একের পর এক জনগোষ্ঠীকে বিলুপ্ত বা বিপন্ন করে, হাজার হাজার মানুষকে ফায়ারিং স্কোয়াডে বা নির্বাসনে পাঠিয়ে, বিশাল বিশাল অঞ্চলের পরিবেশ ধ্বংস করে, মানুষের চোখে-কানে ঠুলি পরিয়ে - গলাটা চেপে ধরে, মানুষকে যন্ত্রের মত খাটিয়ে যে উন্নয়ন করা হয় তা আদতে কোন উন্নয়ন নয়। তার চাকচিক্যে, তার মোহে পড়ে আমরা যেন অমন ভুল না করি। এ’সব উন্নয়ন লাগসই নয়, টেকসই নয়, মানবিকতো নয়ই। বৈষয়িক উন্নতি করলাম কিন্তু মানুষ হতে পারলামনা - তাতে কী লাভ?
কৃতজ্ঞতা স্বীকারঃ
১। নৈষাদদা’ - প্রশ্নটি সামনে আনার জন্য
২। শুভাশীষ দাশ - ব্যাখ্যা দাবী করার জন্য।

