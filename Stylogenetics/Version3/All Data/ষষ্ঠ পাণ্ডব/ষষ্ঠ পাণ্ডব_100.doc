প্রজাপতি, সুন্দরী, রানি



১৪৯২ সালে ক্রিস্টোফার কলম্বাস পশ্চিম ভারতীয় দ্বীপপুঞ্জের যে দ্বীপটাতে প্রথম নামেন তার নাম হিস্প্যানিওলা। আজকের হিস্প্যানিওলা দ্বীপ দু’টি দেশে ভাগ হয়েছে - হেইতি আর ডোমিনিকান প্রজাতন্ত্রে। ডোমিনিকান প্রজাতন্ত্র আর ডোমিনিকা কিন্তু এক দেশ নয়। আমাদের প্রথম গল্প ডোমিনিকান প্রজাতন্ত্রের তিন বোনের। এই বোনেরা একসাথে মিরাবাল সিস্টার্স নামে পরিচিত। 
মিরাবালরা ছিলেন চার বোন পাত্রিয়া মার্সেদেস মিরাবাল, মারিয়া আর্হেন্তিনা মিনের্ভা মিরাবাল, আন্তোনিয়া মারিয়া তেরেসা মিরাবাল আর বেলজিকা আদেলা দেদে মিরাবাল। মিরাবালরা তাঁদের দেশের নামজাদা, উচ্চবিত্ত, শিক্ষিত ও উদার পরিবার; তাই মিরাবাল বোনদের ঠিকভাবে বেড়ে ওঠা বা শিক্ষালাভে সমস্যা ছিলনা। কিন্তু যখন এল জেফে নামে পরিচিত একনায়ক রাফায়েল লিওনিদাস ত্রুহিয়ো মলিনা দেশের শাসনক্ষমতা দখল করে তখন মিরাবাল বোনদের ব্যবসায়ী পিতা অর্থনৈতিক দৈন্যদশায় পড়েন। তাঁদের পরিবারও নানা দুর্দশায় পতিত হয়।
হেইতির বংশোদ্ভূত জনগোষ্ঠীর উপর গণহত্যা চালানো একনায়ক ত্রুহিয়োর বীভৎস, ভয়াবহ দুঃশাসনের বিরূদ্ধে দেশের জনগণ ক্ষিপ্ত ছিলেন। ক্ষিপ্ত ছিলেন মিরাবাল বোনেরাও, তাই অল্প বয়সেই তাঁরা জড়িয়ে পড়েন ত্রুহিয়ো বিরোধী আন্দোলনে। বোনদের মধ্যে মিনের্ভা আন্দোলনে অপেক্ষাকৃত বেশি জড়িয়ে পড়েন। এর মাশুল হিসেবে তিনি আইনে স্নাতক ডিগ্রী লাভ করলেও আইনজীবি হিসেবে কাজ করার লাইসেন্স পান না। ত্রুহিয়োর চোখে মিনের্ভার দোষ অনেক - তার বিরূদ্ধে আন্দোলন-সংগ্রাম তো আছেই তার সাথে ত্রুহিয়োর প্রণয়কে প্রত্যাখান করার অপরাধও আছে। সুতরাং মিরাবাল বোনরা আর স্বস্তির জীবন পেলেন না - গ্রেফতার-আটক, অত্যাচার-নির্যাতন তাঁদের জন্য নিত্যকার ঘটনা হয়ে দাঁড়ালো। ত্রুহিয়ো বিরোধী আন্দোলনকারী দলের ভেতর মিরাবাল বোনেরা পরিচিত ছিলেন “প্রজাপতি” নামে। মিরাবাল বোনদের স্বামীরাও ত্রুহিয়ো বিরোধী আন্দোলনে যুক্ত থাকায় সেই ভদ্রলোকদের বেশিরভাগ সময় থাকার জায়গা হয় জেলখানায়। 
গোটা পরিবারের উপর এই অকথ্য অত্যাচার চলে প্রায় পনের বৎসর। মিরাবাল বোনদের কার্যক্রমে বিরক্ত ত্রুহিয়ো শেষ পর্যন্ত ঠিক করলো তাঁদেরকে দুনিয়া থেকে সরিয়ে দিতে। ১৯৬০ সালের ২৫শে নভেম্বর পাত্রিয়া, মিনের্ভা আর তেরেসা রাজধানী সেন্ট দোমিঙ্গো লা ভিক্তোরিয়া কারাগারে অন্তরীন তাঁদের স্বামীদের সাথে সাক্ষাত শেষে যখন বাড়ি ফিরছিলেন তখন ত্রুহিয়োর ঘাতকরা পথিমধ্যে তাঁদের গাড়ি থামায়। তারপর তাঁদেরকে গাড়ি থেকে নামিয়ে পাশের আখক্ষেতে নিয়ে পিটিয়ে হত্যা করা হয়। হত্যা করা হয় তাঁদের ড্রাইভারকেও। তারপর লাশগুলো তাঁদেরই গাড়িতে তুলে গাড়িটা ঠেলে ফেলে দেয়া হয় লা কুমব্রে পর্বত থেকে। দুর্ঘটনার এই সাজানো নাটক ডোমিনিকা প্রজাতন্ত্রের মানুষ বিশ্বাস করেনি। এই ঘটনায় ফুঁসে ওঠে দেশ। এর ছয় মাসের মাথায় আততায়ীর গুলিতে ত্রুহিয়োর জীবনাবসান হয়।
মিরাবাল বোনদের সংগ্রামী জীবন আর নৃশংস হত্যাকাণ্ড নিয়ে বই লিখেছেন হুলিয়া আলভারেজ, জুনো দিয়ায, জ্যাকব কুশনার। তৈরি হয়েছে জনপ্রিয় চলচিত্র ইন দ্য টাইম অভ দ্য বাটরফ্লাইজ। আরো চলচিত্র তৈরি হচ্ছে এখনো। আর ১৯৯৯ সালে জাতিসংঘ তাঁদের মৃত্যুদিবসটিকে ঘোষণা করে নারীর বিরূদ্ধে সহিংসতা নির্মূলের আন্তর্জাতিক দিবস হিসেবে। একই দিন থেকে শুরু হয় জাতিসংঘের জেন্ডার সহিংসতার বিরূদ্ধে আন্দোলনের ১৬ দিন -এর কার্যক্রম - যা শেষ হয় ডিসেম্বরের দশ তারিখে।               
********************************************************************
আরবী “জামিলা” শব্দের অর্থ সুন্দরী। আমাদের দ্বিতীয় গল্প উত্তর আফ্রিকার দেশ আলজেরিয়ার তিন “সুন্দরী”কে নিয়ে। এঁরা হলেন জামিলা বুহিরিদ, জামিলা বুয়েজা আর জামিলা বুবাসা। নাম একই রকম হলেও তাঁরা মিরাব্যালদের মত বোন নন্‌। আলজেরিয়ার স্বাধীনতা সংগ্রামে (১৯৫৪-১৯৬২) অংশ নেয়া এই তিন জামিলা সহ্য করেছেন দখলদার ফরাসীদের অবর্ণনীয়, পাশবিক অত্যাচার। বস্তুতঃ উচ্চ রুচি, ভদ্রতা, শিল্পজ্ঞান ইত্যাদি সুকুমারবৃত্তির জন্য আজকের দুনিয়ায় খ্যাত ফরাসীরা আলজেরিয়ার স্বাধীনতা সংগ্রামের সময় আলজেরীয়দের উপর যে ঘৃন্য, নীচ কায়দায় শারিরীক-মানসিক নির্যাতন চালিয়েছে তা চিন্তা করাও দুষ্কর। 
১৯৩৫-এ জন্মানো জামিলা বুহিরিদ মধ্যবিত্ত পরিবারের সন্তান। শিক্ষার উচ্চমাধ্যমিক পর্যায় পার হতে না হতেই জড়িয়ে পড়েন দেশের স্বাধীনতা সংগ্রামে। অচিরেই তিনি আলজেরীয় জাতীয় মুক্তি ফ্রন্টের কমান্ডার ইয়াসেফ সা’দীর ব্যক্তিগত সহকারী নিযুক্ত হন। ১৯৫৬ সালের ৩০শে সেপ্টেম্বর একুশ বৎসরের বুহিরিদ আলজিয়ার্স বিশ্ববিদ্যালয়ের আইন বিভাগের বিশ বৎসর বয়ষ্কা ছাত্রী জোহ্‌রা দিরিফ আর আঠারো বৎসরের তরুণী হাসিবা বেন বু’আলীকে সঙ্গে নিয়ে এক দুঃসাহসিক কাণ্ড করে ফেলেন। প্রায় ভারতের স্বাধীনতা সংগ্রামের বিনয়-বাদল-দীনেশ অথবা ক্ষুদিরাম-অভিরাম-প্রফুল্ল চাকী অথবা ভগৎ সিং-রাজগুরু-বটুকেশ্বর দত্তর মত এই তিন নারী বোমা নিয়ে আক্রমণ করলেন রাজধানী আলজিয়ার্সের ফরাসীদের ফুর্তির জায়গা “মিল্ক বার কাফে”তে। তুলনাটা মনে হয় আরো লাগসই হয় বীর চট্টলা কন্যা প্রীতিলতা ওয়াদ্দেদারের সঙ্গে।
মিল্ক বার কাফের বোমা হামলায় তিন ফরাসী তরুণ প্রাণ হারায়, আহত হয় বেশ কিছুজন। সেদিন তিন সংগ্রামী ধরা না পড়েই পালিয়ে আসতে পারেন। কিন্তু বিধি বাম, বুহিরিদ ১৯৫৭ সালের এপ্রিলে ফরাসী সেনাদের সাথে এক বন্দুক যুদ্ধে আহত হয়ে ধরা পড়েন। শুরু হয় তাঁর উপর অকথ্য নির্যাতন। সন্ত্রাস আর নাশকতার অভিযোগে তাঁকে মৃত্যুদণ্ডে দণ্ডিত করা হয়। কিন্তু বুহিরিদের ফরাসী প্রেমিক আইনজীবি জাঁ ভার্জেসের তৎপরতায় আন্তর্জাতিক মিডিয়া এই দণ্ডাদেশের বিরূদ্ধে সোচ্চার হয়ে ওঠে। ফলে দখলদার ফরাসী সরকার তাঁর মৃত্যুদণ্ডাদেশ স্থগিত রাখতে বাধ্য হয়। ১৯৬২ সালে দেশ স্বাধীন হলে তিনি মুক্তি পান।
মিল্ক বার ক্যাফের ঘটনায় বুহিরিদের দুই সহযোগীর মধ্যে জোহ্‌রা ১৯৫৭ সালের অক্টোবরে ফরাসীদের হাতে ধরা পড়েন আলজেরীয় জাতীয় মুক্তি ফ্রন্টের কমান্ডার ইয়াসেফ সা’দীর সাথে। বিচারে তাঁর বিশ বৎসরের সশ্রম কারাদণ্ড হয়। কিন্তু তিনিও ১৯৬২ সালে মুক্তি পান। তৃতীয় জন হাসিবা ১৯৫৭ সালেই ফরাসীদের বোমা বর্ষণে তিন সহযোগীসহ তাঁদের গোপন আস্তানায় শহীদ হন।
আরেক জামিলা, জামিলা বুবাসাও উচ্চমাধ্যমিক পাঠ শেষে যোগ দেন স্বাধীনতা সংগ্রামে। অন্য অনেকের মত তিনিও সেষ পর্যন্ত ফরাসীদের হাতে ধরা পড়ে শিকার হন নৃশংস নির্যাতনের। বুবাসার উপর ফরাসীদের নির্যাতন লিখে প্রকাশ করা সম্ভব নয়। এর কিয়দংশ বোঝা সম্ভব তাঁর উপর নির্যাতনের বর্ণনার একটি বাক্যে - Djamila Boupacha was raped with a broken wine bottle। এই বাক্যটি বাংলায় অনুবাদ করার সামর্থ্য আমার নেই।
তৃতীয় জামিলা, জামিলা বুয়েজা সম্পর্কে অপেক্ষাকৃত কম জানা যায়। তবে তিনি বাকি দুই জামিলার মত ভাগ্যবতী নন্‌। ফরাসীদের নির্যাতনে তিনি অকালেই প্রাণ হারান।
প্রথম দুই জামিলা আর তাঁদের সহযোগীদের উপর নির্মিত হয়েছে চলচিত্র দ্য ব্যাটেল অভ আলজিয়ার্স। বুহিরিদের জীবন নিয়ে নির্মিত হয়েছে চলচিত্র “জামিলা দ্য আলজিরিয়ান”। বুবাসার উপর নৃশংস নির্যাতন নিয়ে বই লিখেছেন সিমোন দ্য বুভায়র। 
********************************************************************
শেষের গল্পটি ভীনদেশের নয়, আমাদের দেশের। এই গল্পের নায়িকা “নাচোলের রানি” ইলা মিত্র। ১৯২৫ সালের ১৮ই অক্টোবর কোলকাতায় জন্মানো ইলা সেনের বাবা নগেন্দ্রনাথ সেন ছিলেন অখণ্ড বাংলা প্রদেশের অ্যাকাউন্টেন্ট জেনারেল। অ্যাথলেটিক, বাস্কেটবল, ব্যাডমিন্টন আর সাঁতারে তুখোর কন্যা ইলা সেন বেথুন কলেজে বি এ পড়ার সময় কালেই নারী আন্দোলনে জড়িয়ে পড়েন। ১৯৪৩ সালে মাত্র ১৮ বৎসর বয়সে পান ভারতীয় কমিউনিস্ট পার্টির পুর্ণাঙ্গ সদস্যপদ। 
১৯৪৫ পার্টি সহকর্মী নবাবগঞ্জের জমিদার তনয় রমেন্দ্র মিত্রের সাথে পরিণয় সূত্রে ইলা সেন হন ইলা মিত্র। বিয়ের পর গ্রামে মেয়েদের জন্য স্কুল প্রতিষ্ঠার মাধ্যমে আবার কাজে ঝাঁপিয়ে পড়েন ইলা মিত্র। ১৯৪৬ সালে বাংলার দাঙ্গাবিধ্বস্ত অঞ্চলে পুনর্বাসনের কাজ শেষে স্বামীসহ জড়িয়ে পড়েন ঐতিহাসিক তেভাগা আন্দোলনে। এর মধ্যে দেশ ভাগ হলে অন্য অনেকের মত ভারতে চলে না গিয়ে তাঁরা নিজেদের এলাকায় (রাজশাহী) কৃষক আন্দোলনেই ব্যস্ত থাকেন। 
১৯৫০ সালের ৫ই জানুয়ারী রাজশাহীর নাচোল থানার পুলিশ গ্রাম থেকে দু’জন তেভাগা কর্মীকে গ্রেফতার করে নির্যাতন শুরু করলে হাজারখানেক গ্রামবাসী দেশীয় অস্ত্র-শস্ত্র নিয়ে থানা ঘেরাও করে। গ্রামবাসীর সাথে পুলিশের সংঘর্ষে পাঁচজন পুলিশ কনস্টেবলসহ অফিসার থানার নিহত হন। এই ঘটনার দুই দিন পর ৭ই জানুয়ারী প্রায় দুই হাজার সৈন্য নাচোল থানার বারোটি গ্রাম ঘিরে ফেলে তাণ্ডব চালায়। পলায়নপর গ্রামবাসীর উপর নির্বিচারে গুলিও চলে। সৈন্যদের সাথে যোগ দেয় আর্মড পুলিশ আর আনসার বাহিনী। এই ঘটনার পর আত্মরক্ষার্থে ভারত সীমান্তের দিকে পালাতে গেলে রোহনপুর রেলষ্টেশনে ইলা মিত্র তাঁর সহযোগীদের সাথে গ্রেফতার হন। রমেন্দ্র মিত্র ভারতে পালাতে সক্ষম হন। 
ধৃত ইলা মিত্রের উপর এরপর চলে শতাব্দীর কুৎসিততম ও নৃশংসতম নির্যাতন। পরবর্তীতে রাজশাহী আদালতে দেয়া বয়ানে ইলা মিত্র তাঁর উপর চালানো অত্যাচারের যে বর্ণনা দেন তার কিয়দংশ তুলে ধরছিঃ
1. Beating on heads with rifle butt.
2. Insulting remarks and abuse
3. Kicking delicate parts of the body with boots on.
4. Non stop beating hanging her on a bar or hands and feet tied.
5. Piercing iron nails through heels.
6. Pressing hands and legs in between two bamboo sticks.
7. Pushing hot boiled egg in her private parts.
8. Raping her in group.
9. Solitary confinement within a cell.
10. Starvation, even drinking water was denied.
11. Stripping of cloths followed by beating on naked body. 
এই বর্ণনারও অধিকাংশ আমি বাংলায় অনুবাদ করতে অক্ষম তাই সবটাই ইংরেজীতে রেখে দিলাম। পরাধীন দেশের স্বাধীনতা সংগ্রামী জামিলা বুবাসার উপর দখলদার ফরাসী বাহিনী যে কায়দায় নির্যাতন চালিয়েছে তারও সাত বৎসর আগে তথাকথিত স্বাধীন দেশে স্বদেশী নূরুল আমীনের সরকারের পুলিশ তার চেয়েও ঘৃন্য কায়দায় ইলা মিত্রের উপর অত্যাচার চালিয়েছে। 
ইলা মিত্রের জীবন নিয়ে আর কিছু বলবোনা। তাঁর সম্পর্কে নিজ উদ্যোগে জানা, পড়া, আলোচনা করা আমাদের দ্বায়িত্বের মধ্যে পড়ে।   
********************************************************************
শারিরীক ভাবে একজন মানুষ আরেকজন মানুষের চেয়ে সবল বা দুর্বল হতে পারে। তবে শারিরীকভাবে বিবেচনা না করেই সামাজিক ভাবে বিবেচনা করে নারীকে পুরুষের চেয়ে দুর্বল করা হয়েছে। শক্তির গর্বে গর্বিত পুরুষ জাতি এভাবে জাতিগত ভাবে নারীকে নির্যাতন করার হাজারোটা পথ, উপায়, নীতি বের করে রেখেছে। দুর্বলকে রক্ষা করা সবলের নৈতিক দ্বায়িত্ব হলেও অনেক পুরুষই কারণে-অকারণে নারীর উপর অত্যাচারের থাবা হানে। পিটিয়ে হাত-পা ভেঙ্গে দেয়া, মাথা ফাটিয়ে ফেলা, অ্যাসিডে মুখ-শরীর ঝলসে দেয়া, ক্ষুর-ব্লেড চালিয়ে মুখ বিকৃত করে দেয়া, গায়ে কেরোসিন ঢেলে আগুন লাগিয়ে দেয়া, গলা টিপে মেরে ফেলা, গায়ে ছ্যাঁকা দেয়া, ধর্ষণ করা, অশ্লীল গালাগালি বা অঙ্গভঙ্গি করা কত উপায়ই না আছে নারীকে শায়েস্তা করার জন্য! নারী সে কন্যা হোক, বোন হোক, স্ত্রী হোক, সহকর্মী হোক আর গৃহকর্মী হোক পুরুষের অত্যাচার তার নিয়তি। শোবার ঘর থেকে শুরু করে হাটে-মাঠে-বাজারে এমন কোন জায়গা নেই যেখানে নারী পুরুষের থাবার শিকার হয়না। নির্জন স্থান, অন্ধকার স্থান, অপরিচিত স্থান এমন কত জায়গাই না আছে যা নারীর জন্য নিষিদ্ধ। কেন নিষিদ্ধ? শুধুমাত্র নিজেকে পুরুষের থাবা থেকে নিজেকে রক্ষা করার জন্য।    
নারীর উপর সহিংসতা নিছক ব্যক্তিপর্যায়ের ব্যাপার নয়। প্রাতিষ্ঠানিকভাবেও এই দুষ্টক্ষত স্থায়ী হয়েছে। নারী বন্দীদের প্রতি প্রশাসনের সহিংস ও কুৎসিত আচরণ অনেক দেশেই একটি “ওপেন সিক্রেট”। যুদ্ধবিধ্বস্ত দেশগুলোতে বিজিত দেশের নারীদের উপর দখলদার বা বিজয়ী পক্ষের সহিংসতা আর অত্যাচারতো অচ্ছেদ্য যুদ্ধের অংশ হয়ে গেছে। কর্মক্ষেত্রে পুরুষ সহকর্মীদের দ্বারা নারীর লাঞ্ছনার গল্প সাধারণ হয়ে গেছে। ধর্মের নামে, সামাজিকতার নামে, মর্যাদার নামে নারীকেই হরহামেশা কোরবানী হতে হয়।
মানসিকভাবে মেরে রাখা নারীর মানুষ হয়ে ওঠার পথে একটি বড় বাধা হচ্ছে তার বিরূদ্ধে একক, দলবদ্ধ বা সামাজিকভাবে সহিংস আচরণের পথ খোলা রাখা। নারীর বিরূদ্ধে করা এই ঘৃন্য অন্যায় বন্ধ করার জন্য পুরুষকে প্রথমে মানুষ হতে হবে, সমাজকে মানবিক হতে হবে, নারীকে মানুষ ভাবতে শিখতে হবে। এই সব আপ্তবাক্য উচ্চারণ করে নয় - বরং ব্যক্তি জীবনে বিশ্বাস আর এর চর্চার মাধ্যমে পুরুষই পারে ইতিহাসের এই স্থায়ী কলঙ্কচিহ্নকে মুছে ফেলতে।

