বুলগেরিয়ার গল্প-০২



সিঁড়ি

শয়তান জিজ্ঞেস করলো, “কে তুমি”?
সিঁড়ির গোড়ায় দাঁড়ানো লোকটা উত্তর দিলো, “আমি এক জনমদুঃখী, সব দীন-দরিদ্ররা আমার ভাই। কি ভয়ঙ্কর এই দুনিয়াটা, আর এর মানুষগুলো কত কষ্টেই না আছে”!

লোকটা বয়সে তরুণ, মাথা সোজা করে দাঁড়ানো, হাতগুলো মুষ্টিবদ্ধ। তার সামনে ধব্‌ধবে সাদা মার্বেলে গোলাপের কাজ করা উঁচু এক সারি সিঁড়ি। তার পেছনে ক্ষোভে তরঙ্গের মতো ফুঁসে ওঠা এক দল গরীব মানুষ - দারিদ্রের ছাপ যথারীতি তাদের মুখে-শরীরে-পোশাকে। ঢেউয়ের মতো তাদের কালো কালো মাথা আর হাত উঠা-নামা করছিল। অস্পষ্ট ভাবে তাদের অসন্তোষের গর্জন শোনা যাচ্ছিল। জনতা আরো ফুঁসে উঠছিল আর কাছিয়ে আসছিল, এতে হলুদ ধুলার ঝড় উঠলো। ধুসর দিগন্ত থেকে একটা অবয়ব আস্তে আস্তে এগিয়ে আসতে দেখা গেল সেটা কোমর-কুঁজো এক বৃদ্ধের। খালি পায়ে, ছেঁড়া কাপড় চেপে ধরে নীল চোখের একটা ছোট মেয়ে দৌড়ে আসলো। মেয়েটা মুখ তুলে চেয়ে একটু হাসলো। এর পর ছেঁড়া-খোঁড়া পোশাক পড়া গরীব মানুষের দল একে একে এগিয়ে আসতে থাকলো, তাদের গলায় অন্ত্যেষ্টিযাত্রার গান। কেউ জোরে শীষ্‌ দিয়ে উঠলো, একজন দু’হাতে পকেট চাপড়ে উন্মাদের মতো হেসে উঠলো, তার চোখেও উন্মত্ততা ঝলসে উঠলো।

“আমি এক জনমদুঃখী, সব দীন-দরিদ্ররা আমার ভাই। এই দুনিয়াটা কি ভয়ঙ্কর, আর এর মানুষগুলো কত কষ্টেই না আছে। কিন্তু আপনারা যারা সিঁড়ির উপরে আছেন ......”। সিঁড়ির গোড়ায় দাঁড়ানো তরুণটি মুষ্টিবদ্ধ হাত মাথার উপরে তুললো।
শয়তান তরুণটির দিকে একটু ঝুঁকে কায়দা করে বললো, “তো, যারা সিঁড়ির উপরে আছে তুমি তাদের ঘেন্না করো, তাইনা”?
“আমি ঐ নবাবপুত্তুর আর জমিদারের বাচ্চাগুলোকে এক হাত দেখে নিতে চাই! আমি আমার ভাইদের উপর করা অত্যাচার আর বেইনসাফীর প্রতিশোধ নিতে চাই! ওদের অত্যাচারে আমার ভাইদের মুখ বালির মতো হলদে হয়ে গেছে। ওদের আর্তনাদ ডিসেম্বরের তুষারঝড়ের গোঙানীকে হার মানিয়েছে। আমি ঐ রক্তচোষাগুলোর রক্তাক্ত শরীর মাটিতে পড়ে থাকতে দেখতে চাই, নিজ কানে ওদের গোঙানী শুনতে চাই! আমি নিজ হাতে ওদের শাস্তি দিতে চাই! আমাকে যেতে দাও”!

আবার একটু হেসে শয়তান বললো, “আমিতো সিঁড়ির উপরে থাকা ঐ মানুষগুলোর অভিভাবক, কোন ঘুষ ছাড়া আমি ওদের সাথে বেঈমানী করি কীভাবে”?
“আমিতো গরীব, আমার কাছে কোনো সোনা-দানা নেই। আমি তোমাকে ঘুষ দেবো কীভাবে? তবে এই কাজটা করার জন্য আমি আমার নিজের জীবন দিতেও রাজী আছি”।
“না, না, আমি অত কিছু চাই না। আমাকে শুধু তোমার শোনার ক্ষমতাটা দাও”।
“আমার শোনার ক্ষমতা? আনন্দের সাথে তা দিতে পারি। কিন্তু তাহলে কি আমি আর কোনদিন শুনতে পাবো না”?
“ভয় নেই, তুমি এরপরও শুনতে পাবে। যাও”। আশ্বস্তকারী শয়তান তাকে উপরে উঠতে দিল।

তরুণটি দৌড়ে তিন ধাপ যেতে না যেতেই শয়তানের লোমশ হাত তাকে আটকালো। “যথেষ্ট হয়েছে! এখন দাঁড়াও, আর শোনো তোমার ভাইয়েরা কেমন আর্তনাদ করছে”। তরুণটি থেমে কান পাতলো। শুনে বললো, “আশ্চর্য! হঠাৎ করে তারা আনন্দের গান গাওয়া শুরু করলো কেন? আর অমন হাসি-ঠাট্টাই বা করছে কেন”? তরুণটি আবারও উপরে উঠতে নিল।

আবারও শয়তান তাকে থামিয়ে বলল, “আরো তিন ধাপ যেতে চাইলে আমাকে তোমার দৃষ্টিশক্তি দিতে হবে”।
অসন্তুষ্ট গলায় তরুণটি বললো, “সেটা কী করে হবে? আমি যদি তোমাকে আমার চোখ দুটোই দিয়ে দেই তাহলে আমি আমার ভাইদের দেখবো কীভাবে? আর ঐ বদমাশগুলোকে যদি দেখতেই না পাই তাহলে ওদের শায়েস্তা করবো কীভাবে”?
“ভয় নেই, এর পরও তুমি দেখতে পাবে। আমি তোমাকে এরচেয়ে ভালো আর অন্য রকম চোখ দেবো”।

আরো তিন ধাপ উঠে তরুণটি পিছনে ফিরে চাইলো। শয়তান বললো, “এবার তোমার ভাইদের নগ্ন, রক্তাক্ত দেহগুলো দেখ”!
“হায় খোদা! একি আশ্চর্য! এত সুন্দর জামা-কাপড় ওরা পেল কোথা থেকে? আর আমি তো ওদের গায়ে কোন রক্তাক্ত ক্ষত দেখতে পাচ্ছিনা! বরং ওদের বাটনহোলে লাল গোলাপ দেখতে পাচ্ছি....”

এভাবে প্রতি তিন ধাপ যেতে শয়তান তার কাছ থেকে কিছু না কিছু নিয়ে নিচ্ছিল। নির্দ্বিধায়ই সেগুলো সে দিয়ে দিচ্ছিল; কারণ, শত্রুরা আর বেশি দূরে নেই। আর মাত্র এক ধাপ যেতে পারলেই সে তার কাম্য চুঁড়ায় পৌঁছে যাবে, তার নিজের আর তার ভাইদের পক্ষ থেকে প্রতিশোধ নেবার জন্য বদমাশগুলোকে হাতের মুঠোয় পাবে। ঠিক তক্ষুণি শয়তান তাকে থামিয়ে বলল, “শোনো, আর একটা মাত্র ধাপ বাকি; এর পরই তুমি তোমার প্রতিশোধ নিতে পারবে। কিন্তু এই শেষ ধাপটার জন্য আমি তোমার হৃদয় আর সব স্মৃতি চাই”।
“আমার হৃদয়? না, না এত নিষ্ঠুর হয়োনা”!

শয়তান তার স্বভাবসুলভ হাসি দিয়ে বললো’ “না, তুমি যা ভাবছো আমি তেমন নিষ্ঠুর নই। এর বদলে আমি তোমাকে সোনার হৃদয় আর নতুন স্মৃতি দেবো। কিন্তু তুমি যদি আমাকে ফিরিয়ে দাও তাহলে তুমি আর কোনদিন প্রতিশোধ নেবার সুযোগ পাবেনা”। শয়তানের সবুজ চোখে পরিহাসের হাসি দেখা গেল।
“কিন্তু তখন আমার চেয়ে দুঃখী মানুষ দুনিয়াতে আর কেউ হবেনা। তুমি আমার সব মানবীয় গুণাবলী নিয়ে নিচ্ছো”।
“অন্যভাবে, তোমার চেয়ে সুখী কেউ কোনদিন হবেনা। যাকগে, তোমার হৃদয় আর স্মৃতি দিতে তুমি প্রস্তুত”?

সে গভীর নিঃশ্বাস ফেলল, তার মুখ বেদনায় কালো হয়ে গেল। ঘামে তার ভুরু ভিজে গেল, হাতের দু’মুঠি শক্ত করে বেঁধে দাঁতে দাঁত ঘষে বললো, “ঠিক আছে, তুমি নিতে পারো”।

....এবং তারপর, হঠাৎ বসন্তের বাতাস বইতে লাগলো। বাতাসে তার চুল উড়তে লাগলো, সে শেষ ধাপটা পার হলো। এখন সে সিঁড়ির উপরে উঠে গেছে। তার মুখে হাসি বিস্তৃত হল, তার চোখ আনন্দে জ্বলে উঠলো, তার হাত শিথিল হয়ে ঝুলে পড়লো। উপরে সুখী-ধনী মানুষদের আমোদ করতে দেখা গেল। সে নিচে চিৎকাররত, অভিশাপরত, ক্ষোভে ফুঁসে ওঠা বঞ্চিত মানুষদের দিকে তাকালো। কিন্তু তার মুখের একটা পেশীও কাঁপলোনা। তার মন প্রশান্তি আর আনন্দে ভরে উঠলো, মুখেও তার আভাস দেখা গেল। সে দেখলো নিচে সবাই উৎসবের পোশাকে সজ্জিত, সবাই আনন্দের গান গাইছে।

শয়তান এবার ফিস্‌ফিসিয়ে জিজ্ঞেস করলো, “কে তুমি”?
“আমি জন্মসূত্রে এক রাজপুত্র, দেবতারা আমার ভাই। কি সুন্দর এই দুনিয়াটা, আর কি সুখী এর মানুষগুলো”!
মূল গল্পঃ হৃস্তো স্মিরনেন্‌স্কী
ঠ্যাঙনোটঃ
বুলগেরিয় গল্প বাংলায় রূপান্তরের মৎকৃত অপচেষ্টার অংশ হিসাবে শ’খানেক বছর আগে লেখা এই গল্পটার রূপান্তর দেয়া হলো। হৃস্তো স্মিরনেন্‌স্কীকে আয়ু আর কর্মের গুণ বিবেচনায় আমাদের [url=http://bn.wikipedia.org/wiki/খান_মোহাম্মদ_ফারাবী]খান মোহাম্মদ ফারাবী[/url]র সাথে তুলনা করা চলে । তবে ফারাবীর চেয়ে হৃস্তোর কাজ পরিমাণে বেশি। ভাষার ক্ষেত্রে আমার দৌড় বাংলার বাইরে ইংরেজী পর্যন্ত। হৃস্তোর যেসব কাজ ইংরেজীতে পাওয়া যায় তার প্রায় সবই কবিতা। গল্প পেয়েছি মোটে একখানা, সেটাই পাঠকের পাতে দিলাম, রূপান্তর করে - অনুবাদের অনুবাদ নয়। ছাগল দিয়ে হাল চাষ করানো সম্ভব হলেও আমাকে দিয়ে ইংরেজী থেকে বাংলায় কবিতা রূপান্তর করা সম্ভব না, তাই হৃস্তোর কবিতাতে হাত দেইনি। বুলগেরিয়ার ভার্না শহরের প্রাণকেন্দ্রে “হৃস্তো স্মিরনেন্‌স্কী বুলেভার্দ” আছে; আর আমাদের দেশে ফারাবীর নামে কিছু নেই।

