কবি'র অনুবাদে কবি’র রচনা



কহলিল জিব‌রান আরবী ও ইংরেজী ভাষার লেখক হলেও বাংলা ভাষাভাষী পাঠকদের কাছে একটি সুপরিচিত নাম। তাঁর রচনা, বিশেষ করে তাঁর কাব্যগ্রন্থ “The Prophet” বাংলা ভাষায় বহুজনে বহুবার অনুবাদ বা রূপান্তর করেছেন - কি বাংলাদেশে, কি ভারতে। জিব‌রানের পরিচয় তিনি কবি, গদ্যকার, চিত্রকর। তবে জিব‌রান মূলতঃ কবি; তাঁর গদ্যের ভাষা কাব্যিক, তাঁর চিত্রকর্মও কাব্যিক। তিনি রঁদ্যা’র মতো শিল্পীর কাছে শিল্পকর্মের তালিম নিলেও তাঁর শিল্পকর্ম তাঁর কবিতাকে ছাপিয়ে উঠতে পারেনি। বোদ্ধা দর্শকের চোখে তাঁর শিল্প কর্ম উইলিয়াম ব্লেইক দ্বারা বড্ড প্রভাবিত। কিন্তু তাঁর কবিতাও কি তাই? সম্ভবতঃ না। আটত্রিশ বছর বয়সে বাহা’ই ধর্মের প্রবক্তা বাহা’উল্লাহের পুত্র আবদুল বাহা’র সাহচর্যে আসলেও কাব্যে গসপেলের মতো ভাষার ব্যবহার বা ধর্মের ঘন ছায়ার উপস্থিতি আরো আগে থেকে ছিল। ১৯১২’র “Broken Wings”-এ ভাষা ও আঙ্গিকে যে ধারার সূচনা দেখা যায়, তা পূর্ণ বিকাশ লাভ করে ১৯২৩-এ “দ্য প্রফেট”-এ এসে। তবে ঈশ্বর বা তাঁর বিধানের বাঁধন জিবরানের মানবিক দৃষ্টিকে আচ্ছন্ন করে ফেলেনি। তাই মানবিক বোধ আর মানুষের স্বাতন্ত্র্য ফুটে ওঠে পরবর্তীতে রচিত “Sand and Foam” বা “Jesus, The Son of a Man”-এ।
জিব‌রানের কাব্যকে হয়তো আধুনিক বলা যাবেনা তবে তার আবেদন চিরায়ত। “Sand and Foam”-এ তিনি দ্বিপদী বা একপদী কবিতার যে কাঠামো চর্চা করেছেন, অথবা অন্য আরো গ্রন্থে ছোট ছোট অনুচ্ছেদে গদ্য রচনার যে কাঠামো চর্চা করেছেন সেগুলোও বেশ আগ্রহোদ্দীপক।
এই রচনার উদ্দেশ্য জিব‌রানকে পরিচিত করা বা তাঁর রচনার ব্যাপারে পাঠককে উদ্ধুদ্ধ করা নয়। এই রচনার উদ্দেশ্য ভিন্ন, এখন সেই কথা বলব।
বাংলা কবিতায় কবি আসাদ আলমের নাম পরিচিত নয়। পরিচিত না হবার কারণ তাঁর একমাত্র প্রকাশিত কাব্যগ্রন্থ “কষ্টে কষ্টে কষ্টিপাথর” প্রকাশিত হয়েছিল আজ থেকে আঠারো বছর আগে ১৯৯৩ সালে, এবং তা কখনো পুনর্মুদ্রিত হয়নি। সেই বই প্রকাশের কয়েক বছর আগে পরে দৈনিক ইত্তেফাকের সাহিত্য পাতায় অনিয়মিতভাবে কিছু কবিতা বা আরো পরে দৈনিক প্রথম আলোতে অনিয়মিতভাবে কয়েকটি গদ্য প্রকাশিত হয়েছিল। এর বাইরে পাঠকের পাতে তিনি আর কিছু তুলে দেননি। মাঝে দীর্ঘ বিরতির পর বছর দুই আগে সচলায়তনে “ফকির লালন” নামে নিবন্ধন করে কবিতা পোস্ট করা শুরু করেন। এখানেও তিনি ঠিক নিয়মিত নন্‌। তবু সচলায়তনের কবিতাপ্রিয় পাঠকের কাছে “ফকির লালন” আজ আর কোনো অজানা কবি নন্‌। সেই “ফকির লালন” এই ২০১১-এর বই মেলায় আবার হাজির হচ্ছেন স্বনামে - কহলিল জিব‌রানের বিভিন্ন রচনা থেকে আগ্রহোদ্দীপক নানা অংশের অনুবাদের সংকলন নিয়ে। বইয়ের নাম “কহলিল জিবরানের রত্মভান্ডার থেকে”। প্রকাশক শুদ্ধস্বর, প্রচ্ছদ করেছেন সুনৃত শুদ্র, ৬৪ পৃষ্টার এই বইয়ের দাম রাখা হয়েছে ১০০ টাকা। সবকিছু ঠিক থাকলে এই বইটি বইমেলার শুরু থেকে শুদ্ধস্বরের স্টলে পাওয়া যাবার কথা।
অনুবাদকের ভাষায়, “কহলিল জিবরানের কাব্যিক ভাষা এবং মরমি সুরের প্রতি বিশ্বস্ত থেকে তা অনুবাদ করা যথেষ্টই কঠিন কাজ বলে মনে হয়েছে। মূলের প্রতি অনুগত থেকে আমি আমার সাধ্যমত সে সুর ধারণের চেষ্টা করেছি”। আসাদ আলম এই চেষ্টাটি যে বেশ আন্তরিকতার সাথে করেছেন সেটি বোঝা যায় অনুবাদকর্মটি পড়লে। উদাহরণ দেই,
“সেদিন সন্ধ্যায় অবিশ্বাসী ব্যক্তিটি গেলেন মন্দিরে, দেবতার সামনে নতজানু হয়ে ঈশ্বরের কাছে তার দীর্ঘ অবিশ্বাসের জন্য ক্ষমা প্রার্থনা করলেন।
ঠিক একই সময়ে, বিশ্বাসী পন্ডিত তার সমস্ত পবিত্র পুঁথি পুড়িয়ে ফেললেন, কেননা সেদিন থেকে তিনি ঈশ্বরের উপর বিশ্বাস হারিয়ে ফেলেছেন।“
অথবা
“একজন  ক্ষুধার্ত বর্বর মানুষ গাছ থেকে ফল পেড়ে খায়, আর  একজন  ক্ষুধার্ত সভ্য মানুষ তা অন্যের কাছ থেকে কিনে খায়, যে কিনা তা প্রকারন্তরে কিনে আনে আর  একজনের কাছ থেকে - যে ফলটা গাছ থেকে পেড়েছে।“
উদাহরণের সংখ্যা বাড়ানো যায়, তবে তার প্রয়োজন নেই। প্রকৃত পাঠক যেমন বিপণি থেকে সঠিক বইটি বেছে নিতে জানেন; তেমন একটি বইয়ের অনন্য বৈশিষ্ট্যগুলো তাঁর চোখে আলাদা হয়ে ধরা পড়ে। আসাদ আলমের এই অনুবাদকর্মটি রচনাগুণে ও স্বীয় বৈশিষ্ট্যে প্রকৃত পাঠকের মনোযোগ আকর্ষণ করতে পারবে বলে বিশ্বাস করি।

ছবি: 


 



