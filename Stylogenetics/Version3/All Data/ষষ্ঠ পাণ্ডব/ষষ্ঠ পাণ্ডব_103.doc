লিভিং অন আ জেট প্লেন



বাংলাদেশে বিশ্ববিদ্যালয় পর্যায়ে যারা লেখাপড়া করেছেন তাদের মধ্যে খুব কমজনই পাওয়া যাবে যিনি কোন না কোন বন্ধুগ্রুপের সদস্য ছিলেন না। এই অঘোষিত সংগঠনগুলোর কিছু সাধারণ বৈশিষ্ট্য আছে। যেমন, এই গ্রুপগুলো ছেলেমেয়েদের মিলিত গ্রুপ হয় যেখানে মেয়েদের সংখ্যা বোধগম্য কারণে কম হয়। গ্রুপে অন্ততঃ একজন বেশ মোটা ও একজন বেশ শুকনা সদস্য থাকে, অথবা একজন বেশ ঢ্যাঙ্গা আর একজন বেশ খাটো সদস্য থাকে। গ্রুপে অন্ততঃ একজন নেতাগোছের, একজন কবিগোছের, একজন গায়ক/বাদকগোছের, একজন প্লেবয়গোছের এবং একজন বেয়াক্কেলগোছের সদস্য থাকে। আজকাল অবশ্য গ্রুপে একজন হুজুর/নিনজাগোছের সদস্যও দেখা যায়। বন্ধুগ্রুপগুলোর প্রিয় বেড়াবার জায়গা, প্রিয় রেস্তোরাঁ, প্রিয় খাবার, প্রিয় আড্ডার প্রসঙ্গ, প্রিয় ঝগড়া, প্রিয় পঁচানোর মানুষ থাকে। আর থাকে তাদের নিজস্ব একটা গান (একটার বেশিও থাকতে পারে)। এই গানটা সুরো-বেসুরো গলায় আড্ডার সবাই গাইতে পারে। গায়ক/বাদকগোছের সদস্য গলা খুলে গাইতে শুরু করে আর বাকিরা ধুঁয়া ধরে। আড্ডার আনন্দে, আড্ডার কষ্টে, আড্ডার হতাশায় একই গান চলতে থাকে - আড্ডার জাতীয় সঙ্গীত। এই গান গাইতে আড্ডার কারো ক্লান্তি নেই, বিরক্তি নেই, লজ্জা নেই।  
আমি যখন বিশ্ববিদ্যালয়ের ছাত্র ছিলাম (আন্ডারগ্রেডে) তখন আমিও অমন এক গ্রুপের সদস্য ছিলাম। আমাদের গ্রুপেও সাধারণ বৈশিষ্ট্যমত সবকিছুই ছিল, হুজুর/নিনজা সদস্য ছাড়া। আমরাও সেন্ট্রাল ক্যাফে বা বিগ বাইটে আড্ডা দিতে, নীরব-মিতালী-সোহাগ-স্টার-রাজ্জাকে খেতে, ঢাকা শহরের আজব জায়গায় ঘুরতে, হুট করে ময়মনসিংহ বা সাভার চলে যেতে, সম্মিলিতভাবে কাউকে পঁচাতে ভালোবাসতাম। আমাদের আড্ডা চলত অবিরাম আর দশটা আড্ডার মতই, তারসাথে প্রায়ই যুক্ত হত আমাদের স্বকন্ঠ সঙ্গীত। আমাদের আড্ডার জাতীয় সঙ্গীত ছিল জন ডেনভারের “For Baby”। আড্ডায় এর ইনট্রোডিউসার ছিলেন ইন্দ্রপুত্র তৃতীয় পাণ্ডব। 
গিটারবাদক ইন্দ্রপুত্রর মনমেজাজ ভালো থাকলে গিটারে ঝংকার তুলে গেয়ে উঠতেন,
I’ll walk in the rain by your side
I’ll cling to the warmth of your hand
I’ll do anything to keep you satisfied
I’ll love you more than anybody can
আরো দরাজ গলায় ধর্ম্মপুত্র গাইতেন,
And the wind will whisper your name to me
Little birds will sing along in time
Leaves will bow down when you walk by
And morning bells will chime
গ্রুপের আমরা বাকি পাণ্ডব-অপাণ্ডব সদস্যরা ধুঁয়া ধরতাম। আমাদের কন্ঠ যেমনই হোক আমাদের চারপাশ ভরে উঠত সুরের ধারায়। শুধুমাত্র এই গানটাই নয়, জন ডেনভারের “Country Road” আর “Annie's Song”-ও আমাদের প্রিয়র তালিকায় ছিল। বস্তুতঃ জন ডেনভারের প্রায় সব গানই আমাদের পছন্দের ছিল, এখনো আছে।
************************************************
আমার জন ডেনভার শোনা শুরু আশির দশকের শেষভাগ থেকে। শুরুতে হাতে গোনা কয়েকটা গান ঘুরিয়ে ফিরিয়ে শুনতাম। পরে নিউ এলিফ্যান্ট রোডের রেইনবোর কবীর ভাইয়ের কল্যানে জন ডেনভারের গানের ভাণ্ডার আবিষ্কার করি। তারপর নব্বইয়ের দশকের বড় অংশ জুড়ে কানে-মাথায়-গলায় জন ডেনভার বাজতে থাকে। জন ডেনভার এমন একজন শিল্পী যাকে পরিচয় করিয়ে দেবার চেষ্টা বাতুলতমাত্র। এই প্রায় অবাধ তথ্যপ্রবাহের যুগে তাঁর সম্পর্কে অনেক তথ্যই এখন আমাদের জানা। খামাখা সেগুলো বলতে যাবোনা, শুধু এইটুকে ছাড়া যে, যিনি জন ডেনভার শোনেননি তিনি কান্ট্রি গানের একটা বড় দিক সম্পর্কে অজ্ঞ রয়ে গেছেন। আর জন ডেনভার শুধু একজন বড় গায়কই নন, একজন বড় মাপের মানুষও ছিলেন।  
************************************************
সব গল্পেরই যেমন শেষ থাকে আমাদের আড্ডার গল্পেও তেমন শেষ আছে। ১৯৯৭ সালের ৯ই অক্টোবর রাতে আমাদের গায়ক সদস্য ইন্দ্রপুত্রের গায়ে হলুদে আমরা শেষবারের মত সবাই একসাথে কোরাস গাই। ইন্দ্রপুত্রের গিটারের ঝংকার আর আমাদের বেসুরো গলায় জুট রিসার্চ ক্যাম্পাসের বাতাস কেঁপে কেঁপে ওঠে। জন ডেনভার গাইতে গাইতে আমরা মধ্যরাতে রিকশা চেপে গাবতলী বাসস্ট্যাণ্ডে যাই, পরোটা-মাংস-চা খেয়ে ধোঁয়া টানতে টানতে ভোররাতে গন্তব্যে ফিরি। পরদিন ইন্দ্রপুত্রের জীবিত জীবনের শেষ হয়, বিবাহিত জীবন শুরু হয়। এরপর আর কখনো আমরা এভাবে রাতভর আড্ডা দিয়েছি, জন ডেনভার গেয়েছি বলে মনে পড়েনা। কি আশ্চর্য! তার মাত্র দুইদিন পর ১৯৯৭ সালের ১২ই অক্টোবর ক্যালিফোর্নিয়ার মন্টেরি পেনিনসুলা বিমানবন্দর থেকে দুই সীটের একটা Long-EZ বিমান নিয়ে একা ওড়ার কিছুক্ষণের মধ্যে জন ডেনভার বিমানের নিয়ন্ত্রণ হারিয়ে ধ্বসে পড়েন। সাতাশ হাজার ঘন্টার বেশি ওড়ার অভিজ্ঞতাসম্পন্ন বিমানচালক জন জীবনের শেষ ফ্লাইটটাতে বার্ট রুটানের পাখিটাকে নিয়ন্ত্রণে না রাখতে পারায় তাঁর পরাণ পাখিই অসীমের পানে ডানা মেলে। 
************************************************
এখন এমন মাসও চলে যায় যখন জন ডেনভার দূরে থাক, প্রাণভরে কোন গানই শোনা হয় না। আড্ডাতো আগের জন্মের বিষয় হয়ে গেছে। সুভদ্রার রাজত্বে ইন্দ্রপুত্রের কন্ঠ আর তারযন্ত্রের অবস্থান কোথায় তা আমার আর জানা হয়ে ওঠেনি। কালেভদ্রে ফোনে কয়েক মিনিট কন্ঠ শোনা ছাড়া আড্ডার সদস্যদের মুখগুলোও দেখতে পাইনা বছরের পর বছর। তবু কখনো পথে-ঘাটে, রেডিও-টিভিতে, মানুষের গুনগুনানিতে জন ডেনভারের কোন গানের অংশটুকু শুনলেও মনে পড়ে এক সময় আমাদেরও সঙ্ঘশক্তি ছিল, এক সময় আমাদের জীবনেও নিঃশ্বাসের মত গান ছিল।  
************************************************
Now the time has come to leave you
One more time
Let me kiss you
Then close your eyes
I’ll be on my way
Dream about the days to come
When I won’t have to leave alone
About the times, I won’t have to say
………………………………………………..
………………………………………………..
I’m leaving on a jet plane
Don’t know when I’ll be back again
Oh babe, I hate to go

