অসহায় কপিরাইট



বাংলাদেশে স্যাটেলাইট টিভি দেখার সুযোগ হবার আগ পর্যন্ত টেলিভিশন চ্যানেল ছিল একটি। ফলে তখন রেডিও’র শ্রোতা সংখ্যা ছিল অনেক। স্যাটেলাইট টিভি আসার পর দুম্‌ করে রেডিও তার শ্রোতার বড় একটা অংশ হারায়। আবার এফ এম রেডিও চালু হবার পর থেকে রেডিওতে যখন নতুন গ্ল্যামার যুক্ত হয়, তখন নতুন শ্রোতা শ্রেণী তৈরি হয়। প্রথম আমলে বাংলাদেশ বেতারে (তখনকার রেডিও বাংলাদেশ) গানের ক্ষেত্রে এক ‘ওয়ার্ল্ড মিউজিক’ ছাড়া বাকী সময় কেবল বাংলাদেশী শিল্পীদের বা বাংলাদেশী চলচ্চিত্রের গান শোনা যেত।

ওয়ার্ল্ড মিউজিকে বাংলাদেশসহ দুনিয়ার সব দেশের গান শোনার সুযোগ ছিল। তবে সেখানে মূলতঃ ইংরেজী ভাষার গানই শোনা যেত। কালেভদ্রে এক আধটা ভারতীয় হিন্দী বা বাংলা, পাকিস্তানী উর্দু, অথবা অন্য দেশের ফরাসী বা স্পেনিশ ভাষার গান শোনা যেত। নব্বইএর দশকে বাংলাদেশ বেতার মধ্যরাতের অধিবেশন ‘নিশুতি’ চালু করলে সেখানেও বিদেশী গানের মধ্যে এই সমস্ত গানই শোনা যেত। এফ এম রেডিও চালু হবার পর দেখা গেলো এফ এম চ্যানেলগুলোতে বাংলাদেশী গানের পাশাপাশি ভারতীয় বাংলা বা হিন্দী, অথবা যে কোন দেশের ইংরেজী গান সারা দিন ধরেই বাজছে। 
রেডিও চ্যানেলগুলো এই গানগুলো কোথা থেকে সংগ্রহ করে? সরকারী রেডিও চ্যানেলগুলো অন্য দেশের সরকারী চ্যানেলগুলোর সাথে বিনিময় বা সহায়তা প্রকল্পের আওতায় কিছু গান হয়তো পায়, কিছু গান তাদের স্টুডিওতে রেকর্ড করা, বাকি সব গান তাদেরকে বাজার থেকে সংগ্রহ করতে হয়। বেসরকারী রেডিও চ্যানেলগুলোকে সব গানই অন্যদের বা বাজার থেকে সংগ্রহ করতে হয়। স্বাভাবিকভাবেই মনে প্রশ্ন জাগে, বাংলাদেশ বেতার বা এফ এম রেডিও চ্যানেলগুলোতে এইসব গান বাজানোর আইনগত অধিকার আছে কিনা। কপিরাইট আইন বলে, বাজার থেকে সংগ্রহ করা এইসব গান বাণিজ্যিক বা অবাণিজ্যিক ভিত্তিতে সম্প্রচার করতে হলে গানের মূল মালিকের পূর্বানুমতি নিতে হবে। তাছাড়া বাণিজ্যিক সম্প্রচারের ক্ষেত্রে গানের মালিককে রয়ালটি প্রদানের বাধ্যবাধকতাটিও আছে। সেক্ষেত্রে বিনিময় বা সহায়তা প্রকল্পের আওতায় পাওয়া ও নিজস্ব স্টুডিওতে রেকর্ড করা গান ছাড়া আর কোন গানের ক্ষেত্রে রেডিও চ্যানেলগুলোর গানের মূল মালিকের পূর্বানুমতি নিয়ে সম্প্রচার করার কথা এবং প্রথম ক্ষেত্রে গানের শিল্পীকে অন্যথায় গানের মূল মালিককে রয়ালটি প্রদান করার কথা। আলোচনার সুবিধার্থে যদি এমনটা ধরে নেই যে, রেডিও চ্যানেলগুলোতে প্রচারিত বাংলাদেশী গানগুলোর শিল্পী ও গানের মূল মালিকদেরকে নিয়মিত রয়ালটি প্রদান করা হয় তাহলেও প্রশ্ন ওঠে বিদেশী গানগুলোর ক্ষেত্রে তারা আদৌ পূর্বানুমতি নেয় কিনা বা রয়ালটি প্রদান করে কিনা। উত্তরটা হচ্ছে - না। বিদেশী গান দূরে থাক বাংলাদেশী গানের ক্ষেত্রেও সরকারী বেতার রয়ালটি প্রদান করলেও বেসরকারী চ্যানেলগুলো রয়ালটি প্রদান করে না। আর বিদেশী গান সম্প্রচারের ক্ষেত্রে কেউই পূর্বানিমতি বা রয়ালটির ধার ধারে না। এই বিষয়টি কপিরাইট আইনের সুস্পষ্ট লঙ্ঘন।    
আইন বলে, আপনি বাজার থেকে গানের মূল রেকর্ড (যে কোন ফরম্যাটে) কিনে অবাণিজ্যিক ভিত্তিতে বাজাতে পারবেন। কিন্তু ঐ রেকর্ড থেকে আপনি বাণিজ্যিক বা অবাণিজ্যিক উদ্দেশ্যে পুনরুৎপাদন বা বাণিজ্যিক উদ্দেশ্যে সম্প্রচার করতে পারবেন না। কেবলমাত্র গবেষণা ও পাঠদানের ক্ষেত্রে এই নিয়ম শিথিলযোগ্য। অথচ আমরা সবাই গানের দোকান থেকে অর্থের বিনিময়ে ক্যাসেট বা অডিও সিডিতে গান রেকর্ড করে শুনি। আইনের দৃষ্টিতে এই কাজটির পুরোটাই বেআইনী। এর মানে হচ্ছে, আমাদের সবার প্রিয় ‘কবির ভাই’ থেকে শুরু করে যারাই আমাদেরকে নানা রকমের গান রেকর্ড করিয়ে গান শুনতে শিখিয়েছেন তারা আসলে একটি বেআইনী কাজ করেছেন। কোন কোন রেকর্ড কোম্পানী আবার অন্যের রেকর্ড কপি করে তার বাল্ক প্রডাকশন করে বাণিজ্যক ভিত্তিতে বিক্রয় করছে। এটা কপিরাইট আইন ভাঙার খুব বড় একটা উদাহরণ। এমনকি আমরা যারা রেডিও থেকে টেপ রেকর্ডারে গান রেকর্ড করেছি, তারাও আসলে কপিরাইট আইন ভেঙেছি। ব্যক্তিগত বা দলগত ওয়েবসাইটগুলোতে যারা অন্যের রেকর্ড করা গান আপলোড করে দিয়ে মূল্যের বিনিময়ে বা বিনামূল্যে যারা বিতরণ করছেন তারাও কপিরাইট আইন ভঙ্গ করছেন। ‘কপিরাইট আইন ২০০০’-এর ৮২-এর (১) ধারা মোতাবেক প্রথম বারের জন্য এই আইন ভঙ্গকারীর শাস্তি নূন্যতম ছয়মাস ও সর্বোচ্চ চার বছর কারাদণ্ড এবং নূন্যতম পঞ্চাশ হাজার টাকা ও সর্বোচ্চ দুই লক্ষ টাকা দণ্ড। পুনর্বার একই অপরাধ করলে ৮৩ ধারা মোতাবেক তার শাস্তি অনূর্ধব তিন বৎসর কিন্তু অনূন্য ছয় মাসের কারাদণ্ড এবং অনূর্ধব তিন লক্ষ টাকা কিন্তু অনূন্য এক লক্ষ টাকা অর্থদণ্ড।
শিক্ষায়তনগুলোতে বা তার বাইরে স্বাধীনভাবে পরিচালিত ফিল্ম সোসাইটিগুলোতে প্রবেশমূল্যের বিনিময়ে বা কেবলমাত্র সদস্যদের জন্য চলচ্চিত্র প্রদর্শণ, বিশেষত বিদেশী চলচ্চিত্র (যেগুলোর জন্য পূর্বানুমতি নেয়া দুরূহ) প্রদর্শণও কপিরাইট আইনের সুস্পষ্ট লঙ্ঘন। অথচ বিভিন্ন ফিল্ম সোসাইটির নামে বা চলচ্চিত্র উৎসবের নামে দর্শনীর বিনিময়ে বা একটু ঘুরিয়ে সদস্য পদ বিক্রির মাধ্যমে চলচ্চিত্র প্রদর্শন চলছে। এ’সব অনুষ্ঠানের অনেকগুলোতে সরকারের উচ্চপদস্থ ব্যক্তি বা জনপ্রতিনিধিদেরকে অতিথি হিসেবে প্রদর্শন উদ্বোধন করতে বা বক্তৃতা দিতে দেখা যায়। ব্যক্তিগত বা দলগত ওয়েবসাইটগুলোতে যারা অন্যের নির্মিত চলচ্চিত্র বা তার অংশবিশেষ আপলোড করে দিয়ে যারা মূল্যের বিনিময়ে বা বিনামূল্যে বিতরণ করছেন তারাও কপিরাইট আইন ভঙ্গ করছেন। ‘কপিরাইট আইন ২০০০’-এর ৮২-এর (২) ধারা মোতাবেক এর শাস্তি অনূর্ধ পাঁচ বৎসর কিন্তু অনূন্য এক বৎসর মেয়াদের কারাদণ্ড এবং অনূর্ধ পাঁচ লক্ষ টাকা কিন্তু অনূন্য এক লক্ষ টাকার অর্থদণ্ড। 
ধরা যাক আপনি একটা কাজে ঢাকার নীলক্ষেত এলাকায় গেছেন তখন আপনার দুই পাতার একটা ডকুমেন্ট ফটোকপি করা দরকার। আপনি সেখানে দেখবেন সারি সারি সব ফটোকপির দোকান। কিন্তু ঐসব দোকানের মধ্যে খুব কমজনই আপনার ঐ দুই পাতার ডকুমেন্ট ফটোকপি করতে রাজী হবে। কারণ, ঐসব দোকান মূলত গোটা বই ফটোকপি করতে আগ্রহী। নীলক্ষেত-বাকুশাহ্‌ মার্কেটে তো বটেই ঢাকার আরো অনেক মার্কেটে শুধু ফটোকপি বা স্ক্যান করে প্রিন্ট করে বই বানিয়ে বিক্রি করার অনেক দোকান আছে। এই দোকানগুলো প্রয়োজন থেকেই উদ্ভব হয়েছে। এই দোকানগুলো না থাকলে আমাদের অনেকের পক্ষে গ্রাজুয়েশন করাটা সম্ভব হতো না। কিন্তু এরা যা করছে তার সবটাই বেআইনী এবং কপিরাইট আইনের লঙ্ঘন। ব্যক্তিগত বা দলগত ওয়েবসাইটগুলোতে যারা অন্যের প্রকাশিত গ্রন্থের বা পত্রিকার সম্পূর্ণ বা অংশবিশেষ আপলোড করে দিয়ে মূল্যের বিনিময়ে বা বিনামূল্যে যারা বিতরণ করছেন তারাও কপিরাইট আইন ভঙ্গ করছেন। একবার এক ওয়েবসাইটে ‘ছাদের কার্নিশে কাক’ বইটার সফট্কপি দেখে বইটার লেখক সচল আনোয়ার সাদাত শিমুলকে জিজ্ঞেস করেছিলাম তিনি এই ব্যাপারে অবগত আছেন কিনা। তিনি জানালেন যে, এই ব্যাপারে তিনি কিছুই জানেন না। শিমুল ব্লগে নিয়মিত একজন লেখক, ফেসবুকেও নিয়মিত। তার সাথে যোগাযোগ করা ও তার পূর্বানুমতি নেয়াটা খুব কঠিন কিছু ছিলোনা। এমনকি ঐ বইটার ভূমিকাতেও তার ঠিকানা ও ই-মেইল অ্যাড্ড্রেস দেয়া আছে। অথচ ঐ সাইটটির অধিকারীরা শিমুলের সাথে যোগাযোগ করার কোন চেষ্টা করেনি। এটাকে কি অজ্ঞতা বলব, নাকি ধৃষ্টতা বলব, নাকি নর্ম বলব? এটাকে যা-ই বলিনা কেন আসলে এটা কপিরাইট আইনের লঙ্ঘন।   
আজকাল যেসব বই দুনিয়াজোড়া নাম করছে সেগুলো খুব অল্প ক’দিনের মধ্যেই বাংলায় অনুদিত হয়ে বাজারে চলে আসছে। বিশেষত, কেউ নোবেল প্রাইজ বা ম্যান বুকার প্রাইজ পেলে তার বইয়ের বঙ্গানুবাদ বের হতে সাত দিনও লাগে না। এসব বইয়ের খুব কমই লেখক বা মূল প্রকাশকের অনুমতি নিয়ে বের হয়। বাকি সবই বিনা অনুমতিতে বের হয় যা কপিরাইট আইনের সুস্পষ্ট লঙ্ঘন। এছাড়া ইংরেজী ভাষায় প্রকাশিত জনপ্রিয় অনেক বই স্ক্যান করে প্রিন্ট করে বই বানিয়ে বাজারে চলে আসছে। এগুলোও কপিরাইট আইনের লঙ্ঘন ও শাস্তিযোগ্য অপরাধ।
কপিরাইট আইন নিয়ে সাধারণের মধ্যে অজ্ঞতা যেমন আছে তার চেয়ে বেশি আছে আইনটি না মানার প্রবণতা। বাংলাদেশে আদালতের দীর্ঘসূত্রিতার জন্য অনেকে আইনটি জানা থাকলেও ভুক্তভোগী হিসাবে আইনের আশ্রয় নেন না। আবার কেউ আইনের আশ্রয় নিলেও আদালতের দীর্ঘসূত্রিতার জন্য কাঙ্খিত সুফল পান না। আদালতে বিচার চলাকালীন সময়ে অপরাধী নকল করে বিপুল পরিমাণ অঙ্ক হাতিয়ে নেয়। ফলে ভুক্তভোগীর কপালে হয়রানী ছাড়া প্রকৃত সুফল প্রায় জোটেই না।
এই অবস্থার অবসানের জন্য কপিরাইট আইনের ব্যাপারে জনসাধারণকে সচেতন করা যেমন জরুরী, তেমনই জরুরী এর সার্থক প্রয়োগের জন্য শক্তিশালী কপিরাইট অফিস ও কপিরাইট আদালত। ভবিষ্যতে এর ব্যাপক প্রসারের কথা বিবেচনা করে অপরাধটি দেওয়ানীর পরিবর্তে ফৌজদারী অপরাধ হিসাবে গণ্য করা যায় কিনা সেটাও ভাবা দরকার। কিছুদিন আগে একটি টেলিভিশন চ্যানেলে দেখা গেল কপিরাইট অফিসের চূড়ান্ত দুর্দশা। লোকবল নাই, আধুনিকীকরণ করা হয়নি, বাজেট বরাদ্দ অপ্রতুল। অথচ এই মুহূর্তে মেধাসত্ত্বের ব্যাপারটি অত্যন্ত গুরুত্বপূর্ণ ব্যাপার। ট্রেডমার্ক, কপিরাইট ও পেটেন্ট রেজিস্ট্রেশন অফিসগুলোকে শক্তিশালী ও সমন্বিত করতে না পারলে আইনের ফাঁক গলে বা আইনকে পাশ কাটিয়ে চলার এই প্রবণতা একটি স্থায়ী সামাজিক ব্যাধিতে পরিণত হবে।

