রাজনৈতিক দলের নিবন্ধন কেন জরুরী?




বাংলাদেশে মোট রাজনৈতিক দলের সংখ্যা কত? এই প্রশ্নের উত্তর বোধকরি বাংলাদেশের কেউ দিতে পারবেন না। তবে সেটা বোধকরি দুইশ’-এর কম না। ১৯৮৮ সালে পতিত সামরিক স্বৈরাচার জেনারেল এরশাদ যে সংসদ নির্বাচন আয়োজন করেছিল সেখানে প্রধান প্রধান রাজনৈতিক দলগুলো নির্বাচনে অংশ নেবে না বলে জানিয়ে দিয়েছিল। এরশাদ তখন নির্বাচনে অনেক দল অংশ নিচ্ছে এমনটা দেখানোর জন্য বিপুল সংখ্যক নামসর্বস্ব দল আমদানী করে। সেই নির্বাচনে এরশাদের গৃহপালিত বিরোধী দলীয় নেতা হিসেবে পরিচিত আ স ম আবদুর রব সম্মিলিত বিরোধী দল (কপ) নামে একটা জোট গঠন করে নির্বাচনে অংশ নেয়। কপে দলের সংখ্যা প্রথমে নাকি ছিল ৭৮টি। পত্রিকায় ৭৮ সংখ্যাটি জানা যাবার পর অন্য আরো অনেক দুধভাত পার্টি তারাও কপ-এ আছে বলে কান্নাকাটি জুড়ে দেয়। ফলে শেষমেশ কপ-এ কতগুলো দল ছিল সেটা একটা গবেষণার বিষয় হয়ে যায়। এই কথাটা মনে পড়ায় দেশে মোট রাজনৈতিক দলের সংখ্যা দুইশ’-এর মতো বলে ধারণা করছি। যদি নির্বাচনে কমিশনে খোঁজ নেন তাহলে জানতে পারবেন যে, দেশে নিবন্ধিত রাজনৈতিক দলের সংখ্যা ৪০টি। বাংলাদেশ জামায়াতে ইসলামীর নিবন্ধন বাতিল হয়ে যাওয়ায় নিবন্ধিত দলের সংখ্যা কমে দাঁড়িয়েছে ৩৯টিতে।

তাহলে বাকী ১৬০ বা তারও বেশি রাজনৈতিক দল কারা? তাদের নিবন্ধনই বা নেই কেন? প্রথম প্রশ্নের উত্তর দেয়া সম্ভব না। কেন সম্ভব না সেটা আগের অনুচ্ছেদে ব্যাখ্যা করা আছে। দ্বিতীয় প্রশ্নের উত্তরটা বরং খুঁজে দেখা যাক। Representation of the People Order, 1972 (P.O No.155 of 1972)-এর Article 94-এ প্রদত্ত ক্ষমতাবলে নির্বাচন কমিশন উক্ত Order-এর Chapter VIA-এর উদ্দেশ্য পূরণকল্পে রাজনৈতিক দল নিবন্ধন বিধিমালা ২০০৮ নামে যে বিধিমালা প্রনয়ণ করেছেন তার বিধি ৬-এ উল্লেখিত দরখাস্তের সাথে আবশ্যকীয় দলিলাদী সংযুক্তিকরণ শীর্ষক অনুচ্ছেদের (ঞ) উপ-অনুচ্ছেদে বলা আছে যে, 
(অ) বাংলাদেশ স্বাধীন হইবার পর হইতে দরখাস্ত দাখিল করিবার তারিখ পর্যন্ত সময়ের মধ্যে অনুষ্ঠিত সংসদ নির্বাচনের যে কোন একটিতে দলীয় নির্বাচনী প্রতীক লইয়া কমপক্ষে একটি আসন লাভের সমর্থনে প্রামাণিক দলিল; অথবা
(আ) বাংলাদেশ স্বাধীন হইবার পর হইতে দরখাস্ত দাখিল করিবার তারিখ পর্যস্ত সময়ের মধ্যে অনুষ্ঠিত সংসদ নির্বাচনের যে কোন একটিতে দরখাস্তকারী দল কর্তৃক নির্বাচনে অংশগ্রহণকৃত নির্বাচনী এলাকায় প্রদত্ত মোট ভোট সংখ্যার শতকরা পাঁচ ভাগ ভোট লাভের সমর্থনে কমিশন বা তদ্কর্তৃক ক্ষমতাপ্রাপ্ত কর্মকর্তা কর্তৃক ইস্যুকৃত প্রত্যয়নপত্র; অথবা
(ই) দলের কেন্দ্রীয় কমিটিসহ, উহা যে নামেই অভিহিত হউক না কেন, একটি সক্রিয় কেন্দ্রীয় দপ্তর; অন্যূন এক তৃতীয়াংশ প্রশাসনিক জেলায় কার্যকর জেলা দপ্তর এবং অন্যূন একশতটি উপজেলায় বা, ক্ষেত্রমত, থানায় অনূন্য দুইশত ভোটার সদস্য হিসাবে দলের তালিকাভূক্ত থাকিবার সমর্থনে প্রামাণিক দলিল।
- নিবন্ধনের আবেদনপত্রের সাথে সংযুক্ত করতে হবে। 
আমাদের আলোচিত উপরোক্ত ১৬০ বা তারও বেশি রাজনৈতিক দলের মধ্যে সিংহভাগের পক্ষে এই তিনটি শর্তের কোনটিই প্রতিপালন করা সম্ভব নয়। ফলে তারা নির্বাচন কমিশনে নিবন্ধনের ঝামেলাতে যান নাই। এখন কোন রাজনৈতিক দলের বয়স পাঁচ বছর বা তারচেয়ে কম হলে সে এইসব শর্ত পালনে ব্যর্থ হবার কথা। কিন্তু যেসব দলের বয়স দশ বছর বা তারও বেশি সেসব দলের কোনটি এই শর্ত তিনটির একটিও পালনে ব্যর্থ হলে রাজনৈতিক দল হিসেবে তাদের বিলুপ্তি ঘোষণা করা দরকার। একই সাথে ঐসব রাজনৈতিক দল সংশ্লিষ্ট সকলকে পরবর্তী অন্তত পাঁচ বছর যেকোন পর্যায়ের নির্বাচনে যোগদানের জন্য অযোগ্য ঘোষণা করা দরকার। নয়তো এ’সব আগাছার দল ভবিষ্যতে দেশের কোন এক দুর্দিনে আরেকটা ১৯৮৮ সফল করতে সহায়তা করবে। এই আলোকে রাজনৈতিক দল নিবন্ধন বিধিমালাতে প্রয়োজনীয় সংশোধনী আনা যেতে পারে।
কিছু কিছু রাজনৈতিক দল বলে যে তারা নির্বাচনী প্রক্রিয়ায় বিশ্বাস করে না। সুতরাং নির্বাচন কমিশনের বিধি মানতে বা তার প্রদত্ত শর্ত মেনে নিবন্ধন করতে তারা বাধ্য নয়। এই কথাটা আপাতদৃষ্টিতে আইনসিদ্ধ মনে হলেও এর অন্তর্নিহিত অর্থটি অনুধাবন করার প্রয়োজন আছে। একটি রাজনৈতিক দলের ঘোষণাপত্র ও গঠনতন্ত্রে এই কথাটি স্পষ্টভাবে থাকা উচিত যে তারা সরকার গঠনে বা সরকার গঠনে অংশ নিতে আগ্রহী কিনা। যদি আগ্রহী হয়, তাহলে তারা কী প্রক্রিয়াতে সরকার গঠনে বা সরকার গঠনে অংশ নিতে চায় সেটারও উল্লেখ থাকা উচিত। বস্তুত বাংলাদেশের সংবিধান অনুযায়ী জনগণের প্রত্যক্ষ ভোটে নির্বাচিত হওয়া ছাড়া সরকার গঠনে বা সরকার গঠনে অংশ নেবার কোন সুযোগ নাই। এর বাইরে সরকার গঠনের যে কোন ধরনের প্রচেষ্টা সংবিধানবহির্ভূত ও শাস্তিযোগ্য অপরাধ। রাজনৈতিক দলগুলো যখন বিশেষ কোন সরকারকে হঠানোর চেষ্টা করে তখন কিন্তু তারা ঐ সরকারের পদত্যাগই দাবী করে — তাদেরকে বলপূর্বক হঠানো বা হত্যা করার ঘোষণা কেউ দেয় না। কেউ যদি অমন ঘোষণা দেয় তাহলে তার বিরুদ্ধে আইনানুগ ব্যবস্থা গ্রহন করা যায়।
কিছু বাম ও ইসলামী দল আছে যারা নিজস্ব ধারার বিপ্লবে বিশ্বাসী। তাই তারা কখনো নির্বাচনে অংশ নেয় না। নির্বাচনে অংশ নেয়া থেকে বিরত থাকা একটা রাজনৈতিক দলের গণতান্ত্রিক অধিকার। কিন্তু নির্বাচন ভিন্ন অন্য কোন কায়দায় সরকার পরিবর্তনের রীতিতে বিশ্বাসীরা সরাসরি সংবিধানবিরোধী, নৈরাজ্যবাদী। দেশে যদি রাজনৈতিক দল করার ক্ষেত্রে নিবন্ধন বাধ্যতামূলক হতো তাহলে এইসব নৈরাজ্যবাদী দলকে চিহ্নিত ও বিলুপ্ত করা সম্ভব হতো। একটি রাষ্ট্রব্যবস্থায় তার মৌলিক ভাবনার সম্পূর্ণ বিপরীত অবস্থানে থাকা সংগঠনের কোন বৈধতা থাকা সম্ভব নয়। এই বিষয়টি কেন জরুরী সেটা একটা উদাহরণ দিলে স্পষ্ট হবে।
সাম্প্রতিককালে, দেশে, বিশেষত ঢাকায় নিষিদ্ধ ঘোষিত হিজবুত তাহরীরের তৎপরতা চোখে পড়ছে। তাদের সাঁটানো পোস্টারের উপরে লেখা আছে, “হাসিনা-খালেদা নিপাত যাক, দেশবাসী মুক্তি পাক”। এই কথার অর্থ দাঁড়ায় দেশের বৃহত্তম দুই রাজনৈতিক দলের প্রধান অথবা দেশের মাননীয়া প্রধানমন্ত্রী ও মাননীয়া বিরোধী দলীয় নেত্রীকে নির্মূল করলে দেশবাসী মুক্তি পাবে। এই বক্তব্য সরাসরি হত্যার হুমকিমূলক ও আইনতঃ দণ্ডনীয়। সেখানে তারা আরও বলছে,  
“হাসিনা-খালেদার সংলাপ হোক কিংবা সকল দলের অংশগ্রহণে নির্বাচন হোক কিংবা একদলীয় নির্বাচন হোক- জনগণের জীবনে কোন প্রকৃত পরিবর্তন আসবে না। প্রকৃত পরিবর্তনের জন্য পুরো শাসকগোষ্ঠীকে অপসারণ করতে হবে। যার জন্য প্রয়োজন সামরিক বাহিনীর নিষ্ঠাবান অফিসারদের দেশের জনগণের পক্ষে অবস্থান নেয়া।“
এবং
“আওয়ামী বিএনপি শাসকগোষ্ঠীকে অপসারণ করে হিযবুত তাহরীর-এর নেতৃত্বে খিলাফত প্রতিষ্ঠায় সামরিক বাহিনীর নিষ্ঠাবান অফিসারদের নিকট দাবি তুলুন এবং এ দাবিতে রাজপথে নেমে আসুন।“
এখানে তারা তাদের অবস্থান আরো স্পষ্ট করেছে। তারা নির্বাচনে বিশ্বাসী নয়, তারা শাসকগোষ্ঠীকে অপসারণ করায় বিশ্বাসী, তারা এই কাজে সামরিকবাহিনীকে ব্যবহার করতে চায় এবং সামরিকবাহিনীকে চাপ প্রয়োগ করার জন্য দেশের সাধারণ জনগনকে দিয়ে অস্থির অবস্থা সৃষ্টি করতে চায়। এটি যে কী পরিমান দেশের আইন, সংবিধান ও সার্বভৌমত্ব বিরোধী সেটি ব্যাখ্যার অপেক্ষা রাখে না। বস্তুতঃ হিজবুত তাহরীর বাংলাদেশের সার্বভৌমত্বে বিশ্বাসী হবারও কথা না। তারা একটি আন্তুর্জাতিক সংগঠনের স্থানীয় শাখা মাত্র।
বলতে পারেন, এসব কারণেই তো হিজবুত তাহরীর নিষিদ্ধ। ঠিক! একইভাবে রাষ্ট্র, শৃঙ্খলা ও জননিরাপত্তা বিরোধী কার্যকলাপের জন্য পূর্ব বাংলার সর্বহারা পার্টি, পূর্ববাংলার কমিউনিস্ট পার্টি, বিপ্লবী কমিউনিস্ট পার্টি, শ্রমজীবি মুক্তি আন্দোলন নামের চরমপন্থী বাম দলগুলোও নিষিদ্ধ। আশংকার কথা হচ্ছে নিষিদ্ধ ঘোষিত নয় এমন আরো রাজনৈতিক দল আছে যারা হিজবুত তাহরীর বা সর্বহারা পার্টির মতো নৈরাজ্যেই বিশ্বাস করে। তারা কিন্তু ঠিকই প্রকাশ্যে তাদের কার্যক্রম চালিয়ে যাচ্ছে। যা ভবিষ্যতে কোন বিশেষ পরিস্থিতে জননিরাপত্তার জন্য ব্যাপক হুমকির কারণ হয়ে উঠতে পারে। তাই রাজনৈতিক কার্যক্রম পরিচালনার জন্য রাজনৈতিক দলগুলোর নিবন্ধন বাধ্যতামূলক এবং নিবন্ধন ব্যতীত কোন সংগঠনের রাজনৈতিক কার্যক্রম নিষিদ্ধ ঘোষণা করা উচিত। 
প্রাসঙ্গিক বিবেচনায় আরো একটি বিষয় উল্লেখ করছি। কিছু কিছু রাজনৈতিক দল আছে যারা রাজনৈতিক কর্মসূচী দেয়, রাজনৈতিক বিবৃতি দেয় কিন্তু রাজনৈতিক দল গঠনের আনুষ্ঠানিক ঘোষণা দেয় না, কোন কমিটিও গঠন করেনা। এটি একটি অতি স্বল্পকালীন ঘটনা হলে গ্রহনযোগ্য হতো। কিন্তু বাস্তবে দশকের পর দশক চলে যায় কিন্তু তারা রাজনৈতিক দল গঠনের ঘোষণা আর দেয় না। এই দলগুলো আসলে রাজনৈতিক এনজিও ছাড়া আর কিছু না। সাধারণ এনজিওগুলোকে সরকারের কাছে নিবন্ধন করতে হয়, অডিট করাতে হয়, দাতাদের কাছে অফিসিয়ালি টাকাপয়াসা আর টার্গেট পূরণের ব্যাপারে জবাবদিহী করতে হয়। কিন্তু এই রাজনৈতিক এনজিওগুলোর কোথাও কোন নিবন্ধন নেই, তাদেরকে অডিট করাতে হয় না। হয়তো তাদের অদৃশ্য দাতাদের কাছে টাকাপয়াসা আর টার্গেট পূরণের ব্যাপারে জবাবদিহী করতে হয়। দাতা যখন অদৃশ্য থাকে আর তার এজেন্ডা বাস্তবায়নকারীও নিজের পরিচয় নিয়ে ঢাক ঢাক গুর গুর করে তখন বুঝতেই হবে এই চক্রের উদ্দেশ্য অশুভ। এই ধরনের রাজনৈতিক এনজিও চলতে দেয়া মানে অশুভ চক্র আর তার কার্যক্রমকে বাড়তে দেয়া। তাই রাজনৈতিক দল ব্যতীত অন্য কোন সংগঠনের রাজনৈতিক কর্মসূচী দেবার ও রাজনৈতিক বিবৃতি দেবার সুযোগটি রহিত করা দরকার। নতুবা আইনের এই ফাঁক দিয়ে নৈরাজ্যবাদীরা তাদের কার্যক্রম চালিয়ে দেশের স্বাধীনতা-স্বার্বভৌমত্বকে হুমকির সন্মূখীন করতে পারে।

