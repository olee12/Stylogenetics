ইতিহাস পুনর্পাঠ (৯ - ১০)




৯.
৬২৫ খ্রীষ্টাব্দে গৌড়ের সম্রাট শশাঙ্কের মৃত্যুর পর তাঁর পুত্র মানব বাংলার ক্ষমতায় আসেন। মাত্র আট মাসের মাথায় পশ্চিম থেকে আগত কনৌজের হর্ষবর্ধণ অথবা পূর্ব থেকে আগত কামরূপের ভাস্করবর্ধণের হাতে তাঁর পতন ঘটে। ৬২৬ খ্রীষ্টাব্দ থেকে পরের প্রায় ১২৫ বছরের ইতিহাস ইতিহাসের বই থেকে প্রায় বিলুপ্ত। ঐতিহাসিকরা এই সময়টাকে “মাৎস্যন্যায়” বলে দায় সারতে চান। এই সময়ে বাংলা কখনো কনৌজ আর কামরূপের মধ্যে ভাগ-জোক হয়েছে; কখনো মধ্যভারতের শৈলরা, কখনো উত্তর-পশ্চিম ভারতের মুক্তপিড়রা থাবা বসিয়েছে। ঐতিহাসিকেরা এ’কথাটা বলেন না এই হানাদার ঔপনিবেশিক শক্তিগুলোকে সময় সময় কোন স্থানীয় শক্তিরা হঠিয়ে দিয়েছে। কনৌজ বা কামরূপের মতো শক্তিশালী সাম্রাজ্যকে যুদ্ধে হারিয়ে হঠানো মুখের কথা না। বিচ্ছিন্নভাবে দু’য়েকটা খণ্ডযুদ্ধে তাদের হারানো গেলেও তাদেরকে হঠানোর জন্য অনেক ক্ষমতা সম্পন্ন শাসক/সেনাপতি দরকার ছিল। কিন্তু ঐতিহাসিকেরা অমন কারো নাম জানাতে ব্যর্থ হন। বাস্তবে একক ক্ষমতাসম্পন্ন অমন কোন শাসক তখন বাংলায় ছিলেন না, তাই ঐতিহাসিকদের নাম জানানোর কোন ব্যাপারও নেই। একটু গভীরভাবে ভাবলে বোঝা যায়, আসলে এই সময়ে বাংলায় তৃণমূল পর্যায়ের গণতন্ত্র বিকশিত হয়েছিল। ফলে, ব্যাপক পর্যায়ের জনগণের প্রবল প্রতিরোধের মুখে বহিরাগত হানাদারেরা বার বার পিছু হটতে বাধ্য হয়েছে। এই গণতান্ত্রিক চর্চ্চাটা ‘ট্রায়াল এন্ড এরর’-এর মধ্য দিয়ে যায় পরবর্তী একশ’ বছরেরও বেশি সময় ধরে।

৬২৫ খ্রীষ্টাব্দ থেকে ৭৫০ খ্রীষ্টাব্দের মাঝখানে বাংলার সীমিত কিছু জায়গায় স্থানীয়ভাবে খড়্গ সাম্রাজ্য প্রতিষ্ঠিত হবার কথা আমরা জানতে পারি। কিন্তু তাদের বিস্তৃতি ও প্রসার সম্পর্কে প্রায় কিছুই জানা যায় না। আমরা শুধু জানতে পারি, এই সময়ে (মাৎস্যন্যায় কালে) ব্রাহ্মণ ও ক্ষত্রিয়দের দাপট চরমে ওঠে। তাদের পারস্পারিক বিরোধ, স্থানীয় ভূস্বামীদের মধ্যকার দ্বন্দ্ব-সংঘর্ষ জনজীবনকে অতিষ্ট করে তোলে। এরপর নিরূপায় জনগণ তাদের অধিপতি হিসাবে গোপালকে মনোনীত করে - এভাবে পাল রাজ বংশ প্রতিষ্ঠিত হয়। ইতিহাস বইয়ের এই পাঠটি ত্রুটিপূর্ণ। মাৎস্যন্যায় পর্ব থেকে সাধারণ জনগণকে উদ্ধার করতে হলে ব্যাপক পর্যায়ে সাংগঠনিক বিস্তার ও দৃঢ় নেতৃত্বের দরকার। তাছাড়া অমন একটা প্রক্রিয়ার মধ্য দিয়ে যাবার পর কেউ রাজতন্ত্র প্রতিষ্ঠা করতে যাবে না।

প্রকৃতপক্ষে এই সময়কালে পূর্বে উল্লেখিত গণতান্ত্রিক চর্চ্চাটির ফলে ৭৫০ সালে একটি সাধারণ নির্বাচনের আয়োজন সম্ভব হয়। আচার্য আনন্দগর্ভ তারানাথের (প্রকৃত নাম কুঙ দ্গা স্ন্যাং পো) মতে যা ছিল মহাজনপদের পতনের পর উপমহাদেশের প্রথম সাধারণ নির্বাচন। এই নির্বাচনে বিজয়ীকে ‘গোপাল’ উপাধীতে ভূষিত করে প্রশাসনের ক্ষমতায় বসানো হয়। লক্ষণীয়, গোপাল কোন নাম নয় এবং এর অর্থ ‘জনগণের রক্ষক’। ইতিহাস সাক্ষ্য দেয়, জনগণের এই রক্ষক অচিরেই ভক্ষকরূপে আবির্ভূত হয়ে রাজতন্ত্র পূণঃপ্রতিষ্ঠা করেন। ক্ষত্রিয়কূলোদ্ভূত এই শাসককে আমরা পরবর্তীতে বৌদ্ধ ধর্মের অনুসারী হিসেবে দেখতে পাই। অহিংস ধর্মের এই ভেকধারী আসলে পরবর্তী বিশ বছরে তার আগের এক শতাব্দীতে গড়ে ওঠা গণতান্ত্রিক ইনস্টিটিউশনগুলোকে ধ্বংস করে তার পুত্র ধর্মপালকে পরবর্তী শাসক হিসেবে প্রতিষ্ঠিত করার পথ পরিষ্কার করে রেখে যান। এই জন্যই গোপালকে পাল রাজ বংশের প্রতিষ্ঠাতা বলা হয়।

একটি গণতান্ত্রিক বিপ্লবের পর পরই রাজতন্ত্রের উত্থান বা স্বৈরশাসকের আবির্ভাব ইতিহাসে নতুন কিছু নয়। ফরাসী বিপ্লব পরবর্তী পর্যায়ে নেপোলিয়নের উত্থান সে’কথা সাক্ষ্য দেয়। তাতে ঐ বিপ্লবটা অমর্যাদাকর কিছু হয়ে যায় না। আমাদের ইতিহাসের বইগুলোতে উল্লেখিত মাৎস্যন্যায় নামক কালো অধ্যায়টি আসলে এ’দেশে গণতান্ত্রিক চর্চ্চা ও সফল গণতান্ত্রিক বিপ্লবের একটি উজ্জ্বল অধ্যায়।

১০.
বাংলাদেশের ইতিহাস বইয়ের একজন ভিলেনের নাম ‘রাজা গণেশ’। দিনাজপুরের সন্তান কংস রাও বা কংস শাহের পূর্ব পুরুষ কয়েক শতাব্দী ধরে দিনাজপুর এলাকার ভূস্বামী ছিলেন। বাংলায় ইলিয়াস শাহী বংসের শাসনামলে স্বীয় যোগ্যতায় তিনি প্রসাশনের উচ্চ পদে আসীন হন এবং ‘রাজা’ উপাধী পান। রাজা গণেশের শুরুটা এভাবে। তাঁর ভিলেনত্বটা আসে ইলিয়াস শাহী বংশের পতন ঘটিয়ে তাঁর নিজের রাজ বংশ প্রতিষ্ঠা করায়। তাঁর বিরুদ্ধে সুলতান গিয়াস উদ্‌ দীন আযম শাহ্‌ ও তাঁর পৌত্র শিহাব উদ্‌ দীন বায়েযীদ শাহ্‌কে হত্যা করার অভিযোগ ওঠে। কিন্তু এই অভিযোগগুলো প্রমাণ করা সম্ভব হয়নি। তাঁর বদনামের আরো কারণ হচ্ছে ক্ষমতার লোভে তিনি নিজের পুত্র যদুকে ধর্মান্তরিত করেন। প্রকৃতপক্ষে ইলিয়াস শাহী বংশের শাসকদের দুর্বলতার কারণে স্থানীয় ভূস্বামী ও শাসকগণ (যাঁরা মূলত হিন্দু) ও জৌনপুরের আধ্যাত্বিক নেতা সৈয়দ নূর কুতুব উল্‌ আলমের প্রভাব বাড়তে থাকে। প্রভাবের এই দ্বন্দ্ব এক পর্যায়ে রাজা গণেশ বনাম সৈয়দ নূর কুতুব উল্‌ আলমে গিয়ে ঠেকে। সুতরাং রাজা গণেশ নিজ লোভ চরিতার্থ করার জন্য নাকি সৈয়দ শাহেবের চাপে পড়ে যদুকে ধর্মান্তরিত করান বা করাতে বাধ্য হন সেটা আমরা জানতে পারি না।

সৈয়দ সাহেবের প্রভাব কতটা ছিল সেটা বোঝা যায় শিহাব উদ্‌ দীন বায়েযীদ শাহের মৃত্যুর পর যদু’র ‘জালাল উদ্‌ দীন মুহাম্মাদ শাহ্‌’ হিসাবে ক্ষমতায় আসীন হওয়া। এতে রাজা গণেশের ক্ষমতা প্রাপ্তি হল আবার সৈয়দ সাহেবের ইচ্ছায় ক্ষমতায় হিন্দুরা বসতে পারলো না। কিন্তু এর বছরখানেকের মধ্যে রাজাজী তাঁর পুত্রকে প্রায়শ্চিত্ত করিয়ে পুনরায় স্বধর্মে ফিরিয়ে নিয়ে যান আর তাঁকে ক্ষমতা থেকে হঠিয়ে নিজেই ক্ষমতায় বসেন। এর দুই বছরের মাথায় রাজাজীর মহাপ্রয়াণ ঘটলে সৈয়দ সাহেবদের প্রভাবে যদুকে আবার ‘জালাল উদ্‌ দীন মুহাম্মাদ শাহ্‌’ হিসাবেই ক্ষমতায় আসীন হতে হয়। তিনি পনের বছর ক্ষমতায় ছিলেন। তাঁর মৃত্যুর পর তাঁর চৌদ্দ বছরের পুত্র শামস্‌ উদ্‌ দীন আহমাদ শাহ্‌ ক্ষমতায় বসেন। তার মাত্র তিন বছরের মাথায় জৌনপুরীদের আক্রমণে তিনি নিহত হলে ইলিয়াস শাহী সালতানাত আবার প্রতিষ্ঠিত হয়।

একটা ব্যাপার লক্ষণীয় যে, অখণ্ড বাংলার শেষ বাঙালী শাসক হচ্ছেন শামস্‌ উদ্‌ দীন আহমাদ শাহ্‌। এরপর আজ পর্যন্ত অখণ্ড বাংলার শাসন ক্ষমতায় কোন বাঙালী অধিষ্ঠিত হতে পারেননি। এর ৩২২ বছর পর বাংলার বিদেশি শাসক আরেক সতের বছর বয়সী নবাব সিরাজ উদ্‌ দৌলার পতন নিয়ে বাঙালীরা হাহাকার করলেও শামস্‌ উদ্‌ দীন আহমাদ শাহের নাম আমরা প্রায় জানিই না। অথচ বাঙালী হিসাবে শামস্‌ উদ্‌ দীন আহমাদ শাহের পতনই বাঙালীর ইতিহাসের একটি বড় ট্রাজেডি। বড় আশ্চর্যের বিষয় এই যে, শুধুমাত্র হিন্দু বলে বহিরাগত ইলিয়াস শাহী শাসকদের সরিয়ে ক্ষমতায় বসা রাজা গণেশ আজ ইতিহাসের ভিলেন হয়ে গেছেন। অথচ বাঙালীদের শাসন প্রতিষ্ঠার জন্য তিনি বাঙালীদের হিরো হবার অধিকার রাখেন।

