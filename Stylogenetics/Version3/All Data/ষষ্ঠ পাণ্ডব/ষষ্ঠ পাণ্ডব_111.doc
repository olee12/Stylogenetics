নতজানু মনন, অপচিত মেরুদণ্ড-২



সাম্প্রতিককালের বহুল আলোচিত বিষয় “টিপাইমুখ বাঁধ” নিয়ে আলোচনা হলেই আমাদের দেখি পররাষ্ট্রনীতি, পররাষ্ট্রমন্ত্রীর ভূমিকা, সরকারের ভূমিকা ইত্যাদি বিষয় চলে আসে। সেখানে মোটের ওপর প্রায় সবাই একমত হন যে আমাদের পররাষ্ট্রনীতি স্বাধীন দেশের উপযুক্ত নয়। 
বাংলাদেশের পররাষ্ট্র মন্ত্রণালয়ের ওয়েবসাইটঃ http://www.mofa.gov.bd/-এ আমরা দেশের পররাষ্টনীতি একুনে যা পাই তা নিম্নরূপঃ
The Foreign Policy of Bangladesh emanates from the following provisions of the Bangladesh Constitution:   
1. The State shall base its international relations on the principles of respect for national sovereignty and equality, non-interference in the internal affairs of other countries, peaceful settlements of international disputes, and respect for international law and the principles enunciated in the United Nations Charter, and on the basis of those principles shall- 
a)  Strive for the renunciation of the use of force in international relations and for general and complete disarmament; 
b)  Uphold the right of every people freely to determine and build up its own social, economic and political system by ways and means of its own free choice; and 
c)  Support oppressed peoples throughout the world waging a just struggle against imperialism colonialism or racialism. 
2.  The State shall endeavor to consolidate, preserve and strengthen fraternal relations among Muslim countries based on Islamic solidarity. 
Last Updated (Tuesday, 24 March 2009)
দেখা যাচ্ছে আকারে ছোট ও গা বাঁচানো ধরণের হলেও আমাদের পররাষ্টনীতিটি মোটামুটি ঠিকই আছে। তাহলে সমস্যা কোথায়? সমস্যা হচ্ছে আসলে নীতির প্রয়োগে। আইন অনুযায়ী মন্ত্রণালয় তথা সরকার এই নীতির আলোকে আচরণ করার কথা থাকলেও বাস্তবে আমরা দেখতে পাই একেক জন একেক সুরে কথা বলেন। দল-মত নির্বিশেষে আমরা এই নীতি মানতে বাধ্য হলেও আমাদের আচরণ এই নীতির সাথে সামঞ্জস্যপূর্ণ নয়। 
ফারাক্কা ইস্যু, পুশ ইন, বিএসএফ কর্তৃক বাংলাদেশী নাগরিক হত্যা, ছিটমহল সমস্যা, ট্রানজিট, এশিয়ান হাইওয়ে, দ্বিপাক্ষিক বানিজ্য, সীমান্তে চোরাচালান, সমূদ্রসীমা, টিপাইমুখ বাঁধ ইত্যাদি ভারত সংশ্লিষ্ট বিষয়গুলোতে সরকার, সরকারের বাইরে থাকা রাজনৈতিক দলসমূহ, সুশীল সমাজ, বিশেষজ্ঞগণ কেউই একমত নন। স্বাধীনতার পর এইসব বিষয়ের প্রায় প্রত্যেকটিতে আমাদের স্বার্থ আশানুরূপভাবে রক্ষিত হয়নি। এই ব্যাপারে সরকারকে দোষারোপ করা সহজ এবং আমরা ক্ষোভে বেশিরভাগ সময়েই সরকারকে দোষারোপ করার চেষ্টা করি। এমনকি এক সরকার তার পূর্ববর্তী এক বা একাধিক সরকারকেও দোষারোপ করার চেষ্টা করে। 
সরকার বহিরাগত বা ভূঁইফোঁড় কোন কিছু নয়। দেশের নাগরিকদের মধ্য থেকেই সরকার গঠিত হয়। তাই সরকারের আচরণের সাথে দেশের সাধারণ নাগরিকদের আচরণের মিল থাকাই স্বাভাবিক। তাই সরকারের আচরণ বিশ্লেষন করার আগে দেশের নাগরিকদের সাধারণ আচরণ বিশ্লেষন করা উচিত।
একটু লক্ষ্য করলেই আমরা দেখতে পাই, আমাদের ব্যক্তি বা প্রাতিষ্ঠানিক পর্যায়ে লক্ষ ও পরিকল্পনাগুলো সুদূরপ্রসারী হয় না। সেগুলো নগদ যা পাও হাত পেতে নাও ধরণের হয় বলে, এবং কিছু কিছু ক্ষেত্রে ব্যক্তিগত লাভালাভ জড়িত হয়ে যায় বলে পরিণামে দেশের লোকজনকে ভুগতে হয়। তা বৈদেশিক ব্যাপারেই হোক আর পুরোপুরি অভ্যন্তরীণ ব্যাপারেই হোক। নিকট অতীতেও কোন বিশেষ দেশের বিশেষ পণ্যকে সুবিধা দিতে, কোন বিশেষ ব্যক্তি বা গোষ্ঠীর স্বার্থকে রক্ষার্থে সরকারকে বৃহত্তর জনগোষ্ঠীর স্বার্থের পরিপন্থী নীতি গ্রহন করতে আমরা দেখেছি। ব্যক্তি বা গোষ্ঠির লাভের কাছে জাতির স্বার্থ এ’ভাবে মার খেয়ে গেছে। এখনো তার ব্যতিক্রম কিছু হচ্ছে না।
ব্যক্তিগত বা গোষ্ঠীগত স্বার্থ রক্ষায় জাতির ক্ষতি করার প্রবনতার বাইরে আমাদের মধ্যে অন্যদেশ বা তাদের নাগরিকদের নিয়ে আমাদের বৃহদাংশ মানুষের মধ্যে এক ধরণের হীনমন্যতা আছে, তা আমরা স্বীকার করি বা না করি। ব্যতিক্রম অবশ্যই আছে তবে তা ব্যাপক নয়। আমাদের সাধারণ প্রবনতা হচ্ছে “আমরা ওদের সাথে কোন কিছুতে পারবোনা”, “বিদেশের সব কিছু ভাল” ইত্যাদি ইত্যাদি, যদিও বেশিরভাগ সময়ে এই কথাগুলোর কোন যৌক্তিক ভিত্তিই থাকেনা।
কুয়েতে একবার অত্যন্ত অন্যায়ভাবে তিনজন নিরপরাধ বাংলাদেশী শ্রমিককে ধর্ষনের দায়ে মৃত্যুদণ্ড দেয়া হয়েছিল - তাদের কাছ থেকে “ব্লাড মানি” নেবার পরও। অথচ কুয়েতের দুর্দিনে বাংলাদেশের সহযোগিতা দৃষ্টান্তমূলক। কুয়েত সরকারকে জোর করে বললে আমাদের বাকি শ্রমিকদের ফেরত পাঠিয়ে দেবে এই ভয়ে আমাদের সরকার কুয়েত সরকারের সাথে কঠোর হয়নি। অথচ একই ধরণের ঘটনায় ফিলিপাইন সরকার আমিরাতের সাথে কঠোর হয়ে নিজের নাগরিকের জীবন রক্ষা করতে পেরেছিল। আমিরাত কিন্তু ফিলিপিনো শ্রমিকদের দলে দলে দেশে ফেরত পাঠাতে পারেনি।
বিদেশে আমাদের শ্রমিকদের সাথে অমানবিক আচরণ করা একটা সাধারণ নিয়মে পরিণত হয়ে গেছে। অত্যন্ত শংকার সাথে আমরা দেখতে পাচ্ছি নিয়মিতভাবে আমাদের শ্রমিকরা লাশ হয়ে দেশে ফিরছেন। আমাদের সরকার এ’সব ব্যাপারে আজ পর্যন্ত বিদেশী কোন কোম্পানী বা ঐ দেশের সরকারের কাছে এ’ব্যাপারে কোন কৈফিয়ত দাবী করেনি। আসলে এই কৈফিয়ত দাবী করার মেরুদণ্ডই আমাদের নেই। আচ্ছা, সরকার নাহয় না করলো, আমাদের মানবাধিকার সংস্থাগুলো, সামাজিক সংগঠনগুলোতো এ’ব্যাপারে সোচ্চার হতে পারত। আন্তর্জাতিক ফোরামে তদন্ত ও বিচার দাবী করতে পারতো, কিন্ত তারা এ’সব কিছুই করেনা। কারণ, আমাদের মানসিকতাই নতজানু।
দেশের বাজেট যদি লক্ষ্য করেন তাহলে দেখতে পাবেন সেখানে বৈদেশিক সাহায্যের ওপর নির্ভরতা ২%-এর বেশি নয়। তারপরও বাইরে আমাদের পরিচয় দেবার চেষ্টা করা হয় “ভিখিরিদের দেশ” হিসাবে। মধ্যপ্রাচ্যের অশিক্ষিতদের বাদ দিলেও অন্য দুনিয়ায় আমাদের পরিচিয় খুব সম্মানজনক নয়। এ’কথা সবার জানা প্রাপ্ত বৈদেশিক সাহায্যের একটা অংশ ঐ দেশেই ফেরত যায় কনসালটেন্সী ইত্যাদি ফি’র নামে, কিছু যায় যন্ত্রপাতি ইত্যাদির নামে, একটা বড় অংশ স্থানীয় এজেন্টরা মেরে খায়। আর যাদের জন্য সাহায্য তাদের কপালে মোটামুটি ঢুঁ ঢুঁ। এই সত্য জেনেও আমরা এই লুটেরাদের উৎপাত বন্ধ করতে পারিনা, পাছে বড় ভাইরা রাগ করেন।
দেশ থেকে শিশুদের ধরে বিদেশে নিয়ে গিয়ে উটের জকি বানানো হয়, মেয়েদের যৌনদাসী বানানো হয় - আমাদের সরকার ঐ সমস্ত দেশকে কিছুই বলতে পারেনা। দেশের বাকি মানুষও ক্ষীনকন্ঠ। স্ক্যান্ডিনেভিয়ানরা বঙ্গোপসাগরে পারমাণবিক বর্জ্য ফেলে যায়। পরিণতি একই প্রকার থাকে। অপরিক্ষিত ঔষধ, ভ্যাকসিন সাহায্যের নামে এনে আমাদের দেশের মানুষকে গিনিপিগ বানানো হয়। সরকার তখন আবার তার সাফাই গাওয়ার চেষ্টা করে।
“কোন পণ্য বিদেশী হলেই তা ভাল” - আমাদের এই প্রবনতা প্রমাণ করার জন্য যে কোন বাজারে যাওয়াই যথেষ্ঠ। ক্রেতা, বিক্রেতা, সরবরাহকারী সবার মধ্যেই এই আচরণ দেখতে পাবেন। ব্যক্তি আচরণের এই হীন প্রবনতা আমাদের আরো কী কী ভাবে ক্ষতি করে তা পরে আরো বলব। আজকের পোস্ট শেষ করবো শুধু আর একটা প্রসঙ্গ বলে। 
আমাদের দেশে পত্রিকা খুললে, নেতাদের বক্তৃতা শুনলে আপনি চারদিকে কেবল দালালদের দেখতে পাবেন। সেখানে আমেরিকা, রাশিয়া, ভারত, পাকিস্তান, চীন, সৌদি আরবের দালালে পরিপূর্ণ। এককালে ইরাক বা লিবিয়ার মত অগুরুত্বপূর্ণ দেশের দালালও পাওয়া যেত। আজকাল ইসরায়েলের দালালও মিলছে। কিন্তু পনের/ষোল কোটি লোকের দেশে বাংলাদেশের দালাল কয়জন আছেন? কতজন বুকে হাত দিয়ে ঘোষনা করেন যে, “আমি বাংলাদেশের দালাল”!
নতজানু মনন, অপচিত মেরুদণ্ড-১

