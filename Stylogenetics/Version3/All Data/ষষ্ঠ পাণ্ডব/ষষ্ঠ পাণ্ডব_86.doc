পকেট কাটার অর্থনীতি-১



০১. ব্যাংক-ক্রেডিট কার্ড
ছোটবেলায় একবার টেলিভিশনে একটা অনুষ্ঠানে অংশ নিয়েছিলাম। তাতে টেলিভিশন কর্তৃপক্ষ আমাকে তিনশ’ টাকার একটা চেক ধরিয়ে দেন। চেক পেয়ে আমি একই সাথে আনন্দিত এবং হতভম্ব। আনন্দিত এই জন্য যে, মোটামুটি কিছু না করে জীবনের প্রথম রোজগারটা করে ফেল্‌লাম (স্কলারশীপের টাকার বাইরে)। আর হতভম্ব এই জন্য যে, আমি এই চেক নিয়ে কী করব? আমার যে কোন ব্যাংক অ্যাকাউন্টই নেই।...০১. ব্যাংক-ক্রেডিট কার্ড
[justify]ছোটবেলায় একবার টেলিভিশনে একটা অনুষ্ঠানে অংশ নিয়েছিলাম। তাতে টেলিভিশন কর্তৃপক্ষ আমাকে তিনশ’ টাকার একটা চেক ধরিয়ে দেন। চেক পেয়ে আমি একই সাথে আনন্দিত এবং হতভম্ব। আনন্দিত এই জন্য যে, মোটামুটি কিছু না করে জীবনের প্রথম রোজগারটা করে ফেল্‌লাম (স্কলারশীপের টাকার বাইরে)। আর হতভম্ব এই জন্য যে, আমি এই চেক নিয়ে কী করব? আমার যে কোন ব্যাংক অ্যাকাউন্টই নেই। যাই হোক, সেই টাকা ভাঙাতে অগ্রণী ব্যাংকে একটা অ্যাকাউন্ট খুললাম। তারপর কত চন্দ্রভূক অমাবস্যা গেল, সেই অ্যাকাউন্টে জমা দেবার মত আর কোন রোজগার করতে পারলামনা। বছর পাঁচেক পরে খোঁজ নিয়ে দেখলাম সেই তিনশ’ টাকা বেড়ে চারশ’ টাকার কিছু বেশি হয়েছে। বুঝলাম, লোকে ব্যাংকে টাকা রাখে কেন। কারণ, ব্যাংকে টাকার ছানাপোনা হয়। আমার এই জানাটা যে ঠিক ছিলনা সেটা বুঝলাম চাকুরীতে ঢোকার পর। স্ট্যান্ডার্ড চার্টার্ড ব্যাংকে আমার অ্যাকাউন্টে বেতনের টাকা জমা হত। তখনো একা মানুষ তাই প্রতি মাসে কিছু টাকা বাঁচত। বছরখানেক পরে খোঁজ নিতে গেলাম আমার টাকা জমে আর ছানাপোনা দিয়ে কত হল তা জানতে। দেখি ও হরি! আমার টাকা ছানাপোনা দেয়া দূরে থাক, জমানো টাকা থেকেই বেশ কিছু অঙ্ক এই চার্জ সেই চার্জের নামে কেটে নেয়া হয়েছে। কারণ, আমি নাকি তাদের বলা নূন্যতম অ্যাকাউন্ট ব্যালেন্স (সম্ভবতঃ এক লাখ টাকা) রক্ষা করিনি। এরপর থেকে দেখি টাকা কাটতে কাটতে এক একবার আমার অ্যাকাউন্ট ব্যালেন্স শূন্যে নেমে আসছে। আমি বুঝলাম ব্যাংকে টাকা রাখলে ছানাপোনা দেবার বিধান আর নেই - বরং ব্যালেন্সের বাড়তি মেদ কেটে তাকে স্লিম রাখার বিধান চালু হয়েছে।
আপনি যদি ব্যাংকে টাকা রাখেন বা ব্যাংকে সঞ্চয়ের নানা প্রকল্পে টাকা খাটান তাহলে আপনি বার্ষিক ৯% হারে সরল সুদও পাবেন কিনা সন্দেহ। তার উপর এই চার্জ সেই চার্জ কাটার ফলে আপনার প্রাপ্ত effective rate of interest বার্ষিক ৭% ও থাকবেনা। কিন্তু সেই আপনিই যদি ব্যাংক থেকে টাকা ধার করেন তাহলে আপনাকে বার্ষিক ১২% থেকে শুরু করে ১৮% হারে চক্রবৃদ্ধি সুদ পরিশোধ করতে হবে। এই চার্জ সেই চার্জ ধরে কখনো কখনো effective rate of interest বার্ষিক ২০% হারকেও ছাড়িয়ে যায়। তাহলে দেখা যাচ্ছে, ব্যাংক আপনার কাছ থেকে টাকা নিয়ে আপনাকেই আবার ধার দিয়ে নেট ১০%-এর মত ব্যবসা করে নিচ্ছে। ব্যাংক ব্যবসা করবে তাতে দোষের কিছু নেই। কিন্তু আপত্তিটা হচ্ছে সেই ব্যবসার মুনাফার হারটা বড্ড বেশি। তাছাড়া, নূন্যতম অ্যাকাউন্ট ব্যালেন্স রক্ষার নামে ক্ষুদ্র আমানতকারী বা সঞ্চয়কারীকে ব্যাংক প্রায় কিছুই দিচ্ছেনা, উলটো তাদের পকেট কাটছে। এই ব্যবস্থাতে স্বল্প আয়ের লোকজন সঞ্চয়ের ব্যাপারে উৎসাহ হারায় এবং সঞ্চিত অর্থ অপ্রয়োজনীয় কাজে ব্যয় করে ফেলে। পকেটকাটার অর্থনীতিতে ব্যাংক নিজে যেমন আমানতকারী বা সঞ্চয়কারীর পকেট কাটে, তেমন সে অন্য পকেটকাটাদের জন্যও পথ খুলে দেয়। 
পত্রপত্রিকাতে হরহামেশা দেখবেন বড় বড় ব্যবসায়ী বা ব্যবসা প্রতিষ্ঠানগুলো বছরের পর বছর ধরে ব্যাংক থেকে নেয়া অর্থ শোধ করছেননা। আবার একইসাথে দেখবেন ক্ষুদ্রঋণের কিস্তির টাকা আদায় করার জন্য দরিদ্র কৃষকের টিনের চাল বা কিষাণীর নাকের নথ খুলে নেয়া হচ্ছে অথবা অনাদায়ী কৃষিঋণের জন্য তাদের নামে সার্টিফিকেট মামলা করা হচ্ছে।এই অভিযোগগুলো মূলতঃ ক্ষুদ্রঋণ দেয় এমন এনজিওদের নামে থাকলেও মামলা করার ব্যাপারে ব্যাংকগুলো মোটেও পিছিয়ে নেই। ব্যাপারটা বোধগম্য যে, ব্যাংকগুলো ধনীদের কাছ থেকে টাকা আদায়ের ক্ষেত্রে নমনীয় হলেও গরিবের ক্ষেত্রে তারা বড়ই কঠোর। এই কঠোরতা টের পাবেন যদি আপনি ক্ষুদ্র উদ্যোক্তা হন আর তার জন্য যদি আপনি ঋণ করতে ব্যাংকের দ্বারস্থ হন। ব্যাংক প্রথমে আপনার আবেদনের সাথে সাথে আপনার চৌদ্দগোষ্ঠীর নাড়িভুঁড়ির ঠিকুজী বের করবে। তার কিছুদিন পর আপনাকে জানাবে আপনার আবেদন প্রত্যাখ্যাত হয়েছে। ব্যাংক থেকে আপনি ঋণ পাবেননা এমন নয়। তবে ততদিনে নয়মণ তেল পুড়ে যাবে। পক্ষান্তরে বড় বড় ঋণখেলাপীরা দেখবেন যাদুমন্ত্র বলে নামে-বেনামে অনায়াসে ব্যাংকঋণ পেয়েই যাচ্ছেন।
এক কালে লোকে ব্যাংক দিয়ে সেখানে বউ-ছেলে-মেয়ে- ছেলেবউ-মেয়েজামাই-ভাই-বোন-শালা-শালীদের পরিচালক বানাতো। তারপর পরিচালক সাহেব/সাহেবানরা এই সেই ব্যবসার নামে কোল্যাটারাল ছাড়া ঐ ব্যাংক থেকেই ঋণ নিয়ে অগ্যস্ত যাত্রা করতেন। এভাবে এক কোটি টাকা দিয়ে পরিচালক হয়ে পঁচিশ কোটি টাকা ঋণ নিয়ে ব্যাংকের আমানতকারীদের ফতুর করা যেত। এখন সেই দিন নেই। এখন পরিচালকরা নিজের ব্যাংক থেকে কোন ঋণ নিতে পারবেন না। কিন্তু তাতে যে আগের ব্যাপারটা একেবারেই বন্ধ হয়ে গেছে তা নয়। এখন এক ব্যাংকের পরিচালককে অন্য ব্যাংক কোল্যাটারাল ছাড়া ঋণ দেয়। একটা ভাই-ভাই নেটওয়ার্ক আরকি। প্রখ্যাত ঋণখেলাপীদের প্রফাইল দেখলে বিভিন্ন ব্যাংকের সাথে তাদের সংশ্লিষ্টতা টের পাওয়া যায়।
ইদানিংকালে আপনি ফোনে বা সরাসরি কিছু মানুষের মুখোমুখি হবেন যারা আপনাকে পরিচয় দেবে সে অমুক ব্যাংকের লোক। আপনি যদি তাদের ব্যাংকে অত টাকা রাখেন এবং তা খরচ না করেন তাহলে আপনাকে আপনার জমা দেয়া অঙ্কের দ্বিগুণ পরিমান ঋণ দেয়া হবে। এই লোকগুলো কিন্তু ব্যাংকের কর্মকর্তা-কর্মচারী নয়। তারা কন্ট্রাকটর গোছের কিছু প্রতিষ্ঠানের ভাড়াটে কর্মী। অনেক সময় ঐসব কর্মীরাও এই ফাঁকিটা ধরতে পারেনা। যাই হোক, আপনি কষ্টেসৃষ্টে একটা ভালো অঙ্কের টাকা সেই ব্যাংকে জমা রেখে ঋণের জন্য আবেদন করলেন। দেখবেন আপনাকে “বাঙালকে হাইকোর্ট দেখানোর মত” ব্যবস্থায় ফেলা হচ্ছে। হাইকোর্ট দেখানোর পর আপনাকে জানানো হবে আপনার ঋণের আবেদন অগ্রাহ্য করা হয়েছে। কারণ, আপনার অমুক অমুক যোগ্যতা নেই। বলাইবাহুল্য তারা যেসব যোগ্যতা দাবী করে, সেগুলো আপনার থাকলে আপনার ঐ পরিমাণ টাকা ঋণ করার কোন দরকার হতনা। মাঝখানে তিন থেকে চারটা মাস কেটে যাবে। তিন/চার মাস পরে আপনার টাকা আপনি তুলে নেবেন (কিছু চার্জ কেটে রাখবে কিন্তু)। এরমধ্যে ঐ ব্যাংক ফাও ফাও আপনার টাকায় ব্যবসা করে নেবে।
গত দশ বছরে ব্যাংকগুলো আপনার পকেটকাটার আরেকটা পথ খুলেছে - সেটা ক্রেডিট কার্ড। আপনার পকেটে ক্রেডিট কার্ড থাকা মানে শপিং-এ গেলে আপনার হাত শুলশুল করতে থাকবে এবং আপনি যা দরকার নেই অথবা যা সামর্থ্যে কুলায়না অমন সব জিনিষ কিনতে থাকবেন। মাস শেষে অন্য বাজেট কেটে আপনাকে সেই টাকা শোধ করতে হবে অথবা সুদের বোঝা টেনে যেতে হবে। আমি বলছিনা যে, ক্রেডিট কার্ড কালচারটা একেবারেই খারাপ। বরং নগদ টাকা বহনের বিপদের কথা চিন্তা করলে ব্যাপারটা ঠিক আছে। আবার সীমার মধ্যে থেকে আগে ভোগ করে পরে শোধ করার চার্বাক দর্শনও সমর্থনযোগ্য। কিন্তু বিপদটা হচ্ছে বাংলাদেশে এই ক্রেডিট কার্ড দেবার কোন সীমা-পরিসীমা নেই (অন্য দেশের কথা জানিনা)। একই ব্যাংক একই ব্যক্তিকে একাধিক ক্রেডিট কার্ডও দেয় (আমার নিজেরই অমন আছে)। আবার বিভিন্ন ব্যাংকের একই ব্যক্তিকে দেয়া ক্রেডিট কার্ডগুলোর লিমিটও একপ্রকার নয় (আমি নিজেই তার উদাহরণ)। ফলে একই ব্যক্তি অনেকগুলো ক্রেডিট কার্ডের মালিক হয়ে নিজের সামর্থ্যের বাইরে ব্যয় করে ফেলছেন। অনেক সময় “হাঁসের ডিম মুরগীকে, আর মুরগীর ডিম হাঁসকে” দেবার মত একজনের কাছ থেকে করা ধার আরেকজনের কাছ থেকে ধার করে শোধ করার চেষ্টা করা হচ্ছে। এতে মোট টাকা খুব একটা শোধ হয়না, শুধু সুদ আর চার্জগুলো শোধ হয়। এতে ব্যাংকগুলো প্রায় বিনা আয়াসে আপনার পকেট কাটতে পারছে। নির্বিরোধী আপনি একসময় আবিষ্কার করবেন যে আপনি একজন ঋণদায়গ্রস্থ মানুষে পরিণত হয়েছেন। বলতে পারেন দোষটাতো ক্রেডিট কার্ড ব্যবহারকারীর। কিন্তু আমার প্রশ্ন - ফাঁদটা পাতলো কে? আইন যতই বলুক “ক্রেতা সাবধান”, কিন্তু তাতে এই প্রলোভনের মায়াজালের ভূমিকাকে কি অস্বীকার করা যায়? 
০২. বহুতল মার্কেট-দোকান
বাংলাদেশের যেকোন শহরে যান, দেখবেন সেখানে রাস্তার পাশের বাড়ি ভেঙে বহুতল মার্কেট করা হচ্ছে। আগে মার্কেট থেকে থাকলে সেখানে ভাঙচুর করে আরো নতুন নতুন দোকান তৈরি করা হচ্ছে। দেখলে মনে হবে যেন আমারা আস্তে আস্তে দোকানদারের জাতিতে পরিণত হচ্ছি। এইসব মার্কেটের বেশিরভাগ তৈরি-পোশাক, ষ্টেশনারী, মোবাইল ফোন, ইলেক্‌ট্রনিক্‌স, ফাস্টফুড ইত্যাদির দোকানে ভর্তি। মার্কেটগুলো দেখলে আপনার মনে হবে রাতারাতি দেশের মানুষের ‘ক্রয়ক্ষমতা’ বেড়ে গেছে তাই বাড়তি চাহিদা মেটানোর জন্য অতগুলো মার্কেট-দোকান দরকার। বাস্তবে ব্যাপারটা মোটেও অমন কিছুনা। নতুন ক্রেতাশ্রেণী কিছুটা তৈরি হয়ে থাকলেও তাদের চাহিদার তুলনায় মার্কেট বা দোকানের সংখ্যা বহুগুণ বেশি। একবার ঈদুল ফিতর্‌ ও দুর্গাপূজার মত দুটো বড় উৎসবের আগে ঢাকার নিউ মার্কেট থেকে শুরু করে শ্যমলী পর্যন্ত মিরপউর রোডের দুই পাশের মার্কেটগুলো সারা বিকেল-সন্ধ্যা লক্ষ করেছিলাম। দেখতে পেলাম হাতেগোনা কিছু মার্কেট ছাড়া বাকি বেশিরভাগ মার্কেটে জনসমাগম খুবই কম। কিছু কিছু মার্কেট প্রায় জনশূন্য। দুটো বড় উৎসবের আগে মার্কেটগুলোর যদি এমন অবস্থা হয় তাহলে সারা বছর এদের বেচা বিক্রি কেমন? খোঁজ নিলে দেখবেন খুবই কম। বড় বড় শপিং মলে দেখবেন অনেক দোকান বছর ঘুরলেও চালুই করতে পারেনি।
আসলে এই মার্কেট-দোকান কালচার মধ্যবিত্তের পকেট কাটার একটা উপায়। কোটি টাকা দিয়ে একটা দোকান নিতে পারলে একজন মধ্যবিত্ত মনে করেন যে তার আয়ের একটা ভালো ব্যবস্থা হল। আরো কোটি টাকা দিয়ে ডেকোরেশন করে, পণ্য তুলে দোকান চালু করতে উদ্যোক্তার সঞ্চয় সব শেষ হয়ে বড় অঙ্কের ধার-দেনা হয়ে যায়। কেউ কেউ আবার দোকানটা চালুই করতে পারেননা। এভাবে চালু করা দোকান কত বছরে break even point-এ পৌঁছায়? বেশিরভাগ ক্ষেত্রে যত দিন যায় break even point তত দূরে যেতে থাকে। কারণ, দোকানে নতুন নতুন সব বিনিয়োগ করতে হয়। অনেকেই লাভের ঘরে পৌঁছানোর আগে কমদামে দোকান বেচে দিয়ে এর হাত থেকে মুক্তি পাবার চেষ্টা করেন। মাঝখান থেকে তার একটা বড় অঙ্ক গচ্চা যায়। এভাবে বিপুল পরিমাণ সচল টাকা দোকান আর তার পণ্যসামগ্রীতে আটকা পড়ে থাকে। আর টাকা অচল হলে সেখান থেকে আয়ও বন্ধ হয়ে যায়। এভাবে ক্ষুদ্র ও মাঝারী উদ্যোক্তার টাকা বড় উদ্যোক্তাদের (যারা মার্কেট দেন) পকেটে চলে যায়। একটু স্বচ্ছলতার আশায় ব্যবসা করতে চাওয়া ক্ষুদ্র ও মাঝারী উদ্যোক্তারা এভাবে নিঃশেষিত হন।
বাংলাদেশের অধিকাংশ শহরে ঘোরার মত জায়গা না থাকায় বা বিনোদনের ভালো ব্যবস্থা না থাকায় প্রায় সবাই ঘোরার জন্য বা সময় কাটাতে মার্কেটগুলোতে ঘোরেন। এই ঘোরাঘুরির সময় বেশিরভাগ সময় অদরকারী সব জিনিষ কেনা হয় বা আজেবাজে জিনিষ খাওয়া হয়। এতে দোকানদারদের পকেটে কিছু টাকা যায় বটে, তবে সেই টাকা আসে বিনোদনপিয়াসী দরিদ্র বা মধ্যবিত্তের পকেট কেটে।
০৩. ফ্ল্যাট-জমি
বাংলাদেশে আপনি চাকুরী বা ব্যবসা করে যতই উন্নতি করুন না কেন, আপনাকে ততক্ষণ পর্যন্ত সফল মানুষ হিসাবে চিহ্নিত করা হবেনা, যতক্ষণ পর্যন্ত না আপনার নিজের জমি বা বাড়ি বা ফ্ল্যাট হয়। কিন্তু জমি কেনা বা ফ্ল্যাট কেনা সহজ কথা নয়। এক ঢাকা শহরে গত এক দশকে জমির দাম যে কতগুণ বেড়েছে তা হিসাবের বাইরে। ফ্ল্যাটের দামও বেড়েছে কয়েকগুণ। ঢাকার উপকণ্ঠে বা ঢাকা থেকে ত্রিশ-চল্লিশ কিলোমিটার দূরেও অবস্থা একই প্রকার। ভূমিদস্যুরা ফসলের মাঠ, বাগান, জলাভূমি, নদী-খাল হেন জায়গা নেই যা দখল করেনি। এই দখলকরা বা কিনে নেয়া জমিতে গড়ে উঠছে একের পর এক আবাসিক প্রকল্পের নামে ঘিঞ্জি বস্তি। ঢাকার কেন্দ্রস্থলে যা হচ্ছে সেগুলো হাইরাইজ বস্তি ছাড়া কিছু নয়।
ফ্ল্যাট-জমি এখন আর নিম্ন আয়ের মানুষের ক্রয়ক্ষমতার মধ্যে নেই। জমিও মধ্যবিত্তের নাগালের বাইরে চলে যাচ্ছে অচিরেই। ফ্ল্যাটগুলো যা তৈরি হচ্ছে সেখানে মাননিয়ন্ত্রণের কোন ব্যবস্থা নেই বললেই চলে। রাজউকের আইনকে বুড়ো আঙুল দেখিয়ে ঠাসাঠাসি বাক্সবাড়ি উঠছে। একটা ফ্ল্যাট কিনতে যত টাকা ব্যয় হয় তা ঐ ফ্ল্যাটের ভাড়ার টাকায় কখনোই আদায় হওয়া সম্ভব না। কাগজে-কলমে যত বছরে ঐ টাকা আদায় হবে (সুদ হিসাব না করেই), তাতে ততদিনে ঐ ফ্ল্যাটের আয়ুষ্কাল শেষ হয়ে যাবে। তাই ফ্ল্যাট কিনে তাতে বাস করলে মনে শান্তি হয়তো পাওয়া সম্ভব, কিন্তু ওখান থেকে আয়ের আশা সুদূরপরাহত। ফ্ল্যাট কেনার জন্য যদি ঋণ করতে হয় তাহলে সেই ঋণের সুদের অঙ্ক দেখলে মাথা ঘুরে যাবে। আর কোন কারণে ঋণ পরিশোধের কিস্তি বাদ পড়লে বা ঋণ যথাসময়ে শোধ করতে না পারলে আম-ছালা সবই যাবে।
আপনি যদি ঢাকার উপকণ্ঠের কোন হাউজিং প্রকল্পে জমি কেনার কথা ভাবেন তাহলে খোঁজ নিলে দেখবেন বেশিরভাগ জমি বিশ বাঁও জলের নিচে। রিয়েল এস্টেট কোম্পানীগুলো সেই জমি সাত-আট বছর সময় নিয়ে কোন রকমে ভরাট করে আপনাকে যখন হস্তান্তর করবে তখন দেখবেন বাড়ি করার জন্য আপনাকে আরো ভূমি উন্নয়ন করতে হবে। তাছাড়া দেখা যায় গোটা প্রকল্প কাগজে-কলমে যা দেখানো হয়েছিল তার কিছুই সেই মত নেই। এরচেয়ে ভয়ঙ্কর ব্যাপার হচ্ছে অনেক প্রকল্পের কোন অনুমোদনই থাকেনা বা অনেক প্রকল্পের জমির মালিক ঐসব রিয়েল এস্টেট কোম্পানী নয়। সরকারের তরফ থেকে মাঝে মাঝে এমন ভুয়া প্রকল্পগুলো তালিকা বিজ্ঞপ্তি আকারে দেয়া হলেও নানা প্রচার মাধ্যমে ঐ দুর্বৃত্তদের বিজ্ঞাপণ বন্ধ থাকেনা। সরকারী বিজ্ঞপ্তি চোখে পড়েনি এমন অনেকেই ঐসব প্রতারকদের ফাঁদে পা দেন। সিএস, আরএস, এসএ জরীপের পার্থক্যর জটিলতা, শত্রু সম্পত্তি আইন-অর্পিত সম্পত্তি আইনের ফাঁক-ফোকড়, ওয়াকফ এস্টেট বা দেবোত্তর সম্পত্তির নানা প্যাঁচ, মিউটেশন আর নামজারীর গোলকধাঁধায় একই জমি একাধিকজনের কাছে বেচা একটা সাধারণ ঘটনা। এই চোরাবালিতে যারা পরেন তারা আর বাঁচতে পারেন না।
জমির মূল্য শোধ করতে করতে মধ্যবিত্ত বাড়ি বানাবার টাকাটা আর যোগাড় করতে পারেন না, অথবা বৃদ্ধ হয়ে যান। একজন মানুষের যৌবনের আয় এভাবে এক প্রকল্পে নিঃশেষিত হয়। বলতে পারেন, ফ্ল্যাট বা জমি কেনার দরকার কী? এই দরকারটা কেন সেটা জীবনের অধিকাংশ সময় যাদের ভাড়া-বাসায় কেটেছে তারা জানেন। ভাড়া-বাসার সীমাবদ্ধতা, অনিশ্চয়তা থেকে বাঁচার জন্যই মানুষকে এই ধরণের উদ্যোগ নিতে হয়। এই চাওয়াটা অন্যায় নয়, অন্যায্যও নয়। কিন্তু জমি-ফ্ল্যাটের ব্যবসার একটা বড় অংশ অসৎ লোকদের হাতে থাকায় প্রতারিত হবার সম্ভাবনা যেমন প্রবল, তেমন ঠিকমত জমি-ফ্ল্যাট বুঝে পাবার পরও সর্বস্বান্ত হবার সম্ভাবনাও প্রবল। জমি-ফ্ল্যাট বুঝে পেয়ে সর্বস্বান্ত হয় কিভাবে? কারণ, এই ধরণের বিনিয়োগ থেকে আয় হবার সুযোগ কম। আর যা আয় হয় তা পরিমাণে এত কম যে তা কোন value add করেনা। জমি-ফ্ল্যাট বিক্রি না করলে মূল্যবৃদ্ধির লাভটা পকেটে আসেনা। আর মধ্যবিত্ত জান গেলেও জমি-ফ্ল্যাট বিক্রি করবেনা। তাই জমি বা ফ্ল্যাটের খাতে সচল টাকা শেষ পর্যন্ত ঐ রাঘব-বোয়ালদের পকেটেই যায়।
চাহিদার তুলনায় বাসস্থানের ব্যাপারগুলোতে সরকারী উদ্যোগ খুবই কম। সরকারী উদ্যোগের বেশিরভাগ আবার সরকারী চাকুরীরতদের জন্য বা সরকারী দলের মানুষদের জন্য হয়। জনসাধারণের জন্য উন্মূক্ত প্রকল্পের সংখ্যা হয় খুবই কম। যাও হয় সেগুলো এই কোটা সেই কোটাতে ভাগ করে সাধারণ মানুষের জন্য প্রায় কিছুই থাকেনা। সরকারী উদ্যোগের অভাব এই ব্যবসার রাঘব-বোয়ালদের যা-ইচ্ছা-তাই দামে জমি-ফ্ল্যাট বিক্রির সুযোগ করে দিয়েছে। ফলে জমি-ফ্ল্যাটের অন্যায্য মূল্য পরিশোধ করতে গিয়ে মধ্যবিত্তের টাকা উচ্চবিত্তের পকেটে চলে যায়।
(চলবে)

