সুলতানা নন্‌, সুলতান!




আজ থেকে প্রায় আটশ’ বছর আগে কথা ভাবা যাক। তখন ইউরোপ-এশিয়া একের পর এক ক্রুসেডে লিপ্ত, আব্বাসীয় খিলাফাত আর খাওয়ারিজমশাহীর সূর্য অস্তাচলে যাচ্ছে, মঙ্গোলরা প্রবল বিক্রমে এশিয়া আর পূর্ব ইউরোপ তছনছ করছে, ব্রিটেনে সবে ম্যাগনা কার্টা স্বাক্ষরিত হয়েছে, আজটেক আর ইন্‌কারা দোর্দণ্ড প্রতাপে রাজত্ব চালাচ্ছে, কলম্বাসের আমেরিকায় পদার্পণ করতে আরো আড়াইশ’ বছর বাকি, উইলিয়াম ইয়ানযুনেরও অস্ট্রেলিয়ায় পদার্পণ করতে আরো চারশ’ বছর বাকি, এশিয়া-আফ্রিকা-আমেরিকায় ইউরোপিয় দেশগুলোর উপনিবেশ স্থাপন, রেনেসাঁ, শিল্প বিপ্লবের মতো বিষয়গুলো চিন্তার বাইরে, তখন ত্রয়োদশ শতকের প্রথম ভাগে দক্ষিণ ভারতে যখন চেরা সাম্রাজ্যের অবসান হয়ে চোলা, চালুক্য আর পাণ্ডেদের মধ্যে সাম্রাজ্য বিস্তারের লড়াই চলছে। আর উত্তর ও পূর্ব ভারতে মুয়িজ উদ্‌ দৌলাহ্‌ আদ্‌ দীন মুহাম্মাদ ওরফে মুহাম্মাদ ঘোরীর রাজত্ব চলছে।

ভারতে ঘোরীদের সাম্রাজ্য বিস্তারের বড় কৃতিত্ব কুতুব উদ্‌ দীন আয়েবাকের। আয়েবাক এক কালে মুহাম্মাদ ঘোরীর দাস ছিলেন। সে অবস্থা থেকে তিনি ঘোরীর আস্থা অর্জন করে ধীরে ধীরে দিল্লীসহ উত্তর ভারতের অনেকাংশের প্রসাশক নিযুক্ত হন। এই সময় তুর্কীস্তানী মামলুকরা কুতুব উদ্‌ দীন আয়েবাকের নেতৃত্বে উত্তর ভারতে ক্ষমতা সংহত করতে শুরু করে। আয়েবাক তাঁর দাস শামস্‌ উদ্‌ দীন ইলতুৎমিশকে শারহিন্দ (ভাতিণ্ডা), গোয়ালিয়র আর বারানের প্রসাশক নিযুক্ত করেছিলেন। ১২০৫ সালের দিকে ইলতুৎমিশ খোখার বিদ্রোহ দমনে কৃতিত্ব দেখালে মুহাম্মাদ ঘোরী তাঁকে দাসত্ব থেকে মুক্ত করেন। তার পরের বছর আততায়ীর হাতে মুহাম্মাদ ঘোরী নিহত হলে আয়েবাক দিল্লীর মসনদ দখল করেন অর্থাৎ তিনি ভারতে আফগান ঘোরীদের শাসনের অবসান ঘটিয়ে তুর্কীস্তানী মামলুকদের রাজত্ব প্রতিষ্ঠা করেন। ক্ষমতায় বসে আয়েবাক ইলতুৎমিশকে বদায়ুনের প্রশাসক নিযুক্ত করেন। বদায়ুনের প্রশাসক নিযুক্ত হবার আগের বছর, অর্থাৎ ১২০৫ সালে বদায়ুনেই ইলতুৎমিশের কন্যা রাদ্বিয়াহ্‌ জন্ম গ্রহন করেন, যিনি পরে ‘সুলতান জালালাত্‌ আদ্‌ দীন রাদ্বিয়াহ্‌’ নামে পরিচিত হবেন। আমরা তাঁকে চিনি ‘সুলতানা রাজিয়া’ নামে। ভারতের ইতিহাসে দিল্লীর সিংহাসনে বসা একমাত্র নারী। আটশ’ বছর আগের বাকি দুনিয়ার কথা বিবেচনায় নিলে তিনি এক অবিশ্বাস্য চরিত্র।
১২১০ সালে পোলো খেলতে গিয়ে ঘোড়া থেকে পড়ে গিয়ে আহত হয়ে আয়েবাকের জীবনাবসান হলে দিল্লীর সিংহাসন নিয়ে গোলযোগের বাঁধে। এই সুযোগে ১২১১ সালে আয়েবাকপুত্র আরাম শাহ্‌কে হঠিয়ে ইলতুৎমিশ দিল্লীর ক্ষমতা অধিগ্রহন করেন। তাঁর শাসনকাল চলে পরবর্তী ২৬ বছর ধরে। ইলতুৎমিশের সময়ে মামলুক সালতানাত তার গৌরবের সর্বোচ্চে পৌঁছায়। সালতানাতের সীমা পশ্চিমে আফগান থেকে পূর্বে বঙ্গ পর্যন্ত বিস্তৃত হয়। 

(মানচিত্রের উৎসঃ কলাম্বিয়া বিশ্ববিদ্যালয়)
ইলতুৎমিশের নয় জন সন্তানের মধ্যে উল্লেখযোগ্য চার জন হচ্ছেন নাসির উদ্‌ দীন মাহ্‌মুদ, রুক্‌ন উদ্‌ দীন ফিরুয, জালালাত্‌ আদ্‌ দীন রাদ্বিয়াহ্‌ এবং মুয়িয্‌ উদ্‌ দীন বাহ্‌রাম। উত্তরাধিকার নির্বাচনের ব্যাপারে ইলতুৎমিশের চোখ কার দিকে ছিল সেটা বলা একটু মুশকিল। জ্যেষ্ঠ পুত্র নাসির উদ্‌ দীন মাহ্‌মুদ ছিলেন ইলতুৎমিশের প্রিয় পুত্র। ধারণা করা হয় যে তিনি নাসিরকে উত্তরাধিকার হিসেবে নির্বাচন করেছিলেন। কিন্তু নাসিরকে রাজধানী থেকে ধীরে ধীরে দূরে পাঠিয়ে দেয়া থেকে আঁচ করা যায় ইলতুৎমিশ তাঁর জীবদ্দশায় নাসিরকে সম্ভাব্য হুমকি হিসেবে বিবেচনা করেছেন। অন্য দিকে মিনহাযের মতো ঐতিহাসিক জানাচ্ছেন (তাবাক্বাত ই নাসিরি), গোয়ালিয়র জয় করে বদায়ুনে ফেরার পর ইলতুৎমিশ তাঁর সচিব তাজ উল মালিক মাহ্‌মুদকে নির্দেশ দেন তাঁর উত্তরাধিকার হিসেবে রাদ্বিয়াহ্‌’র নাম লিপিবদ্ধ করতে এবং তাঁর নামের সাথে ক্রাউন প্রিন্সেস হিসেবে রাদ্বিয়াহ্‌র নাম উল্লেখ করে রৌপ্যমুদ্রা প্রকাশ করতে। মিনহাযের এই তথ্যে কিছুটা ফাঁক আছে। ফাঁকটা কী সেটা পরে বলা হবে।
ইলতুৎমিশপুত্র নাসির উদ্‌ দীন মাহ্‌মুদ ছিলেন দক্ষ যোদ্ধা, যোগ্য শাসক। সেনানায়ক হিসেবে নাসির বদায়ুন, কনৌজ, বারাণসী, রোহিলখণ্ড জয় করলে তাঁকে আওধের (অযোধ্যা) প্রশাসক নিযুক্ত করা হয়। ১২২৭ সালে বাংলার প্রশাসক হুসাম উদ্‌ দীন ইয়াওজ খিলজী বিদ্রোহ করলে নাসির তাঁকেও পরাস্ত করতে ও হঠাতে সক্ষম হন। ফলে বাংলার দায়িত্বও নাসিরের ওপর বর্তায়। নাসির এখানেই না থেমে ১২২৮ সালে অসমের খেন মহারাজা পৃথ্বুকে পরাস্ত ও হত্যা করে সাম্রাজ্য উত্তর-পূর্বে বর্ধিত করেন। এই প্রথম অসমের মাটিতে মুসলিম শাসকদের আবির্ভাব ঘটে। এরপর নাসির তিব্বত আক্রমণের পরিকল্পনা করেন। এর আগে ১২০৬ সালে আরেক তুর্কীস্তানী ইখতিয়ার উদ্‌ দীন মুহাম্মাদ বিন বখতিয়ার খিলজীও অন্য পথে তিব্বত আক্রমণের চেষ্টা করে ব্যর্থ হন। কিন্তু ১২২৯ সালে হঠাৎ অসুস্থ হয়ে নাসিরের মৃত্যু হলে তিব্বত পর্যন্ত ভারতীয় সাম্রাজ্যের বিস্তারের চেষ্টা অঙ্কুরে বিনষ্ট হয়। 
একটা বিষয় মনে রাখা দরকার, এইসব ঘটনা যখন ঘটছে বাংলার দক্ষিণাংশে তখনো সেন বংশ টিকে আছে। বাংলার খিল্‌জীরা বা দিল্লীর মামলুকরা কেন বাংলার দক্ষিণাংশ দখল না করে বার বার উত্তর-পূর্ব ভারত এবং তিব্বতের দিকে নজর দিয়েছে এটা একটা প্রশ্ন। এর একটা উত্তর হতে পারে দক্ষিণ বাংলার নদী ও জলাবহুল অঞ্চলে তুর্কীস্তানীরা স্বচ্ছন্দ্য নয়। পক্ষান্তরে পাহাড়ি এলাকা, বিশেষত তুষারাবৃত পাহাড়ি এলাকাতে তারা স্বচ্ছন্দ্য। তাছাড়া, হিমালয়ের দক্ষিণ-পূর্ব দিক দিয়ে তিব্বত হয়ে তুর্কীস্তানে পৌঁছানোর একটা তাড়নাও হয়তো তাদের মধ্যে ছিল। 
১২৩৬ সালের ২৯শে এপ্রিল ইলতুৎমিশের প্রয়াণের পর তাঁর উত্তরাধিকারের ব্যাপারটি জটিল হয়ে পড়ে তোলে। পরলোকগমনের আগে ইলতুৎমিশ রাদ্বিয়াহ্‌কে তার উত্তরাধিকার নিয়োগ করে গেলেও একজন নারীকে সুলতানরূপে দেখতে ক্ষমতাচক্রের মালিক-আমীররা সম্মত ছিলেন না। ফলে রাদ্বিয়াহ্‌’র ক্ষমতায় বসা হয় না। ইলতুৎমিশের দ্বিতীয় পুত্র রুক্‌ন উদ্‌ দীন ফিরুয ছিলেন মদ্যপ, লম্পট এবং ফুর্তিবাজ। এমন লোকের হাতে শাসনভার পড়লে সাম্রাজ্যের পতন অবশ্যম্ভাবী। ফিরুযের মা শাহ্‌ তুরক্বান (ইনি রাদ্বিয়াহ্‌র মা আয়েবাককন্যা তুরক্বান খাতুন নন্‌) প্রথম জীবনে ছিলেন ইলতুৎমিশের ক্রীতদাসী। পরে ইলতুৎমিশ তাঁকে বিয়ে করলে তিনি যথাযথ মর্যাদা লাভ করেন। কিন্তু প্রাসাদের বাকি নারীরা দুটি কারণে তুরক্বানকে প্রায়ই অপমান করতেন। এক, তুরক্বান ছিলেন তুর্কী বংশোদ্ভূত, প্রাসাদের বাকী অভিজাত নারীদের মতো তুর্কীস্তানী নন্‌। দুই, তুরক্বান প্রাক্তন ক্রীতদাসী। স্বাভাবিকভাবেই তুরক্বান আশা করে ছিলেন কখনো তিনি ক্ষমতার সুযোগ পেলে তাঁকে অপমানকারীদেরকে একহাত দেখে নেবেন। তিনি জানতেন তাঁর পুত্র, অপদার্থ ফিরুযকে ক্ষমতায় বসাতে পারলে তাঁর পক্ষে পর্দার আড়াল থেকে শাসন চালানো সম্ভব, প্রতিশোধ নেয়াও সম্ভব। তাই ফিরুযকে ক্ষমতায় বসানোর জন্য প্রবল প্রাসাদ রাজনীতি শুরু হয়ে যায়। ফলে অপদার্থ ফিরুযকে সামনে রেখে মালিক-আমীরিদের সহায়তায় আসল ক্ষমতা গ্রহন করেন আরেক নারী শাহ্‌ তুরক্বান।
ক্ষমতায় বসে রাষ্ট্রীয় সম্পদের কর্তৃত্ব হাতে পেয়ে ফিরুযের মাথা খারাপ হবার যোগাড় হয়। আমোদ-প্রমোদ, অপব্যয় আর বিলাসের স্রোতে তিনি নিজেকে ভাসিয়ে দেন। তাঁর চারপাশ ঘিরে থাকতো গায়ক, ভাঁড় আর চাটুকারের দল। স্বাভাবিকভাবে মালিক-আমীরদের দল তার উপর বিরক্ত হতে থাকেন। ফিরুযের কথিত সমকামী স্বভাবও সম্ভবত তাঁদেরকে আরো বিরূপ করে তোলে। অন্য দিকে তাঁর মা শাহ্‌ তুরক্বান প্রাসাদাভ্যন্তরে ত্রাসের রাজত্ব প্রতিষ্ঠা করেন। ইলতুৎমিশের জীবদ্দশায় যাদের আচরণে তিনি ক্ষুদ্ধ ছিলেন এক্ষণে তাদের কপালে অত্যাচার, নির্যাতন, মৃত্যুদণ্ড জুটতে থাকে। তাঁর অরাজকতা চরমে উঠলে তিনি ইলতুৎমিশের এক পুত্র কুতুব উদ্‌ দীনকে প্রথমে অন্ধ ও পরে হত্যা করেন। এতে ক্ষুদ্ধ মালিক-আমীররা বিদ্রোহ শুরু করেন। আওধের শাসক ইলতুৎমিশ পুত্র মালিক গিয়াস উদ্‌ দীন মুহাম্মাদ শাহ্‌ বিদ্রোহ ঘোষণা করে রাজধানীর দিকে অগ্রসর হন। সাথে সাথে বদায়ুন, মুলতান, কোচি, হংসী, লাহোরের শাসকেরাও বিদ্রোহ ঘোষণা করেন। ফিরুয বিদ্রোহ দমনে এগিয়ে গেলেও তাঁর উযিরে আযম নিজাম উল মুল্‌ক মুহাম্মাদ জুনায়েদি কিলুঘারীর কাছে তাঁকে পরিত্যাগ করে বদায়ুনের শাসকসহ অন্যান্য বিদ্রোহীদের দলে যোগ দেন। অন্যদের সহায়তায় ফিরুয অল্পস্বল্প বিদ্রোহ দমন করতে পারলেও খবর আসে যে রাজধানীর অবস্থা সংকটাপন্ন। এই সময় ফিরুযের অনুপস্থিতিতে শাহ্‌ তুরক্বান রাদ্বিয়াহ্‌কে হত্যার চেষ্টা করেন। সেই প্রচেষ্টা ফাঁস হয়ে গেলে বিরক্ত আমীর-ওমরাহের দলের সাথে সাধারণ মানুষও ক্ষেপে ওঠে। তারা সদলবলে প্রাসাদ অবরোধ করে শাহ্‌ তুরক্বানকে বন্দী করে। সেনাবাহিনী আর তুর্কীস্তানী অভিজাতরা রাদ্বিয়াহ্‌’র পক্ষাবলম্বন করলে ফিরুযের কর্তৃত্বের অবসান ঘটে। এক অর্থে তুর্কীদের ৬ মাসের কর্তৃত্বের অবসান ঘটিয়ে তুর্কীস্তানীরা আবার ক্ষমতায় আসে। ১২৩৬-এর ১৯শে নভেম্বরে রাদ্বিয়াহ্‌ দিল্লীর মসনদে আসীন হন। ক্ষমতায় বসে রাদ্বিয়াহ্‌ ফিরুযকে ধরে আনতে কিলুঘারীতে সেনাবাহিনী পাঠান। বন্দী ফিরুয আর শাহ্‌ তুরক্বানের ভাগ্যে আসলে কী ঘটেছিল সেটা নিশ্চিত করে বলা যায় না। তবে ফিরুয যে বেঁচে ছিলেন না সেটা নিশ্চিত। কোন কোন ভাষ্যকারের মতে ১৯শে নভেম্বর ১২৩৬-এ-ই ফিরুযের মৃত্যুদণ্ড কার্যকর করা হয়। তাঁর মা শাহ্‌ তুরক্বানের মৃত্যুদণ্ড বোধকরি আরো আগে কার্যকর করা হয়।
ইলতুৎমিশের উত্তরাধিকার নির্বাচনের ক্ষেত্রে আগে বলা মিনহাযের দেয়া তথ্যের ফাঁকটা দেখা যাক। মিনহাযের মতে গোয়ালিয়র জয় করে বদায়ুনে ফেরার পর, অর্থাৎ ১২৩১ সালে, ইলতুৎমিশ উত্তরাধিকার হিসেবে রাদ্বিয়াহ্‌’র নাম লিখতে তাজ উল মালিক মাহ্‌মুদকে (মুশরিফ ই মু’মালিক) নির্দেশ দেন। সেসময় রাদ্বিয়াহ্‌’র বয়স ২৬ বছর এবং তিনি তখনো অবিবাহিতা। আজ থেকে আটশ’ বছর আগে ২৬ বছর বয়সী একজন মুসলিম সুলতানকন্যা’র এক বারও বিয়ে না হওয়া অসম্ভব ব্যাপার। তাছাড়া ছোটবেলা থেকে রাদ্বিয়াহ্‌ বেড়ে উঠেছেন হারেমের বাইরে। ফলে তৎকালীন নারী, বিশেষত মুসলিম নারীদের সহজাত আচার-আচরণের চর্চ্চা তাঁর মধ্যে ছিল না। তিনি পুরুষদের পা’জামা আর পাগড়ি পরতেন, যুদ্ধকালে নেক্বাব পরতেন না, এবং রাষ্ট্রের দাপ্তরিক কাজে অংশ নিতেন। সুতরাং এটা স্পষ্ট যে, ইলতুৎমিশ প্রথম থেকেই রাদ্বিয়াহ্‌কে মসনদে বসার উপযুক্ত করে গড়ে তুলেছেন। নাসিরের মৃত্যুতে সৃষ্ট শূন্যতাজনিত কারণে উত্তরাধিকার নির্ণয়ে তাঁর মত পাল্টেছে — ব্যাপারটা এমনটা নয়।
একটা স্বাভাবিক প্রশ্ন হচ্ছে এই যে, ইলতুৎমিশ কেন অন্য পুত্রদের পরিবর্তে রাদ্বিয়াহ্‌কে উত্তরাধিকার হিসেবে নির্বাচন করেছিলেন। মিনহায জানাচ্ছেন, রাজন্যবর্গ ও ধর্মীয় গুরুদের প্রশ্নের উত্তরে ইলতুৎমিশ বলেন, “আমার পুত্রেরা যৌবন রসে মত্ত। তাদের কেউ শাসনভার গ্রহনের যোগ্য নয়। আমার মৃত্যুর পর তাদের কেউ দেশ পরিচালনায় সক্ষম হবে না। আপনারা এই দায়িত্বে আমার কন্যার চেয়ে যোগ্য কাউকে খুঁজে পাবেন না”। কে যোগ্য আর কে যোগ্য নয় সেটা তো বয়ঃপ্রাপ্ত না হওয়া পর্যন্ত বলা সম্ভব নয়। তাহলে ইলতুৎমিশ রাদ্বিয়াহ্‌কে প্রথম থেকেই ভিন্ন ভাবে গড়ে তুললেন কেন? একটা সম্ভাব্য কারণ হচ্ছে, ইলতুৎমিশ যে ‘ইলবারি’ গোত্রের মানুষ, সেই গোত্রের বাসভূমি পন্টিক-কাস্পিয়ান স্তেপ অঞ্চলের নারীরা অন্য অঞ্চলের নারীদের চেয়ে অধিকতর স্বাধীনতা ভোগ করতেন। সুতরাং তাঁর পক্ষে কন্যাকে পুত্রদের ন্যায় শিক্ষাদীক্ষার ব্যবস্থা করা অস্বাভাবিক কিছু নয়, বাকীটা রাদ্বিয়াহ্‌র কৃতিত্ব। রাদ্বিয়াহ্‌ স্বীয় মেধা ও পরিশ্রমের বলে নিজের যোগ্যতার প্রমাণ দেন। ফিরুযের বিরুদ্ধে বিদ্রোহের সময় আমীরদের ও সেনাবাহিনীর যে অংশ রাদ্বিয়াহ্‌র পক্ষাবলম্বন করেছিল তাদের একাংশ ছিল সেই পন্টিক-কাস্পিয়ান স্তেপ থেকে আগত মামলুক, যারা স্বাধীন নারী দেখে অভ্যস্ত। রাদ্বিয়াপন্থীদের বাকিরা ছিল পূর্ব স্তেপের (পূর্ব তুর্কীস্তান) মঙ্গোল বংশোদ্ভূত ক্বারা-খিতান জাতির। ১১৪৩ সালে ক্বারা-খিতান সম্রাট কুর খানের মৃত্যুর পর তাঁর একমাত্র সন্তান কাওনাইন খাতুন অনেক বছর রাজত্ব করেন। সুতরাং নারী নেত্রীত্ব তাদের কাছেও নতুন বা অস্বাভাবিক কিছু ছিল না।
দেখা যাচ্ছে, তুর্কী-মঙ্গোল যাযাবর সমাজে নারীর অধিকতর স্বাধীনতা, সামাজিক ও রাষ্ট্রীয় কর্মকাণ্ডে অংশগ্রহন বিদ্যমান ছিল। তাছাড়া পারস্যের সংস্কৃতিও একই প্রকার ছিল। কায়ানাইন বংশের সম্রাট কাই বাহমানের মৃত্যুর পর তাঁর কন্যা হুমাই ত্রিশ বছর পারস্যের মসনদে আসীন ছিলেন। সাসানীয় সাম্রাজ্যে দ্বিতীয় খসরুর (৫৯০-৬২৮ সাল) কন্যা আযারমিদোখ্‌ত ৬৩০-৬৩১ সাল পর্যন্ত এবং বোরানদোখত দুই দফায় ৬২৯-৬৩০ সাল এবং ৬৩১-৬৩২ সাল পর্যন্ত পারস্যের সম্রাট ছিলেন। প্রাক-ইসলামী যুগের এই সংস্কৃতি এই অঞ্চলসমূহে ইসলামের আবির্ভাবের পরেও বিদ্যমান ছিল। ইসলামী যুগে আরব, পারস্য, তুরস্ক, তুর্কীস্তানে নারী নেতৃত্বের বহু উদাহরণ দেয়া সম্ভব। ইসলামে এই ব্যাপারে সরাসরি নিষেধাজ্ঞা থাকলে ইসলামী আইনে বিশেষজ্ঞ খোদ মিনহায এর বিরোধিতা করতেন। সুতরাং আজকের পরিপ্রেক্ষিতে আটশ’ বছর আগে একজন নারীর মসনদে বসাটা অস্বাভাবিক মনে হলেও তখনকার প্রেক্ষিতে সেটা স্বাভাবিক ছিল। কিন্তু ইতিহাস লেখার সময় পুরুষ ঐতিহাসিকেরা তাদের সহজাত পুরুষতান্ত্রিক মনোভাব বজায় রাখায় ‘সুলতান আল মুয়াজ্জাম জালালাত্‌ আদ্‌ দীন রাদ্বিয়াহ্‌ আদ্‌ দুনিয়া ওয়া আদ্‌ দীন’ হয়ে যান ‘সুলতানা রাজিয়া’।  
ক্ষমতায় আসীন হয়ে রাদ্বিয়াহ্‌ ইলতুৎমিশের আমল থেকে চলে আসা অন্তর্কলহ সাময়িকভাবে প্রশমিত করতে এবং ফিরুযের আমলে সৃষ্ট অর্থনৈতিক দুরাবস্থা থেকে উত্তরণ ঘটাতে সমর্থ হন। তবে যে সাড়ে তিন বছর রাদ্বিয়াহ্‌ ক্ষমতায় ছিলেন তার মধ্যে খুব কম সময়ই তিনি শান্তিতে শাসন করতে পেরেছিলেন। বিদ্রোহীদের সাবেক নেতা উযিরে আযম নিজাম উল মুল্‌ক মুহাম্মাদ জুনায়েদি রাদ্বিয়াহ্‌’র ক্ষমতা গ্রহনকে মেনে নেননি। মালিক আলা’উদ্‌ দীন জানি, মালিক সাঈফ উদ্‌ দীন কুচি, মালিক কবির খান আয়াজী, মালিক ইয়াজ উদ্‌ দীন মুহাম্মাদ সালারের মতো ক্ষমতাবান প্রসাশকেরা জুনায়েদি’র সাথে বিদ্রোহে যুক্ত হন। একমাত্র আওধের প্রশাসক নুসরাত উদ্‌ দীন তাবাশি মুইজ্জি রাদ্বিয়াহ্‌’র পক্ষ অবলম্বন করে তাঁর সাহায্যার্থে এগিয়ে আসেন। তাবাশি’র বাহিনী গঙ্গা পার হয়ে দিল্লীর দিকে অগ্রসর হলে বিদ্রোহীদের মুখোমুখি হয়ে পড়ে। কিন্তু যুদ্ধ শুরু হবার আগেই অসুস্থ তাবাশি মৃত্যু বরণ করেন। দিল্লীতে যুদ্ধ শুরু হয়ে যায়। রাদ্বিয়াহ্‌ তাঁর বাহিনী নিয়ে যমুনার তীরে অবস্থান নেন। এক সময় কবির খান আর সালার পক্ষ ত্যাগ করেন রাদ্বিয়াহ্‌র পক্ষে চলে আসেন। ফলে ক্ষমতাচক্রের একাংশের সহায়তায় রাদ্বিয়াহ্‌ বিদ্রোহ দমন করতে সক্ষম হন। যুদ্ধে কোচি ও জানি নিহত হলেও জুনায়েদি পলায়নে সক্ষম হন। কিন্তু পরে জুনায়েদিও নিহত হন, কিন্তু কীভাবে তা স্পষ্ট নয়। এভাবে রাদ্বিয়াহ্‌ প্রথম বিদ্রোহ সফলভাবে দমন করেন।
প্রথম বিদ্রোহের সফল দমনের ফলে অন্যান্য প্রশাসক, যাদের মধ্যে বিদ্রোহ করার সম্ভাবনা ছিল তারা, রাদ্বিয়াহ্‌র বশ্যতা স্বীকার করে নেন। এতে পূর্বে লক্ষ্মণাবতী (পশ্চিমবঙ্গের মালদহ জেলা) থেকে পশ্চিমে দেবল (সিন্ধুর শুক্কুর জেলা) ও দামরিলাহ্‌ (সিন্ধুর থাট্টা জেলা) পর্যন্ত তাঁর শাসন প্রতিষ্ঠিত হয়। অবশ্য মাঝের কিছু কিছু জায়গা, যেমন গোয়ালিয়র বা রনথম্ভোরে মামলুক শাসন অগ্রাহ্য করে স্থানীয়দের শাসন মোটামুটি অব্যাহত ছিল। ইলতুৎমিশ এবং রাদ্বিয়াহ্‌ উভয়েই গোয়ালিয়র জয় করলেও তা বার বার হাতছাড়া হয়ে যাচ্ছিল।
রাদ্বিয়াহ্‌র শাসনামলের শুরুর দিকে দিল্লীতে শিয়া-সুন্নী বিদ্রোহ চরমে ওঠে। নূর উদ্‌ দীন নামের একজন শিয়া ধর্মীয় নেতা গুজরাত, সিন্ধু ও দিল্লীর কারামিতাহ্‌ ও মুলাহিদ্দাহ্‌ স্কুলিং-এর অনুসারীদের জড়ো করে সুন্নী হানাফী ও শাফীঈ মাযহাবের অনুসারীদের বিরুদ্ধে খেপিয়ে তোলে। এক জুম্মার দিনে নূর উদ্‌ দীন শিয়াদের দলবল নিয়ে দিল্লী জামে মসজিদ আক্রমণ করে। নূরের দল দুইভাগে বিভক্ত হয়ে একদল উত্তর দিকের হিসার ই নও দিয়ে আর আরেক দল দক্ষিণ দিকে বাজার ই বাজান হয়ে মাদ্‌রাসা ই মুয়িজ্জি’র (জামিয়া মিল্লিয়া) প্রবেশ পথ দিয়ে মুসল্লীদের ওপর ঢাল-তলোয়ার নিয়ে আক্রমণ করে। বিপুল সংখ্যক নিরস্ত্র মুসুল্লী শিয়াদের হাতে নিহত হন। কিন্তু সেনাবাহিনী দ্রুত দৃশ্যপটে হাজির হয়ে শিয়াদের দমন করতে সমর্থ হয়। ফলে দীর্ঘমেয়াদী শিয়া-সুন্নী বিদ্রোহের সম্ভাবনা অঙ্কুরে বিনষত করা সম্ভব হয়। 
রাদ্বিয়াহ্‌’র প্রাক্তন বিশ্বস্ত প্রশাসক কবির খান ১২৩৯ সালে লাহোরে বিদ্রোহ ঘোষণা করেন। রাদ্বিয়াহ্‌ সসৈন্যে লাহোর আক্রমণ করেন। যুদ্ধে রাদ্বিয়াহ্‌ জয়লাভ করলেও লাহোর অঞ্চলে কবির খানের প্রভাব অগ্রাহ্য করা সম্ভব হয় না। ফলে, এক পর্যায়ে রাদ্বিয়াহ্‌ কবির খানের সাথে সমঝোতায় পৌঁছান। কবির খানকে তিনি লাহোরের পাশাপাশি মুলতানের প্রশাসকও নিয়োগ করতে বাধ্য হন। এই ঘটনায় মুলতানের পদচ্যুত প্রশাসক মালিক ইখতিয়ার উদ্‌ দীন কারাকুশ মনে রাগ পুষে থাকেন। আপাতত শান্তি প্রতিষ্ঠিত হলেও অন্য এক কারণে আবারও অশান্তির আগুন জ্বলে ওঠে।
জামাল উদ্‌ দীন ইয়াকুত ছিলেন পূর্ব আফ্রিকার সিদী বংশোদ্ভূত দাস। রাদ্বিয়াহ্‌’র সাথে তাঁর পরিচয়ের শুরুটা অজ্ঞাত। তবে তাঁদের দুজনের মধ্যে বিশেষ সম্পর্ক আছে এমন কথা ডালপালা মেলতে থাকে যখন রাদ্বিয়াহ্‌ তাঁকে রাজকীয় অশ্বশালার দায়িত্ব (আমীর ই আখুর) অর্পণ করেন। অচিরেই তিনি পদন্নোতি পেয়ে রাদ্বিয়াহ্‌র ব্যক্তিগত সহকারী (আমীর উল উমরাহ্‌) পদে নিয়োগ পান। মুহাম্মাদ কাশিম হিন্দু শাহ্‌ (তারিখ ই ফিরিশ্‌তা) জানাচ্ছেন, এরপর রাদ্বিয়াহ্‌ তাঁর সাথে প্রকাশ্যে মেলামেশা শুরু করেন। রাদ্বিয়াহ্‌ যখন ঘোড়ায় চড়তেন ইয়াকুত নাকি তখন তাঁর দুই বগলের নিচে হাত দিয়ে তাঁকে ঘোড়ায় চড়তে সাহায্য করতেন। ফিরিশ্‌তার এই বর্ণনা ভিত্তিহীন। কারণ, অন্য সুলতানদের ন্যায় স্বাভাবিক সময়ে বা যুদ্ধক্ষেত্রে রাদ্বিয়াহ্‌ হাতির পিঠে চড়তেন, ঘোড়ার পিঠে নয়। সেনাবাহিনীতে পন্টিক-কাস্পিয়ান তুর্কীস্তানীদের প্রাধান্য থাকলেও মোল্লা ও কাযীদের মধ্যে তাজিকদের প্রাধান্য ছিল। তাজিকরা স্পষ্টতই রাদ্বিয়াহ্‌র বিপক্ষে ছিল। রাদ্বিয়াহ্‌র পুরুষদের কোট ও পাগড়ি পরিধান এবং নেক্বাব পরিহার করা তাজিক মোল্লাদের ক্ষুদ্ধ করে। ফলে খোদ রাজধানীতেই রাদ্বিয়াহ্‌ বিরুদ্ধে ষড়যন্ত্র পাকিয়ে উঠতে থাকে। ইয়াকুতের সাথে রাদ্বিয়াহ্‌র প্রেমের কথিত গল্প সম্ভবত ফুতুহ্‌ উস্‌ সালাতীনের রচয়িতা খাজা আবদুল্লাহ্‌ মালিক ইসামীর আবিষ্কার। পরে ঐতিহাসিক গালগল্পের লেখক ইবনে বতুতা একশ’ বছর পরে ভারতে এসে সেই প্রেমকাহিনীর বিস্তারিত (রেহ্‌লাহ্‌) রচনা করেন। তবে এ’কথা সত্য যে, ইয়াকুতের ক্রমবর্ধমান ক্ষমতাবৃদ্ধিতে তুর্কীস্তানীরা অচিরে ক্ষমতাচক্রে সিদী বা হাবসীদের প্রাধান্য বিস্তারের সম্ভাবনা দেখতে পায়। তাছাড়া সেনাপ্রধান বা নায়েব ই লস্কর পদে তুর্কীস্তানী নন্‌ এমন একজন মালিক সাঈফ উদ্‌ দীনের নিয়োগকেও তারা তুর্কীস্তানীদের প্রাধান্য হ্রাস হিসেবে দেখতে পায়। ফলে, তাদের পক্ষে ইয়াকুতকে নিয়ে এমন গুজব রটানো অসম্ভব কিছু না। তাছাড়া তুর্কীস্তানী অভিজাতদের চোখে ইয়াকুত একজন কৃষ্ণাঙ্গ দাস, সেখানে রাদ্বিয়াহ্‌’র মতো একজন শ্বেতাঙ্গ ও তুর্কীস্তানী সুলতানকন্যার সাথে তাঁর কোন প্রকার সম্পর্ক হওয়ার সম্ভাবনাকে তারা জাতিচ্যুতির মতো ব্যাপার হিসেবে ভেবেছিলেন। আটশ’ বছর আগে তো বটেই, এখনো ভারতবর্ষের কোথাও কোন প্রভাবশালী নারী একজন কৃষ্ণাঙ্গ আফ্রিকানকে বিবাহ করতে চাইলে অনেকেরই বর্ণবাদী রূপ খোলস ছেড়ে বের হবে। 
১২৪০ সালের এপ্রিলে রাদ্বিয়াহ্‌ লাহোরের বিদ্রোহ দমন করে রাজধানীতে প্রত্যাবর্তনের পর পর শারহিন্দের (ভাতিণ্ডা) প্রশাসক মালিক ইখতিয়ার উদ্‌ দীন আলতুনিয়া বিদ্রোহ ঘোষণা করেন। রাদ্বিয়াহ্‌ আবারও বিদ্রোহ দমনে এগিয়ে যান। কিন্তু রাদ্বিয়াহ্‌ পক্ষের সেনানায়কেরা জামাল উদ্ দীন ইয়াকুত কর্তৃক সেনাবাহিনী পরিচালনা পছন্দ করেননি। এমনিতেই তারা ইয়াকুতের ওপর ক্ষিপ্ত ছিলেন, এক্ষণে তাঁর বর্ধিত কর্তৃত্ব তাঁদেরকে আরো ক্ষুদ্ধ করে তোলে। তারা খোদ রাদ্বিয়াহ্‌’র দেহরক্ষী দলকে (প্রেসিডেন্ট’স গার্ড রেজিমেন্টের অনুরূপ) আক্রমণ করে ইয়াকুতকে হত্যা করেন, এবং রাদ্বিয়াহ্‌কে বন্দী করে আলতুনিয়ার কাছে পাঠান। দলত্যাগী আমীরদের ভূমিকা এই ঘটনার ৫১৭ বছর পরে পলাশীর প্রান্তরে রাজবল্লভ-রায়দুর্লভদের ভূমিকার কাছাকাছি। সম্ভবত রবার্ট ক্লাইভের মতো আলতুনিয়া ক্ষুদ্ধ আমীরদেরকে আগেই হাত করে রেখেছিলেন। এই অবসরে ইলতুৎমিশের কনিষ্ঠ পুত্র মুয়িয্‌ উদ্‌ দীন বাহ্‌রাম দিল্লীর মসনদ দখল করে বসেন।
বন্দী রাদ্বিয়াহ্‌র ভাগ্যে আসলে কী ঘটেছিল সেটা কেউ স্পষ্ট করে বলেননি। এ’ব্যাপারে যে সব ভাষ্য প্রচলিত সেগুলো হচ্ছে,
১. বন্দী রাদ্বিয়াহ্‌কে দেখে আলতুনিয়া প্রেমে পড়ে যান এবং রাদ্বিয়াহ্‌কে মৃত্যুদণ্ড গ্রহন অথবা তাঁকে পতিত্বে বরণ করার সুযোগ দেয়া হয়। জীবন বাঁচাতে নিরুপায় রাদ্বিয়াহ্‌ দ্বিতীয় প্রস্তাব গ্রহন করেন।
২. আলতুনিয়া ছিলেন রাদ্বিয়াহ্‌’র শৈশবের সাথী। তিনি অনেক কাল ধরেই রাদ্বিয়াহ্‌র প্রতি অনুরক্ত ছিলেন। বন্দী অবস্থায় রাদ্বিয়াহ্‌কে তাঁর কাছে আনা হলে তিনি রাদ্বিয়াহ্‌’র কাছে নিজের অভিলাষ ব্যক্ত করেন। রাদ্বিয়াহ্‌ও তাঁর প্রতি অনুরক্ত হয়ে পড়েন এবং তাঁরা বিবাহবন্ধনে আবদ্ধ হন।
ঘটনা বিশ্লেষণ করলে এটা স্পষ্ট যে, আলতুনিয়ার লক্ষ্য শুধু দিল্লীর মসনদই ছিল না সাথে রাদ্বিয়াহ্‌ও ছিলেন। আলতুনিয়া তাই যুদ্ধে ইয়াকুতকে হত্যা এবং রাদ্বিয়াহ্‌কে বন্দী করেন। রাদ্বিয়াহ্‌ পুরুষ হলে আলতুনিয়া তাঁকে যুদ্ধক্ষেত্রেই হত্যা করতেন। রাদ্বিয়াহ্‌’র প্রতি আলতুনিয়ার প্রেম থাকলে তিনি রাদ্বিয়াহ্‌’র বিরুদ্ধে যুদ্ধ ঘোষণা না করে বিবাহের প্রস্তাব পাঠাতেন। রাদ্বিয়াহ্‌’র কথিত প্রেমিক ইয়াকুত জীবিত থাকলে রাদ্বিয়াহ্‌কে পাওয়ার আশা দূরাশা মনে করে ইয়াকুতকে হত্যা করা হয়নি। এটা রাদ্বিয়াহ্‌’র প্রতি অনুরাগবশত নয়, বরং বর্ণবাদী ও মেল শভিনিস্ট আলতুনিয়া ও আমীরের দল এর মাধ্যমে এক ঢিলে কয়েকটা পাখি মেরেছেন। 
শুধু কি নিজের জীবন বাঁচাতে রাদ্বিয়াহ্‌ আলতুনিয়াকে বিবাহে সম্মত হয়েছিলেন? নিঃসন্দেহে, না। একজন নির্ভীক যোদ্ধা রাদ্বিয়াহ্‌ মৃত্যুভয়ে ভীত হবার কথা না। রাদ্বিয়াহ্‌ হয়তো চেয়েছিলেন আলতুনিয়ার সহায়তায় দিল্লী আক্রমণ করে মুয়িয্‌ উদ্‌ দীন বাহ্‌রামকে হঠাতে। এর সপক্ষে প্রমাণ হচ্ছে অনতিবিলম্বে আলতুনিয়াকে দিল্লী আক্রমণে বাধ্য করানো। আলতুনিয়ার অজ্ঞাতেই রাদ্বিয়াহ্‌ ভাতিণ্ডার সেনাবাহিনীকে দিল্লীর বিরুদ্ধে যুদ্ধে নামিয়ে দিয়েছিলেন। এই কৌশলগত কারণটি ছাড়াও আরো একটি কারণের সম্ভাবনা আছে। অত্যন্ত কুণ্ঠার সাথে বলতে হচ্ছে যে, রাদ্বিয়াহ্‌ সম্ভবত আলতুনিয়া কর্তৃক ধর্ষিতা হয়েছিলেন। এমনটা মনে করার কারণ, মিনহাযসহ অন্য ঐতিহাসিকেরা এই পর্বটি যত অল্প কথায় সম্ভব বলে, কোন প্রকার বিস্তারিত তথ্য না দিয়ে শেষ করেছেন। আলতুনিয়া বন্দিনী রাদ্বিয়াহ্‌র সাথে আসলে কী ব্যবহার করেছিলেন সেটা তাঁরা বলেননি। পিউরিটান ধরনের ঐতিহাসিক মিনহায তাঁর রচনায় (তাবাক্বাত ই নাসিরি) খুনোখুনির ঘটনায়ও সচরাচর ‘হত্যা’ শব্দটিও ব্যবহার করতে চাননি। তাঁর বর্ণনায় যুদ্ধে পরাজিত ও ধৃত ব্যক্তিরা বন্দী হবার পরে অসুস্থ হয়ে মারা যেতেন। অনেকটা নব্বইয়ের দশকে বাংলাদেশে পরিচালিত ‘অপারেশন ক্লিন হার্ট’ চলা কালে বন্দীদের হৃদরোগে মারা যাবার মতো ব্যাপার। দুরাচার ফিরুযের মতো শাসকদের প্রশংসায়ও তিনি পঞ্চমুখ ছিলেন। সুতরাং এমন ঐতিহাসিকের কলমে দিল্লীর সুলতানের ধর্ষিতা হবার কথা সরবে না।তাছাড়া রাদ্বিয়াহ্‌র চেয়ে মাত্র ১২ বছরের বড় মিনহায ই সিরাজ ইলতুৎমিশ পরিবারের ঘনিষ্ঠজন ছিলেন। রাদ্বিয়াহ্‌ তাঁকে গোয়ালিয়রের কাজী এবং দিল্লীর মাদ্‌রাসা ই নাসিরীয়া’র (জামিয়া ই উলুম) অধ্যক্ষ নিযুক্ত করেন। সুতরাং রাদ্বিয়াহ্‌র জন্য অবমাননাকর হতে পারে এমন কিছু তিনি লিখবেন না। মিনহায ব্যতীত অন্য ঐতিহাসিকেরা, যেমন, ফুতুহ্‌ উস্‌ সালাতীনের রচয়িতা খাজা আবদুল্লাহ্‌ মালিক ইসামী অথবা তারিখ ই ফিরুযশাহী’র রচয়িতা জিয়া উদ্‌ দীন বারানী, কেউই রাদ্বিয়াহ্‌’র সমসাময়িক নন্‌। তাই তাঁদের রচনা মূলত মিনহাযের ভাষ্যের ওপর অনেকাংশে নির্ভর করেছে। ইবনে বতুতা বা নাযির আহমাদ’রা যা লিখে গেছেন সেগুলো ঐতিহাসিক গালগল্প, ইতিহাস নয়। এ’সমস্ত কারণে ইতিহাসের এই কালো অধ্যায়টি আর প্রকাশিত হতে পারেনি। পুরুষতন্ত্রের ধ্বজাধারী ঐতিহাসিকদের পক্ষে একদল হীনমনা পুরুষের কুকীর্তি ঢাকতে চাওয়াটা অস্বাভাবিক কিছু নয়।
কারণ যা-ই হোক, ঘটনা এরকম দাঁড়ালো যে, আলতুনিয়া আর রাদ্বিয়াহ্‌র বিবাহ সম্পন্ন হলো, তার পরপরই তাঁরা দিল্লী আক্রমণ করতে রওয়ানা হন। সালারি, কারাকুশসহ আরো কিছু আমীর তাঁদের বাহিনী নিয়ে দিল্লীর পক্ষ ত্যাগ করে রাদ্বিয়াহ্‌দের পক্ষে যোগ দেন। কিন্তু তাঁদের এই যোগ দেয়াটা ভাতিণ্ডার যুদ্ধের মত আরেকটা ব্যাপার ছিল। দিল্লীর সেনাবাহিনী তাঁদের মুখোমুখি হলে পক্ষত্যাগী আমীরের দল তো বটেই আলতুনিয়ার পক্ষের অনেকেও পালিয়ে যায়। ফলে যুদ্ধে রাদ্বিয়াহ্‌দের পরাজয় অবশ্যম্ভাবী হয়ে যায়। 
পরাজিত রাদ্বিয়াহ্‌ ও আলতুনিয়াকে অচিরেই জীবন দিতে হয়। কিন্তু সেটা কীভাবে তা নিয়ে মতদ্বৈততা আছে। একটা মত হচ্ছে, ১৩ই অক্টোবর ১২৪০ সালে তাঁরা দিল্লীর সেনাবাহিনীর হাতে ধরা পড়েন এবং পরদিন তাঁদের হত্যা করা হয়। অন্যদিকে খাজা নিজাম উদ্‌ দীন আহমাদ জানাচ্ছেন (যুবদাত আল তাওয়ারিখ এবং তাবাক্বাত ই আকবরী), পরাজিত রাদ্বিয়াহ্‌ উত্তরে পালিয়ে গিয়ে খোখারদেরকে দিল্লীর বিরুদ্ধে লড়াইয়ে সংগঠিত করেন। একাকী রাদ্বিয়াহ্‌র পক্ষে খোখারদের দিল্লীর বিরুদ্ধে লড়াইতে নামানো রাদ্বিয়াহ্‌র বিরল নেতৃত্বগুণের পরিচায়ক। কিন্তু তিন/চার মাস পরে কাইথালের (হরিয়ানা) যুদ্ধে রাদ্বিয়াহ্‌র বাহিনী দিল্লীর কাছে পরাজিত হলে তাঁকে আবারও পলায়ন করতে হয়। এই দফা পলাতক অবস্থায় রাদ্বিয়াহ্‌ স্থানীয় এক কৃষক পরিবারে আশ্রয় গ্রহন করেন। আশ্রয়দাতা পরিবারের কেউ একজন মূল্যবান পোশাক ও অলঙ্কারের লোভে ঘুমন্ত রাদ্বিয়াহ্‌কে হত্যা করে। খাজা আবদুল্লাহ্‌ মালিক ইসামী’ও দিল্লীর বিরুদ্ধে রাদ্বিয়াহ্‌র দুই বার যুদ্ধ করার কথাকে সমর্থন করেছেন।
এই ভাষ্যগুলোতে আলতুনিয়ার পরিণতির ব্যাপারে স্পষ্ট কিছু বলা হয়নি। মিনহাযের ভাষ্য অনুযায়ী আলতুনিয়াকে বন্দী অবস্থায় মনসুরপুরে নিয়ে গেলে স্থানীয় ‘হিন্দু’রা তাঁকে হত্যা করে। দিল্লীর সৈন্যরা তাঁকে গ্রেফতার করে নিয়ে গেলে ‘হিন্দু’রা তাঁকে কীভাবে হত্যা করলো সে ব্যাপারে মিনহায কিছু বলেননি। মিনহাযের এই ভাষ্য থেকে ধারণা করা যাচ্ছে যে, খোখারদের নিয়ে দিল্লীর বিরুদ্ধে যুদ্ধকালে আলতুনিয়া রাদ্বিয়াহ্‌র সাথে ছিলেন না। এবং আলতুনিয়া রাদ্বিয়াহ্‌র সাথে নিহত হননি। এখান থেকে এটাও ধারণা করা যাচ্ছে যে, আলতুনিয়াকে বিবাহ করতে বাধ্য হলেও রাদ্বিয়াহ্‌র মূল লক্ষ্য ছিল দিল্লী পুনরুদ্ধার করা এবং সেখানে আলতুনিয়ার উপস্থিতি আবশ্যিক নয়।
আলতুনিয়া ও রাদ্বিয়াহ্‌র হত্যাকারীদেরকে ভাষ্যকাররা ‘হিন্দু’ বলে উল্লেখ করলেও ধর্ম বিশ্বাসে তারা হিন্দু ছিল কিনা এটা স্পষ্ট নয়। কারণ, অধিকাংশ ভাষ্যকার ধর্ম নির্বিশেষে স্থানীয় সকলকে ‘হিন্দু’ বলে উল্লেখ করেন। তাছাড়া হিন্দুদের ওপর এই দায় চাপানোর একটি ভিত্তি হচ্ছে রাদ্বিয়াহ্‌র কাছে পরাজিত রনথম্ভোরের রাজা ভগদত্তের নেতৃত্বে চৌহানরা, এবং তাদের সহায়তায় উত্তর-পূর্ব রাজপুতনার রাজপুতেরা এবং দিল্লী অঞ্চলের মেওয়াটিরা রাদ্বিয়াহ্‌র শাসনামলের পুরো সময়কালে তাঁর বিরুদ্ধে গেরিলা যুদ্ধ চালিয়ে গেছে। কিন্তু সেই সাথে এটা ভুললে চলবে না যে, শেষ যুদ্ধে রাদ্বিয়াহ্‌র বাহিনীতে খোখারদের সাথে জাঠ এবং উত্তর রাজপুতণার রাজপুতেরাও ছিল। হিন্দুরা যদি তাঁর বিদ্বেষীই হতো তাহলে তারা তাঁর দলে যোগ দিয়ে যুদ্ধ করে কী করে! 
রাদ্বিয়াহ্‌ কোথায় নিহত হন সেটা খুব স্পষ্ট নয়। সেটা যে স্পষ্ট নয় তা তাঁর সমাধি নিয়ে বিতর্কে তা প্রমাণিত। সে ব্যাপারে পরে বলা হবে, তার আগে রাদ্বিয়াহ্‌ কীর্তি সম্পর্কে বলে নেয়া দরকার।
রাদ্বিয়াহ্‌র স্বল্পকালীন শাসনামলে কতগুলি খাতে অগ্রগতি উল্লেখযোগ্য। অমুসলিমদের ওপর ধার্য ‘জিযিয়া’ কর প্রত্যাহারের ব্যাপারে মুঘল সম্রাট আকবরের নাম ইতিহাসে বহুল আলোচিত হলেও আকবরের তিনশ’ বছরেরও আগে রাদ্বিয়াহ্‌ই প্রথম ‘জিযিয়া’ কর প্রত্যাহার করেন। ঘোরীরা ভারতবর্ষ শাসন করলেও আগাগোড়া তারা বহিরাগতই থেকে গেছে। সে তুলনায় মামলুকেরা অনেক বেশি ভারতীয়। আয়েবাক এবং ইলতুৎমিশ তুর্কীস্তানে জন্মালেও তাঁদের সন্তানেরা ভারতেই জন্মেছেন। আয়েবাক বা ইলতুৎমিশ ভারতকে তুর্কীস্তানের সাথে জুড়তে চাননি। বরং পূর্ব দিকে রাজ্য বিস্তারের চেষ্টা এবং নানা ধরনের স্থাপত্যকীর্তি নির্মাণ প্রমাণ করে তাঁরা ভারতীয় হবার চেষ্টা করছিলেন। নাসিরের তিব্বত জয়ের চেষ্টা ভারতকে তুর্কীস্তানের সাথে জোড়ার চেষ্টা না-ও হতে পারে। রাদ্বিয়াহ্‌ই প্রথম স্থানীয়দেরকে প্রশাসনের গুরুত্বপূর্ণ পদে নিয়োগ করেন। যেমন, তিনি উচ্‌ (বাহ্‌ওয়ালপুর, পাঞ্জাব)-এর প্রশাসক হিসেবে একজন স্থানীয়কে নিয়োগ দেন। এটি প্রমাণ করে তিনি আরো বেশি ভারতীয় হয়ে উঠছিলেন। বলাই বাহুল্য, জিযিয়া কর প্রত্যাহার ও স্থানীয়দের প্রশাসনে বসানোর কোনটাই ক্ষমতাসীন তুর্কীস্তানী আমীরের দল পছন্দ করেনি। রাদ্বিয়াহ্‌ প্রথম থেকেই সর্বসাধারণের সাথে সহজভাবে মিশতেন তাই ফিরুযের সময়কালে তাঁকে হত্যার চেষ্টা করা হলে স্থানীয়রা ক্ষুদ্ধ হন এবং তাঁর পক্ষাবলম্বন করেন। সেসময়ের প্রেক্ষিতে কোন রাজন্যের পক্ষে ভারতবর্ষের সাধারণ মানুষের বিদ্রোহ একটি বিরল ঘটনা। রাদ্বিয়াহ্‌ সবচে’ উল্লেখযোগ্য কীর্তি হচ্ছে শিক্ষার প্রসার। তিনি অনেক সাধারণ শিক্ষায়তনের পাশাপাশি ইসলাম, দর্শন, প্রকৃতিবিজ্ঞান, জ্যোতির্বিজ্ঞান ও সাহিত্য বিষয়ে উচ্চতর গবেষণার জন্য গবেষণাগার স্থাপন করেন। এইসব উচ্চতর শিক্ষায়তন অভিজাত মুসলিমদের পাশাপাশি স্থানীয় (হিন্দু) স্কলারদের জন্যও উন্মূক্ত ছিল। পরবর্তী পাঁচশ’ বছরেও দিল্লীর কোন শাসককে শিক্ষা খাতকে এতোটা গুরুত্ব দিতে দেখা যায়নি। রাদ্বিয়াহ্‌র স্থাপত্য কীর্তির ব্যাপারে নারায়ণ সান্যাল আগ্রা ইতামাদ উদ্‌ দৌলা, আগ্রা জামে মসজিদ ও হুমায়ুন কা মাক্ববারা’র কথা উল্লেখ করলেও প্রকৃতপক্ষে এগুলোর নির্মাণ মুঘল আমলে হয়েছে। একটা সম্ভবনা এমন হতে পারে যে, এই স্থাপত্যকীর্তিগুলোর নির্মাণ রাদ্বিয়াহ্‌ আমলে শুরু হয়েছিল। কিন্তু এই ধারণার সপক্ষে কোন ভাষ্য পাওয়া যায় না।
সাদ্‌র উদ্‌ দীন হাসান নিযামী’র ‘তাজুল মাসির’কে দিল্লী সালতানাতের ওপরে লেখা প্রথম ইতিহাস গ্রন্থ বলে ধরা হলেও সেটা তরাইনের প্রথম যুদ্ধ থেকে শুরু করে সুলতান ইলতুৎমিশ পর্যন্ত গিয়ে শেষ হয়েছে। সুতরাং এই গ্রন্থে রাদ্বিয়াহ্‌ সম্পর্কে বিশেষ কিছু পাওয়া যায় না। মিনহাযের সমসাময়িক মান্‌সুর মুবারাক শাহ্‌ আল কুরায়েশী বা ফখর্‌ আল মুদাব্বিরের ‘আদাব উল মুল্‌ক ওয়া ক্বিফায়াত আল মামলুক’ গ্রন্থে ইলতুৎমিশের ব্যাপারে যতটা বিস্তারিত বর্ণনা করেছেন রাদ্বিয়াহ্‌র ব্যাপারে সে তুলনায় কিছুই বলেননি। তাছাড়া মান্‌সুর মূলত জোর দিয়েছেন ইলতুৎমিশ আমলের যুদ্ধগুলোর ব্যাপারে। তাই রাদ্বিয়াহ্‌র ব্যাপারে মিনহাযের ভাষ্যকেই মূল ভিত্তি ধরতে হয়। শেষ যুদ্ধে রাদ্বিয়াহ্‌র বিপক্ষে থাকা গিয়াস উদ্‌ দীন বলবন পরবর্তীকালে মিনহাযের প্যাট্রন ছিলেন। সুতরাং মিনহায বলবনকে উপরে তুলতে গিয়ে রাদ্বিয়াহ্‌ কিছু কিছু কৃতিত্ব হয় চেপে গেছেন অথবা অনুল্লেখযোগ্য ভাবে বর্ণনা করেছেন। ইসামী, বারানী, বতুতা’র রচনা সম্পর্কে আগেই বলা হয়েছে। 
আধুনিক ঐতিহাসিকদের মধ্যে রোমিলা থাপার প্রাচীন ভারতের ইতিহাস লিখতে গিয়ে রাদ্বিয়াহ্‌র প্রতি সুবিচার করেননি। তিনি মিনহাযকে ভর করে তিন-চার বাক্যে রাদ্বিয়াহ্‌র ইতিহাস শেষ করে দিয়েছেন। অথচ রাদ্বিয়াহ্‌ ভারতের ইতিহাসের অন্যতম গুরুত্বপূর্ণ শাসক। এই দিক দিয়ে রাফিক জাকারিয়া বরং এগিয়ে আছেন। তিনি রাদ্বিয়াহ্‌র ওপর ‘রাযিয়া — ওয়ারিয়র কুইন অভ ইন্ডিয়া’ নামে পূর্ণ ইতিহাস গ্রন্থ রচনা করেছেন। সেখানে আলতুনিয়া কাণ্ডে কিছুটা স্ববিরোধীতা থাকলেও সেটা রাদ্বিয়াহ্‌ ব্যাপারে অপেক্ষাকৃত নির্মোহ বিশ্লেষণ। 
রাদ্বিয়াহ্‌র সমাধি কোথায় এই ব্যাপারে এখন পর্যন্ত অন্তত তিনটি দাবি পাওয়া যায়। প্রথম দাবিটি হচ্ছে পুরনো দিল্লীর তুর্কমেন গেটের কাছে শাহ্‌জাহানাবাদের (সীতারাম বাজার) বুলবুল ই খানা। এখানে আশেপাশের বাড়িঘরের মধ্যে এক জঙ্গলা জায়গায় রাদ্বিয়াহ্‌, ফিরুয ও তাঁদের বোন সাদ্বিয়াহ্‌’র সমাধি আছে বলে দাবি করা হয়। হিসেব অনুযায়ী ফিরুযের সমাধি থাকার কথা দিল্লীর কুওত উল ইসলাম মসজিদের কাছে — যেখানে ইলতুৎমিশের সমাধি আছে। কিন্তু যুদ্ধে পরাজিতপক্ষ ফিরুযকে জয়ীপক্ষ কুওত উল ইসলামের বদলে বুলবুল ই খানাতে সমাধিস্থ করাটা অস্বাভাবিক কিছু না। একইভাবে যুদ্ধে পরাজিতপক্ষ রাদ্বিয়াহ্‌কেও বুলবুল ই খানাতে সমাধিস্থ করাটা স্বাভাবিক। তবে খোখারদের নিয়ে কাইথালের যুদ্ধের কথা মেনে নিলে বুলবুল ই খানাতে রাদ্বিয়াহ্‌কে সমাধিস্থ করার ব্যাপারটি একটু কষ্টকল্পনা হয়ে যায়। কারণ, কাইথালে নিহত রাদ্বিয়াহ্‌র লাশ দিল্লীতে আনার মতো বোকামি বলবন বা বাহ্‌রাম করবেন না। রাদ্বিয়াহ্‌র লাশ দেখলে দিল্লীর সাধারণ মানুষ আবেগাক্রান্ত হতে পারতো, তাতে ক্রমাগত পক্ষ পালটানো মালিক আর আমীরের দল বাহ্‌রামকে ত্যাগ করে নতুন করে বিদ্রোহের সূচনা করতে পারতো। আর্কিওলজিক্যাল সার্ভে অভ ইন্ডিয়া কর্তৃপক্ষও এই সমাধিটিকে রাদ্বিয়াহ্‌র সমাধি হিসেবে মানেনি।
দ্বিতীয় দাবিটি হচ্ছে হরিয়ানার কার্নাল জেলার কাইথালের কাছে সিওয়ানে। কয়েক বছর আগে সেখানে একটি জেলখানা নির্মাণ করা হয়েছে। রাদ্বিয়াহ্‌র সমাধি রক্ষার্থে ওয়াক্বফ্‌ বোর্ডসহ সরকারের নানা সংস্থার দড়ি টানাটানি চললেও এখনো তার মীমাংসা হয়নি, এবং সমাধিটি যথাযথভাবে সংরক্ষিত হয়নি। 
তৃতীয় দাবিটি হচ্ছে রাজস্থানের টংকে। এখানে প্রাপ্ত দুটি কবরের সমাধিলিপি স্থানীয় অধ্যাপক সৈয়দ সাদিক আলী পাঠোদ্ধার করে জানিয়েছেন তার একটিতে লেখা “শাহীদ ই মুহাব্বাত ক্বুয়াতুল মুল্‌ক জামাল উদ্‌ দীন ইয়াকুত” এবং অন্যটিতে “সুলতান উল হিন্দ রাদ্বিয়াহ্‌”। সাদিকের ভাষ্য সঠিক বলে ধরলে এই সমাধি দুটি রাদ্বিয়াহ্‌ ও ইয়াকুতের হয়। কিন্তু ঐতিহাসিক ঘটনাবলী বিশ্লেষণে রাদ্বিয়াহ্‌ ও ইয়াকুতের সমাধি একই স্থানে হবার দাবিটি ধোপে টেকে না। কারণ, না তাঁরা একই সময়ে নিহত হয়েছিলেন, না তাঁরা একই স্থানে নিহত হয়েছিলেন। টংক জায়গাটা দিল্লীর দক্ষিণ-পশ্চিমে আর ভাতিণ্ডা হচ্ছে দিল্লীর উত্তর পশ্চিমে। তার মানে, ভাতিণ্ডা বা তার আশে পাশে ইয়াকুত এবং কাইথাল বা দিল্লীতে রাদ্বিয়াহ্‌ নিহত হয়ে থাকলে তাঁদের কাউকে অত দূরের টংকে সমাহিত করার কোন কারণ নেই। তবু কোন কারণে ইয়াকুতকে টংকে সমাহিত করা হয়ে থাকলেও তৎকালীন পরিস্থিতিতে পরবর্তীতে নিহত রাদ্বিয়াহ্‌র লাশ টংকে নিয়ে সমাহিত করা সম্ভব নয়। তাছাড়া ইয়াকুতের সমাধিলিপিতে ‘শাহীদ ই মুহাব্বাত’ ধরনের রোমান্টিক উপাধি লেখার মতো বা রাদ্বিয়াহ্‌র সমাধিলিপিতে ‘সুলতান উল হিন্দ’ ধরনের সেই সময়ে অপ্রচলিত উপাধি লেখার মতো উর্বর মস্তিষ্কের এবং অদরকারী সাহসসম্পন্ন কাউকে ত্রয়োদশ শতকে পাওয়া যাওয়ার কথা না। 
সবদিক বিবেচনায়সমাধি হিসেবে কাইথালের দাবিটিকে অধিকতর গ্রহনযোগ্য বলা যায়। কেউ কেউ এমনটাও দাবি করেন যে, রাদ্বিয়াহ্‌কে প্রথমে কাইথালে সমাহিত করার পরে কোন এক সময় দিল্লীতে তুলে নিয়ে যাওয়া হয়। এই দাবির পক্ষে কোন যুক্তি বা প্রমাণ কেউ হাজির করতে পারেননি। তবে সাধারণ বোধ দিয়ে বোঝা যায় যে, দাবিটি ভিত্তিহীন। 
কুরুক্ষেত্র জায়গাটি কাইথাল থেকে মাত্র ৬০ কিলোমিটার দূরে, আর দিল্লী থেকে ১৫০ কিলোমিটার দূরে। পৌরাণিক কালে কুরুক্ষেত্রে ব্যাসদেবের বংশধরেরা দুই ভাগে বিভক্ত হয়ে ভাতৃঘাতী যুদ্ধে নেমেছিল, আর ত্রয়োদশ শতকে দিল্লীর মামলুকেরা বহুধা বিভক্ত হয়ে ভাতৃঘাতী লড়াই করে গেছে। মামলুকদের এই লড়াইগুলোর নিয়তি নির্ধারিত হয়েছে ক্ষমতাবান মালিক ও আমীরের দল কখন, কার পক্ষ অবলম্বন করছে তার ওপর। বস্তুত মামলুক সালতানাত আসলে এক প্রকার মালিকশাহী-আমীরশাহী ছিল। তাবাক্বাত ই নাসিরিতে প্রবল ক্ষমতাধর মালিকদের ওপর বিস্তারিত বর্ণনাতে তাঁদের ক্ষমতার সীমা সম্পর্কে বোঝা যায়। মালিক-আমীরদের বার বার পক্ষ ত্যাগের দরুণ মামলুক সুলতানদের মধ্যে সবচে’ বেশি বার প্রতারিত হয়েছেন রাদ্বিয়াহ্‌। ক্রমাগত প্রতারণার ফলে এক সময় তিনি নিঃসঙ্গ হয়ে পড়েন। তবে ভালো করে ভেবে দেখলে দেখা যাবে, রাদ্বিয়াহ্‌ সারা জীবনই নিঃসঙ্গ ছিলেন। শৈশব থেকে হেরেমের বাইরে বেড়ে ওঠায় তাঁর জীবন পরিবারের অন্য নারীদের মতো হয়নি। তাই তাঁর কোন প্রিয় সঙ্গীসাথীর কথা জানা যায় না। পরিবারের ভেতরে সম্ভবত পিতা ছাড়া আর কারো নৈকট্য লাভ করেননি, কারণ ভাইদের সাথে তাঁর বৈরী সম্পর্ক ছিল। সাধারণ মানুষের সাথে মেশার চেষ্টা তাঁকে জনপ্রিয় করেছে, কিন্তু তাঁর একাকীত্ব ঘোচায়নি। বিদ্যমান সামাজিক ও ধর্মীয় রীতির বাইরে জীবন যাপন করায় তাঁর বিদ্বেষীর সংখ্যা কেবলই বেড়েছে। ইয়াকুতের সাথে তাঁর কথিত সম্পর্ক কি তিনি ক্ষমতাসীন হবার পরে শুরু হয় নাকি আগে থেকেই ছিল সেটা স্পষ্ট নয়। তবে সবার কাছে সেটার বহিঃপ্রকাশ ঘটেছে তিনি ক্ষমতাসীন হবার পর ইয়াকুতের ক্রমাগত ক্ষমতাবৃদ্ধিতে। ইয়াকুত আমৃত্যু তাঁর সঙ্গী ছিলেন, তবে তার দৈর্ঘ্যও সাড়ে তিন বছরের বেশি নয়। রাদ্বিয়াহ্‌ যদি কোন ক্ষমতাবান মালিককে বিবাহ করতেন তাহলে বোধকরি এতো তাড়াতাড়ি তাঁকে মরতে হতো না। অবশ্য সেক্ষেত্রে ইলতুৎমিশের মামলুক সালতানাতের তখনই ইতি ঘটে অন্য কোন মামলুক সালতানাতের উদ্ভব ঘটতো। ইলতুৎমিশ তাঁকে বিবাহ দেবার চেষ্টা করেননি। বিবাহ দিলে ‘সুলতান রাদ্বিয়াহ্‌’ বলে ইতিহাসে কেউ থাকতেন না।
সারা ভারত জুড়ে অসংখ্য অখ্যাত-কুখ্যাত অথবা লড়াইয়ের ময়দানে কাপুরোষচিতভাবে মারা পড়া শাসকের সমাধি শতাব্দীর পর শতাব্দী টিকে থাকলেও রাদ্বিয়াহ্‌র মতো উল্লেখযোগ্য শাসকের সমাধির খোঁজ না পাওয়াটা প্রমাণ করে যে, প্রথম থেকেই রাদ্বিয়াহ্‌কে ইতিহাস থেকে মুছে ফেলার চেষ্টা করা হয়েছে। ফিরুয শাহ্‌ তুঘলকের আমলে দিল্লীর সুলতানদের যে নামের তালিকা তৈরি করা হয় সেখানে রাদ্বিয়াহ্‌র নাম রাখা হয়নি। নারী বলে তাঁকে ইতিহাসে বিশেষ স্থান দেবার প্রয়োজন ছিল না, কারণ তিনি এমনিতেই বিশেষ স্থান পাবার যোগ্য। বরং নারী বলে তাঁকে ইতিহাসে অনুল্লেখযোগ্য করে রাখা হয়েছে। খোদ মিনহায তাঁর সম্পর্কে শুরুতেই যা বলেছেন সেটা মেজর এইচ জি র‍্যাভের্টি’র অনুবাদে এরকমটা দাঁড়ায়,
“Sultán Raziya was a great monarch. She was wise, just, and generous, a benefactor to her kingdom, a dispenser of justice, the protector of her subjects, and the leader of her armies. She was endowed with all the qualities befitting a king, but she did not attain the destiny, in her creation, of being computed among men, of what advantage were all these excellent qualifications unto her?”
রাফিক জাকারিয়ার অনুবাদে একই অবতারণিকা লেখা হয়েছে এভাবে,
“Sultán Raziya was a great monarch. She was wise, just, and generous, a benefactor to her kingdom, a dispenser of justice, the protector of her subjects, and the leader of her armies. She was endowed with all the qualities befitting a king, but she was not born of the right sex, and so in the estimation of men all these virtues were worthless.”
মিনহাযের ভাষা সামগ্রিকভাবে বিবেচনা করলে র‍্যাভের্টি’র অনুবাদটি সঠিক বলে ধরা যায়। তবে মিনহাযের উক্তির অন্তর্নিহিত অর্থ ধরলে জাকারিয়ার অনুবাদও সঠিক। অনুবাদ যেভাবেই করা হয়ে থাকুক না কেন, মূল কথা কিন্তু একটাই — যেহেতু রাদ্বিয়াহ্‌ পুরুষ নন্‌ তাই তাঁর যোগ্যতা মূল্যহীন, কীর্তি বিস্মরণযোগ্য। এবং এই কারণে প্রথম বারের মতো জিযিয়া কর প্রত্যাহার, প্রশাসনের ভারতীয়করণ, শিক্ষা ব্যবস্থার বিস্তার, রাষ্ট্রীয় পৃষ্ঠপোষকতায় গবেষণার ব্যবস্থা করা সত্ত্বেও এগুলোর কোন কৃতিত্ব তাঁকে দেয়া হয় না। বাংলাদেশ কৃষি বিশ্ববিদ্যালয়ের একটি ছাত্রী হলের নাম ‘সুলতানা রাজিয়া হল’। রাদ্বিয়াহ্‌ সম্পর্কে অজ্ঞতা ও অবজ্ঞা কোন পর্যায়ে গেলে রাষ্ট্রীয় একটি প্রতিষ্ঠানের এমন ভুল নাম হতে পারে এবং তা যুগের পর যুগ চলতে পারে এটি তার প্রমাণ। 
হীনমনারা রাদ্বিয়াহ্‌কে যতই বিস্মৃতির অতলে ঠেলে দেবার চেষ্টা করুক অথবা তাঁকে হেয় করার চেষ্টা করুক সত্য একদিন তার স্বমহিমায় প্রকাশিত হবে। ভারতবর্ষ তো বটেই গোটা পৃথিবীর ইতিহাসেও রাদ্বিয়াহ্‌ স্বমহিমায় উজ্জ্বল হয়ে থাকবেন।
দোহাইঃ 
১. ব্যক্তির নামের বানানের ক্ষেত্রে আরবী ও ফারসী উচ্চারণরীতি যথাসম্ভব অনুসরণ করার চেষ্টা করা হয়েছে।
২. আগ্রহী পাঠকের জন্য সহায়ক গ্রন্থপঞ্জী যোগ করা হলো। পাঠক নিজ দায়িত্বে বই যোগাড় করার চেষ্টা করবেন।
গ্রন্থপঞ্জীঃ
1.	Menhaj-e Seraj Juzjani, Tabaqat-e Naseri, 2 Volumes, London, 1881, English translation by Major H. G. Raverty
2.	Muhammad Kasim Hindu Shah , Tarikh-i-Firishta, translated into English by John Briggs under the title ‘History of the Rise of the Mahomedan Power in India’, 4 Volumes, New Delhi Reprint, 1981
3.	Khwaja Abdullah Malik Esami, Fotuh al-Salatin, 2 Volumes, London, 1977, English translation by A. M. Husain
4.	Ebn Battuta, Rehla, Baroda, 1976, English translation by M. Husain
5.	Zia-ud Din Barni, Tarikh-i-Firoz Shahi, Lahore, 2006, English translation by H. M. Elliot & John Dowson 
6.	Nazeer Ahmed, Islam in Global History – from death of Prophet Muhammed to First World War, New York, 1997
7.	Khawajah Nizamuddin Ahmad, Tabaqat-I-Akbari, 3 Volumes, Calcutta, 1973, English translation by Brajendranath De
8.	Sadar ud Din Hassan Nizami, Tajul Maasir, 
9.	Fakhr i Mudabbir, Adab al-Muluk wa Kifayat al-Mamluk, Tehran, 1976, English translated by Muhammad Sarwar 
10.	Romila Thapar, Early India: From the Origins to AD 1300, New Delhi, 2002 
11.	Rafiq Zakaria, Razia – Warrior Queen of India, London, 1966
12.	A. B. M. Habibullah, The foundation of Muslim rule in India: a history of the establishment and progress of the Turkish sultanate of Delhi, 1206–1290 A.D. Allahabad, 1961
13.	T. Daryaee, Sasanian Persia: The Rise and fall of an Empire, London, 2009
14.	S. Joseph, Encyclopedia of Women & Islamic Cultures, Leiden, 2006
15.	Abolqasem Ferdowsi, The Shahnameh, London, 2007, English translation by Dick Davis
16.	P. Jackson, Sultan Raḍiyya bint Iltutmish in Women in the Medieval Islamic World: Power, Patronage, and Piety, New York, 1998

