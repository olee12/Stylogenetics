রক্তে আঙুরলতা



ফ্রান্সের সীমান্ত ঘেঁষে ইতালীর উত্তর-পশ্চিমের প্রদেশ কুনিও। এই প্রদেশে লাঙ্গে পর্বতমালার পাদদেশের একটি গ্রাম সান্তো স্তেফানো বেলবো। লাঙ্গে পর্বতের উপরে এক কালে দেবতাদের প্রধান - আকাশ আর বজ্রের দেবতা জুপিটারের মন্দির বানানো হয়েছিল। জুপিটারের পূজারীরা স্বধর্ম ত্যাগ করলে মন্দিরের ধ্বংসাবশেষের উপর গড়ে ওঠে বেনেডিক্টাইন কনভেন্ট। সান্তো স্তেফানো বেলবো’র মানুষ নিজেদের ধর্ম পরিবর্তন করলেও মূল পেশার পরিবর্তন করেননি। প্রাচীন কাল থেকে লাঙ্গে পর্বতমালা অঞ্চল আঙুর চাষ আর আঙুরের রস থেকে বানানো মদের জন্য বিখ্যাত। এখানকার স্পার্কলিং হোয়াইট ওয়াইন ‘মোসকাতো দো আস্‌তি’ পানরসিকদের পছন্দের পানীয়।

অনুচ্চ লাঙ্গে পর্বতমালা, তার পাদদেশের আঙুরের বাগান আর সেখানে কাজ করা, মানবেতর জীবনযাপন করা আঙুরচাষীদের দেখে কেউ কেউ সারা জীবন ধরে তাদের কাছে ফিরে গেছেন বার বার। লিখে গেছেন লাঙ্গে পর্বতমালার সৌন্দর্য আর তার দুই সন্তান আঙুর বাগান এবং আঙুরচাষীদের নিয়ে। অমন একজন কবি-সাহিত্যিক হচ্ছেন বেপ্পে ফেনোগলিও। যার লেখার মূল বিষয় দুটো - লাঙ্গে পর্বতমালা ও তার অধিবাসীরা এবং ইতালীর পার্টিজান যুদ্ধ। তার লেখার আঙ্গিক দুটো - দিনপঞ্জী আর মহাকাব্য। রক্তে আঙুরলতা থাকলেও এই লেখাটি ৪০ বছর ১১ মাস ১৭ দিন বেঁচে থাকা বেপ্পে ফেনোগলিও-কে নিয়ে নয়, লেখাটি অমন আরেকজন - ৪১ বছর ১১ মাস ১৮ দিন বেঁচে থাকা সেজারে পাভেযে-কে নিয়ে। পাভেযের লেখার আঙ্গিক বেপ্পের মতো দুটো নয়, তাঁর অনায়াস পদচারণা ছিল কবিতা, উপন্যাস আর ছোটগল্পে। তাঁর লেখার বিষয়বস্তুতে বৈচিত্র্য থাকলেও সেখানে একটা বিষয় বার বার ঘুরে ফিরে এসেছে। সেটার কথা একটু পরে বলবো।

সান্তো স্তেফানো বেলবো পাভেযে পরিবারের ‘দেশের বাড়ি’। এখানে তার পিতা জন্মেছেন, ১৯০৮ সালে তিনিও এখানে জন্মেছেন। এটি তাদের গ্রীষ্মাবকাশস্থল, তাই প্রায় প্রতি বছরই তাদের পরিবার এখানে এসেছেন। পাভেযের বয়স যখন ৬ তখন তার পিতা মারা যান, ততক্ষণে প্রথম বিশ্বযুদ্ধ শুরু হয়ে গিয়েছিল। পিতার মৃত্যু তার জীবনকে বেশি প্রভাবিত করেনি। তার পরিবার সান্তো স্তেফানো বেলবো থেকে তুরিনে চলে আসলে তিনি শিক্ষালাভের সুযোগ পান প্রখ্যাত শিক্ষাবিদ ও সাহিত্যিক অগুস্তো মন্তে’র কাছে। মতের ও মনের মিলের জন্য অগুস্তো মন্তে যে দু’জন মানুষের খুব কাছাকাছি ছিলেন তাদের একজন হচ্ছেন পিয়েরো গবেত্তি আর অন্যজন আন্তোনিও গ্রামসী। এরপর আর বলে দেবার অপেক্ষা রাখে না পাভেযের দার্শনিক ও রাজনৈতিক জগতটা কোন ঘরাণায় গড়ে উঠেছে। স্কুল জীবনে পাভেযে দীর্ঘদিন প্লুরিসিতে ভুগেছেন, প্রিয় বন্ধুর আত্মহত্যার শোক সহ্য করেছেন, কৈশোরের প্রেম ভেঙে যাবার কষ্ট পেয়েছেন। শরীর আর মনের ওপর এই ভাঙা-গড়ার খেলা পাভেযে সারা জীবন সহ্য করেছেন।

২৪ বছর বয়সে পাভেযে তুরিন বিশ্ববিদ্যালয় থেকে ইংরেজী ভাষা ও সাহিত্যে পড়াশোনা শেষ করেন ওয়াল্ট হুইটম্যানের কবিতার ওপর অভিসন্দর্ভসহকারে। বিশ্ববিদ্যালয় পর্যায়ের শিক্ষক হিসেবে পেয়েছিলেন লিওনে গিনযবার্গকে যিনি একাধারে সাহিত্যিক, সাংবাদিক, সম্পাদক এবং ফ্যাসিবাদবিরোধী প্রতিরোধ আন্দোলনের নেতা। এই পর্যায়ে পাভেযে মার্কিন আর ব্রিটিশ উভয় প্রকার ইংরেজী সাহিত্য অনুবাদে মন দেন আর তিনা পিজ্জার্দো’র সাথে এক অস্থির প্রেমের সম্পর্কে জড়িয়ে পড়েন। তিনাকে উদ্দেশ্য করে তিনি লেখেন ‘কর্কশকন্ঠী নারী’ শিরোনামে পত্রগুচ্ছ। তিনা কমিউনিস্ট পার্টিতে জড়িত থাকায় তার সাথে সম্পর্ক রাখার অপরাধে পাভেযে ফাসিস্ত সরকারের সন্দেহের তালিকায় পড়ে যান। ২৮ বছর বয়সে তাকে গ্রেফতার করে কারারুদ্ধ করা হয়। কয়েকমাস পর বিচারে তার অপরাধ লঘু প্রমাণিত হলে তাকে আয়োনিয়ান সাগরের তীরে দক্ষিণ ইতালীর ক্যালেব্রিয়া প্রদেশের ব্রাঙ্কালিওনেতে নির্বাসন দণ্ড দেয়া হয়। এক বছর পর তুরিনে ফিরে এসে পাভেযে দেখেন তিনাকে উদ্দেশ্য করে লেখা কবিতাগুলো আপাতত জলে গেছে - তিনা অন্য এক লোককে বিয়ে করে ফেলেছে। এ’সময় জীবিকার জন্য পাভেযে স্টেইনবেকের ‘দ্য বিগ মানি’ আর ‘অভ মাইস অ্যান্ড মেন’ অনুবাদ করেন। পরে নিয়মিত রোজগারের আশায় জুলিও ইনাওদি’র বামপন্থী প্রকাশনা সংস্থাতে সম্পাদক-অনুবাদকের কাজে যোগ দেন। এই সময়ে তিনি আবার কবিতা লেখা শুরু করেন যা পরবর্তীতে ‘লাভোরারে স্তান্‌সা’ (কঠোর শ্রম) নামের কাব্যসংকলন হিসেবে প্রকাশিত হয়।

দ্বিতীয় বিশ্বযুদ্ধকালে রোমে থাকাকালীন সময়ে ফাসিস্ত সেনাবাহিনীতে যোগ দেবার জন্য পাভেযের ডাক পরে। ফাসিস্তদের হয়ে যুদ্ধ করা এড়ানোর জন্য অ্যাজমার দোহাই দিয়ে সামরিক হাসপাতালে ছয় মাস কাটিয়ে তিনি তুরিনে ফিরে আসেন। কিন্তু ততোদিনে নাৎসী জার্মান বাহিনী তুরিন দখল করে ফেলেছে। পাভেযের সাঙ্গীসাথীদের বেশির ভাগ পালিয়ে গিয়ে প্রতিরোধ যুদ্ধে অংশ নেন। পাভেযেও তুরিনের পূর্ব দিকে আলেসান্দ্রিয়া প্রদেশের সেরালোঙ্গা ‘দ ক্রেয়া এলাকায় পালিয়ে যান। নাৎসী আর ফাসিস্তদের আক্রমণের মুখে মনফেরাতোর কনভেন্টে আশ্রয় নেন। পরে সেখানে কিছুদিন শিক্ষকতাও করেন। পাভেযে তুরিন থেকে পালিয়ে গেলেও বাকীদের মতো অস্ত্রহাতে কখনো প্রতিরোধ যুদ্ধে অংশ নেন নি। যুদ্ধে অংশ নিতে না পারার কারণ স্পষ্ট নয়, এটা নিয়ে তার অনুশোচনা কতটুকু ছিল সেটাও স্পষ্ট নয়।

যুদ্ধে শেষে তুরিনে ফিরে দেখেন অনেক প্রিয় মুখই চিরতরে হারিয়ে গেছে। জেইমে পিন্তোর মার্কিনীদের পেতে রাখা মাইনে ছিন্নভিন্ন হয়ে গেছেন, লুই রো’কে ফাসিস্তরা ফাঁসিতে ঝুলিয়েছে, জেসপার পায়েত্তা সন্মূখযুদ্ধে মরেছেন। এই শোক আর হারানোর বেদনা কথা ফুটে ওঠে তার এ’সময়ে রচিত ‘পৃথিবী ও মৃত্যু’র কবিতাগুলোতে। শোকাহত পাভেযে একবার ভাবেন সবার থেকে দূরে চলে যাবেন, কিন্তু পেরে ওঠেন না। বরং তিনি ইতালীর কমিউনিস্ট পার্টিতে যোগ দেন আর পার্টির মুখপত্র লা ইউনিতা’তে কাজ করা শুরু করেন। এ’সময়টাতে পাভেযে দু’হাতে লিখে গেছেন, বন্ধুত্ব হয় কথাসাহিত্যিক ইতালো কালভিনো আর সিলভিও মিচেলি’র সাথে। কিন্তু পার্টি তাকে রোমে বদলী করায় এই সুসময়টা দীর্ঘস্থায়ী হয় না। তুরিনের জীবন আর বন্ধুদের কাছে বিচ্ছিন্নতার বাইরে পার্টির কর্মকাণ্ডে অনাস্থায় পাভেযে আবার গভীর বিষণ্নতায় আক্রান্ত হন। তাই রোম বাসকে তিনি দেখেছেন নির্বাসন হিসেবে। পার্টির কর্মক্ষেত্রে পরিচয় হয় রোমে জন্মানো সিসিলিয়ান কবি বিয়াঙ্কা গারুফি’র সাথে। এক সাথে কাজ করতে করতে, গ্রীক সাহিত্য আর মনোবিশ্লেষণ নিয়ে আলাপ করতে করতে পাভেযে আর বিয়াঙ্কা পরস্পরের প্রেমে পড়ে যান। এই সম্পর্ক নানা টানাপোড়েন আর দোলাচলের মধ্যে দিয়ে গিয়ে শেষে ভেঙে গেলেও এর ফলাফল চমৎকার। দু’জনে মিলে ‘ফুকো গ্রান্দে’ (দাবানল) নামে একটা উপন্যাস লেখেন, আর তাদের আলাপচারিতার ওপর ভিত্তি করে পাভেযে রচনা করেন ‘দায়ালোঘি কন লিউকো’ (লিউকো’র সাথে কথোপকথন)-এর কবিতাগুলো। বিয়াঙ্কার পরবর্তীকালের রচনায়ও পাভেযের গভীর প্রভাব লক্ষণীয়। ১৯৪৬-এ পাভেযে আবার তুরিনে ফিরে যান।

তুরিনে ফিরে যাবার পরের চার বছর পাভেযের সাহিত্য জীবনের সবচে’ ব্যস্ত সময় কেটেছে। তার জীবনের এই সময়টা নিয়ে, এই সময়ে রচিত সাহিত্য নিয়ে, সাহিত্যিক বন্ধুদের নিয়ে দীর্ঘ রচনা লেখা যেতে পারে। ১৯৪৯ সালের একেবারে শেষে সপ্তাহখানেকের জন্য পাভেযে একবার রোমে যান। তখন সেখানে এক বন্ধুর বাসায় আমেরিকান অভিনেত্রী ডোরিস ডোলিং-এর সাথে আগত তার বোন কন্সট্যান্স ডোলিং-এর সাথে পাভেযের পরিচয় হয়। পাভেযে কন্সট্যান্সের প্রেমে পড়ে যান। কিন্তু ইতালীয় অভিনেতা আন্দ্রিয়া চেচ্চি’র প্রেমে মগ্ন কন্সট্যান্স পাভেযেকে ফিরিয়ে দেন। কন্সট্যান্স তুরিনে বেড়াতে গেলে সেখানে আবার তাদের দেখা হয়। দু’জনে একসাথে সারভিনিয়াতে বেড়াতে যান। পাভেযে আবারও কন্সট্যান্সকে প্রেম নিবেদন করেন এবং কন্সট্যান্স আবারও তা ফিরিয়ে দেন।

আমেরিকান মডেল-অভিনেত্রী কন্সট্যান্স ডোলিং অভিনেত্রী হিসেবে এমন আহা মরি কেউ নন্‌। তার অভিনীত হলিউডি মুভির সংখ্যা সম্ভবত দশটিও নয়। তার ক্যারিয়ারের মূল সময়টাতে দ্বিতীয় বিশ্বযুদ্ধ চলায় মুভিগুলো বিশেষ আলোচিত হতে পারেনি। দ্বিতীয় বিশ্বযুদ্ধের পর ১৯৪৭ সালে কন্সট্যান্স তার বোন ডোরিসের সাথে স্যুটিং-এর জন্য ইতালীতে যান এবং সেখানেই ক্যারিয়ার গড়ার সিদ্ধান্ত নেন। অথচ তার সাথে ইতালীর কোন সম্পর্ক নেই। তিনি জন্মেছেন নিউ ইয়র্কে, বেড়ে উঠেছেন ক্যালিফোর্নিয়ায়। কন্সট্যান্স সাকুল্যে তিন বছরের মতো ইতালীতে ছিলেন। অভিনয় করেছেন ছয়-সাতটা অনুল্লেখযোগ্য ইতালীয় মুভিতে। পাভেযের শেষ উপন্যাস ‘লা লুনা এ ই ফালো’ (চাঁদ ও উৎসবাগ্নি) কন্সট্যান্সকে উৎসর্গ করা। পাভেযের শেষের দিকের কবিতা ‘মৃত্যু এসে তোমার চোখ দিয়ে আমাকে দেখবে’ কন্সট্যান্সকে ভেবে লেখা।

কন্সট্যান্স কর্তৃক প্রত্যাখ্যাত পাভেযে গভীর হতাশায় নিমজ্জিত হন। তবে পাভেযের আগের লেখা থেকে বোঝা যায় প্রেমে প্রত্যাখ্যাত হওয়াটাই পাভেযের হতাশার একমাত্র কারণ নয়। পুনর্গঠিত দেশে পার্টি কাঙ্খিত বিপ্লবের পথ থেকে বিচ্যুতিও তাকে ক্ষুদ্ধ করেছে। প্রশান্তির জন্য এই সময়ে পাভেযে বার বার ছুটে গেছেন লাঙ্গে-তে। সেখানে সাময়িক প্রশান্তি হয়তো মিলেছে, কিন্তু স্থায়ী সমাধান হয়নি। শেষে নিজেই স্থায়ী সমাধানের ব্যবস্থা করে ফেলেন ১৯৫০-এর ২৭শে অগাস্ট বিপুল পরিমাণ বার্বিচুরেট গলাধকরণ করে।

জীবনানন্দ দাশ পাভেযের ৯ বছর আগে জন্মেছিলেন, বেঁচেওছিলেন পাভেযের চেয়ে ৪ বছর বেশি। কিন্তু কাল বিচারে তাদেরকে একই প্রজন্ম বলা যায়। কাব্যবিশারদরা এদের দু’জনকে হয়তো আধুনিক আর রোমান্টিক বা নিওরোমান্টিক ঘরাণাতে ফেলবেন, তবে আমার মতো কবিতার আমপাঠকদের কাছে দু’জনের কবিতার বিষয়বস্তুতে যে প্রচণ্ড সাদৃশ্যটা চোখে পড়ে সেটা ‘মৃত্যু’। দু’জনের অনেক কবিতাতেই আমরা ছত্রে ছত্রে মৃত্যুকে দেখতে পাই। পাভেযে তো কোথাও কোথাও সরাসরি আত্মহত্যার আকাঙ্খা ব্যক্ত করেছেন। তাদের কবিতার আঙ্গিকেও মিল দেখা যায়, সেটা হয়তো তারা সমসাময়িক বলে। তাদের রচনার আঙ্গিক নিয়ে কিছু বলবো না, কারণ আমি পাভেযে পড়েছি ইংরেজী অনুবাদে। দু’জনেই প্রকৃতির গভীর প্রেমে নিমজ্জিত ছিলেন। একজন লিখেছেন ‘রূপসী বাংলা’ তো আরেকজন লিখেছে ‘তোমাদের গ্রাম’ বা ‘বেলাভূমি’। দু’জনের মধ্যে অমিলও কম নয়। তবে শেষপর্যন্ত দু’জনেই নিজের জীবনের উপসংহার নিজেই টেনেছেন। জীবনানন্দ দাশের সাথে পাভেযে’র তুলনা বা সাদৃশ্য দরকারী নয়। তবে বাংলা কবিতার পাঠক পাভেযে পাঠ করতে গেলে তার তন্ত্রীতে জীবনানন্দ দাশ যে ঘা দেবেনই সে কথাটা আগেভাগে জানিয়ে রাখলাম মাত্র।

পাভেযেকে জানতে হলে তার কবিতা পাঠের বিকল্প নেই। কিন্তু তার কবিতা রূপান্তর করার সামর্থ্য বা যোগ্যতা আমার নেই। যারা কবিতা ভালোবাসেন তারা একটু কষ্ট করে পাভেযের বইয়ের হার্ডকপি বা সফটকপি যোগাড় করে নেবেন। ইচ্ছা করেই কোন লিঙ্ক দিলাম না। যারা এই পর্যন্ত আসতে পেরেছেন তাদের পক্ষে লিঙ্কগুলো বের করা কোন ব্যাপার হবার কথা না। তবে পাঠকদেরকে একেবারে নিরাশ করছি না। পাভেযের বিভিন্ন রচনা থেকে কয়েকটা উদ্ধৃতি নিচে দিয়ে দিলাম। বাজে অনুবাদের দায় কেবলমাত্র আমার।

----------------------------------------
১. ভ্রমণ একপ্রকার নৃশংসতা। এটি অপরিচিতজনকে বিশ্বাস করতে বাধ্য করে, নিজ গৃহের সমস্ত দৈনন্দিন সুবিধা আর প্রিয়জনদের থেকে দূরে সরিয়ে দেয়। নিজেকে সব সময় অস্থির রাখে। নিজের অত্যাবশকীয়গুলো ছাড়া আর কিছুই নিজের থাকে না - বাতাস, নিদ্রা, স্বপ্ন, সমূদ্র, আকাশ - সবকিছুই নিঃসীম মনে হয় অথবা যেমনটা আমরা ভাবতে চাই।  
২. আপনি যদি দূরে আর দ্রুত ভ্রমণ করতে চান তাহলে নিজেকে হালকা করে ফেলুন। ঝেড়ে ফেলুন হিংসা, ঈর্ষা, ক্ষমাহীনতা, স্বার্থপরতা এবং ভয়। 
৩. সমস্ত পাপই হীনমন্যতা থেকে উৎসারিত, নচেৎ একে উচ্চাশা বলা হয়।
৪. সাহিত্য জীবনের আক্রমণের বিরুদ্ধে প্রতিরক্ষাস্বরূপ। সাহিত্য জীবনকে বলে, তুমি আমাকে হারাতে পারবে না। আমি তোমার স্বভাব জানি, তোমার প্রতিক্রিয়াগুলো জানি এবং তা উপভোগ করি। তোমার স্বাভাবিক প্রবাহের বিরুদ্ধে চতুর বাধা দিয়ে তোমার গোপনীয়তাগুলো চুরি করি।
৫. খাদে পড়ার হাত থেকে বাঁচার উপায় হচ্ছে খাদটার ভেতরটা দেখা, পরিমাপ করা এবং শেষে তাতে নেমে পড়া।
৬. ধর্মসমূহের মধ্যে সবচে সস্তা হচ্ছে ভালোবাসা।
৭. আমরা দিনগুলোকে মনে রাখি না, মনে রাখি মুহূর্তগুলোকে। যে দিনগুলোর কথা আমরা ভুলে গেছি জীবনের সার্থকতার স্মৃতিগুলো সেগুলোতেই নিহিত। 
৮. জীবন হচ্ছে যন্ত্রণা আর ভালোবাসার আনন্দ হচ্ছে একপ্রকার চেতনাহীনতা। 
৯. প্রত্যেকটি বিলাসিতার জন্যই মূল্য দিতে হয়, এবং পৃথিবীর সবকিছুই বিলাসিতা যার শুরুটা হচ্ছে পৃথিবীতে টিকে থাকা দিয়ে। 
১০. বেঁচে থাকার কৌশল হচ্ছে মিথ্যাকে বিশ্বাস করার কৌশল জানা।
১১. কোন নারীই টাকার জন্য বিয়ে করে না। তারা যথেষ্ট বিচক্ষণ। তাই তারা কোন কোটিপতিকে বিয়ে করার আগে তার প্রেমে পড়ে। 
১২. শিক্ষা দান করা যায় না, শিক্ষা অর্জন করতে হয়।
১৩. নিজে নিজে একটা দুঃসময়কে বেছে নেয়া হচ্ছে দুঃসময়ের বিরুদ্ধে আমাদের একমাত্র প্রতিরক্ষা। এর মানে হচ্ছে কষ্টকে গ্রহন করা। প্রকৃতিগতভাবে পুরোপুরি সয়ে যেতে পারাটা একজনের সুবিধা।
১৪. প্রস্তুত হাতের চেয়ে বরং আমাকে প্রস্তুত জিহ্বা দাও।
১৫. পৃথিবীর একমাত্র আনন্দ হচ্ছে কোন কিছু শুরু করা।
১৬. সবসময়েই ঘৃণা হচ্ছে আমাদের আত্মার সাথে কারো শরীরের সংঘাত। 
১৭. কবিতা কোন উজ্জ্বল ধারণার জন্ম দেয় না, কিন্তু উজ্জ্বল ধারণাকে প্রজ্জ্বলিত করে।
১৮. একপ্রকার নাস্তিবাদ কেবল আরেক প্রকার নাস্তিবাদ দিয়ে নিরাময়যোগ্য।
১৯. জীবনে একটা জিনিস খুঁজে বের করতে হবে, তা হচ্ছে অনেকগুলো সুযোগ।
২০. যে নিজের সামর্থ্য সম্পর্কে অবগত নয় তার দুষ্কালকে রুখে দাঁড়ানো উচিত নয়।
২১. জীবনের শেষ বছরটা হচ্ছে একটা ‘মুখোশ পার্টি’র শেষের মতো, যখন মুখোশগুলো খুলে ফেলা হয়।
২২. শিল্পীরা বুর্জোয়াঁ রাষ্ট্রের পুরোহিত।
২৩. একজনের শৈশবের তখনই সমাপ্তি ঘটে যখন সে বুঝতে পারে কাউকে নিজের সমস্যার কথা বলা অবস্থার কোন উন্নতি ঘটায় না।
২৪. একজন নারীকে ভালোবেসে কেউ আত্মহত্যা করে না, কিন্তু ভালোবাসার জন্য করে। যে কোন ভালোবাসা আমাদের মধ্যকার নগ্নতা, দুর্ভাগ্য, দুর্বলতা আর অন্তঃসারশূন্যতাকে প্রকাশিত করে দেয়। 
২৫. জীবনটা হচ্ছে একটা লম্বা যোগ অংকের মতো। কেউ যদি প্রথম দুটো সংখ্যা যোগ করতেই ভুল করে বসে তাহলে কোনদিনই সে ঠিক উত্তরটি মেলাতে পারবে না। তাই জীবন হচ্ছে পরিস্থিতির জটিল শৃঙ্খলে নিজেকে জড়ানো। 
২৬. মৃত্যুপথযাত্রী অনেক মানুষ আছেন যাদেরকে মৃত্যুর মুখ থেকে ফিরিয়ে আনলে ক্রোধে ফেটে পড়েন।
২৭. মহান প্রেমিকেরা সব সময়ই অসুখী হন। কারণ, তাদের প্রেম মহৎ এবং দয়িতার জন্য গভীর ভাবনায় পূর্ণ। বিনিময়ে দয়িতার কাছ থেকে তারা অমন মহৎ আর গভীর ভাবনায় পূর্ণ প্রেমই প্রত্যাশা করেন। সেটা না পেলে তারা নিজেদের প্রতারিতবোধ করেন। 
২৮. যে তোমার সাথে তোমার পরিণতিকে বরণ করতে রাজী না, তার কাছ থেকে সিগারেট নিও না।
২৯. আত্মহত্যা করার জন্য ভালো কারণের কখনোই অভাব হয় না।
৩০. যে মহৎ ব্যাপারটি আমরা সবসময় অনুভব করি সেটা হচ্ছে আত্মহত্যার আকাঙ্খা। এটি আমাদের মনের গভীরে আছে। একজন অসহায় শিশুর মতো আমরা নিজেদের সব প্রতিরোধ ভেঙে নিজেকে এর কাছে সমর্পণ করি। আত্মহত্যার ধারণা হচ্ছে জীবনের বিরুদ্ধে প্রতিবাদ। আত্মহত্যার মাধ্যমে কেবল মৃত্যুকে আকাঙ্খা করার হাত থেকে পলায়ন করা যায়।

----------------------------------------
ঠ্যাঙনোটঃ সচলের মার্জিনে কবিতা লেখার মতো দুষ্কর্মের প্রতিক্রিয়ায় এস এম মাহবুব মুর্শেদ ও অনিন্দ্য রহমান-এর অনুযোগের প্রেক্ষিতে এই লেখা। ঠেলা দিয়ে পাভেযে সম্পর্কে লিখিয়ে নেবার জন্য তাদের উভয়ের প্রতি কৃতজ্ঞতা।

