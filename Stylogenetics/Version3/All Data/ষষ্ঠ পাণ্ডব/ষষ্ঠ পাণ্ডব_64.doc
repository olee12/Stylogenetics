গল্প প্রচেষ্টা-০৯



১.
অনূঢ়কালঃ 
সকালের নাস্তা বাস স্টপেজের পাশের ময়রার দোকানে পরোটা-ভাজি। দুপুরের খাবার অফিস পাড়ার উঁচু ভবনগুলোর পেছনে নিরাপদে গড়ে ওঠা চট-পলিথিন-টিন-বাঁশের বেড়া-কাঠের টেবিল-বেঞ্চের রেস্তোরাঁতে পরোটা-ডালভাজি-ডিম ওমলেট। রাতের খাবারের জন্য পরোটা-ভাজি পাওয়া একটু মুশকিল। বেশির ভাগ রেস্তোরাঁতে ঐ সময় নানরুটি-শিককাবাব-মুরগীর গ্রিল বেচে। ওসব একদিন খেলে তিন দিনের নাস্তার বাজেট খরচ হয়ে যায়। তাছাড়া তাতে পেট ভরলেও মন ভরে না। তাই তেহারী অথবা ডিম কারি-লাউয়ের ঘন্ট-ভাতই ভরসা। হোটেলে ঢোকার মুখে দেখা যায় বিরাট বিরাট অগভীর অ্যালুমিনিয়ামের ডিশে তেলে ভেজে, একটু ঝোল ঝোল দোপেঁয়াজা করা মাছের সারি। রুই - নলা - সরপুটি - তেলাপিয়া - কই - বোয়াল - বাইলা - চাপিলা। কোথাও সাথে কাঁচামরিচ-পেঁয়াজ-টমেটো দিয়ে রান্না করা কাঁচকি বা মৌরলা বা ট্যাংরা মাছের ঝোলও দেখা যায়। হ্যাঁ, শুধু দেখাই যায়, খাওয়া আর যায় না। এক প্লেট কাঁচকি মাছের দাম দিয়ে দুই দিন নাস্তা করা যায়। সুতরাং দিনের তিন বেলা খাবারের দুই বেলাতেই “রুটি-ভাজিতে বাঙালী”।

নবোঢ়কালঃ
রাতের বেলা বউ রুটি গড়িয়ে রাখে, সকালে বাসী তরকারী বা ডাল দিয়ে সেটা নাস্তা হয়। দুপুরের খাবার হিসাবে দু’জনের জন্যই প্লাস্টিকের বক্সে রাতে বানানো সেই রুটি সাথে আলু ভাজি আর ডিম ওমলেট। অন্য কোনো তরকারী নেবার উপায় নেই - গরমে টক গন্ধ হয়ে যায়। নিজের ক্ষেত্রে কালেভদ্রে বেড়ার হোটেলে ভাত খাবার সুযোগ হলেও বউয়ের সে সুযোগ নেই। ওসব দোকানে মেয়েরা ঢুকলে সবাই অবাক করা চোখে তাকায়। কেউ কেউ খুচরো মন্তব্যও করে। মেয়েরাও যে পুরুষদের মতো টাকা-পয়সায় গরিব হতে পারে সে’কথা কারো মনে থাকেনা। রাতের বেলা বউয়ের শরীর-মন ভালো থাকলে ভাতের সাথে কোনোদিন ফার্মের মুরগীর ঝোল, কোনোদিন মৌরলা মাছের ঝোল। বউয়ের শরীর-মন খারাপ থাকলে ভাতের সাথে আলু ভর্তা, ডিম ওমলেট। পুনশ্চ তিন বেলা খাবারের দুই বেলাতেই “রুটি-ভাজিতে বাঙালী”।

পুনর্মুষিককালঃ  
বাচ্চা জন্মাবার আগে ভর গর্ভাবস্থায় বউকে চাকুরী ছাড়তে হয়েছে। তিন মাস না চার মাসের মাতৃত্বকালীন ছুটি দেয়া হবে বলে যে কথাটা জানা ছিলো, সেটা যে বাণিজ্যিক প্রতিষ্ঠানগুলোতে সত্য না সেটা জানা ছিলো না। তাছাড়া জন্মানোর পর বাচ্চাকে কোথায় রেখে বউ অফিসে যাবে সেটাও বিরাট প্রশ্ন ছিলো। সম্ভাব্য বেবি সিটারদের মধ্যে মা পিত্রালয়ে - বড় ভাইয়ের দখলে, আর শাশুড়ি দেশের বাইরে - সম্বন্ধীর দখলে। রাতভর বাচ্চাটা এতো যন্ত্রণা করে যে বউয়ের পক্ষে সব দিন রাতে বা সকালে উঠে আলাদা করে রুটি বানানো সম্ভব হয় না। তাই একটু আগেভাগে বের হয়ে ময়রার দোকান থেকে পরোটা-ভাজি বাসায় এনে দু’জনে মিলে খাওয়া হয়। দুপুরে বেড়ার হোটেলে পরোটা-ডালভাজি-ডিম ওমলেট। বউ দুপুরে ভাত, মাছ বা মাংস রান্না করে - কখনো সখনো একটা শাকভাজি বা ভর্তা। সেটা তার একার জন্য দুপুরের খাবার আর দু’জনের জন্য রাতের খাবার। আজকাল সংসার খরচ দ্বিগুণ আর আয় অর্ধেক হওয়াতে মাছ-মাংস কেনার হার কমেছে, শাক-সব্জি কেনার হার বেড়েছে। চালের দাম ক্রমাগত বাড়তে থাকায় বউ যেদিন রাতে রুটি বানায়, সেদিন রাতেও রুটি চলে। অবশেষে তিন বেলা খাবারের কমপক্ষে দুই বেলাতেই “রুটি-ভাজিতে বাঙালী”।

২.

টেলিভিশনে বা এফএম রেডিওতে সারা দিন ধরে ঘন্টায় পাঁচ থেকে দশ বার কানে মন্ত্র ঢালা হয়, “তৈরি নিমিষে, ঝটপট সহজে” বা “মাত্র দু’মিনিটে তৈরি”। মন্ত্রে মুগ্ধ হয়ে ইনসট্যান্ট নুড্‌লস কিনে তার প্যাকেটের গায়ে লেখা রন্ধনপ্রণালী পড়ি।

আড্ডায়-পার্টিতে-অফিসে, বাসে-ট্রেনে-চায়ের দোকানের আলাপের গরম বিষয়, “আজকাল ভাড়ায় মেয়েমানুষ পাওয়া খুব সহজ”। চারদিকে কতো সোর্স! হোটেল, গেস্ট হাউস, গোপন ফ্ল্যাট, সন্ধ্যের পর পার্কগুলো বা একটু নির্জন চীনে রেস্তোরাঁগুলো আরো কতো কী! খুব এলেমদার হলে পটিয়ে-টটিয়েই সম্ভব, ভাড়ার দরকার হয় না। অবশ্য সবার সেই এলেম থাকে না। তাই লাইন জানা থাকতে হবে। লাইন জানা থাকলে ব্যাপারটা নাকি ইন্‌সট্যান্ট নুড্‌লসের মতো সহজ ব্যাপার। নামেও দুটোর কতো মিল! একটা ম্যাগি, আরেকটা মাগী।

এক মগ (২২৫ মিলি) ফুটন্ত জলে এক প্যাকেট নুড্‌লসের পুরোটা ঢেলে দিন। নুড্‌লসের প্যাকেটের ভেতরে ছোট ফয়েল প্যাকের মশলার পুরোটাই ঢেলে দিয়ে দুই মিনিট রান্না করুন। বাড়তি জলটা ফেলবেন না। ব্যাস দুই মিনিটে তৈরি হয়ে গেল মজাদার ইন্‌সট্যান্ট নুড্‌লস্‌।

খাবার বা কাজ না পেয়ে গ্রাম থেকে; আর গৃহকর্ত্রীর বেদম প্রহার বা গৃহকর্তার ধর্ষনের হাত থেকে বাঁচার জন্য শহরে গৃহকর্মীর পরিচয় থেকে শিক্ষাবঞ্চিত মেয়েরা যেদিন গার্মেন্টস শ্রমিকের পরিচয় পেলো সেদিন থেকে যৌনকর্মীদের একটা নতুন শাখার নামকরণ করা হলো “গার্মেন্টস গার্ল”। এরা দামে সস্তা, দেখতে ভালো না, স্বাস্থ্য খারাপ। এদের কেউ জীবনে কখনো কোনো গার্মেন্টস কারখানায় কাজ করেছে কিনা সে খোঁজ কেউ নেয়না। তার দরকারও নেই, দেখতে গার্মেন্টস শ্রমিকদের মতোই লাগে যে। ফ্যাশন শো, মডেলিং আর নতুন নতুন গজিয়ে ওঠা স্যাটেলাইট টেলিভিশনের চ্যানেলগুলোতে শিক্ষিত মেয়েগুলো যেদিন থেকে কাজ করা শুরু করলো সেদিন থেকে যৌনকর্মীদের যে শাখাটা আগে “কলেজ গার্ল” নামে পরিচিত ছিলো তার নতুন নামকরণ করা হলো “মিডিয়া গার্ল” বা “মডেল গার্ল”। এরা দামে বেশি, দেখতে সুন্দর, স্বাস্থ্য ভালো। এদের কেউও কখনো মিডিয়াতে কাজ করেছিলো কিনা সেই খবর কেউ রাখে না। এভাবে মেয়েরা যতো নতুন নতুন ক্ষেত্রে পুরুষকে ছাপিয়ে এগিয়ে যাবে, যৌনকর্মীদের ততো নতুন নতুন শাখা আবিষ্কৃত হবে। শিক্ষিত হোক আর অশিক্ষিত হোক মেয়েমানুষই তো! তাকে মাগী হিসাবে ঘোষণা করতে দুই মিনিটও লাগেনা।

কতোটা জল চুলোয় চাপালে ফোটার সময় ঠিক এক মগ (২২৫ মিলি) হয়? এক বান্ধবী বলেছিলেন আঁচ কমিয়ে জল ফোটালে জল ঠিক মতো ফোটে। এক আত্মীয়া জানালেন, আঁচ ব্যাপার না, পাত্র ঢেকে রাখলেই চলে। তা জল ফুটতে কয় মিনিট লাগবে - আঁচ কম থাকলে অথবা পাত্র ঢাকা থাকলে? নুড্‌লস্‌ কি অল্প আঁচে, নাকি বেশি আঁচে দুই মিনিট রান্না করতে হবে -কাকে জিজ্ঞেস করবো? 

ঠিক লাইন না জেনে মেয়েমানুষের জন্য ভুল জায়গায় গেলে ট্যাঁকের যাবতীয় কড়িতো যাবেই, সাথে জান নিয়েও টানাটানি পড়তে পারে। মাঝখান থেকে ভোগে কিছুই যাবে না। আর পুলিশি উৎপাত তো আছেই। কিন্তু কে জানে সেই লাইনের ঠিকানা? বন্ধুদেরকে ফিস্‌ফিসিয়ে আর সহকর্মীদের আকারে ইঙ্গিতে জিজ্ঞেস করি, কিন্তু তার হদিস পাই না। অথচ গল্প করার সময় এক একজন বিরাট ঝুলি মেলে বসে। ব্যাপারটা ঠিক ইনস্‌ট্যান্ট নুড্‌লসের মতো সহজ মনে হচ্ছে না। দেশে আদিমবৃত্তি যে নেই তা নয়, তবে সেটা সমাজের সব স্তরে যতোটা ব্যাপক-বিস্তৃত বলা হয় ততোটা নয় নিশ্চয়ই।

মাঝারী আঁচে জল ফুটতে দিলাম, সময় লাগলো চার মিনিটের বেশি। ফুটন্ত জলে নুড্‌লস্‌ পুরোপুরি সেদ্ধ হতে সময় নিলো পাক্কা ছয় মিনিট। আঁচ হেরফের হলে সেদ্ধ হতে সময়ের যে হেরফের সেটা এক মিনিটের বেশি না। তাহলে দুই মিনিটের ইনস্‌ট্যান্ট নুড্‌লস্‌, আসলে কয় মিনিটে তৈরি হলো?

চুলা থেকে নুড্‌লস্‌ নামাতে নামাতে চন্দ্রিল ভট্টাচার্যের “Y2K বা সেক্স ক্রমে আসিতেছে”-তে অনুব্রত আর চঞ্চলের সংলাপ মনে পড়লো, “ম্যাগি করতে দু’মিনিট, মাগী তুলতে তিন মিনিট”। চন্দ্রিল ব্যাটা একটা বাকোয়াজ! দুইটাই আরবান মীথ।

