পাণ্ডবের চীন দর্শন-০৫



হান, হুই, মেঙ, ৎস্যাঙ
দুনিয়ার সবচে’ বেশি লোক কোথায় থাকে? এই প্রশ্নের উত্তর সবার জানা, চীনে। কিন্তু চীনে কত জাতির মানুষ আছে? এই প্রশ্নের উত্তর আমাদের বেশির ভাগ জনের পরিষ্কার জানা নেই। আমাদের সাধারণ ধারণা চীনে চীনারা থাকে। এমন কী চীনে গেলেও প্রথম প্রথম এই ধারণাই হয় যে চীনে শুধু এক জাতির মানুষই থাকে। একটু ভাল করে লক্ষ্য করলে বোঝা যায় চীন বহু জাতির দেশ। সরকারী হিসেবে চীনে কম পক্ষে ছাপ...হান, হুই, মেঙ, ৎস্যাঙ
দুনিয়ার সবচে’ বেশি লোক কোথায় থাকে? এই প্রশ্নের উত্তর সবার জানা, চীনে। কিন্তু চীনে কত জাতির মানুষ আছে? এই প্রশ্নের উত্তর আমাদের বেশির ভাগ জনের পরিষ্কার জানা নেই। আমাদের সাধারণ ধারণা চীনে চীনারা থাকে। এমন কী চীনে গেলেও প্রথম প্রথম এই ধারণাই হয় যে চীনে শুধু এক জাতির মানুষই থাকে। একটু ভাল করে লক্ষ্য করলে বোঝা যায় চীন বহু জাতির দেশ। সরকারী হিসেবে চীনে কম পক্ষে ছাপান্ন জাতির বাস। এই ছাপান্ন জাতিকে দেখে পার্থক্য করার এলেম আমার নেই। তবে কিছু কিছু জাতিকে অন্যদের থেকে সহজেই আলাদা করা যায়।
চীনের প্রধাণ চারটি জাতি হচ্ছে হান (চীনা বলতে যাদেরকে আমরা বুঝি), হুই (পশ্চিম ও মধ্য-পশ্চিমের মুসলিমরা), মেঙ (মঙ্গোলিয়ান) এবং  ৎস্যাঙ (তিব্বতী)। হানরা সংখ্যায় চীনা জনগণের নব্বই শতাংশের বেশি বলে চীনকে এক জাতির দেশ বলে মনে হয়। আবার চেহারা-সুরতে হুইদেরকে হানদের থেকে আলাদা করা অসম্ভব। তাই আমার মত বিদেশীদের বিভ্রান্তি আরো বাড়ে। মেঙ আর ৎস্যাঙ-দের চেহারা, গায়ের রঙ হান-হুইদের থেকে একেবারে আলাদা, তাই এদের সহজে চেনা যায়। মেঙরা হান-হুইদের তুলনায় অনেক ভোঁতা চেহারার।  ৎস্যাঙ-রাও অনেকটা ভোঁতা চেহারার (বাজে কথা বললাম, মাফ করবেন)। দক্ষিণাঞ্চলের মানুষদের রঙ-চেহারা অনেকটাই ইন্দোচীনাদের মত। সেটা আপনি দেশ থেকে কুনমিঙ নামলেই টের পাবেন। উত্তর-পূর্বের জ়িলিন, হারবিনের মানুষরা আবার অনেকটা কোরিয়ানদের মত। পশ্চিমের শিনজিয়াঙ-এর মানুষরা দেখতে পুরোপুরিই মধ্য-এশিয়ানদের মত। উত্তর হেলোঙজিয়াঙ-এর মানুষরা আবার ককেশিয়ানদের মত। চেহারার সাথে সাথে গায়ের রঙ, উচ্চতা, চোখের আকার আর রঙ, ঠোঁটের গড়নও বদলে যায়। তা যাকগে, আমি তো আর চীনা জাতিদের নিয়ে গবেষণা করতে বসিনি, আমি বসেছি আমার অভিজ্ঞতার কথা বলতে। তাই অতসব খুঁটিনাটিতে যাবনা।
বহু জাতির দেশে ঘোরার অন্যতম আনন্দ হচ্ছে আপনি যতই পথ যাবেন ততই দেখতে পাবেন মানুষ, ভাষা, পোষাক, খাবার, কালচার আপনার চোখের সামনে একটু একটু করে পালটে যাবে। চীনে এই আনন্দ ভারতের মত অত বড় মাত্রায় না হলেও অনেকটাই পাবেন। আমি দেখেছি এমন কী এক প্রদেশের এক মাথা থেকে আরেক দিকে যেতে যেতে ল্যাণ্ডস্কেপ থেকে শুরু করে প্রায় সব কিছুই পালটে গেছে।
হান ছাড়া চীনের অন্য তিনটি প্রধাণ জাতি অধ্যুষিত প্রদেশগুলোতে গেলে আপনি একটি অন্য ধরণের অভিজ্ঞতার মুখোমুখি হবেন। যেমন মেঙ অধ্যুষিত নেঈ মঙ্গোল, হুই-উই্যগুর অধ্যুষিত Shanxi, Shaanxi, নিঙশিয়া, গ্যানসু, চিঙহাই বা শিনজিয়াঙ আর ৎস্যাঙ অধ্যুষিত শিঝ্যাঙ (তিব্বত) গেলে দেখতে পাবেন সেখানেও হানদের ছড়াছড়ি, তাদের দাপট। রাষ্ট্রভাষা ম্যাণ্ডারিন বলে স্থানীয় ভাষা কোনঠাসা, সাথে সাথে স্থানীয় মানুষরাও। সরকারী নানা স্কীম-স্কলারশীপ-প্রজেক্টের ধাক্কায় কোটি কোটি হান ঘর ছেড়ে ঐসব প্রদেশে ঠাঁই গেড়েছে। ফলে যতই দিন গেছে ঐসব প্রদেশের ডেমোগ্রাফিক প্রোফাইলে হানদের অনুপাত ক্রমেই বেড়েছে। উচ্চ শিক্ষা-চাকুরী-ব্যবসা-বাণিজ্য-রাজনীতি সব ক্ষেত্রে হানদের সংখ্যা বাড়ছে। তাদের দাবী এবং শক্তিও বাড়ছে। কম করে হলেও দুইশত বৎসর ধরে এই ধাক্কা চলছে। অত্যন্ত কুন্ঠার সাথে বলতে হচ্ছে পার্বত্য চট্টগ্রাম গেলেও আমার একই ধরণের অনুভূতি হয়। মাতৃভাষা আন্দোলনের দেশের মানুষ হিসেবে আমি অবাক হয়ে দেখেছি ম্যাণ্ডারিন ভাষার সর্বগ্রাসী আগ্রাসণে বাকি ভাষাদের কালের গর্ভের দিকে রওয়ানা হতে। অথচ ঐসমস্ত ভাষা একেবারেই ভিন্ন ঘরানার, ভিন্ন বর্ণমালার, ভিন্ন ঐতিহ্যের এবং সমৃদ্ধ। দুইশত বৎসর ধরে এথনিক ক্লিনজিং চালিয়ে হুই-দের নব্বই শতাংশ মানুষকে নিশ্চিহ্ন করা হয়েছে। সোভিয়েত ইউনিয়নকে এক কালে বলা হত “সামাজিক সাম্রাজ্যবাদ”, আর একে আমরা কী বলব? “নৃ-তাত্ত্বিক সাম্রাজ্যবাদ”! 
চীনের ছাপান্ন জাতির বেশির ভাগের অবস্থাই আমেরিকার রেড ইণ্ডিয়ান বা অস্ট্রেলিয়ার আদিবাসীদের তুলনায় ভালো কিছু বলে মনে হয় না। সরকার এদের এবং এদের সংস্কৃতিকে টিকিয়ে রাখার জন্য অনেক পদক্ষেপ নেয় ঠিকই, কিন্তু আরো হাজারোটা কারনে এদের অস্তিত্ব আজ সংকটের মুখে। একটা সময় হয়তো আসবে যখন চীনের ছাপান্নর মধ্যে পঞ্চাশটা জাতিই নৃতাত্ত্বিক জাদুঘরে ঠাঁই পাবে।    
চীনারা কেমন মানুষ? চীনাদের সাথে ডীল করতে গেলে আমাদের দেশের সবাই বলে যে “হুঁশিয়ার”। অবশ্য আমার দেখা মত চীনারা এশিয়ার অন্য অনেক জাতির চেয়ে নম্র, ভদ্র, পরিশ্রমী, অনুগত, সময়ানুগ এবং সৎ। এর মানে এই নয় যে আমি “হুঁশিয়ার” বলি না। বরং আমি নিজেই যথেষ্ঠ “হুঁশিয়ার”। ভালো-মন্দ মিলিয়েই মানুষ, চীনারাই বা তার ব্যতিক্রম হবে কেন? সহকর্মী হিসেবে, সাব-অর্ডিনেট হিসেবে চীনারা অসাধারণ। উপরওয়ালা চীনা হলে কেমন হবে সে অভিজ্ঞতা অবশ্য আমার নেই। চীনাদের আতিথেয়তা অতুলনীয়। দরিদ্র চীনাদের মধ্যে আবার আতিথেয়তার মাত্রা বেশ বেশি। তারা সাধ্যাতীত করার চেষ্টা করে, একেবারে আমাদের মত।
এশিয়ার আর দশটা দেশের মত চীনারাও বাবা-মা-ভাই-বোন নিয়ে গঠিত পরিবার নির্ভর। প্রাপ্তবয়ষ্ক ছেলে-মেয়েরা কাজের জন্য বা বিয়ে করে ঘর ছাড়লেও চীনা নববর্ষ, শ্রম দিবস ইত্যাদি এমন সব পার্বণে পরিবারের বাকি সবার সাথে মিলিত হয়। স্বল্প আয়ের শ্রমিককেও দেখেছি বাবা-মায়ের সাথে চীনা নববর্ষ পালন করার জন্য চড়া দামের ট্রেনের টিকিট কেটে হাজার কিলোমিটার পথ পাড়ি দিতে। সকল বৃদ্ধের জন্য বৃদ্ধাশ্রম জাতীয় কিছু আছে বলে শুনিনি। কর্মে অক্ষম বৃদ্ধ বাবা-মা’রা এখনো সন্তানদের সাথে বা তাদের সহযোগিতায় পরিবারের মধ্যেই থাকেন। সন্তানদের সাহায্য করার উপায় বা ইচ্ছে না থাকলে কী হয় তা আরেক পর্বে বলব। ব্যক্তিমালিকানা স্বল্প পরিসরে চালু হওয়ায় পৈত্রিক সম্পত্তির ধারণা আবার চালু হচ্ছে। ফলে একটু বড় পরিসরে পরিবারের ধারণা (চাচা-ফুফু-মামা-খালা আর তাদের সন্তান-সন্ততি) উঠতি ধনীদের মধ্যে চালু হচ্ছে। সেখানে দেখা যায় বাবা কোম্পানীর প্রেসিডেন্ট, মা ম্যানেজিং ডিরেকটর, ছেলে-মেয়ে ডিরেকটর বা ম্যানেজার।      
চীনে জাতিগত বিদ্বেষ দেখতে পাইনি। তবে হানদের কে তাদের জাতি পরিচয়ের ব্যাপারে গর্ব করতে দেখেছি। প্রান্তিক জনগোষ্ঠীর সাথে ভালোভাবে মেশার সুযোগ হয়নি তাই তাদের মনোভাবের কথা বলতে পারবোনা। তবে চীনা পরিচয় নিয়ে কাউকে খেদ করতে দেখিনি। জাতি নির্বিশেষে এদের দেশপ্রেম অসাধারণ। এমন কী ভিন্ন দেশে কয়েক পুরুষ ধরে থাকা চীনাদের প্রতি মূল চীনাদের ব্যবহার আন্তরিক। আমাদের মত পরিচয় হতে না হতেই “বাড়ী কোন ডিষ্ট্রিক্ট?” এধরণের প্রশ্ন করে না।
স্বর্গ বলে আদৌ কিছু আছে কী না জানি না। পাণ্ডব কখনো সেই অদেখা স্বর্গে যাবে কী না তাও জানি না। তবে এই অধম পাণ্ডব চীনের রাস্তা-ঘাটে স্বর্গের ফুল দেখেছে। আমাকে যদি প্রশ্ন করা হয় চীনের সবচে’ সুন্দর জিনিষ কী? আমি নির্দ্বিধায় উত্তর দেব চীনের শিশুরা। সুন্দর স্বাস্থ্য, পুতুলের মত চেহারা, ফোলা ফোলা লাল গাল আর ছোট ছোট চোখের চীনা শিশুদের আমার কাছে স্বর্গের ফুল ছাড়া আর কিছু মনে হয়নি।  হান-হুই-মেঙ-ৎস্যাঙ যে জাতিরই হোক এদের শিশুদের দিকে সারা দিন তাকিয়ে থাকলেও আশ মেটে না। একবার নিঙবোতে সকাল বেলা রাস্তার পাশের নীচু দেয়ালের ওপাশে দেখি এক কিণ্ডারগার্টেন। কয়েকশ’ বাচ্চা সাদা শার্ট, লাল শর্টস/স্কার্ট পরে গলায় লাল স্কার্ফ বেঁধে পিটি করছে। আমি অপলক চোখে সেই অপরূপ সৌন্দর্য দেখতে লাগলাম। আমার চীনা সহকর্মী জিজ্ঞেস করল, “কী দেখছ অমন করে”? নিচু স্বরে আমি বললাম, “স্বর্গের ফুল”।

