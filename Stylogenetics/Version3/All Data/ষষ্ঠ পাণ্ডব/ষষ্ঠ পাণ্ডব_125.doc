পাণ্ডবের চীন দর্শন-০৬



চীনের শ্রমিক-কৃষক, চীনের শক্তি
১৯৫৪ সালে চীনা সাহিত্যিক হু ছি একজন চেকশ্লোভাকিয়ান চিত্র নির্মাতার সহকারী হিসাবে শিনজিয়াঙ-শিঝ্যাঙ জাতীয় মহাসড়কের ওপর একটা তথ্যচিত্র নির্মান করতে তিব্বত যান। শিনজিয়াঙ-শিঝ্যাঙ জাতীয় মহাসড়ক নির্মানরত শ্রমিক আর তিব্বতের গ্রামের শিশুদের নিয়ে তখন তিনি লেখেন এক চমৎকার শিশুতোষ উপন্যাস – “সাতরঙা পথ”। উপন্যাসটি লেখার বত্রিশ বৎসরেরও পরে এর বাংলা অন...চীনের শ্রমিক-কৃষক, চীনের শক্তি
১৯৫৪ সালে চীনা সাহিত্যিক হু ছি একজন চেকশ্লোভাকিয়ান চিত্র নির্মাতার সহকারী হিসাবে শিনজিয়াঙ-শিঝ্যাঙ জাতীয় মহাসড়কের ওপর একটা তথ্যচিত্র নির্মান করতে তিব্বত যান। শিনজিয়াঙ-শিঝ্যাঙ জাতীয় মহাসড়ক নির্মানরত শ্রমিক আর তিব্বতের গ্রামের শিশুদের নিয়ে তখন তিনি লেখেন এক চমৎকার শিশুতোষ উপন্যাস – “সাতরঙা পথ”। উপন্যাসটি লেখার বত্রিশ বৎসরেরও পরে এর বাংলা অনুবাদ পড়ার সুযোগ পাই। সেখানে বলা পাথর আর বরফের দুর্গম পাহাড় হাতুরী-শাবল দিয়ে কেটে গণমুক্তি ফৌজের সেনাদের পথ বানানোর গল্প তখন নিছক গল্প বলেই মনে হয়েছিল। তারও প্রায় চৌদ্দ বৎসর পর চীনে প্রথমবার গিয়েই আমি বুঝতে পেরেছিলাম হু ছি খুব সামান্যই বলেছিলেন। বাস্তবে চীনের রাস্তা বানানোর গল্প আরো অবিশ্বাস্য।  
বাংলাদেশের তুলনায় চীন অনেক দূর্গম দেশ। সেখানে একটা বড় অংশ জুড়ে আছে বিশাল বিশাল পর্বতমালা, ঊষর মরুভূমি, বরফ ঢাকা প্রান্তর আর বিস্তীর্ন তৃনভূমি। এমন সব জায়গায় রাস্তা বানানো, রেললাইন বসানো খুবই কঠিন। আর সেই কঠিন কাজটিকে সম্ভব করে তুলেছেন চীনের শ্রমিকরা। কঠিন পাথুরে পাহাড়ের উপর দিয়ে রাস্তা, পাহাড় খুঁড়ে টানেল, প্রমত্তা নদীর উপর সেতু সবই সম্ভব করেছেন তারা। গোটা চীন জুড়ে জাতীয় মহাসড়ক, এক্সপ্রেস হাইওয়ে, প্রাদেশিক মহাসড়ক, স্থানীয় সড়ক আর শহর জুড়ে রাস্তার মোট দৈর্ঘ্য কয়েক লক্ষ কিলোমিটার হবে বলে মনে হয়। প্রায় সব পথই মসৃন, ঝকঝকে। চীনা শ্রমিকরা চুপচাপ এসব পথ নির্মান করেছেন, করে যাচ্ছেন। বৃষ্টি হোক, তুষারপাত হোক আর বন্যায় ভেসে যাক নূন্যতম সময়ের মধ্যেই তারা আবার সব ঠিকঠাক করে দিচ্ছেন। এ’নিয়ে চীনা শ্রমিকদের বা চীনা সরকারের শ্লাঘা প্রকাশের কোন ব্যাপার চোখে পড়েনি। শুধু রাস্তা-সেতু বানানোতে নয়, সারা চীন জুড়ে লক্ষাধিক কারখানায় চীনা শ্রমিকরা এভাবেই কাজ করে যাচ্ছেন। ফলে চীন আজ একটি অর্থনৈতিক পরাশক্তি।   
চীনা শ্রমিকের সকাল শুরু হয় সকাল সাতটারও আগে। কাজ শুরু হয়ে যায় আটটা বাজতে না বাজতেই। দিনের কাজ শেষ হতে হতে পাঁচটা বাজে। দিনের মাঝখানে আর শেষে সবাই মিলে খাওয়া। সে খাওয়াও খুবই সাধারণ। ভাত বা নুডুলসের সাথে সব্জী সেদ্ধ, সাথে এক টুকরো মাছ বা মাংস। সপ্তাহের ছুটি রবিবার ছাড়া আর বাকি ছয় দিনের রুটিন এই। কোন কোন ক্ষেত্রে রোস্টার ডিউটি করে ছুটির দিনেও কাজ। শারীরিক সামর্থ্য বা যন্ত্রের ব্যবহার নয়, চীনা শ্রমিকের শ্রেষ্ঠত্ব তার কাজ করার মানসিকতা নিয়ে। সেখানে ফাঁকি চোখে পড়েনি। অলস লোক দুনিয়ার সর্বত্রই আছে। তবে চীনা শ্রমিকদের মধ্যে অলসতা বিরল।
বেকারত্বর হার বেশি হওয়ায় চীনা শ্রমিককে সাধারণত ঘর ছেড়ে দূরে যেতে হয় কাজ খুঁজতে। প্রধাণতঃ পূর্ব আর দক্ষিণ-পূর্বাঞ্চলের শিল্পসমৃদ্ধ প্রদেশগুলোতে। কেউ কেউ ছুটি-ছাটায় হয়তো দেশের বাড়ী ফেরেন তবে একটা বড় অংশ থেকে যান নিজের কাজের জায়গাতেই। আস্তে আস্তে সেখানকার ভাষা শেখেন (যদিও ম্যাণ্ডারিন চলে সারা দেশেই), সেখানকার খাবার-দাবার আর পরিবেশের সাথে মানিয়ে নেন। কেউ কেউ সেখানেই বিয়ে করে সংসার পাতেন। ক্রমে ক্রমে দেশের বাড়ী ঠাঁই পায় গল্পে-স্মৃতিতে। হঠাৎ নিজ দেশের কাউকে পেলে জমে ওঠে দেশের গল্প।
মানুষের কাজে লাগে এমন হেন জিনিষ নেই চীন বানায় না। তাই কোন চীনা শ্রমিক কোন একটা বিশেষ ইণ্ডাস্ট্রির কাজে দক্ষতা অর্জন করলে তার কাজ পেতে অসুবিধা হয় না। আবার চীনের শিল্পাঞ্চলগুলো এক এক ধরণের ইণ্ডাস্ট্রির উপর ভিত্তি করে গড়ে ওঠে। যেমন যে এলাকা জুতা বানায় সেখানকার প্রায় সব কারখানাই জুতা বানায় অথবা এর ব্যাকওয়ার্ড লিঙ্কেজ ইণ্ডাস্ট্রি হিসেবে ইন্টারমিডিয়েট গুডস তৈরী ও সরবরাহ করে। তাই দক্ষ শ্রমিকদের পক্ষে কাজ খোঁজা সহজ হয়। তবে ২০০৮-এর মহামন্দায় চীনে হাজার হাজার কারখানা বন্ধ হয়ে গেছে, আরো বন্ধ হতে যাচ্ছে। এতে প্রায় দুই কোটি মানুষ বেকার হয়ে পড়বেন। এই সমস্যার সমাধাণ যে কীভাবে হবে তা বুঝতে পারছিনা।
চীনা শ্রমিকের আয় কেমন? বলাই বাহুল্য তা খুবই কম। চীনা শ্রমিককে দরিদ্রই বলা উচিত। তাদেরকে আয়ের কোন শ্রেণীতে ফেলা যায় সেটা অর্থনীতিবিদদের ব্যাপার, তবে আমার চোখে তারা শুধু দরিদ্রই না হতদরিদ্র। তাদের পোশাক, তাদের খাবার, তাদের বাসস্থান তাদের জীবন-যাত্রা দেখে তাতে দারিদ্রের কোন মহত্ত্ব আরোপ করতে পারিনি। এটা হয়তো আমার জ্ঞানের সীমাবদ্ধতা।
চীনারা একটা পর্যায় পর্যন্ত সরকারী খরচে শিক্ষা পায় ঠিকই তবে তা শ্রমিক-কর্মী-কৃষক বানানোর শিক্ষা। আমাদের ভাষায় আমরা যেগুলোকে সাধারণ, বিশেষায়িত বা উচ্চশিক্ষা বলি চীনে সেটা পেতে হলে মা-বাবার ট্যাঁকের জোর থাকতে হয়। আমেরিকান বা ইউরোপীয়দের বানানো অন্য ভাষা মাধ্যমের (বিশেষতঃ ইংরেজী মাধ্যম) স্কুলও আছে। আছে ব্যয়বহুল বোর্ডিং স্কুলও। তবে সেখানে কারা পড়তে পায় তা বোধ হয় বলার দরকার পরেনা। চীনেও শ্রমিকের ছেলে-মেয়ে সাধারণতঃ শ্রমিকই হয়।
টিভি দেখা, ফুটবল খেলা, কয়েকজন মিলে গান গাওয়া, মদ খাওয়া, গল্প করা এসব সাধারণ কর্ম-কাণ্ডই চীনা শ্রমিকদের বিনোদনের উপায়। শ্রমিক দিবস, চীনা নববর্ষ আর “ড্রাগন বোট” উৎসব হচ্ছে চীনের প্রধাণ পার্বন। পার্বনের সময় একটু লম্বা ছুটি পাওয়া যায় বলে মূল আমোদ-উল্লাসটা তখনই হয়। কেউ কেউ গ্রামের বাড়ি বেড়াতে যান। বাকীরা স্থানীয় উৎসবগুলোতেই অংশগ্রহণ করেন। প্রায় প্রত্যেক জেলার একাধিক নিজস্ব টিভি চ্যানেল থাকায় টিভিই সাধারণ শ্রমিকদের বিনোদনের প্রধাণ উপায়। 
চীনের অধিকাংশ মানুষের কোন ধর্ম বিশ্বাস না থাকায় শ্রমিকদের বেশির ভাগের জীবনে ধর্মপালন বলে কিছু নেই। বৌদ্ধ মন্দিরগুলোতে যাদের দেখেছি তাদের বেশির ভাগই অবস্থাপন্ন। দক্ষিণাঞ্চলের কারখানাগুলোতে বাস্তু দেবতার প্রতিমা আর তার সামনে ফল, ফুল, মদ আর প্রদীপের ভোগ দেখেছি। ধর্ম বিশ্বাস না থাকায় শ্রমিকরা নিজের ক্ষমতার ওপরই বেশি আস্থাশীল। তাই শ্রমিকরা যখন কথা বলে, মত প্রকাশ করে, তখন তা বেশ জোরে-শোরেই করে। আপনি তাই কোথাও চীনাদের মধ্যে কোন দলকে উচ্চস্বরে প্রায় ঝগড়া করার মত করে কথা বলতে দেখলে বুঝবেন সেখানে চীনা শ্রমিক আছেন। অবশ্য অধিকাংশ চীনারাই জোরে জোরে কথা বলতে, উচ্চস্বরে হাসতে বা হল্লা করতে পছন্দ করেন। এটি তাদের প্রাণের বহিঃপ্রকাশ। উন্নাসিকরা এতে নাক কুঁচকাতে পারেন, কিন্তু এটি তাদের সরল মনেরই পরিচায়ক।
চীনা শ্রমিকরা সাধারণতঃ সৎ, পরিশ্রমী, অনুগত এবং নির্লোভ। খারাপ মানুষ যে নেই এমন তো হতে পারে না, তবে দুর্নীতিটা উপরতলাতেই বেশি। এরা বেশ বন্ধুপরায়ণ এবং অতিথিবৎসল। এক ট্যাক্সি ড্রাইভারের কথা বলি। লী’র গাড়ি ভাড়া নিয়েছিলাম দিনচুক্তিতে। প্রতিদিন সকাল আটটা থেকে সন্ধ্যা ছয়টা পর্যন্ত আটশো ইউয়ান হিসেবে। লী কিন্তু ট্যাক্সির মিটার বন্ধ রাখেননি। মিটারে দেখেছি হাজার ইউয়ানের বেশি বিল উঠেছে, এর মধ্যে লী আবার রাস্তার টোলগুলোও দিয়েছেন, তবু দিনশেষে সে সেই আটশো ইউয়ানই নেবেন। বখশিশ দিতে জোরাজুরি করলেও নেবেন না। একদিন দুপুরে কেবল একসাথে ম্যাকডোনাল্ডস-এ খেতে রাজী করাতে পেরেছিলাম। সিগারেট সেধেছি, বিয়ার সেধেছি, রাতের খাবারের দাওয়াত দিয়েছি, সব হাসিমুখে প্রত্যাখান করেছেন। অথচ আমাকে নিয়ে চায়না মোবাইলের অফিসে গিয়ে আমার মোবাইলের সমস্যা দূর করে দিয়েছেন। দূরের কারখানাগুলোর সাথে মোবাইলে কথা বলে পথ খুঁজে খুঁজে ঠিক গন্তব্যে নিয়ে গেছেন। আমাকে নিয়ে শপিং-এ গিয়ে সুবিধাজনক দামে ভালো জিনিষ কোথায় পাওয়া যাবে তা দেখিয়ে দিয়েছেন। আমার হয়ে দোকানদারের সাথে দরাদরি করেছেন। আমার পাসপোর্টে আমার জন্মসাল দেখে উল্লাসধ্বনি দিয়ে নিজের আইডি কার্ড বের করে দেখিয়েছেন আমরা একই বৎসরে জন্মেছি। শেষের দিন দূরের এক জেলায় নেমে তাকে বিদায় দিতে হয়েছে, তবু ফেরার ভাড়া নিতে চাননি। তার চুক্তির সেই আটশো ইউয়ানই নিয়েছেন। অথচ ফিরতে তার বিল উঠবে আরো অনেক বেশি। উষ্ণ আলিঙ্গন করে বিদায় জানিয়েছেন। ইউহান ভাষা আমার পক্ষে দুর্বোধ্য হলেও তার চোখে-মুখে ফুটে ওঠা কৃতজ্ঞতা থেকে তার মনের কথা বুঝতে আমার অসুবিধা হয়নি।
চীনে যেমন পঁয়তাল্লিশ ডিগ্রী সেলসিয়াসের গরম দেখেছি তেমন হিমাঙ্কের নিচের তাপমাত্রাও দেখেছি। মোটামুটিভাবে চীনের অধিকাংশ জায়গাতেই শীত পড়ে। উত্তর আর পশ্চিমাঞ্চলের শীত তো ভয়াবহ মাত্রার আর দীর্ঘ। তাই বেশিরভাগ জায়গায় ঘর-বাড়ি তৈরি করার সময় শীত ঠেকানোর কথা মাথায় রাখতে হয়। অবস্থাপন্নদের বাড়িতে হিটিং সিস্টেম থাকলেও বেশির ভাগ বাড়ীতেই সেই ব্যবস্থা থাকে না। আমি এমনকি তারকাওয়ালা কিছু হোটেলও দেখেছি যাতে হিটিং সিস্টেম নেই। একবার জানুয়ারীর প্রচণ্ড শীতে কুনমিঙ-এ তাপমাত্রা যখন হিমাঙ্কের নিচে তখন হোটেল বুকিং ছাড়াই সেখানে হাজির হয়েছিলাম। রাতে বহু কষ্টে একটা দুই তারা হোটেলে ঠাঁই পেলাম। রুমের চাবী দেবার সময় রিসেপশনের মেয়েটা বলল, “বাট হ্যাভ নো এয়ারকুলার”। আমি ভাবলাম পাগল নাকি? এই শীতে এয়ারকুলার আমার কী কাজে লাগবে! রুমে ঢুকে বুঝলাম আসলে সে কী বোঝাতে চেয়েছে, রুমে হিটিং সিস্টেম নেই। সেই ভয়াবহ রাতে মনে হয়েছিল পরদিন বিছানা থেকে উঠে আর এয়ারপোর্ট পর্যন্ত পৌঁছাতে পারবো না। দুই তারা হোটেলের যেখানে এই অবস্থা সেখানে শ্রমিকদের বাড়ি-ঘরের কথা মনে হয় বর্ননা করার দরকার নেই। ইট সিমেন্টের ফ্রেমে কাঁচ বা ফাইবার গ্লাস লাগিয়ে, অথবা কোথাও শুধু পলিথিন পেপার মুড়িয়ে শীত ঠেকানোর চেষ্টা করা হয়। প্রচণ্ড গরমের এলাকাগুলোতে এয়ারকুলারের বিলাসিতা কম জনই করতে পারেন। সে সংখ্যাটা বাংলাদেশের তুলনায় বেশি অনুপাতের হলেও তা আসলে কমই।
আমার চীন ভ্রমণগুলি পেশাগত কারনে হওয়ায় আর আমার পেশার সাথে কৃষিকাজের সম্পর্ক কম থাকায় চীনের কৃষকদের খুব কাছে যেতে পেরেছি কম। তবে ধান-গম-ভুট্টা ক্ষেতে, আঙ্গুর আর চায়ের বাগানে, চা গাছের মত খাটো করে কাটা কমলা বাগানে, সব্জি ক্ষেতে, ফুলের ক্ষেতে চীনা কৃষকদের কাজ করতে দেখেছি। তাদের দেখেছি প্রচণ্ড গরমে মাটির পাত্রে করে রাখা শরবত আর কুলফি কিনে খেতে। রাস্তার পাশের ফুড-ভ্যান থেকে সাধারণ খাবার কিনে খেতে। ভ্যান ভরে নিজের ফসল ঠেলে নিয়ে যেতে। রাস্তার পাশে নিজের ফসল স্তুপ করে ফড়িয়াদের কাছে বিক্রি করতে।
পূর্ব দিকের হাইয়ান এলাকা কমলা চাষের জন্য বিখ্যাত। একবার কমলার মৌসুমে সেখানে গিয়েছিলাম। সাপের মত মসৃন আর আঁকাবাকা পথের দুধারে মাইলের পর মাইল কমলা বাগান। কমলা গাছগুলো কোমর থেকে বুক সমান উঁচু। একেবারে পাতি লেবুর সাইজ থেকে বিরাট জাম্বুরা সাইজের নানা জাতের কমলা ফলে আছে। যার যার ক্ষেতের সামনে লাল কাপড় বা পলিথিনের সামিয়ানার নিচে কাঠ আর কাগজের প্যাকিং বাক্সে কমলা নিয়ে কিষানী বসে আছেন। সামনে টেবিল, সেখানে মাপার জন্য স্কেল আর অন্যান্য প্যাকিং সরঞ্জাম। পেছনে কমলা বাগানে কিষান আর মজুররা কমলা তুলছেন, গাছের পরিচর্যা করছেন। পথের একদিকে কমলা বাগানের পর নদী আর পথের আরেক দিকে কমলা বাগানের পর পাহাড় যার চূড়া ধোঁয়ার মত মেঘে ঢাকা – ঠিক যেন “আ ওয়াক ইন দ্য ক্লাউডস”-এ দেখা দৃশ্যের মত। গাড়ি থামিয়ে এক কিষানীর কাছ থেকে কমলা কিনলাম প্রতি কেজি দুই ইউয়ান দরে। অথচ তার আগের দিন দু’শ কিলোমিটারের চেয়ে কম দূরের নিঙবোতে কিনেছিলাম প্রতি কেজি দশ ইউয়ান দরে। বুঝলাম ফড়িয়া-পাইকার-খুচরা বিক্রেতার মূল্য বাড়ানোর চক্র এখানেও সমান সক্রিয়। 
চীনের কৃষকদের জীবন কেমন? কাছ থেকে তাদের রোদে পোড়া চেহারা, মলিন-জীর্ন পোশাক আর অপুষ্টিতে ভোগা শরীর দেখে বুঝেছি এর কোনটাই আমার কাছে অপরিচিত নয়। এসব আমি আপনি কোটি কোটি দেখেছি আমাদের নিজেদের দেশ জুড়ে। তাই চীনের কৃষকের অবস্থা বুঝতে, তার দিন যাপন বুঝতে আমার বা আপনার তাদের সাথে না মিশলেও চলবে।
বিপ্লবোত্তর সোভিয়েত ইউনিয়নে নাকি উন্নয়নের ধারা দেশের প্রত্যন্ত অঞ্চল পর্যন্ত পৌঁছে দেবার জন্য প্রাথমিক পর্যায়ে দু’টো কাজ করা হয়েছিল। এক, যোগাযোগ ব্যবস্থার উন্নয়ন ঘটানো। দুই, দেশের প্রত্যন্ত এলাকা পর্যন্ত বিদ্যুত পৌঁছে দেয়া। সোভিয়েত দেশে তা কতটুকু হয়েছিল তা বলতে পারবো না, তবে চীনে এ’কাজ দু’টো বেশ ভালোভাবেই হয়েছে বলে আমার মনে হয়েছে। প্রত্যন্ত গ্রামেও বিদ্যুত দেখেছি। চীনে ঘন্টার পর ঘন্টা লোডশেডিং হতে দেখেছি, তবে তা মূলতঃ গরমের দিনে এবং অবশ্যই আগে বলে কয়ে। আসলে গরমে পাখা-এয়ারকুলারের বাড়তি বিদ্যুত চাহিদা মেটানোর জন্য কারখানা এলাকায় কিছুটা লোড ম্যানেজমেন্ট করা হয়। 
চীনের এই সারা দেশব্যাপী বিদ্যুত নেটওয়ার্ক কিন্তু খুব সহজে তৈরি হয়নি। উত্তাল নদীতে বাঁধ দিয়ে, তেল, কয়লা, গ্যাস আর পারমানবিক জ্বালানী পুড়িয়ে তৈরি হয় সেই বিদ্যুত। বাড়ির ছাদে সোলার সেল, সোলার হিটিং সিস্টেমও চোখে পড়ে। কোথাও কোথাও উইণ্ডমিলও আছে। তবে বড় বড় বিদ্যুত উৎপাদন কেন্দ্রগুলো নিরবচ্ছিন্ন চালানোর পেছনেও কিন্তু সেই চীনা শ্রমিকের দলই আছে। কয়লা খনিগুলো থেকে যোগানো হয় বিদ্যুত তৈরির জন্য প্রয়োজনীয় জ্বালানী। চীনের খনি শ্রমিকের জীবনে “জীবন-মৃত্যু পায়ের ভৃত্য”। এমনকি বাংলাদেশে থেকেও সংবাদ মাধ্যমে চীনের খনিগুলোতে ভয়াবহ দুর্ঘটনার কথা প্রায়ই শোনা যায়। বলাই বাহুল্য এসব দুর্ঘটনার সবচে’ বেশি বলি চীনের শ্রমিকরা।
তবে একটা বিষয়ে চীনে বিদ্যুতের অপব্যয় দেখে অবাক হয়েছি। চীনে এমন দোকান, শপিং মল, রেস্তোরাঁ কমই দেখেছি যেখানে নিওন-সাইন নেই। বিলবোর্ড, হোর্ডিং, নাইট ক্লাব আর ডিসকোগুলোর তো কথাই নেই। অথচ শহরে স্ট্রীট লাইট নেই এমন রাস্তাও দেখেছি। আপনারা যদি কোন মুভিতে কোন চীনা শহরের রাতের দৃশ্য দেখে থাকেন তবে তা দেখবেন অবশ্যই নিওন আলোয় ঝলমলে। আমার ধারণা গোটা চীনে শুধু নিওন আলোয় যে পরিমাণ বিদ্যুতের অপচয় হয় তা দিয়ে গোটা বাংলাদেশকে আলোকিত করে ফেলা সম্ভব।  
চীনের শ্রমিক-কৃষক নিজেকে নিয়ে, নিজের প্রিয়জনদের নিয়ে কী স্বপ্ন দেখে তা ঠিক জানতে পারিনি। ভাষার বাধা আর চীনে থাকা কালে আমার শ্রেণী অবস্থান আমাকে চীনের শ্রমিকের বা কৃষকের মনের কথা জানার মত নিকটে পৌঁছুতে দেয়নি। চীন আজ বিশ্বে সব দিক বিবেচনায়ই পরাশক্তি। চীনের অর্থনৈতিক উন্নতি আর প্রবৃদ্ধির হার ঈর্ষনীয়। কিন্তু পরিসংখ্যানের হিসেবে তো মানুষের প্রকৃত অবস্থার উন্নতি হয় না। ধনী-গরিবের দিন দিন বেড়ে যাওয়া ব্যবধানের দূরত্বটা না কমলে প্রকৃত উন্নতি “দূর অস্ত”। তাই চীনের শ্রমিকের-কৃষকের  স্বপ্ন আরো একটু ভালোভাবে টিকে থাকাতেই সীমাবদ্ধ থাকার কথা।

