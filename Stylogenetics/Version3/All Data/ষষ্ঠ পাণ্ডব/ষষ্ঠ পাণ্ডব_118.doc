সচিত্র বাংলাদেশের পুষ্পকোষ বা বাংলা ফুলশনারি - প্রাথমিক ভাবনা



আমার সাম্প্রতিক পোস্ট নীল কৃষ্ণচূড়া পড়ে হিমুর মনে পড়ে যায় যে তিনি একবার প্রকৃতিপ্রেমিককে একটি সচিত্র পুষ্পকোষ বা ফুলশনারি রচনার অনুরোধ করেছিলেন। প্রকৃতিপ্রেমিক তখন সে বিষয়ে নিজের লুপ্তস্মৃতি ফিরে পান। সেই সাথে তার এও মনে পড়ে যায় ফুলশনারির আগে একটা পাখশনারি নিয়ে তার কাজ করার কথা ছিল। তাদের দু’জনের আলাপ পাখির দিকে গেলেও হিমু ফুলশনারির আশা ছাড়েন না। একই পোস্টে স্নিগ্ধার সাথে আমার মন্তব্য-প্রতি মন্ত্যবর মাঝখানে তিনি আবার ফুলশনারির প্রসঙ্গ তুলে আমাকে প্রকৃতিপ্রেমিকের সাথে মিলে ফুলশনারি সম্পাদনার দ্বায়িত্ব নিতে বলেন। আমি বা প্রকৃতিপ্রেমিক ফুলশনারি সম্পাদনা করতে পারব কিনা সে প্রশ্ন ভিন্ন, তবে এটা হওয়া যে দরকার সে বিষয়ে সন্দেহ নেই। 
যদি ফুলশনারি হবার ব্যাপারে আমাদের দ্বিধা না থাকে, তাহলে চলুন ফুলশনারির খুঁটিনাটি আর কাজের প্রকৃতি নিয়ে কিছু দরকারী কথা সেরে নেই।
কেমন বই চাই?
যারা বাংলা একাডেমির অভিধানগুলো দেখেছেন, তারা জানেন যে বাংলা একাডেমি যে কাজ এক অভিধানেই যা সারা যেত (বানান, উচ্চারন, অর্থ, সমার্থ ইত্যাদি) তা ভিন্ন ভিন্ন অভিধান আকারে বের করেছেন। এটা তাদের পলিসি, আমার বলার কিছু নেই। তবে একজন পাঠককে এতে একটা শব্দ সম্পর্কে বিস্তারিত জানতে হলে চারটা অভিধান খুলতে হয়। ফুলশনারির মত ব্যাপারে এই বর্ধমান হাউস পদ্ধতি অনুসরণ না করলেই মনে হয় ভাল হয়। অর্থাৎ এমন একটা বই চাই যেখানে একটা ফুল সংক্রান্ত দরকারী সবগুলো তথ্য এবং ছবি থাকবে। যেহেতু এটা একটা ই-বুক হবে, তাই এর পৃষ্ঠা সংখ্যা, ছবির সংখ্যা ইত্যাদি সমস্যা সৃষ্টি করবে না। 
আমরা জানি, খুব বিরল ব্যতিক্রম বাদ দিলে একটা উদ্ভিদের যা নাম হয়, তার ফুল-ফলের নামও একই হয়। তাই আমরা বলি কমলা গাছ, কমলার ফুল এবং কমলা। অথবা গোলাপের চারা, গোলাপ ইত্যাদি। ফুলটা চিনতে হলে তার গাছটা, পাতাটা চেনাটাও জরুরী। নয়তো গোলাপ উঁচু বৃক্ষে ফোটে নাকি লতানো গাছে হয় এমন প্রশ্ন কিন্তু পাঠকের মনে থেকে যাবে। আবার ফুলের সাইজ, গাছের সাথে তার proportion ইত্যাদি জানা না থাকলে আগে ছবি দেখা থাকলেও ফুল চেনা যাবে না। তাই এই বিশ্বকোষটিতে ফুলের সাথে মূল, কাণ্ড, শাখা, পাতা, ফল, বীজ এগুলোকেও যদি জুড়ে দেয়া যেত তাহলে ঠিকঠাক হত। এসংক্রান্ত আমার স্বপ্নটাও তাই ছিল। আমি জানি তাতে কাজটি মোটামুটি অসম্ভব একটা ব্যাপারে পরিণত হবে। কারণ, এই ধরণের কাজের জন্য একটা গোটা প্রকল্প, কয়েক বৎসর সময়, যথেষ্ঠ অর্থ ইত্যাদি লাগবে - যার কোনটাই আমাদের নেই। তাই গাছ থেকে ফুল ছাড়া আর বাকি অঙ্গ-প্রতঙ্গ ছেঁটে ফেলা ছাড়া কোন গতি দেখতে পাচ্ছি না। কিন্তু তারপরও সর্বোচ্চ পরিমান তথ্য দিতে হবে যাতে বইটি পাঠকদের চোখ জুড়ানোর পাশাপাশি তাদের কাজেও লাগবে।
কী কী তথ্য চাই
ফুল সংক্রান্ত দরকারী তথ্যকে আমরা এই পর্যায়ে দু’টি ভাগে ভাগ করতে পারি। (ক) সাধারণ (খ) অঙ্গসংস্থানিক।
(ক) সাধারণ তথ্যাবলী
১. ফুলের নাম (বাংলা - ল্যাটিন - ইংরেজি)
২. প্রাপ্তিস্থান (প্রধান জেলা বা এলাকাসমূহ - মাটির প্রকৃতি - স্থানের প্রকৃতি - ছায়াযুক্ত/উন্মূক্ত/স্যাঁতস্যাঁতে)
৩. আদি উৎপত্তিস্থল
৪. প্রাপ্তিকাল (বৎসরের কোন সময়)
৫. রঙ প্রকরণ (কী কী রঙের হয় - প্রতিটি রঙের জন্য একটি ছবি থাকা আবশ্যক)
৬. আকার প্রকরণ (কী কী আকার/চেহারার হয় - প্রতিটি আকারের জন্য একটি ছবি থাকা আবশ্যক)
৭. গন্ধ (সুবাসযুক্ত, বাসহীন নাকি দুর্গন্ধযুক্ত - গন্ধের বোধযোগ্য বর্ণনা থাকা আবশ্যক - যেমন, মিষ্টি গন্ধ বললে আসলে কিছুই বোঝায় না)
৮. গাছের বিবরণ (আকার - আকৃতি - প্রকৃতি)
৯. পাতার বিবরণ (আকার - আকৃতি - প্রকৃতি)
১০. ফলের বিবরণ (আকার - আকৃতি - প্রকৃতি)
১১. জনন পদ্ধতি (বীজের মাধ্যমে, নাকি ডালের মাধ্যমে, নাকি শিকড়ের মাধ্যমে, নাকি কলম করে)
১২. প্রথম পুষ্পায়ন কাল (গাছ লাগানোর কতদিন পর প্রথম ফুল পাওয়া যাবে)
১৩. ফুলের স্থায়িত্ব (গাছে থাকলে কতদিন আর ছিঁড়লে কতদিন ফুল টিকে থাকে)
১৪. কাছাকাছি চেহারার অন্যান্য ফুল
১৫. সাবধানতা (কাঁটা, শুঁয়া/আঁশ, বিষ, স্পর্শকাতরতা, কষ/ল্যাটেক্স, কোমলতা, ফুলের নাজুকত্ব, সংলগ্ন পোকা-মাকর, প্রানী ও সরীসৃপ) 
(খ) অঙ্গসংস্থানিক তথ্যাবলী (প্রয়োজনীয় ক্ষেত্রে অঙ্গসমূহের আলাদা আলাদা ছবি, রেখাচিত্র সংযোজন আবশ্যক)
১. বৃন্তের বিবরণ
২. বৃতির বিবরণ
৩. দলের বিবরণ
৪. পুংস্তবকের বিবরণ
৫. স্ত্রীস্তবকের বিবরণ
৬. উদ্ভিদের শ্রেণিবিন্যাস
৭. বিশেষ অঙ্গসংস্থানিক বৈশিষ্ট্য  
তথ্যাবলীতে আরো দরকারী সব তথ্য আসতে পারে। এই মুহূর্তে আমার যেটুকু মনে পড়েছে আমি শুধু সেটুকু বললাম।
কেমন ছবি চাই?
ঢাকার রেষ্টুরেন্টগুলির সাইনবোর্ড লক্ষ্য করলে দেখতে পাবেন অধিকাংশের সাইনবোর্ডে একটা অতিকায় রুই/ইলিশ মাছের পাশে একটা মোরগ ও একটা ছাগলের ছবি থাকে। সেখানে দেখবেন মাছের আকার হয় সবচে’ বড়, মোরগ আর ছাগলের সাইজ থাকে এক সমান। এই ছবি দেখে কেউ যদি রুই/ইলিশকে হাঙ্গর মাছের ভাই মনে করেন, বা মোরগকে ছাগলের সাইজের পাখি মনে করেন তবে তাকে দোষ দেয়া যায় না। তাই ফুলশনারির ছবিও এমন হওয়া উচিত যাতে পাঠক ছবি দেখে ফুলটি মোটামুটি চিনে নিতে পারেন। ফুলের ছবি তোলার সময় ফুলকেই টার্গেট করা উচিত। নয়তো ঢাকাই সাংবাদিকদের মত ছবি তুললে ফুলশনারির ছবিতে শুধু নারীকেই পাওয়া যাবে, ফুল আর পাওয়া যাবে না। ছবি তোলার ক্ষেত্রে ফুলের রঙ-ঔজ্জ্বল্য ইত্যাদি পরিবর্তন বা ঘষা-মাজা কাম্য নয়। আবার ছবি হতে হবে এমন অ্যাঙ্গেলে যাতে ফুলটা ঠিকঠাক মতো বোঝা যায়। একটা ফুলের ক্ষেত্রে একটা ক্লোজআপ ছবি আর  একটা গাছ-ডাল-পাতাসহ ফুলের ছবি থাকাই যথেষ্ঠ। 
ভূক্তিগুলো কীভাবে থাকা উচিত ?
ফুলগুলো বাংলা নামের বর্ণক্রমানুসারেই আসা উচিত। তবে একটা পরিশিষ্ট যোগ করা যেতে পারে যেখানে ইংরেজি এবং ল্যাটিন নাম থেকেও সংশ্লিষ্ট ফুলটাকে খুঁজে নেয়া যাবে। পরিবার অনুসারে ভাগ করলে তা সাধারণ পাঠকের পক্ষে বের করা কঠিন হবে।
বইয়ের সাইজ কেমন হওয়া উচিত?
এই ধরণের বই আকারে ঢাউস হওয়াই বাঞ্ছনীয়। নূন্যতম ৩৫ সেমি লম্বা ও ৩০ সেমি চওড়া হলে ছবি সুন্দর করে দেয়া যাবে। বইটি যেহেতু ছাপানো হচ্ছেনা, তাই কাগজের মাপ নিয়ে কম ভেবে ছবির কোয়ালিটির দিকে মনোযোগ দেয়াই উচিত। বইয়ের পৃষ্ঠা সংখ্যাও সীমিত রাখার চেষ্টা না করাই ভাল।
কাজটা কীভাবে শুরু করা যায়?
প্রথমেই যা করতে হবে তা হচ্ছে ফুলগুলোর নাম যোগাড় করে ফেলা। সচল-অচল সকল কামলারা একটা নির্দিষ্ট ঠিকানায় তার জানা ফুলের নামের লিস্ট মুক্ত হস্তে পাঠাবেন। বিস্কু্টিয়াররা সেখান থেকে একটা লিস্ট বানিয়ে পাবলিকলি প্রকাশ করবেন। এতে লিস্টটা পরিবর্তন-পরিবর্ধন-পরিমার্জন করা সহজ হবে। নামের লিস্ট ফাইনাল হলে প্রাপ্তিস্থান ও প্রাপ্তিকাল অনুযায়ী সেগুলোকে ভাগ করে সবাইকে জানাতে হবে। এরপর ফটুরেরা জানাবেন কে কোন ভাগের ছবি তুলতে (জমা দিতে) চান। নির্ধারিত সময়ের মধ্যে ফটুরেরা ছবি জমা দেবেন। এরমধ্যে কামলারা অন্যসব তথ্য জোগাড় করতে থাকবেন, বিস্কুটিয়াররা সেগুলো যাচাই করতে থাকবেন। কামলা আর ফটুরেদের কাজ শেষ হলে বিস্কুটিয়াররা প্রাথমিকভাবে বইটার পাণ্ডুলিপি বানিয়ে কারিগরদের দেবেন। এরপর সেখান থেকে কারিগররা বইটা বানিয়ে ফেলবেন। বই বানানো হবার পরও এতে ক্রমাগত সংশোধন ও সংযোজনের ব্যবস্থা থাকতে হবে। 
এই পর্যায়ে পরিশেষে ........
প্রথম পাণ্ডব উচ্চ-মাধ্যমিক পর্যায়ে জীববিজ্ঞান (উদ্ভিদবিদ্যা-প্রাণিবিদ্যা) পড়েন নি। তাই তার উদ্ভিদ সংক্রান্ত জ্ঞান গল্প করার মত। জীববিজ্ঞান পড়ে আসা বাকি চার পাণ্ডব যে উদ্ভিদ চেনার ক্ষেত্রে মহাপণ্ডিত এমন ভাবার কোন কারণ নেই। তাই প্রথম পাণ্ডব অজানা যে কোন উদ্ভিদ চেনার বিষয়ে একটা thumb rule বের করেছিলেন যা বাকিরা মেনে নিয়েছিলেন। যদি অজানা গাছটি বৃক্ষজাতীয় হয় তবে তার নাম হচ্ছে “নাগেশ্বর-চাঁপা”, আর অজানা গাছটি লতানো হলে তার নাম “পান”। ফুলশনারিটা এমন হোক যেন এটা পড়ার পর নতুন কোন ফুল দেখলে কারো অবস্থা পাণ্ডবদের মত না হয়।

