কিশোর বিজ্ঞানমনস্কতা কর্মশালা




বাংলাদেশের বিদ্যালয়গুলোতে বিজ্ঞান পাঠ শুরু হয় তৃতীয় শ্রেণী থেকে ‘পরিবেশ পরিচিতি’ বিষয়টির মাধ্যমে। ‘পরিবেশ পরিচিতি’র পাঠ চলে অষ্টম শ্রেণী পর্যন্ত। নবম-দশম শ্রেণীতে বিজ্ঞান বিভাগের শিক্ষার্থীরা পদার্থ বিজ্ঞান, রসায়ন ও জীববিজ্ঞানের পাঠ নেয়, মানবিক ও ব্যবসায় শিক্ষা বিভাগের শিক্ষার্থীরা সাধারণ বিজ্ঞানের পাঠ নেয়। একাদশ-দ্বাদশ শ্রেণীতে গিয়ে মানবিক ও ব্যবসায় শিক্ষা বিভাগের শিক্ষার্থীদের জন্য ভৌতবিজ্ঞান ও প্রাকৃতিকবিজ্ঞানের পাঠের যেমন কোন ব্যবস্থা নেই তেমন বিজ্ঞান ও ব্যবসায় শিক্ষা বিভাগের শিক্ষার্থীদের জন্য সামাজিক বিজ্ঞান পাঠের কোন ব্যবস্থা নেই। বিজ্ঞান পাঠের এই ব্যবস্থাটি যথাযথ কিনা, পাঠ্যপুস্তকগুলো সঠিক কিনা, পাঠ্যক্রম সময়োপযোগী কিনা সেসব নিয়ে আলোচনা করা জন্য এই লেখার অবতারণা নয়। সেগুলো নিয়ে স্বতন্ত্র ও বিস্তারিত আলোচনা দরকারী। এই লেখার উদ্দেশ্য নূন্যতম তৃতীয় শ্রেণী থেকে দশম শ্রেণী অবধি বিজ্ঞান শেখা অথবা আরো উচ্চতর পর্যায় পর্যন্ত বিজ্ঞান শেখা মানুষের বিজ্ঞানমনস্কতা নিয়ে। 
এমবিবিএস পাশ করলে রেজিস্টার্ড ডাক্তার হিসাবে কাজ করার যোগ্যতা অর্জিত হয় সে’কথা সত্য, তবে এমবিবিএস পাশ করলেই কেউ চিকিৎসাবিজ্ঞানী হয়ে যাবেন এমনটা জোর দিয়ে বলা যাবে না। চিকিৎসাবিজ্ঞানী হবার জন্য আগে তিনি বিজ্ঞানী হবার মানসিকতাসম্পন্ন কিনা সেটা একটা গুরুত্বপূর্ণ প্রশ্ন। বিজ্ঞানের মূলসূত্রগুলো নিজের মধ্যে ধারণ না করলে বিজ্ঞানী হওয়া সম্ভব নয়। প্রতিটি কার্যের কার্যকারণ অনুসন্ধান করা, পর্যবেক্ষণ, পরীক্ষণ, পূর্বানুমানের ভুল সংশোধনের মাধ্যমে সিদ্ধান্তগ্রহন, গৃহীত সিদ্ধান্তকে যাচাইকরণের মাধ্যমে চূড়ান্ত সিদ্ধান্তগ্রহনের মাধ্যমে বৈজ্ঞানিক প্রক্রিয়া এগিয়ে চলে। এই চূড়ান্ত সিদ্ধান্তও নতুন আবিষ্কারের ফলে আংশিক বা পূর্ণভাবে বাতিল হয়ে যেতে পারে। একজন বিজ্ঞানী তখন পুরনো ধারণাটিকে আর আঁকড়ে ধরে থাকেন না। বরং তিনি নতুন সিদ্ধান্তকে পরীক্ষণের মাধ্যমে যাচাই করে গ্রহন করেন। 
বিজ্ঞান কোন বিশ্বাসের বস্তু নয়। বিজ্ঞান কোন কিছুকেই বিনা চ্যালেঞ্জে ছেড়ে দেয় না। একজন বিজ্ঞানমনস্ক মানুষ তাই ক্রমাগত প্রশ্ন করেন উৎস সম্পর্কে, পদ্ধতি সম্পর্কে, কার্যকারণ সম্পর্কে, ফলাফল সম্পর্কে। প্রশ্নের উত্তর পেয়েই তিনি সন্তুষ্ট হয়ে যান না, বরং যে উত্তর পেলেন সেটি পরীক্ষণের মাধ্যমে যাচাই করে নেন। তাই আইনস্টাইন বা নিউটন কিছু বললেই তিনি সেটা চোখ বুঁজে মেনে নেন না। আইনস্টাইন বা নিউটনও যখন কিছু বলেন তখন তিনি পরীক্ষণ ও প্রাপ্ত ফলাফল নিয়েই কিছু দাবি করেন। বিজ্ঞান যখন কিছু বলে বা দাবি করে তখন তা স্পষ্ট করেই বলার চেষ্টা করে, কোন প্রহেলিকা বা গ্রে এরিয়া ছেড়ে যাবার চেষ্টা করে না। প্রাপ্ত দাবিতে যেটুকু অপ্রমাণিত থেকে গেল সেটা নিয়ে নতুন গবেষণা চলতে থাকে। অপ্রমাণিত অংশটি যদি এমন হয় যে তা দাবিটিকে নাকচ করে দিতে পারে, তাহলে দাবিটিকে আর বৈজ্ঞানিক সূত্র হিসাবে গ্রহন করা হয় না।
খুব বিস্ময়ের সাথে লক্ষ করা যায় যে, আমাদের চারপাশে এমন অসংখ্য মানুষ আছেন যারা চিকিৎসক, প্রকৌশলী বা বিজ্ঞানী হিসাবে কাজ করেন সত্য কিন্তু মানসিকতায় বিজ্ঞানকে ধারণ করেন না। তারা এমন অনেক কিছুই বিশ্বাস করেন যেগুলো পর্যবেক্ষণ বা পরীক্ষণে প্রমাণিত নয়। আবার তারা একইসাথে একই বিষয়ে প্রমাণিত ও অপ্রমাণিত উভয়প্রকার সিদ্ধান্তেই বিশ্বাস করেন। এই মানুষগুলো বিজ্ঞানের শিক্ষার্থী হতে পারেন, তবে বিজ্ঞানমনস্ক নন। বস্তুত বিজ্ঞানমনস্কতা শুধুমাত্র বিজ্ঞানের শিক্ষার্থী ও চর্চাকারীদের বিষয় নয়। যে কোন স্বাভাবিক, শিক্ষিত, সভ্য, মানবিক মানুষের জন্য বিজ্ঞানমনস্ক হওয়া আবশ্যক।
কারো পক্ষে বিজ্ঞানমনস্ক হবার সুবিধাটা হচ্ছে এই যে - এতে তাকে অহেতুক বা অপ্রমাণিত কোন বিষয় বিশ্বাস করতে হয় না, কারো কাছে নিঃশর্ত আত্মসমর্পণ করতে হয় না। বর্ণ-গঠন-জাতি-গোত্র-শ্রেণী-বিশ্বাস বিচারে মানুষকে পার্থক্য করে একজনের ওপর আরেকজনের শ্রেষ্ঠত্বের দাবি যে ভিত্তিহীন একটা বিষয় সেটা সে বুঝতে পারে। তাই সে মানুষে মানুষে ভেদ যেমন করে না, তেমন শ্রেষ্ঠত্ব দাবি করে কোন অন্যায় সুবিধা নেবার চেষ্টাও করে না। সে জানে জীবকুলের সবার বিপক্ষে সর্ববিষয়ে মানুষের শ্রেষ্ঠত্ব দাবি অসার। তাই অন্য প্রাণী বা উদ্ভিদের প্রতি তার আচরণও মানবিক। তার নৈতিকতা উচ্চ - কেননা সেটা কোন পুরস্কারের লোভ বা শাস্তির ভয় দিয়ে সীমায়িত নয়। সে নতুনকে নিঃশঙ্ক চিত্তে গ্রহন করতে পারে, তাই সে গোঁড়ামী মুক্ত। আবশ্যকীয় পরিবর্তন, পরিবর্ধণ, পরিমার্জন ও সংশোধণে তার আপত্তি নেই, তাই সে সমাজ প্রগতির ধারক-বাহক।
বস্তুত, মানুষের সভ্যতার ইতিহাস বিশ্লেষণ করলে উন্নতি ও বিকাশের সাথে বিজ্ঞানমনস্কতা ও তার পৃষ্ঠপোষকতার সরাসরি সম্পর্কটা বোঝা যায়। তাই নিজেদের উন্নতি, সমৃদ্ধি ও সুস্থিতির জন্য বিজ্ঞানমনস্ক হবার বিকল্প নেই। দুঃখজনক সত্যটা হচ্ছে এই যে, আমাদের পাঠ্যক্রমগুলো বিজ্ঞানের পাঠ দিলেও শিক্ষার্থীদের বিজ্ঞানমনস্ক হয়ে গড়ে ওঠার পাঠটি দেয় না। বরং উলটো পাঠের অবারিত সুযোগ করে দেয়া হয়। তাই দেখা যায়, পরিণতিতে যিনি আসলে বিজ্ঞানমনস্ক হয়ে গড়ে উঠেছেন তার সেই অর্জনের পেছনে তার শিক্ষাক্রম, শিক্ষায়তন ইত্যাদির কোন ভূমিকা থাকে না। বরং ব্যক্তিগত পর্যায়ে এটি নিয়ে প্রচুর পরিশ্রম করে তাকে বর্তমান অবস্থানটি অর্জন করতে হয়। 
মানুষের মনে বিজ্ঞানমনস্কতাকে জাগিয়ে তোলার সেরা সময়টি হচ্ছে কিশোর বেলা। এই পর্যায়ে মানুষের ভাষাজ্ঞান অর্জিত হয়ে যায়। অর্থাৎ কোন কথা শুনে বা পড়ে সে তার মর্মার্থ অনুধাবন করতে পারে, নিজের অনুভূতিকে যথাসম্ভব বলে বা লিখে বোঝাতে পারে। পারিপার্শ্বিক সম্পর্কে প্রাথমিক জ্ঞান থাকায় সে অন্তসম্পর্কগুলো বুঝতে পারে এবং কার্যকারণ সম্পর্কে প্রশ্ন উত্থাপন করতে পারে। ফলে এইসময়ে তাদেরকে মুখ্য ভ্রান্ত ধারণাসমূহ সম্পর্কে অবগত করলে, সেগুলো কেন ভ্রান্ত তা যুক্তি ও প্রমাণ দিয়ে বুঝিয়ে দিলে, বৈজ্ঞানিক পদ্ধতিতে ভাবতে শেখালে, প্রশ্ন উত্থাপন করতে শেখালে, নিজে নিজে কীভাবে প্রশ্নের উত্তর অনুসন্ধান করা যায় তা শেখালে সে বিজ্ঞানমনস্ক হয়ে গড়ে উঠবে। বলাইবাহুল্য, শিল্পকর্ম করতে নরম কাদামাটি প্রয়োজন, পোড়ামাটি নয়। 
যারা মনে করেন মানুষের বিজ্ঞানমনস্ক হয়ে গড়ে ওঠাটা দরকার, এবং আরো দরকার এই ব্যাপারে সক্রিয় উদ্যোগ নেবার তাদের জন্য এখানে খুব ছোট একটা উদ্যোগের পরিকল্পনা পেশ করতে চাইছি। উদ্যোগটির নাম দিলাম ‘কিশোর বিজ্ঞানমনস্কতা কর্মশালা’। নামের মধ্যেই এর লক্ষ্য-উদ্দেশ্য বর্ণিত আছে। এটির জন্য ব্যাপক কোন প্রচার-প্রচারণার দরকার নেই, বড়সড় টীমের দরকার নেই, প্রচুর যন্ত্রপাতি বা বিশেষজ্ঞ প্রশিক্ষকের দরকার নেই, এমনকি বড়সড় কোন ফান্ডেরও দরকার নেই। কর্মশালাটি ষষ্ঠ থেকে অষ্টম শ্রেণীর শিক্ষার্থীদের জন্য হবে। যারা প্রশিক্ষণ দেবেন তাদেরকে মনের দিক থেকে তরুণ এবং অবশ্যই বিজ্ঞানমনস্ক হতে হবে। প্রথমে চার/পাঁচটি বিষয় ঠিক করতে হবে। সেগুলোর ওপর এমন কিছু প্রেজেন্টেশন দিতে হবে যা দিয়ে কিশোরদের মনে প্রশ্ন জাগিয়ে তোলা যাবে। এভাবে তারা বিদ্যমান কিছু অচলায়তনকে যৌক্তিকতার কাঠগড়ায় দাঁড় করিয়ে দেবে। প্রশিক্ষক তখন তাদেরকে প্রশ্নগুলোর উত্তর দেবেন, সহায়ক ছবি বা ভিডিও দেখাবেন, তাদেরকে আরো প্রশ্ন করার ও সেগুলোর উত্তর খোঁজার পদ্ধতি শেখাবেন। এভাবে সপ্তাহে একদিন দেড়-দুই ঘন্টা করে দশ-বারোটি সেশন চালাতে হবে। প্রতিটি সেশনের শেষে মজার ক্যুইজের ব্যবস্থা থাকতে হবে এবং তাতে পাঁচ জন বা দশ জনকে উৎসাহমূলক পুরষ্কার দিতে হবে। ফলে শিক্ষার্থীদের কাছে কর্মশালাটি আনন্দদায়ক ও আগ্রহোদ্দীপক হবে।
প্রাথমিক পর্যায়ে স্বেচ্ছাশ্রমের ভিত্তিতে চার-পাঁচ জন উদ্যোক্তা মিলে বিষয়বস্তু নির্ধারণ, লেকচার ও প্রেজেন্টেশন তৈরি করা, সম্ভাব্য প্রশ্ন ও উত্তর সাজানো, ক্যুইজের প্রস্তুতি নেয়া এ’সব করতে হবে। পুরো এক প্রান্তিকের জন্য (তিন মাস) মেটেরিয়াল ও লোক জোগাড় হয়ে গেলে ধারেকাছের কোন স্কুলে (নিজের প্রাক্তন স্কুল হলে ভালো হয়) ছুটির দিনে কর্মশালা চালানোর অনুমতি চাইতে হবে। অনুমতি পাওয়া গেলে ঐ স্কুলের শিক্ষার্থীদের মধ্যে প্রচারণা চালাতে হবে যাতে তারা কর্মশালায় অংশগ্রহন করতে আগ্রহী হয়। কর্মশালার জন্য স্কুল ব্যবহারের অনুমতি পাওয়া না গেলে এমন কর্মশালা চালানো একটু কঠিন, তবে অসম্ভব নয়। সর্বোচ্চ পঁচিশ জন শিক্ষার্থীকে নিয়ে বসা যাবে এমন জায়গা (কক্ষ) হলেই চলে। একটা অসুবিধা হচ্ছে এই কর্মশালাটি একেবারেই গ্ল্যামারবিহীন। এমন কার্যক্রমে শিক্ষার্থী টানা একটু কঠিন বটে। সে’জন্য শিক্ষার্থীদের হাতে-কলমে করতে হয় এমন কিছু পরীক্ষণের ব্যবস্থা থাকা দরকার, লেকচারগুলোও চিত্তাকর্ষক হতে হবে।
শুধু বাংলাদেশে নয়, বাংলাভাষী সচলদের দেশ পশ্চিমবঙ্গ ও ত্রিপুরাতেও এমন কর্মশালা হওয়া দরকার। কারিকুলাম প্রণয়ন, লেকচারের পয়েন্টগুলো ঠিক করা, প্রেজেন্টেশন বানানো এমন সব কাজে প্রবাসীরাও পুরোমাত্রায় সহযোগিতা করতে পারেন। একবার একটি গ্রুপের জন্য এ’সব তৈরি হয়ে গেলে তখন অন্য গ্রুপগুলো সেসব শেয়ার করতে পারবে। ফলে পরের দিকে খাটুনি ও ব্যয় দুটোই কমে যাবে। চেষ্টা থাকতে হবে যেন কোন পর্যায়ে কোন স্পন্সরের খপ্পরে পড়তে না হয়। বিজ্ঞানমনস্ক নন্‌ এমন ব্যক্তি যত জ্ঞানী বা দক্ষ হোন, তাকে কর্মশালার যেকোন কাজ থেকে সযত্নে দূরে রাখতে হবে।   
এখানে যে পরিকল্পনাটির কথা বলা হলো সেটা খুবই সংক্ষেপে। আগ্রহীরা চাইলে এর বিভিন্ন দিক নিয়ে বিস্তারিত আলোচনা করে একে সম্পূর্ণ করতে পারেন।

