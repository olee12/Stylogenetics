গল্প প্রচেষ্টা-১০




বসুধাকে প্রথম দেখি কলেজ রোডে মায়াবাদীদের হাসপাতালে। সেখানে গিয়েছিলাম এক রোগীর অ্যাটেন্ডেন্ট হয়ে। আমার রোগী যখন মায়াবাদীদের নানা রকম নিয়ম-কানুনে বিরক্ত হয়ে বার বার ক্ষেপে উঠছিলো, তখন কথা বলার জন্য বসুধা আমাকে সুবিধাজনক মনে করলো। তার কথা আমার কান দিয়ে ঢুকছিলো কম, চোখে দেখছিলাম বেশি। সেকথা তারও না বোঝার কথা না, সেটা নিয়ে সে বিব্রতও নয়। দিনের মধ্যে নিশ্চয়ই কয়েক ডজন বার তাকে এই পরিস্থিতি সামলাতে হয়।
আমি যে ডাক্তারের কথা ঠিক মতো শুনছি না সেটা নিয়ে আমার ভাবনা ছিলো না, কারণ পাশে বসা রোগী ডাক্তারের সবগুলো কথা ভালো মতই শুনছে। পরে ডেরায় ফিরে নিজস্ব মন্তব্য সহকারে সেগুলো সে বার বার আমাকে শোনাবে।

বসুধাকে যে আর দেখতে পাবো অমন আশা করিনি। কারণ, রোগীর অ্যাটেন্ডেন্ট বা রোগী কোনটা হয়েই মায়াবাদীদের হাসপাতালে আরেকবার যাবার ইচ্ছে আমার ছিলো না। অবশ্য তার একমাত্র রোগী হয়ে সারা জীবন থাকতে আমার আপত্তি নেই। সে আমার হাত ধরে পালস্ মাপবে, দেখবে সেটা মিনিটে ১৫০ পার হয়ে যেতে চাইছে।‌ আমার রক্তের চাপ মাপবে, দেখবে সিস্টোলিক প্রেশার ১৮০ পার হয়ে যেতে চাইছে। আমি মরো মরো হয়ে বলবো, “বসুধা, আমি মারা যাচ্ছি। তুমি আমাকে দু’হাতে জড়িয়ে বুকে চেপে ধরে থাকো”। আমার এমন কাতরোক্তি শুনলে সে কী করতো? নিশ্চয়ই তার বিখ্যাত নিঃশব্দ হাসিটা দিতো। রিসোরিয়াস মাংসপেশীর কুঞ্চনে এমন প্রাণঘাতী ঘটনা ঘটতে পারে সেটা তার হাসি যে দেখেনি সে বুঝবেনা। 

আমি আশা করে থাকি আর না-ই করি, সময় কাটাতে মাউন্ট রোডের সুপার মার্কেটগুলোতে ঘুরে বেড়ানোর সময় বসুধার সাথে আবার দেখা হয়ে যায়। ডাক্তাররাও তো আমাদের মতো সাধারণ মানুষ - তাদেরকেও বাজার-সওদা করতে হয়। তাকে দেখে আমি পরিচিতের হাসি দেই, প্রত্যুত্তরে সেও হাসি দিয়ে ইংরেজিতে জিজ্ঞেস করে কেমন আছি। বুঝলাম, আমার গায়ের রঙ বা চেহারা স্থানীয়দের মতো হলেও আমি যে স্থানীয় না সেটা তার মনে আছে। কথায় কথায় জিজ্ঞেস করি সে কোথায় থাকে। উত্তরে “ওয়াল্লাজাহ্‌ রোড” শুনে দাঁত বের করে বলি, “আমিও তার ধারে কাছেই থাকি, মুরুগাপ্পা স্ট্রিটে”। মূল রাস্তাটা ওয়াল্লাজাহ্‌ রোডই বটে, মুরুগাপ্পা স্ট্রিট সেটা থেকে বের হওয়া একটা আঁকাবাঁকা সরু পথ।

বসুধার পিছু নেয়ার জন্য মনে মনে একটা হিসেব কষে ফেলি। একদিন তার ডিউটি শেষ হবার সময়ে হাসপাতালের গেটের কাছে একটা চায়ের দোকানের আড়ালে দাঁড়িয়ে থাকি। কিন্তু সেদিন ঘন্টা দুই দাঁড়িয়ে থেকেও তার দেখা মেলে না। আরো দুই দিন অপেক্ষা করার পর চতুর্থ দিনে তার দেখা মিললো। সে হাসপাতাল থেকে বের হলে নিরাপদ দূরত্বে থেকে তার পিছু নেই। বাস স্টপেজে অপেক্ষা করার সময় কামনা করি সে যেনো এখন সোজা বাড়ি ফেরে। সে যে বাসটাতে উঠলো সেটার রুট নাম্বার দেখে খুশি হয়ে উঠি; এই রুট নাম্বারটা আমি চিনি, এটার বাস ওয়াল্লাজাহ্‌ রোড দিয়ে যায়। তড়িঘড়ি করে আমিও একই বাসে উঠে দরোজার কাছে এমনভাবে দাঁড়াই যাতে সে আমাকে দেখতে না পায়। কোথায় নামতে হবে সেটা যেহেতু জানি না তাই ঝুঁকি এড়াতে বাস রুটের শেষ মাথা পর্যন্ত যাবার ভাড়া দেই। বসুধা চেপক স্টেডিয়ামের কাছে নেমে গেলে আমিও তার পিছু পিছু নেমে পত্রিকা স্ট্যান্ডের আড়াল থেকে তাকে লক্ষ করি। সে হেঁটে পাশের একটা রাস্তায় কিছুদূর গিয়ে একটা বড় অ্যাপার্টমেন্ট কমপ্লেক্সে ঢুকে পড়লে আমি কমপ্লেক্সটাকে ভালোভাবে খেয়াল করি। এত বড় বাড়ির কোন ফ্ল্যাটে সে থাকে সেটা বোঝা মুশকিল। জানা থাকলে “সিনেমা প্যারাডিসো”র মতো একটা কাণ্ড করার চেষ্টা করা যেতো।

পরদিন সকালে যথাসময়ে নিজের ডেরা থেকে বেশ খানিকটা হেঁটে চেপক স্টেডিয়ামের কাছের বাস স্টপেজে একটা পত্রিকা হাতে দাঁড়িয়ে থাকি। আড়চোখে নির্দিষ্ট রাস্তাটাকে দেখি। বাস আসে, বাস চলে যায় কিন্তু আমি তাতে ওঠার চেষ্টা করি না। বসুধাকে আসতে দেখে আমি অন্য দিকে তাকিয়ে উদাসীন হবার ভান করি। সে কিন্তু আমাকে ঠিকই দেখতে পেয়েছে। কাছে এসে বলে, “হাই”! আমি অবাক হবার ভাণ করে বললাম, “আরে! কী খবর”! 
- তুমি এখানে? তোমার ডেরা তো আরো সামনে, আর এই বাস তো সেখানেও থামে!
- আসলে সকালে হাঁটতে ভালো লাগে। আর এখানে ভীড় কম থাকে বলে বাসে জায়গা পাওয়া যায়। মুরুগাপ্পা স্ট্রিট পর্যন্ত যেতে যেতে আর জায়গা পাওয়া যায় না। 
বাস চলে আসে, আমরা উঠে পড়ি। এবারও আমি বাসের শেষ মাথা পর্যন্ত যাবার টিকিট কাটি। টুকটাক্‌ কথাবার্তা চলে; সে কলেজ রোডে নেমে পড়ে, আমি অযথাই পরের স্টপেজে নামি।

এভাবে কয়েকদিন যাবার পর এক সকালে আমার একটু দেরী হয়ে যায়। বাস স্টপেজে পৌঁছানোর একটু আগে দেখি বসুধা বাসে উঠলো আর সাথে সাথে বাস ছেড়ে দিলো। আমি দৌড় দিয়েও বাসের নাগাল পেলাম না। হাঁপাতে হাঁপাতে একটা অটোতে উঠে বলি, “কলেজ রোড, মায়াবাদীদের হাসপাতাল”। আমি চাইছিলাম অটোটা বসুধার বাসের পাশে পাশে যাক আর আমি উঁকি-ঝুকি দিয়ে তাকে দেখার চেষ্টা করবো। কিন্তু আমার আশায় জল ঢেলে দিয়ে সকালের ফাঁকা রাস্তা পেয়ে ড্রাইভার পঙ্খীরাজের মতো করে চালাতে লাগলো। বাসের অনেক আগেই অটো গন্তব্যে পৌঁছে গেলো। আমি হাসপাতালের গেটের কাছের চায়ের দোকান থেকে চা নিয়ে আস্তে আস্তে চুমুক দেই। 

বসুধা যে আমাকে দৌড়ে বাস ধরার চেষ্টা করতে দেখেছে সেটা জানতাম না। সে যে এই কয়েকদিন ধরে আমাকে লক্ষ করেছে সেটাও বুঝতে পারিনি। একটু পর সে সোজা আমার কাছে হেঁটে এসে বললো, “এমন লুকোচুরি খেলার দরকার নেই। খামোখা বেশি ভাড়া দিয়ে পরের কোনো স্টপেজেও তোমার নামার দরকার নেই। সকালে তুমি সময় মতো বাস স্টপেজে দাঁড়িয়ে থাকবে, তাহলে এক সাথে বাসে করে এসে এখানে নেমে এক সাথে হেঁটে হাসপাতালে যাওয়া যাবে। আর আজ বিকেলে তোমার সময় থাকলে সাড়ে চারটায় এখানে এসো, তোমাকে নিয়ে অলিয়ঁস ফ্রঁসেজে যাবো -একটা আর্ট এক্‌জিবিশন আছে”। ঘাড় কাত করে কোন রকমে, “আচ্ছা, ঠিক আছে” বলার চেয়ে বেশি কিছু বলার ক্ষমতা আমার আর থাকে না। সে একটা বক্ষভেদী হাসি দিয়ে বিদায় নিলো।

অতঃপর আমার রোগীর সাথে মায়াবাদীদের হাসপাতালে বা সূর্যদেবের হাসপাতালে যাবার ব্যাপার না থাকলে, অথবা রবিবার না হলে প্রতিদিন সকালে বসুধার সাথে বাসে করে হাসপাতালে যাই। কোনো কোনো দিন একসাথে ফিরিও।

প্রায় দিনই সারাদিন আমার কোনো কাজ থাকে না। তাই কখনো সেন্ট্রাল রেল স্টেশনের বাইরের ফুটপাথ থেকে পুরনো বই কিনি, কখনো পেটমোটা ইংরেজী দৈনিক কিনে খবর-বিজ্ঞাপন সব পড়ি, কখনো দেবী সিনেমা হলে গিয়ে বিজাতীয় ভাষার সিনেমা দেখি, কখনো ওয়ালট্যাক্স রোডের ট্রিনিটি চ্যাপেল পাশের খাবারের দোকানগুলোর এক একটাতে ঢুকে একেক জিনিশ খাই। এই শহরটার একটা জিনিশ খুব ভালো লাগে। সব শ্রেণীর মেয়েরা দেখি জুঁই ফুলের মতো দেখতে এমন একটা ফুলের মালা খোঁপায় পরে - কেউ লাল রঙের, কেউ সাদা রঙের। রাস্তার মোড়ে মোড়ে কলাপাতায় বিছিয়ে ঐ ফুল বা ফুলের মালা বিক্রি হয়। লেন-বা বাইলেনগুলোর এখানে সেখানে কড়া পানীয়ের দোকান দেখা যায়। সেখানে দিনভর সাধনা ঔষধালয়ের সারিবাদী সালসার বোতলের মতো মাঝারী সাইজের বোতলে হালকা সোনারঙা পানীয় বেচে। দোকানের ঠিক বাইরে অ্যালুমিনিয়ামের ডিশে চিরল চিরল করে কাটা আম বিক্রি করে। আমে আবার নুন-লঙ্কা মাখানো। লোকে ফুটপাথে দাঁড়িয়ে ছোট ছোট প্লাস্টিকের গ্লাসে করে পানীয় নিয়ে আমসহযোগে খায় - যেমনটা আমাদের শহরে লোকে চা খায়। খুব ইচ্ছে করে ওভাবে আম দিয়ে সোনালী তরল গলায় ঢালি, কিন্তু দিনে যে প্রচণ্ড গরম থাকে তাতে ওসব খেতে সাহস হয় না। মুরুগাপ্পা স্ট্রিট দিয়ে হেঁটে গেলে দুপুরের বাতাসে ফুলের গন্ধের সাথে আম, পানীয় আর রোদের গন্ধ মিলে একটা অদ্ভূত মাদকতা তৈরি করে।

বিকেল বা সন্ধ্যায় কোনোদিন বসুধার সময় হলে আমরা একসাথে কখনো কোনো শপিং মলে ঘুরি, কখনো কোনো কফিশপে বসি, কখনোবা সমূদ্রের পাড়ে হাঁটি। বৈকালিক ভ্রমণের শিডিউলটা সকালের বাসযাত্রার সময় ঠিক করা হয়। কোনো কারণে সে আসতে না পারলে মিটিং পয়েন্টে আমাকে খামোখা ঘন্টা দুই দাঁড়িয়ে থাকতে হয়। এই সব ঘোরাঘুরির সময় দুনিয়ার তাবৎ বিষয়ে আমাদের কথা হয়, শুধু নিজেদের ব্যাপার ছাড়া। এ’ব্যাপারে আমি কখনো বিশেষ চেষ্টা করিনি। সেও আকারে-ইঙ্গিতে গণ্ডিরেখাটা বুঝিয়ে দিয়েছে - আমিও সেটা মেনে নিয়েছি।

হাসপাতালে নেমপ্লেট দেখে বসুধার পুরো নাম দেখেছিলাম “এস, বসুধা”। একবার জিজ্ঞেস করলাম, “তোমার নামের প্রথমাংশ এস মানে কী”?
- ওটা নামের প্রথমাংশ নয় -শেষাংশ। আর ওটার মানে তোমার না জানলেও চলবে।
- বলতে অসুবিধা কী?
- অসুবিধা আছে। আমার নামের ঐ অংশটা এতো বড়ো আর জটিল যে তুমি লেখা দেখেও উচ্চারণ করতে পারবেনা। আর আমি বললেও তুমি ঠিক বুঝতে পারবেনা।
- তা হতে পারে। তোমাদের বেশিরভাগ লোকের নামই জটিল।
- সেটা তোমাদের কাছে মনে হতে পারে। যেমন তোমাদের নাম আমাদের কাছে জটিল মনে হয়।
নাম নিয়ে আর আলোচনা আগায় না। কী করে যেনো আমার নামটা তাকে আগে কখনো বলা হয়নি। অবশ্য তার প্রয়োজনও পড়েনি। সেও কখনো আমার নাম জিজ্ঞেস করেনি। দু’জনের কেউ কারো ফোন নাম্বার বা বাসার ঠিকানা জানারও চেষ্টা করিনি। কোন কোন দিন ভেবেছি, আজ তার সাথে দেখা হলেই বলবো, “শোনো, আমার নাম পাণ্ডব। আমার ই-মেইল ঠিকানা হচ্ছে ....”। কিন্তু যখন দেখা হয়েছে তখন তার মুখের দিকে তাকিয়ে আমার আর জীভ সরেনি। 

এই শহরটার রাস্তা-ঘাটে প্রায়ই অসম্ভব বড় আকারের কাটআউট দেখা যায় - মূলত তিন জন মানুষের। একজন টাকমাথার ভদ্রলোক সাদা জামার ওপর গলায় হলুদ-কমলা উড়নি, চোখে কালো সানগ্লাস - বোধকরি তিনি ট্যারা। একজন পৃথুলা প্রৌঢ়া, সাবেক চিত্রনায়িকা - যৌবনে যে ডাকসাঁইটে সুন্দরী ছিলেন সেটা বেশ বোঝা যায়। আরেকজন গুঁফো, মুশকো জোয়ান - দেখতে দূরপাল্লার ট্রাক ড্রাইভার বলে মনে হলেও আসলে নাকি জনপ্রিয় চিত্রনায়ক। প্রৌঢ়ার গায়ের রঙ পাকা আলফোন্সো আমের মতো, বসুধারটাও তাই। তাঁর বিশালাকৃতির কাটআউট দেখলে বা ফুটপাথে ফেরিওয়ালার কাঠের বাক্সে সাজানো পাকা আলফোন্সো আমের রঙ দেখলেও আমার বসুধার কথা মনে হয়। বসুধার চেহারা বা গায়ের রঙ কেনো স্থানীয়দের মতো নয় সেটা তাকে জিজ্ঞেস করা হয় না। হয়তো তার বাবা বা মা স্থানীয় নয়। অবশ্য এই শহর থেকে যে সব চিত্রনায়িকা জাতীয় পর্যায়ে অভিনয় করতে গেছেন তাদের সবাই অসম্ভব সুন্দরী, তাদের গায়ের রঙও আলফোন্সো আমের মতো। সম্ভবত স্থানীয়দের মধ্যে মানুষের সাথে অপ্সরারাও থাকে। ঐসব চিত্রনায়িকা আর বসুধা নিশ্চয়ই অপ্সরা শ্রেণীর। 

কফি খেতে চাইলে বেশির ভাগ দিনে ট্রিপলিকেন পোস্ট অফিসের কাছের একটা কফি শপে বসা হয়। সেখানকার অন্য খাবার পছন্দ হলেও ওদের কফি আমার পছন্দ নয়। আমার স্থির বিশ্বাস এরা কফিতে চিকোরী মেশায়। চিকোরীর স্বাদ আমার পছন্দ না হলেও বসুধার পছন্দ। শুরুতে আমি এটা নিয়ে আপত্তি করলেও পরে আর কিছু বলতাম না। একদিন সেই অখাদ্য কফি খেতে খেতে সে ফট্‌ করে জিজ্ঞেস করে বসে, “আচ্ছা, তুমি আমার পিছু নিয়েছিলে কেন”? আমি সত্যটা স্বীকার করাকে সঠিক পন্থা মনে করলাম, 
- তোমাকে দেখে আমার ভালো লেগেছিলো তাই।
- শুধুই ভালো লেগেছিল? আর কিছু না!
- আমি তো আসলে বেশি দূর কিছু ভাবিনি। সে’ উপায়ও নেই বোধ হয়। তোমার সাথে কথা বলছি, কফি খাচ্ছি, হাঁটছি - এই তো বেশ!
- তা ঠিক। নাছোড়বান্দা-বোকা প্রেমিকের চেয়ে সৎ-বুদ্ধিমান স্তাবক অনেক ভালো। এতে ঝামেলাও কম।
- আমি অবশ্য তোমার ঝামেলা হোক এমন কিছু করবো না।
- সেটা জানি। তা তুমি আর আছো কয় দিন?
- সপ্তাখানেক হয় আমার রোগীর সার্জারী হয়ে গেছে। সার্জারী পরবর্তী অল্প কিছু ফলো-আপ বাকি আছে। সব কিছু ঠিকঠাক মতো চললে আগামী সপ্তাহের মধ্যে ফিরতে হবে।

বসুধার সাথে শেষ বার দেখা হয় সমূদ্রের ধারে। এক ফুড ভ্যানওয়ালা বালির উপর প্লাস্টিকের চেয়ার বিছিয়ে রেখেছে, সেখানে পাশাপাশি বসি। এসব ফুড ভ্যানের চারপাশে ছোট ছোট ম্যাকেরেল জাতীয় মাছ লেজে সুতো বেঁধে মালার মতো করে ঝুলিয়ে রাখা হয়। সাথে চাক চাক করে কাটা বড় বড় পেঁয়াজ আর আলুও থাকে। চাইলেই মাছ বা আলু বা পেঁয়াজ বেসনে ডুবিয়ে ভেজে দেয়া হয়। মাছের গন্ধে বসুধার নিরামিশাষী নাক কুঁচকে ওঠে। হঠাৎ সাগরের দিক থেকে আসা দম্‌কা হাওয়া বুক ভরে নিঃশ্বাস নেবার সুযোগ করে দেয়। সে সাগরের দিকে তাকিয়ে থাকে, আমার চোখ বসুধার দিকে। কী বলবো ঠিক গুছিয়ে উঠতে পারি না। আমি ই-মেইল ঠিকানা, মোবাইল নাম্বার ইত্যাদি নিয়ে কিছু বলার চেষ্টা করি - নিজের কানেই সেসব কেমন বোকা বোকা শোনায়। সে অভয় মুদ্রার মতো হাত তুলে বলে, “ওসব থাক। কী দরকার একে টেনে লম্বা করার? আমাদের জীবনের এই কয়েকটা দিনের মতো দিন আর কখনো হবে না। এই ভালো লাগাটুকুই থাক”। এরপর আর কারো মুখেই কোনো কথা জোগায় না।

অন্ধকার একটু গাঢ় হলে এক সময় বসুধা বলে, “তাহলে চলি। আমার সাথে তোমার আসার দরকার নেই। ভালো থেকো। আবার কখনো দেখা হয়ে যাবে নিশ্চয়ই”। আমিও বলি, “ঠিক, আবার কখনো দেখা হয়ে যাবে নিশ্চয়ই”। সে একটা অটোতে উঠে পড়ে, অটোটা ভটভট শব্দে অন্ধকারে মিলিয়ে যায়। আমি ধীরে-সুস্থে হেঁটে মুরুগাপ্পা স্ট্রিটের দিকে রওনা হই। আমার সামনে আবছা-অন্ধকার পথ। এই পথ চলতিতে কোথাও না কোথাও আলোর দেখা পাওয়া যাবে ঠিকই, তবে সে পথ চলাতে কখনো আর বসুধার দেখা মিলবে না।

