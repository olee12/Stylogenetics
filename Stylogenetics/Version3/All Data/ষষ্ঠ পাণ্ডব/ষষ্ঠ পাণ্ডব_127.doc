মসজিদ নিয়ে ভাবনা



আমি যে এলাকায় জীবনের প্রথম একুশ বৎসর কাটিয়েছি সেখানে মোট লোকসংখ্যা ছ’হাজার হবে কিনা সন্দেহ। কিন্তু সে এলাকায় মসজিদের সংখ্যা ছয়টি। এই মসজিদগুলো জামে মসজিদ (যেখানে প্রতিদিন পাঁচ ওয়াক্ত নামাজের পাশাপাশি শুক্রবার দুপুরে জুম্মার নামাজ পড়ানো হয়)। এর বাইরে সেখানকার শিক্ষা প্রতিষ্ঠান, অফিস আর ফ্যাক্টরীগুলোতেও নামাজের জায়গা আছে। এলাকাটিতে সংখ্যাগরিষ্ঠ মুসলিমরা ছাড়া বড় সংখ্যায় হিন্দুরা, আট-দশটি রোমান ক্যাথলিক পরিবার আর একটি বৌদ্ধ পরিবার বাস করে। অধিবাসীদের মধ্যে অমুসলিম এবং নারীদের বাদ দিলে মসজিদে যাবার উপযুক্ত পুরুষের সংখ্যা কোনভাবেই আড়াই হাজারের বেশী হবে না। এই সংখ্যাটিকে হিসেবের সুবিধার্থে দুই হাজার চারশত ধরলে শুধুমাত্র জামে মসজিদ পিছু মুসল্লীর সংখ্যা দাঁড়ায় চারশত। এই চারশতের সবাই যে নিয়মিত নামাজ পড়েন তাও না। নিয়মিত জুম্মার নামাজ পড়েন তাও না। সেখানে ভোরে ফজরের ওয়াক্তে মসজিদে গেলে দশজন মুসল্লীরও দেখা মেলে না। তবু এই মসজিদগুলো আছে এবং দেশে আরো নতুন নতুন মসজিদ প্রতি নিয়ত হচ্ছে। মসজিদের এই চিত্র যে শুধু আমাদের এলাকায় তা কিন্তু নয়, গোটা বাংলাদেশেই চিত্রটি কম-বেশি এই প্রকার। ঢাকা নাকি মসজিদের শহর, আমিতো সারা বাংলাদেশকেই সেই অর্থে মসজিদের দেশ হিসেবেই দেখতে পাই।
আপনি কাছে বা দূরে বাসে বা গাড়িতে গেলে অবধারিতভাবে অন্ততঃ একজন মানুষের দেখা পাবেন যিনি মসজিদের উন্নয়নের জন্য দান সংগ্রহ করছেন। রাস্তার পাশে বা জনসমাগম হয় এমন অধিকাংশ জায়গায় মসজিদের জন্য দান সংগ্রহের জন্য রাখা দানবাক্স দেখতে পাবেন। আর জুম্মা বা তারাবী বা ঈদের নামাজ পড়তে গেলে তো রীতিমত দান সংগ্রহের হিড়িক পড়তে দেখা যায়। খুব প্রাসঙ্গিকভাবেই দুটি প্রশ্ন এসে যায়, এক, এতগুলো মসজিদের দরকার আছে কিনা। দুই, মসজিদের জন্য এত দান সংগ্রহের দরকার আছে কিনা।
প্রাপ্তবয়ষ্ক মুসলিম নর-নারীর জন্য প্রতিদিন পাঁচ বার (ওয়াক্ত) নামাজ (সালাত) পড়া বাধ্যতামূলক। তবে এই নামাজ যে মসজিদেই পড়তে হবে এমন বাধ্যবাধকতা নেই। তাই চলন্ত গাড়িতেও নামাজ পড়া যায়, সময় (ওয়াক্ত) হলেই নামাজ পড়তে হবে। কিন্তু এর মানে এই না যে মসজিদের প্রয়োজন নেই, বরং মসজিদে এবং জামাতে (দলবদ্ধভাবে) নামাজ পড়ার ব্যাপারে ইসলামে জোর দেয়া হয়েছে। তবে তার মানে এও নয় যে বাড়ি বাড়ি মসজিদ বানাতে হবে। মসজিদ যদি “আবাদ” না থাকে, অর্থাৎ সেখানে যদি উক্ত এলাকার লোকজন নিয়মিত জামাতে নামাজ আদায় না করেন এবং আর যে সব কর্মের জন্য মসজিদ নির্ধারিত স্থান সে সব যথাযথভাবে পালন না করেন তা হলে উক্ত এলাকার সবাই গুনাহগার হবেন। বাংলাদেশে মসজিদগুলোর একটা বড় অংশ সেই অর্থে “আবাদ” নয়। তারপরও দরকার থাকুক বা না থাকুক বাংলাদেশে নিয়তই নতুন নতুন মসজিদ বানানো হচ্ছে। এই মসজিদগুলোর একাংশ কিভাবে হয় তা দেখা যাক।
১৯৮০ সালে আমাদের এলাকায় মসজিদ ছিল দুইটি। এর মধ্যে একটির অবস্থা ভালো থাকলেও দ্বিতীয়টির অবস্থা ছিল করুণ। দ্বিতীয় মসজিদটি জনৈক উঠতি ধনী খলিফা (দর্জি) সাহেবের ইচ্ছায় তাঁর বাড়ির আঙ্গিনায় হওয়ায় এলাকার লোকজন তাতে দান-ধ্যান করতে অনাগ্রহী ছিলেন। এখনো ঐ মসজিদের বিশেষ উন্নয়ন হয়নি। ভালো অবস্থার মসজিদটি এলাকার একপ্রান্তে হওয়ায় এলাকার মাঝামাঝি সুবিধাজনক স্থানে আরেকটি মসজিদের কথা সবাই ভাবছিলেন। এর উদ্যোগ হিসেবে মাঝামাঝি একটা খালি বাসায় তারাবীর নামাজ পড়াও শুরু হয়ে গেল। কিন্তু যে জায়গাটিকে সবাই মসজিদের জন্য পছন্দ করেছিলেন তাঁর মালিক জায়গা ছাড়তে নারাজ। এমন অবস্থায় ঐ জায়গার কাছেই আরেক জমির মালিক মসজিদের জন্য জায়গা দেবার কথা জানালেন। এ কথা শুনে প্রথম জমির মালিকও তাঁর জায়গা মসজিদের জন্য দেবার ঘোষনা দিলেন। ব্যাস! এলাকার লোকজন দুই ভাগ হয়ে গেলেন। ফলে ১৯৮১ সালে তিনশ’ মিটার দুরত্বের মধ্যে আমরা দুটি নতুন মসজিদ পেয়ে গেলাম। এখন মোট মসজিদের সংখ্যা হল চার। এর বছর চারেকের মধ্যে স্থানীয় এক শিল্পপতির বাবা সড়ক দুর্ঘটনায় মারা গেলেন। তখন ঐ শিল্পপতি তাঁর বাবাকে শুধু তার ফ্যাক্টরীর পাশেই কবর দিলেন না, বরং কবরের পাশে একটা মসজিদও বানালেন। অনেকটা নজরুলের “মসজিদেরই পাশে আমায় কবর দিও ভাই”-এর শিল্পপতি সংস্করন “আমার কবরের পাশেই একটা মসজিদ বানাইও ভাই”। অবশ্য এই মসজিদের দশাও প্রায় পূর্বোক্ত “খলিফা মসজিদ”-এর মত হল। শুধু শিল্পপতির টাকা-পয়সা খলিফা সাহেবের চেয়ে বেশি হওয়ায় এই মসজিদে একটা লম্বা মিনার বানানো হল। সুতরাং ১৯৮৫ সালের মধ্যে আমাদের মসজিদের সংখ্যা বেড়ে দাঁড়াল পাঁচে (একটাতে মিনারসহ)। দেশের অবস্থা যখন খারাপ হতে লাগল, উত্তরে মঙ্গা দেখা দিল, তখন দলে দলে লোক কাজের খোঁজে বড় শহরগুলোতে ভীড় জমালো। আমাদের এলাকাও এর বাইরে থাকলো না। ফলে এলাকায় নতুন নতুন বস্তি গড়ে উঠল। এলাকার বৃহত্তর বস্তিটির মানুষদের মধ্যে এক সময় মূল এলাকার মসজিদগুলোতে নিজেদের ব্রাত্য মনে হল। পাঁচটি মসজিদের কোনটির কমিটি বা আচার-অনুষ্ঠানে তাঁদের সম্মানজনক অবস্থান না হওয়ায় তাঁরা নিজেরাই নিজেদের জন্য আরেকটি মসজিদ গড়ার ঘোষণা দিলেন। ফলাফল ১৯৯০ সালের মধ্যে আমাদের এলাকায় মসজিদের সংখ্যা বেড়ে ছয় হয়ে গেল।
রেষারেষি, দলাদলি, নিজেদের প্রভাব-প্রতিপত্তি-সম্পদ জাহির বা নিজেদের মান-মর্যাদা বাড়ানোর জন্য এমন নতুন নতুন মসজিদ গড়ার উদাহরণ সারা দেশ জুড়ে আছে। এমন কি জায়গা দখল বা রাস্তা ঠেকানোর জন্য রাতারাতি মসজিদ গড়ে তোলার গল্পও হর-হামেশা পত্রিকায় দেখা যায়। পার্থিব সম্পদ-ক্ষমতা-মর্যাদা জাহির করার জন্য বা দখলের জন্য গড়া এই সব মসজিদকে “আল্লাহর ঘর”-এর মর্যাদা দেয়া কতটুকু যৌক্তিক? 
দ্বিতীয় প্রশ্নটাতে আসা যাক। দেশের অধিকাংশ মসজিদের নিয়মিত আয় নেই অথচ সেখানে খতিব, ইমাম, মুয়াজ্জিন, খাদেম ইত্যাদি পদে লোক নিয়ো দিতে হয়। দেশের সব মসজিদ বাইতুল মোকাররম বা বাইতুল ফালাহ নয়, তাই এঁদের জন্য কোন বেতন স্কেল অনুসরণ করা হয় না। বস্তুতঃ এঁরা মাস শেষে যা পান (অধিকাংশ ক্ষেত্রে অনিয়মিত) তা মুষ্টিভিক্ষার সাথে তুলনীয়। এঁদেরকে মানবেতর বেতনে রেখে তাঁদের পেছনে দাঁড়িয়ে নামাজ পড়লে তাতে কতটুকু ফায়দা হয়? মসজিদের এই অনিয়মিত আয় থেকেও হয়তো তাঁদের মোটামুটি বেতন দেয়া যেত কিন্তু তা হতে পারে না মসজিদের অনিঃশেষ উন্নয়ন কর্ম-কাণ্ডের জন্য। লক্ষ্য করলে দেখবেন আমাদের মসজিদগুলো চিরজীবনের জন্য প্রতিষ্ঠিত হলেও এগুলো নির্মানে কোন সুদূরপ্রসারী পরিকল্পনা নেই। ফলে কয়েক বৎসর পর পরই এগুলোতে সম্প্রসারনের কাজ করতে হয়। আবার নতুন কোন মসজিদ কমিটি গঠিত হলে সেই কমিটি তাঁদের শাসনামলে কিছু কীর্তি স্থাপনের চেষ্টা করেন। ফলে এক কমিটি মসজিদ জুড়ে টাইলস লাগালে পরের কমিটি সেগুলো তুলে ইটালিয়ান মার্বেল লাগানোর চেষ্টা করেন। এক কমিটি সরু মিনার করলে আরেক কমিটি তা ভেঙে বড় মিনার করেন। এক কমিটি গম্বুজ বানালে আরেক কমিটি তা ভেঙে আরেকটি নতুন তলা যোগ করেন। মহৎ কীর্তি স্থাপনের এই অবিরাম প্রচেষ্টার ফলে মসজিদের ফাণ্ডে অনটন লেগেই থাকে। ফলে মসজিদের উন্নয়নের জন্য চাঁদা বা দান চাওয়ার আর শেষ হয় না। মসজিদগুলোও স্থায়ী কোন চেহারা পায় না। যেমন, বিপুল ব্যয়ে নির্মিত সুন্দর স্থাপত্যকলার নিদর্শন গোলাপ শাহ মসজিদ ভেঙে এখন বহুতল মসজিদ বানানো হচ্ছে। হিসেব করলে অবাক হয়ে দেখবেন যে দশ বৎসর কালে এক একটা মসজিদের এই অদূরদর্শী উন্নয়ন কাজের ব্যয় বিপুল পরিমান। অথচ তার একাংশ দিয়েই অমন মসজিদ বানানো সম্ভব ছিল। আর এই অপচয়ের একটা বড় অংশ আসে দেশের দরিদ্র জনগোষ্ঠীর কষ্টার্জিত আয় থেকে। পরকালে সুখের লোভ দেখিয়ে বা ইহকালে বিব্রতকর অবস্থায় ফেলে দরিদ্র মানুষের যথাসর্বস্বে ভাগ বসিয়ে মসজিদে পার্শিয়ান কার্পেট, ইটালিয়ান মার্বেল বা এয়ার কুলার লাগানো কতটুকু ইসলামসম্মত তাও ভেবে দেখার বিষয়।   
মসজিদের জন্য একটা নির্দিষ্ট মাত্রায় বিনামূল্যে বিদ্যুত সরবরাহ করার ব্যবস্থা থাকলেও বেশির ভাগ মসজিদের বিদ্যুত ব্যবহারের মাত্রা তার চেয়ে বেশি। খারাপ ব্যাপার হচ্ছে কিছু মসজিদ কমিটি এই অতিরিক্ত মাত্রার বিদ্যুত বিল পরিশোধে অনাগ্রহী। বকেয়া বিদ্যুত বিলের জন্য সংযোগ বিচ্ছিন্ন করার বিধান থাকলেও মসজিদের বিদ্যুত সংযোগ বিচ্ছিন্ন করতে অধিকাংশ বিদ্যুতকর্মী অপারগ বা অনাগ্রহী। ফলে দেশে প্রতি বৎসর মসজিদগুলোর জন্য বিপুল পরিমান বিদ্যুত বিনিপয়সায় সরবরাহ করতে হচ্ছে।  ইসলাম অপচয়কে সমর্থন না করলেও মসজিদের দোহাই দিয়ে দেশে বিদ্যুতের অপচয় চলছে। একই কথা মহানগর এলাকার মসজিদগুলোর পানির বিলের ক্ষেত্রেও প্রযোজ্য।
ইদানিংকালে মসজিদগুলোতে নতুন উপসর্গ যোগ হয়েছে নূরানী/হাফেজিয়া/এবতেদায়ী মাদ্রাসা স্থাপণ করা। শোনা যায় আশির দশকে রাষ্ট্রসংঘের বিভিন্ন সংস্থার আর কিছু সাহায্য সংস্থার অর্থায়ণে নাকি এসব মাদ্রাসা তৈরি হয়েছে। কথাটি সত্য হলে আজকের এই “জেএমবি” ধরণের সমস্যার নাটের গুরুদের চিনতে কষ্ট হয়না। এসব মাদ্রাসায় দরিদ্র পরিবারের ছেলে-মেয়েদের (মূলতঃ ছেলেদের) ধর্মীয় শিক্ষা দেয়া হয়। কোথাও কোথাও এতিমদের রাখাও হয়। এদের জন্য বা এসব মাদ্রাসার জন্যও নিয়মিত আয়ের ব্যবস্থা না থাকায় এসব মাদ্রাসা মূলতঃ মসজিদের ফাণ্ডের উপরই নির্ভর করে। ফলে মসজিদের কর্ম-কাণ্ড চালানোর জন্য বাজেট আরো ঘাটতির মুখে পড়ে যায়। নিদারুন অর্থ সংকটে পড়া এসব মসজিদ-মাদ্রাসা তাই সহজেই মিলিট্যান্ট গ্রুপগুলোর লক্ষ্যে পরিনত হতে পারে। এই লক্ষ্য মানে আক্রমণ করা নয়, বরং ঐসব মসজিদ-মাদ্রাসাকে কেন্দ্র করে তাদের সংগঠিত হওয়া। এই বিষবৃক্ষের ফল পাকিস্তানে ইতোমধ্যেই ফলতে শুরু করেছে। এব্যাপারে আমরা যদি এখনই সতর্ক না হই তাহলে অচিরেই আমরা এমন এক ভয়াবহ সমস্যার মুখোমুখি হব যা না পারা যাবে গিলতে, না পারা যাবে উগড়াতে।
ইসলাম ধর্মানুসারীরা তাঁদের ধর্ম-কর্মের অংশ হিসেবে যত খুশি মসজিদ বানান বা সাজান তাতে কারো কিছু বলার নেই। কিন্তু সেই বানানো-সাজানোর আঁচ যখন মুসলিম-অমুসলিম নির্বিশেষে সবার গায়ে লাগে তখন তা ভাবতে হবে বৈকি। অমন আঁচ বানানো কতটুকু ইসলামসম্মত তাও ভাবতে হবে।

