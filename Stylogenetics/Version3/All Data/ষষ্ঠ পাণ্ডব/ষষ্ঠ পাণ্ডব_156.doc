সাহেবরা পারে, আর আমরা?



বুয়েটের ছাত্রাবাসগুলোর মধ্যে যেগুলো অপেক্ষাকৃত পরে তৈরী করা হয়েছে তারমধ্যে একটি ডঃ এম এ রশীদ হল। রশীদ হল যে কম্পাউন্ডের মধ্যে সেখানে তারচেয়ে পুরনো তীতুমীর হল, শেরে বাংলা হল এবং সোহরাওয়ার্দী হল আছে। পুরনো হল তিনটির ডিজাইন একই ধরনের, সুপরিসর, এবং যথেষ্ঠ আধুনিক। যারা সেখানে বাস করেছেন তারা সেখানকার অন্য সুবিধাগুলোর কথাও জানেন। এই নগরীতে এমন বাড়ি খুব বেশী নেই যেগুলো ঐ হলগুলোর সমান বা তারচেয়ে বেশী সুবিধাসম্পন্ন। রশীদ হল পরে তৈরী হলেও এর ডিজাইন তার প্রতিবেশী তিন হলের চেয়ে নিম্নমানের, কম দৃষ্টিনন্দন। এই হলের কক্ষগুলো অপেক্ষাকৃত অপরিসর, ব্যালকনি নেই। দরজা-জানালাগুলো দেখলে পুরনো ঢাকার শাঁখারীপট্টির বাড়ীগুলোর কথা মনে হবে।
রশীদ হল সংক্রান্ত পুরনো গল্পটি হচ্ছে, যে স্থপতি এটি ডিজাইন করেছিলেন তখন তিনি একটা জেলখানার ডিজাইনও করছিলেন। হলের ডিজাইন জমা দেবার সময় ভুলক্রমে জেলখানার ডিজাইন জমা দেয়া হয়। বাস্তবে রশীদ হল জেলখানার মত হয়নি সত্য, তবে তা কোন ল্যান্ডমার্কও হয়নি।  
এমনতো হবার কথা না। যার পরে জন্ম তারতো আরো আধুনিক, আরো সুবিধাসম্পন্ন, আরো দৃষ্টিনন্দন হবার কথা। কিন্তু তা হয়নি। একটা কারন সবার জানা যে পুরনো হল তিনটি সাহেব স্থপতির ডিজাইন করা আর রশীদ হল স্থানীয় স্থপতির ডিজাইন করা। সাহেবরা কিছু করলেই তা ভালো হবে আর আমরা করলে খারাপ, এমন যান্ত্রিক সরলীকরণে আমার বিশ্বাস নেই। তারপরও বুয়েটে এমন ঘটনা বার বার ঘটেছে। 
এর একটি উদাহরন সিভিল বিল্ডিং (সাহেবদের ডিজাইন) এবং ইএমই বিল্ডিং (আমাদের ডিজাইন)। যারা এই বিল্ডিং দু’টো আগে দেখেন নি তারা দেখা মাত্র আমার কথার মর্ম বুঝতে পারবেন। আমরা হাত দিয়ে সুন্দরের কেমন বারোটা বাজাতে পারি তার উদাহরন খোদ আর্কিটেকচার বিল্ডিং। সাহেবদের করা ডিজাইনের ওপর নতুন তলা তোলার সময় স্থানীয় স্থপতি ছাদের প্যারাপেটে বড় বড় বর্গাকার ব্ল্যাঙ্ক রেখেছিলেন। তাতে গোটা বিল্ডিং-এর চেহারা যে কি বিকট হয়েছিল তা যারা তখন দেখেছিলেন তারা মনে রেখেছেন। সবার অসন্তোষের মুখে ব্ল্যাঙ্কগুলো পরে বন্ধ করে দেয়া হয়। পলাশী এলাকায় এখন বুয়েটের যে বিশালাকৃতি অ্যাকাডেমিক বিল্ডিং তোলা হচ্ছে তা আর যাই হোক সুন্দর কিছু হচ্ছে না। এর বীম আর কলামগুলো সিভিল বিল্ডিং-এর বীম আর কলামগুলোর সাথে তুলনা করলে এটি কি হতে যাচ্ছে তা বোঝার জন্য প্রকৌশলী বা স্থপতি হবার দরকার পরে না।
বুয়েট কি মানের প্রকৌশলী আর স্থপতি বানায় তার হাজার হাজার প্রমাণ সারা দুনিয়ায় ছড়িয়ে আছে। সার্বিক বিচারে বাংলাদেশ হাতে গোনা যে কয়েকটা শিক্ষা প্রতিষ্ঠান নিয়ে বিশ্ব বাজারে মাথা উঁচু করে দাঁড়াতে পারে বা লড়াই করতে পারে তার তালিকায় বুয়েটের নাম অবশ্যই প্রথমে থাকবে। তারপরও খোদ বুয়েটে এমন স্থাপনা দেখলে মন খারাপ হয়ে যায়। বিদেশ বিভূঁইয়ে থাকা বুয়েটের ছেলে-মেয়েরা প্রতি নিয়ত মেধা আর যোগ্যতায় সাহেবদের হারিয়ে দিচ্ছে। নতুন ইতিহাস সৃষ্টি করছে। সেখানে মাতৃভূমিতে তাদের এমন পরাজয় বার বার হয় কিভাবে? একি জল-মাটির গুণ নাকি ব্যবস্থার সীমাবদ্ধতা? ট্রেন্ড সেট করার জন্য যাদের জন্ম তারা কেন জল-মাটি বা ব্যবস্থার দাসত্ব করবে?

