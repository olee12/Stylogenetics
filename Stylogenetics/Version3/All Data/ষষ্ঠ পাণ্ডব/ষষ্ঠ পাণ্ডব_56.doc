ইউপিন - একটি প্রস্তাব




বাংলাদেশে প্রতি বছর জুন মাসের শুরুর দিকে জাতীয় বাজেট ঘোষিত হয়। বাজেট বক্তৃতায় মাননীয় অর্থমন্ত্রী আগামী এক বছরে দেশ কোন খাত থেকে কতো টাকায় আয় করবে আর সেই আয় কোথায় কী হিসাবে ব্যয় করা হবে সেটা আমাদেরকে জানান। সাথে সাথে গত বছরের রাজস্ব লক্ষ্যমাত্রা কী ছিল এবং সেটা কতটুকু আদায় হয়েছে সে’কথাও আমাদেরকে জানান।

বাজেট আসন্ন হলে সাধারণ জনমনে যে চিন্তাটা কাজ করে সেগুলো হচ্ছে, এবারের বাজেটে -

১. কোন কোন জিনিসের উপর কর বাড়লো - অর্থাৎ কোন কোন জিনিসের দাম বাড়বে।
         ১.১ কোন  কোন জিনিসের উপর আগে কর ছিলোনা কিন্তু এখন কর বসবে - অর্থাৎ কোন কোন জিনিসের দাম প্রথম বারের মতো বাড়বে।

২. কোন কোন জিনিসের উপর কর কমলো - অর্থাৎ কোন কোন জিনিসের দাম কমবে। 
         ২.১ কোন  কোন জিনিসের উপর আগে কর ছিল কিন্তু এখন কর প্রত্যাহার করা হবে - অর্থাৎ কোন কোন জিনিসের দাম প্রথম বারের মতো কমবে।

৩. মূল্য সংযোজন কর (মূসক)-এর মাত্রা কোন পর্যায়ে কী হলো - অর্থাৎ কোন কোন পণ্য ও সেবার মূল্য বাড়বে বা কমবে।

৪. আয়করের সীমা কী হবে - অর্থাৎ আমার আয়কর কী বাড়লো না কমলো; অথবা আমি তো আগে আয়কর দিতাম না এখন কি আমাকে আয়কর দিতে হবে?

রাষ্ট্র নিজে চাকুরী বা ব্যবসা করে না। রাষ্ট্রকে তাই তার নাগরিকদের অর্থনৈতিক কর্মকাণ্ডের উপর বিভিন্ন প্রকার শুল্ক ও কর আদায় করে তার সাংবাৎসরিক ব্যয় ও উন্নয়ন কার্যক্রম চালাতে হয়। এর বাইরে বিদেশ থেকে সাহায্য-সহযোগিতা, বিদেশ থেকে ঋণ, দেশিয় ব্যাংক থেকে ঋণ - এগুলোও সরকারের আয়ের উৎস। সরকার সাধারণত নিম্নলিখিত খাতগুলো থেকে রাজস্ব আয় করে থাকেঃ

(ক) আমদানী পর্যায়ে রাজস্বঃ আমদানীকৃত পণ্যের মূল্যের উপর আমদানী শুল্ক, সম্পূরক কর, রেগুলেটরী কর, আমদানী পর্যায়ে মূসক, আগাম আয়কর ইত্যাদি।

(খ) রফতানী পর্যায়ে রাজস্বঃ রফতানীকৃত পণ্যের মূল্যের উপর ধার্যকৃত শুল্ক ও করসমূহ।

(গ) স্থানীয় পর্যায়ে মূল্য সংযোজন কর (মূসক): স্থানীয় ভাবে উৎপাদন, সেবা প্রদান বা সংযোজিত পণ্যের মূল্যের উপর মূল্য সংযোজন কর।

(ঘ) আয়করঃ ব্যক্তি ও প্রতিষ্ঠানের বার্ষিক আয়ের উপর প্রদত্ত কর।

(ঙ) অন্যান্য করঃ ভূমিকর, পৌরকর প্রভৃতি।

উন্নয়নের স্বার্থে ও প্রয়োজনীয় ব্যয় যথাযথভাবে নির্বাহ করার জন্য রাষ্ট্র নূন্যপক্ষে বাজেটে ঘোষিত রাজস্ব লক্ষ্যমাত্রা অর্জনের চেষ্টা করে। অধিকতর উন্নয়ন চাইলে বা অধিকতর ব্যয় করতে চাইলে রাজস্ব লক্ষ্যমাত্রা বৃদ্ধি করা হয় অর্থাৎ হয় করের হার বৃদ্ধি অথবা করের সীমা বাড়ানো হয়, অথবা উভয়টিই করা হয়। কিন্তু একটি গণতান্ত্রিক, জনকল্যানমূলক রাষ্ট্রে চাইলেই করের হার বা সীমা বাড়ানো যায় না। করের হার বা করের সীমা বাড়ালে বাংলাদেশের মতো দরিদ্র দেশে জনদুর্ভোগ বাড়ে। এতে জনগণ সরকারের উপর বীতশ্রদ্ধ হয়। ফলে, সামনে নির্বাচন থাকলে সরকার করের হার কমাতে বা করের সীমা ছোট করতে চেষ্টা করে। কিন্তু এতে রাষ্ট্রের আয় কমে যায়, ফলে উন্নয়নের গতি হ্রাস পায় ও ব্যয় সংকোচন অবশ্যম্ভাবী হয়ে পড়ে। আবার বিপুল পরিমাণ রাজস্ব আয় দেখিয়ে উদ্বৃত্ত বাজেট তৈরি করলে বড় ধরনের উন্নয়নের প্রতিশ্রুতি দেয়া যায় হয়তো, কিন্তু প্রকৃত রাজস্ব আয় সেই অনুযায়ী না হলে উন্নয়ন পরিকল্পনাগুলো মার খায়। অথবা জনগণের উপর করের বোঝা বেড়ে গিয়ে জনদুর্ভোগ সৃষ্টি করে।

দেখা যাচ্ছে, করের সীমা বাড়ানো বা কমানো, অথবা করের হার কমানো বা বাড়ানো উভয় ক্ষেত্রেই সুবিধা-অসুবিধা আছে। করের হার বা করের সীমা হ্রাস-বৃদ্ধি একটি বাস্তবতা। এটিকে মেনে নিলেও আরেকটি উপায় আছে যাতে বাংলাদেশে করের হার বা করের সীমা না কমিয়ে বা না বাড়িয়েও রাজস্ব আয় বৃদ্ধি করা সম্ভব হবে - সেটি হচ্ছে কর আদায়ের দক্ষতা বৃদ্ধি করে। কোন কোন বছরে সরকার ইচ্ছেকৃত ভাবে রাজস্ব আয়ের লক্ষ্যমাত্রা কম দেখিয়ে আদায় অধিক দেখাতে পারে। অর্থাৎ কর আদায়ের দক্ষতা বেড়েছে এমনটা দেখাতে পারে। এর পিছনে সরকারের রাজনৈতিক উদ্দেশ্য থাকে, সরকারী সংস্থাগুলোর উচ্চপদস্থদের উচ্চাকাঙ্খা থাকে। এধরনের অসদুদ্দেশ্য ছাড়া বিদ্যমান ব্যবস্থাতে কিছু পরিবর্তনের মাধ্যমে এই দক্ষতা অর্জন সম্ভব যেটা এখানে আলোচনা করা হবে।

বাংলাদেশের গত দশ বছরের বাজেটে ঘোষিত রাজস্ব আয়ের লক্ষ্যমাত্রা ও সংশোধিত লক্ষ্যমাত্রার সাথে প্রকৃত রাজস্ব আয়ের তুলনাটা এখানে দেখতে পাবেন। এতে দেখা যাচ্ছে, ২০০৭-২০০৮ অর্থবছর ছাড়া আর সব বছরে প্রকৃত রাজস্ব আয় ঘোষিত রাজস্ব আয়ের লক্ষ্যমাত্রার চেয়ে কম হয়েছে। তাছাড়া যে বছরে প্রকৃত রাজস্ব আয় বেশি হয়েছে কার্যত সে বছরে ঘোষিত রাজস্ব আয়ের লক্ষ্যমাত্রা আন্ডারস্টেটেড ছিল। সেটি বোঝা যায় ঐ বছরের রাজস্ব আয়ের সংশোধিত লক্ষ্যমাত্রা থেকে। বাংলাদেশে রাজস্ব আয় যতোটা হয় প্রকৃত পক্ষে আয় তার চেয়ে বহুগুণ হওয়া উচিত। কর আদায়ের দক্ষতা বৃদ্ধির অনেক উপায় থাকলেও এই আলোচনায় একটি মাত্র উপায়ের কথা আলোচনা করা হবে। এই উপায়টি অবলম্বন করলে শুধুমাত্র কর আদায়ের দক্ষতা বৃদ্ধিই নয়, আরো অনেকগুলো ক্ষেত্রেও ব্যাপক সুফল পাওয়া যাবে। এই পদ্ধতিটিকে আমরা বলতে পারি Unique Personal Identification Number বা UPIN (ইউপিন)।

বর্তমানে বাংলাদেশে একজন মানুষের জাতীয় পরিচয়পত্র নম্বর, পাসপোর্ট নম্বর, বিভিন্ন ব্যাংকে অ্যাকাউন্ট নম্বর, ক্রেডিট কার্ড নম্বর, ডেবিট কার্ড নম্বর, টিন, বিন, ভ্যাট রেজিস্ট্রেশন নম্বর, ভোটার সনাক্তকরণ নম্বর, জন্ম নিবন্ধন নম্বর, বিভিন্ন অপারেটরের কাছ থেকে নেয়া মোবাইল নম্বর, ড্রাইভিং লাইসেন্স নম্বর, পাবলিক পরীক্ষাগুলোতে রোল নম্বর ও রেজিস্ট্রেশন নম্বর এক নয় - প্রত্যেকটিই স্বতন্ত্র। এই বিভিন্নতার ফলে এই সব ক্ষেত্রগুলোর প্রত্যেকটিতে নানা ধরনের ম্যানিপুলেশন সম্ভব হচ্ছে। যেমন, এক ব্যক্তির পক্ষে একাধিক জাতীয় পরিচয়পত্র বা পাসপোর্ট বা টিন থাকতে পারে। অথচ এই নম্বরগুলো অভিন্ন হলে একজন মানুষকে যেমন এই ক্ষেত্রগুলোর প্রত্যেকটার জন্য আলাদা আলাদা নম্বর মনে রাখার ও বার বার নিবন্ধনের দরকার হয় না, তেমন এটি নিয়ে ম্যানিপুলেশনের সুযোগও কমে যায়। এতে একটি নতুন জায়গায় (যেমন কোন একটা ব্যাংকে অ্যাকাউন্ট খুলতে গেলে) নিবন্ধন করতে গেলে শুধু নিবন্ধন ফি দেয়াটাই যথেষ্ট হবে, অন্য কোন তথ্য জানানোর বা ফর্ম পূরণের দরকার হবে না। এমনকি এই নম্বরটি দিয়ে সরকারের পক্ষ থেকে সবাইকে একটি করে ইমেইল অ্যাকাউন্টও দেয়া সম্ভব। এই ব্যবস্থায় ভ্যারিফিকেশন-অথেনটিকেশন ইত্যাদির জন্য স্বাক্ষরের পরিবর্তে আঙুলের ছাপ নিতে পারলে অনেক জটিলতা ও দুর্নীতি বন্ধ হয়ে যাবে।

ইউপিন পদ্ধতি চালু করার জন্য একটা ন্যাশনাল ডাটাবেস থাকতে হবে। সেখানে সবার ডিএনএ সিকোয়েন্সিং ম্যাপ থাকতে হবে - যার ভিত্তিতে ইউপিন নির্ধারণ করা হবে। সবাইকে ইউপিন সম্বলিত জাতীয় পরিচয়পত্র (National Identity Card) দিতে হবে। প্রয়োজনীয় সব জায়গায় সেই কার্ড পাঞ্চ করার ব্যবস্থা থাকতে হবে, অপটিক্যাল রিডার দিয়ে আঙুলের ছাপ সনাক্তকরণের ব্যবস্থা থাকতে হবে। ন্যাশনাল ডাটাবেসে সবার ডশিয়ে’ থাকতে হবে। যা বিভিন্ন স্থানে কার্ড পাঞ্চের মাধ্যমে নিয়মিত আপটুডেট থাকবে। এমনকি এই ব্যবস্থায় নগদ টাকা লেন-দেনের হারও অনেক কমিয়ে আনা সম্ভব। ভ্রমণে, বেতন গ্রহন ও উত্তোলন, পণ্য ও সেবা ক্রয়-বিক্রয় ইত্যাদিকেও এই ব্যবস্থার আওতায় আনা সম্ভব হবে। এতে জীবনযাত্রার অনেক জটিলতা, বিপদের ঝুঁকি ও অনিশ্চয়তা হ্রাস পাবে।

সরকারী সংস্থাগুলোর কোন কোন ক্ষেত্রে ব্যক্তির অনুমতি সাপেক্ষে আবার কোথাও কোথাও (যেখানে রাষ্ট্র ও তার নাগরিকদের নিরাপত্তা জড়িত) ব্যক্তির অনুমতি ব্যতিরেকে তার ডশিয়ে’ অ্যাকসেসের ক্ষমতা থাকতে হবে। বেসরকারী সংস্থারা সরকারী সংস্থার মাধ্যমে তাদের সাথে সংশ্লিষ্ট কোনো ব্যক্তির ডশিয়ে’র প্রয়োজনীয় অংশটুকু অ্যাকসেস করতে পারবে। উদাহরণ দিয়ে ব্যাপারটা ব্যাখ্যা করা যাক।

ধরা যাক, আমি একটি কোম্পানীর কোন পদে চাকুরীর জন্য মনোনীত হয়েছি। সেক্ষেত্রে ঐ কোম্পানী আমার অনুমতি সাপেক্ষে ন্যাশনাল ডাটাবেস থেকে আমার ব্যক্তিগত তথ্য, অ্যাকাডেমিক রেকর্ড, ক্রাইম রেকর্ড ও কাজের অভিজ্ঞতা যাচাই করে নিতে পারে। এখন আমি যদি কোনো দুষ্কর্ম করে ঐ কোম্পানী থেকে পালিয়ে যাই তাহলে তারা পুলিশের কাছে অভিযোগ করলে পুলিশ আমার অনুমতি ছাড়াই আমি এই পর্যন্ত কোথায় কোথায় গেছি, কী কী করেছি তার বিস্তারিত জেনে নিতে পারে। তাতে পুলিশের পক্ষে আমাকে খুঁজে বের করা সহজ হবে।

রাজস্ব আদায়ে দক্ষতার প্রসঙ্গে ফেরা যাক। দেখা যাক ইউপিন এই ক্ষেত্রে কীভাবে দক্ষতা বাড়াতে পারে।

(ক) আমদানী পর্যায়ে রাজস্বঃ আমদানীকৃত পণ্য চালান খালাস করার সময় আমদানীকারক ব্যক্তি বা প্রতিষ্ঠানের (যেহেতু আইনের চোখে প্রতিষ্ঠানকে স্বতন্ত্র সত্ত্বা হিসাবে ধরা হয়) ইউপিন কার্ড পাঞ্চ করলে আমদানীকারকের হিসাবে সরকারের প্রাপ্য রাজস্ব লেখা হয়ে যাবে যা তৎক্ষনাৎ বা নির্দিষ্ট সময়ান্তে পরিশোধ করা যাবে। তাছাড়া আমদানীকারকের সম্ভাব্য আয়ের হিসাবও এখান থেকে করা যাবে।

(খ) রফতানী পর্যায়ে রাজস্বঃ পণ্য রফতানী করার ইউপিন কার্ড পাঞ্চ করলে রফতানীকারকের হিসাবে সরকারের প্রাপ্য রাজস্ব লেখা হয়ে যাবে যা তৎক্ষনাৎ বা নির্দিষ্ট সময়ান্তে পরিশোধ করা যাবে। তাছাড়া এখান থেকে আমদানীকারকের সম্ভাব্য আয়ের হিসাবও করা যাবে।

(গ) স্থানীয় পর্যায়ে মূল্য সংযোজন কর (মূসক): স্থানীয় ভাবে উৎপাদিত বা সংযোজিত পণ্য বাজারজাত বা রফতানী করার কালে ইউপিন কার্ড পাঞ্চ করলে উৎপাদনকারীর (ব্যক্তি/প্রতিষ্ঠান) হিসাবে প্রাপ্য ভ্যাট লেখা হয়ে যাবে। ভ্যাট অফিস ক্লিয়ারেন্স দিলেই কেবল পণ্য বাজারজাত বা রফতানী করা যাবে। সেবা প্রদানকারী বা পণ্য বিক্রয়কারী প্রতিষ্ঠানগুলোর ক্ষেত্রে ভোক্তা তার কর্তৃক গৃহীত সেবার বা পণ্যের মূল্য পরিশোধকালে তার ইউপিন কার্ড পাঞ্চ করলে মূল্য পরিশোধের সাথে সাথে মূসকও পরিশোধ হয়ে যাবে। ভোক্তা নগদে মূল্য পরিশোধ করলেও স্বীয় ব্যয়ের হিসাব সমন্বয়ের জন্য তাকে গৃহীত পণ্য/সেবার[justify]
 ইনভয়েস সংরক্ষণ করতে হবে। ফলে ঐসব ইনভয়েসের বিপরীতে বছরান্তে তাকে মূসক পরিশোধ করতে হবে। এই ব্যবস্থাটি নিশ্ছিদ্র নয়, তবে বিদ্যমান ব্যবস্থার চেয়ে দক্ষ হবে। এখান থেকে উৎপাদক বা বিপণনকারীর সম্ভাব্য আয়ও হিসাব করা যাবে।[/justify]

(ঘ) আয়করঃ চাকুরীরত ব্যক্তির ক্ষেত্রে তার অ্যাকাউন্টে বেতন জমা হওয়ামাত্র উৎসে কর কর্তিত হবে। বেতন নগদে গৃহীত হলে তার ব্যয়ের সাথে সমন্বয়ের জন্য তার আয়কর হিসাবে বেতনের পরিমাণ উল্লেখ থাকতে হবে। ফলে বছরান্তে হলেও তার ব্যয়ের সাথে সমন্বয় করে তাকে আয়কর পরিশোধ করতে হবে। ব্যবসায়ী ব্যক্তি ও প্রতিষ্ঠানের ক্ষেত্রে তার আমদানী বা রফতানী বা স্থানীয় পর্যায়ের শুল্ক, কর ও মূসকের সাথে ব্যক্তি ও প্রতিষ্ঠানের আয় এবং ব্যয়ের হিসাব সমন্বয় করে বছরান্তে আয়কর পরিশোধ করতে হবে। এই ব্যবস্থাটি নিশ্ছিদ্র নয়, তবে বিদ্যমান ব্যবস্থার চেয়ে দক্ষ হবে।

(ঙ) অন্যান্য করঃ ইউপিন কার্ড ব্যতীত ভূমিকর, পৌরকর জাতীয় বিবিধ কর গ্রহন না করলে এই কর সংশ্লিষ্ট সম্পদ ও আয়ের হিসাব আপনাআপনি ব্যক্তি বা প্রতিষ্ঠানের হিসাবে যুক্ত হয়ে যাবে।

এভাবে করের হার ও সীমা না বাড়িয়ে কর আদায়ের দক্ষতা বাড়িয়ে রাজস্ব আয় বাড়ানো সম্ভব।

ইউপিন কোনো নতুন ধারণা নয়। অনেক দেশেই পিন বা সোশ্যাল সিকিউরিটি নম্বর প্রচলিত আছে। এই ধারণাগুলোকে আরেকটু বৃহৎ পরিসরে জনপ্রতি একটি মাত্র নম্বরে সমন্বয় করলে বিষয়টি আরো সরল হয়। রবীন্দ্রনাথ ঠাকুরের “রক্তকরবী” নাটকে আমরা দেখি সোনার খনির শ্রমিকদের নামের বদলে সংখ্যা দিয়ে চিহ্নিত করা হয়েছে। যেমন, ফাগুলাল হচ্ছে ৪৭ফ আর বিশু ৬৯ঙ। ইউপিন মানুষকে রক্তকরবীর মতো “দশ-পঁচিশের ছক্‌” বানায় না, বরং রাষ্ট্রের সকল শ্রেণী-পেশার মানুষকে একইপ্রকার পরিচয় প্রদান করে। শুধু তাই না এই ব্যবস্থা রাষ্ট্রের সকল নাগরিকের অর্থনৈতিক কর্মকাণ্ড সরকারের নজরদারীতে আনে বলে অপরাধপ্রবনতা ও দুর্নীতি হ্রাস করবে। বস্তুতঃ দুর্নীতি হ্রাস পেলে দেশের রাজস্ব আয় এমনিতেই বৃদ্ধি পাবে।

