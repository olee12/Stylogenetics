কাব্যকথা



“যে কবিতা শুনতে জানে না সে আজন্ম ক্রীতদাস থেকে যাবে”
কবিতাপ্রেমী মানুষদের মধ্যে তারাই হতভাগা যারা কবিতার রসে নিমজ্জমান কিন্তু এক লাইন কবিতাও লিখতে পারেন না। আমি হচ্ছি সেই দলের প্রথম কাতারের মানুষ। স্কুল জীবনে আমাদের বাংলা বা ইংরেজী পাঠ্যপুস্তকে যে সমস্ত কবিতা পড়ানো হয় (কিছু ব্যতিক্রম ছাড়া), বা সেগুলো যে কায়দায় পড়ানো হয় তাতে কোন মানুষের মনে কবিতার প্রতি আগ্রহ বা ভালোবাসা জন্মানো সম্ভব বলে মনে হয় না। যারা পাঠ্যপুস্তক প্রনয়ণ করেন তারা সম্ভবতঃ কবিতার রস বঞ্চিত মানুষ। নয়তো জাগরনমূলক, শিক্ষামূলক, উদ্দীপনামূলক ইত্যাদি এমন সব বিদঘুটে কবিতা পাঠ্যতালিকার অন্তর্ভূক্ত হয় কি করে? কোন কবি বা কবিতার নাম উল্লেখ করছি না। কারন, ঐসমস্ত বিদঘুটে কবিতার লেখকরাও কবি। হয়তো তাদের ভাল কবিতাও আছে কিন্তু নির্বাচকরা অজ্ঞাত কারনে সেসব কবিতা খুঁজে পান না। 
যারা কবিতা পড়তে ভালোবাসেন, তাদের অধিকাংশের এই অভ্যাস গড়ে ওঠার পিছনে অবদান সাধারণতঃ পাঠ্যপুস্তক বহির্ভূত কোন বই বা স্কুল বহির্ভূত কোন মানুষ। বাংলাদেশের আর দশটা মানুষের মত আমিও ছেলেবেলায় মায়ের কন্ঠে ছড়া, ঘুমপাড়ানী গান আর বাবার কন্ঠে আবৃত্তি শুনেছি। তবে তাতে কবিতার প্রতি আগ্রহ তৈরী হলেও এই ভালোবাসা তৈরী হয়নি। বাসায় টেবিলে রাখার কবিতার অবধারিত দুই বই “সঞ্চয়িতা” আর “সঞ্চিতা” উলটে-পাল্টেও কবিতা পড়ার বিশেষ কোন আগ্রহ জন্মে নি। তবে বাবার কন্ঠে হিং-টিং-ছট, সামান্য ক্ষতি বা লিচুচোরের কথা আজো মনে পড়ে।
যে বয়সে ছেলে-মেয়েরা টুকটাক প্রেমে পড়তে শুরু করে, সে বয়সেই তাদের মাথায় কবিতার ভুতও চাপে। আমি এমনই জরদগব ছিলাম যে সেই বয়সেও মাথায় কবিতার (বিশেষতঃ তথাকথিত প্রেমের কবিতার) ভুত চাপেনি। স্কুল ম্যাগাজিনে যখন ক্লাশের অন্যদের ছোট ছোট কবিতা ছাপা হত তখন স্বভাবতই ঈর্ষাবোধ করতাম। কিন্তু মাথার চুল ছিঁড়ে ফেললেও আমার মাথা থেকে এক লাইন কবিতা বের হত না।
খেলার, ছবি আঁকার, গান গাওয়ার বা বাদ্যযন্ত্র বাজানোর যোগ্যতা না থাকায় এক সময় অপেক্ষাকৃত স্বল্প-আয়াসের কবিতা আবৃত্তির দিকে ঝুঁকে ছিলাম। তবে তা নিতান্তই প্রতিযোগিতা কেন্দ্রিক। প্রতিযোগিতা শেষ তো কবিতা শিকেয় উঠলো। স্কুল জীবনের শেষভাগে হাতে-পায়ে দুর্বল থাকায় মনের ভেতর জমে থাকা নানা ক্ষোভ হঠাৎ করেই ফুঁসে ওঠার সুযোগ পেল বিপ্লবাত্মক কবিতা আবৃত্তিতে। কবিতা পড়ার সেই শুরু। আমার তখনকার নায়ক-কবি নির্মুলেন্দু গুণ। তার কবিতার সঙ্কলন “নির্বাচিতা” ততদিনে বের হয়ে গেছে। নির্বাচিতা তখন আমার আর আমার মত রাঙামুলোদের হাতে হাতে, মুখে মুখে। খুঁজে বের করতে লাগলাম নজরুল আর ফররুখের বিদ্রোহাত্মক আর জাগরনমূলক কবিতা। হঠাৎ করেই পর পর কয়েকটা প্রতিযোগিতার কল্যানে পরিচয় হল সুনীল, আল মাহমুদ, আবু জাফর ওবায়েদুল্লাহ আর হেলাল হাফিজের সাথে। অবাক হয়ে আবিষ্কার করলাম একটা নতুন জগত যা আমার মত মোটাবুদ্ধির মানুষকেও আমূল নাড়া দিয়ে গেল। 
“আমি কি রকম ভাবে বেঁচে আছি”, “কবিতা এমন”, “আমি কিংবদন্তীর কথা বলছি” আর “নিষিদ্ধ সম্পাদকীয়”র পথ ধরে বাকদেবী আমার ঘরে এলেন। তারপরের কুড়ি বৎসরের ইতিহাস কবিতা খোঁজা আর কবিতা পড়ার। একসময় আপাত বাজারে দুর্লভ আবুল হাসান, অরুনাভ সরকার, আবু জাফর আর কায়েস আহমেদের মত কবিগণকে আবিষ্কার করতে লাগলাম। শামসুর রাহমান আর জীবনানন্দ দাশ তখনো পাঠ্যপুস্তকের কবি। শক্তি চট্টোপাধ্যায় আর জয় গোস্বামীতে মুগ্ধতাও তৈরী হচ্ছে একটু একটু করে। 
মাঝখানে যখন রাজনীতিতে জড়িয়ে পড়লাম, তখন কিছুদিন সুকান্ত, সুভাষ আর নাজিম হিকমাতেরা আমার মাথা দখল করেছিলেন। তবে সে ভুত দ্রুতই কেটে যেতে থাকে বিশুদ্ধ কবিতার আবির্ভাবে। কল্লোল যুগের কবিদের কবিতা যখন আবিষ্কার করি তখন নিজেকে রামবোকা ছাড়া আর কিছু মনে হয়নি। এই অনন্য কাব্যসম্ভার হাতের কাছে ছিল অথচ তার মূল্যই বুঝতে পারিনি! আমি আস্তে আস্তে কবিতা কি জিনিষ, ছন্দ কাকে বলে, রস কি, কবিতার প্রকারভেদ কি শিখতে শুরু করলাম। “কন্ঠশীলন”-এ যে কয়দিন যাতায়ত করেছি তাতে দেখেছি সেখানে বিশুদ্ধ উচ্চারন বা ভালো আবৃত্তি করা শেখানো হয়, তবে তাতে শিক্ষার্থীর মনে কবিতার প্রতি বিশেষ কোন আকর্ষন তৈরী হয় বলে মনে হয় না। 
পাণ্ডবদের একটা সাধারন গুন হচ্ছে তারা কম-বেশী আবৃত্তি করতে পারেন। বাকী পাণ্ডবেরাতো আর ষষ্ঠ পাণ্ডবের মতো না, তারা কবিতা চিনেন, কবিতা বোঝেন। তাই পাণ্ডবত্ব লাভের সাথে সাথে বাকী পাণ্ডবদের কল্যানে বিশুদ্ধ কবিতার জগতে প্রবেশ করতে শিখি। সেই সময় থেকে আজ পর্যন্ত যিনি আমার মন-মগজ জুড়ে আছেন, তিনি জীবনান্দ দাশ। তাঁর কাব্যসমগ্র আজো আমার টেবিলে বিদ্যমান। পাতাগুলো খুলে খুলে গেছে তবু তাই বার বার পড়া হয়। আনন্দের সময়ও তিনি, কষ্টের সময়ও তিনি। এত বিচিত্র আর এত অসাধারাণ সব কবিতা লিখে গেছেন যে তাঁকে সুরলোকের মানুষ বলে মনে হয়।
জীবনানন্দ পাঠের একটা বড় প্রাপ্তি হচ্ছে একটা কবিতাকেই বিভিন্ন সময়ে, বিভিন্ন প্রেক্ষিতে নানারূপে আবিষ্কার করা। আর কবিতার ফর্ম আর কনটেন্ট নিয়ে এত যে এক্সপেরিমেন্ট করেছেন যে তা একমাত্র গুরুদেবের সাথে তুলনীয়। অথচ তাতে তাঁর কবিতা, কবিতাই থেকে গেছে। কবিতার সৌন্দর্য বা রস একটুও টসকায়নি তাতে। তার প্রমান তাঁর একই কবিতার ভিন্ন দুই রূপ “স্বভাব” আর “দুর্দিন” বা সম্পূর্ন নতুন ফরমাটে লেখা “কয়েকটি লাইন”। কথাটা অবশ্যই ধৃষ্টতার মত শোনাবে, তবে আমার কাছে যা সত্য বলে মনে হয় তা বলতে দ্বিধা করব না। আমার কাছে কবি হিসেবে জীবনানন্দ দাশ গুরুদেবের চেয়েও অনেক অনেক উপরে। এতে আমার মূর্খতা বা মূঢ়তাও যদি প্রকাশ পায় তবে এই মূর্খতা বা মুঢ়তার জন্য আমার কোন লজ্জা নেই।
কাব্যের পৃথিবীতে প্রবেশ করে যে বড় বড় লাভগুলো হয়েছে তার একটি হচ্ছে নতুন নতুন মানুষের বন্ধুত্ব লাভ। কবিতাপ্রেমীরা কবিতার টানেই যেন একজন আরেক জনের কাছে চলে আসেন। আমার জীবনে এর বড় প্রমান আমার সাথে অন্য পাণ্ডবদের বা যিনি বেপথু পাণ্ডবকে গৃহী করেছেন তাদের সাথে আমার আজকের এই সম্পর্ক। 
আজ বিশই সেপ্টেম্বর। আজ তৃতীয় পাণ্ডব আর আমার সংসার-সম্রাজ্ঞীর জন্মদিন। কাব্যলক্ষী বাকী পাণ্ডবদের বা তাদের ঘরণীদের অধরা থাকলেও আশ্চর্যজনক ভাবে শুধুমাত্র এই দুইজনের জন্য তা অনায়াস প্রয়াস। হরিকেল নিবাসী ইন্দ্রপুত্রের ঘরে লক্ষ্মী বিরাজ করলেও আজ আর সেখানে কাব্যলক্ষ্মী থাকেন কিনা জানি না। হয়তো তারই অবহেলা বা সুভদ্রার প্রবল প্রতাপে তিনি অভিমান করেছেন। যে ঘরে ষষ্ঠ পাণ্ডবের বাস সেখানে কাব্যলক্ষ্মীর আরাধণা কঠিন ব্যাপার। তবু দিশা নিভৃতে তার সাধনা করে যান। কে জানে তার প্রচেষ্টায় এই ঘরেও হয়তো একদিন সত্যি সত্যি কাব্যলক্ষ্মী প্রতিষ্ঠা পেয়ে যাবেন।  
“সবচেয়ে সুন্দর সোরাহীটি সাধারণ কাদা-মাটি দিয়ে তৈরী,
সবচেয়ে সুন্দর কবিতাটি সাধারণ শব্দগুলো দিয়ে তৈরী।“
(মধ্য এশিয়ার “আভর” ভাষার কবিতা থেকে)

