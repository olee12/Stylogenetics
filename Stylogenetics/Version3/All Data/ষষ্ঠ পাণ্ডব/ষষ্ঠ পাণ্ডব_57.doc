মসনবী থেকে



১.
এক পথিক আশ্রয়ের জন্য তার এক বন্ধুর বাড়ির দরোজায় আঘাত করলো। ভেতর থেকে বন্ধু জিজ্ঞেস করলো,
- কে? পরিচিত কেউ?
- আমি।
- চলে যাও, তোমার আসার জন্য এটা ঠিক সময় না। আমার ঘরে তোমার মতো অসংস্কৃত লোকের জায়গা নেই।     
পথিক ভাবলো কী করে একজন অসংস্কৃত মানুষ সংস্কৃত হতে পারে? কী করে ভণ্ডামী থেকে সে মুক্ত হতে পারে? তার এই বন্ধুটির মতো মানুষদের কাছ থেকে দূরে চলে গিয়ে একাকীত্বের আগুনে না পুড়লে তা সম্ভব না।

বেচারা লোকটা এক বছর ধরে দেশে দেশে ঘুরে বেড়ালো। এই এক বছরে নানা ঘটনায়, নানা সংঘাতে সে পুড়ে সোনা হয়েছে। আবার সে তার ঐ বন্ধুর বাড়িতে হাজির হলো। এবার খুব সাবধানে সে দরোজায় আঘাত করলো। ভয়ে ভয়ে থাকলো - তার মুখ দিয়ে অসংস্কৃত কোন শব্দ যেনো বের না হয়। ভেতর থেকে বন্ধু জিজ্ঞেস করলো,
- দরোজায় কে?
- হে হৃদয়ভঙ্গকারী, তুমিও তো দরোজাতেই দাঁড়ানো!
- এখন, ‘তুমি’ যেহেতু ‘আমি’ হয়ে গেছো তাহলে ভেতরে এসো। কিন্তু এই ঘরে যে দুই জন ‘আমি’ থাকার জায়গা নেই!

২.
রাজপুত্র তিরমিদ তার বয়স্য দালক্বাককে জিজ্ঞেস করলেন,
- তুমি একটা বেশ্যাকে বিয়ে করতে গেলে কেনো? তুমি বিয়ে করতে চাও সেটা আমাকে জানালেই পারতে। তাহলে আমরা তোমার জন্য কোনো ভদ্র ঘরের মেয়ের সাথে সম্বন্ধ করে দিতে পারতাম।
- হুজুর, আমি এর আগে নয় বার বিয়ে করেছি। তারা সবাই সম্ভ্রান্ত পরিবারের মেয়ে আর গুণবতী ছিলো। কিন্তু পরবর্তীতে তাদের প্রত্যেকেই আমাকে দুঃখের সাগরে ভাসিয়ে কার্যত এক একজন বেশ্যায় পরিণত হয়েছে। তাই এই দফা আমি একজন বেশ্যাকে তার অতীত না জেনেই বিয়ে করেছি। আমি দেখতে চাই এর শেষ কী হয়। এতদিন আমি ভালো মানুষের মতো আচরণ করে গেছি, এখন আমি উন্মাদের মতো আচরণ করবো।

সাবধানতা মরুকগে! ভয়ঙ্কর ভাবে জীবন কাটাতে চাই। সুনাম সব জাহান্নামে যাক। দুর্নাম আর কলঙ্কময় জীবন চাই। ভালো মানুষ হয়ে ভালোমানুষীর চেষ্টা জীবনের অনেক হয়েছে। এবার পরিপূর্ণ উন্মাদের জীবন চাই। 

দোহাইঃ এই গদ্যাংশগুলো জালাল উদ্‌ দীন রূমী’র “মসনবী” থেকে নেয়া। মসনবী’র ভাষার মাধুর্য ও রচনার সৌকর্য সম্পর্কে নূন্যতম ধারণাসম্পন্ন মানুষ জানেন মৎকৃত মসনবী’র এই রূপান্তর চেষ্টা শিব গড়তে বাঁদর গড়ার চেয়েও অধম। তাই মসনবী নিয়ে এই অপচেষ্টা আর করবো না। কল্যানীয় শুভাশীষ দাশের আবির্ভাব তিথিতে একটা মৌলিক গল্প পোস্টানোর ইচ্ছে ছিলো। কিন্তু গোলামীর জীবনে চাইলেই তো সব কিছু করা যায় না, তাই সেই আবির্ভাব তিথি পার হয়ে আরো কিছু দিবস-রজনী গত হবার এই অখাদ্যটা পোস্টানো গেলো। লেখা খাঁদ ভরা হতে পারে, তবে আমার শুভেচ্ছাটা নিখাঁদ। আয়ুষ্মান ভবেহ্‌।

