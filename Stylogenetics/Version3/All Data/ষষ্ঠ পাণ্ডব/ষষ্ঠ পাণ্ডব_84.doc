পকেট কাটার অর্থনীতি-৩



০৬. বিকল্প শিক্ষা-উচ্চ শিক্ষা
এ’কথা আমরা সবাই জানি যে, বাংলাদেশে যে পরিমাণ শিক্ষার্থী মাধ্যমিক পর্যায়ের সমাপনী পরীক্ষা পাশ করে তাদের সবাই উচ্চ মাধ্যমিক পর্যায়ে পড়ার সুযোগ পায়না। ২০১০ সালে এসএসসি ও সমমানের পরীক্ষায় পাশ করা ৯,৬০,৯৪২ জন শিক্ষার্থীর জন্য সরকারী-বেসরকারী সব রকমের উচ্চ মাধ্যমিক কলেজগুলোর মোট সীটের সংখ্যা প্রায় ৪,৬৩,০০০। তার মানে মাধ্যমিক পাশ করেও প্রায় ...০৬. বিকল্প শিক্ষা-উচ্চ শিক্ষা
[justify]এ’কথা আমরা সবাই জানি যে, বাংলাদেশে যে পরিমাণ শিক্ষার্থী মাধ্যমিক পর্যায়ের সমাপনী পরীক্ষা পাশ করে তাদের সবাই উচ্চ মাধ্যমিক পর্যায়ে পড়ার সুযোগ পায়না। ২০১০ সালে এসএসসি ও সমমানের পরীক্ষায় পাশ করা ৯,৬০,৯৪২ জন শিক্ষার্থীর জন্য সরকারী-বেসরকারী সব রকমের উচ্চ মাধ্যমিক কলেজগুলোর মোট সীটের সংখ্যা প্রায় ৪,৬৩,০০০। তার মানে মাধ্যমিক পাশ করেও প্রায় ৫,০০,০০০ শিক্ষার্থী উচ্চ মাধ্যমিক পড়ার সুযোগ পাবেনা, যা মোট পাশ করাদের ৫২%। এই পর্যায়ে ঝরে পড়ে বিরাট সংখ্যক শিক্ষার্থী।
ঝরে পড়া এবং অপেক্ষাকৃত দুর্বল শিক্ষার্থীদের টার্গেট করে গড়ে উঠেছে বিকল্প শিক্ষা বাণিজ্য। এই ব্যবস্থায় সরাসরি বা একটু ঘুরিয়ে যে কথাগুলো বলা হয় সেগুলো হচ্ছে, 
১. এই ব্যবস্থায় লেখাপড়া করতে হবে কম কিন্তু ফলাফল ভালো হবে।
২. এই ব্যবস্থায় ফেল করার সম্ভাবনা নেই বললেই চলে।
৩. বিদেশে (কোন দেশ তা স্পষ্ট করে বলেনা) এই সার্টিফিকেটের মূল্য অনেক।
৪. এই ব্যবস্থায় সময় লাগবে কম।
৫. এই ব্যবস্থায় পাশ করে যে কোন বিশ্ববিদ্যালয়ে (বিশেষতঃ বিদেশের বিশ্ববিদ্যালয়ে) সহজে ভর্তি হওয়া যাবে, ভিসা পাওয়া সহজ হবে।
এভাবে প্রায় কোন ক্লাস না করিয়ে (অল্প কিছু কোচিং করানো হয়), ল্যাব না করিয়ে, মূল্যায়ন পরীক্ষা না নিয়ে সার্টিফিকেট প্রত্যাশী শিক্ষার্থীদের  GED, IGSCE, GCE, CIE’র মত আন্তর্জাতিক মানের পরীক্ষাতে বসিয়ে দেয়া হয়। কোথাও কোথাও ভারতের নানা শিক্ষা বোর্ডের নাম করে অজানা নামধারী সব পরীক্ষায়ও বসিয়ে দেয়া হয়। এই পরীক্ষা ব্যাপারটিতেও ব্যাপক ফাঁকি ও কারচুপির আশ্রয় নেয়া হয়। একজনের পরীক্ষা আরেকজনে দেয়া থেকে শুরু করে ভূয়া পরীক্ষা নেয়া ও ভূয়া গ্রেডশীট দেয়ার মত ব্যাপার আছে। যারা ঠিক পরীক্ষাটা দেবার সুযোগ পায় তাদের খুব কমজনই ভালো ফলাফল করতে পারে। আসলে এমনটাইতো হবার কথা। বিদ্যায়তনে না গিয়েই শিক্ষা যদি এভাবে সম্পন্ন করা সম্ভব হত তাহলে কলেজগুলোর দরকার হতনা।
পরীক্ষাটি বাংলাদেশে স্বীকৃত হলে এবং শিক্ষার্থীর ফলাফল ভালো হলে পরবর্তী পর্যায়ে তার পক্ষে বাংলাদেশে শিক্ষালাভের সুযোগ থাকে। কিন্তু অস্বীকৃত পরীক্ষায় ভালো ফলাফল করলেও বা স্বীকৃত পরীক্ষার সার্টিফিকেট ভূয়া হলে সেসব শিক্ষার্থীর আর কোন আশা থাকেনা। অস্বীকৃত পরীক্ষা বা ভূয়া সার্টিফিকেটের মত কাজগুলোই প্রতারককুল বেশি করে থাকে।
কেউ কেউ তাদের প্রতিষ্ঠান অমুক দেশের তমুক বিশ্ববিদ্যালয়ের সাথে সংযুক্ত বলে প্রচার করে। তারা শিক্ষার্থীদের কাছ থেকে সেই বিশ্ববিদ্যালয়ে ভর্তি, ভিসা ইত্যাদির কথা বলে বিপুল পরিমান টাকা হাতিয়ে নেয়। তারপর একটা ভিসিট ভিসা বা ট্যুরিস্ট ভিসা ধরনের ভিসা দিয়ে ঐ দেশে পাঠিয়ে দেয়। সেখানে পৌঁছে প্রতারিত শিক্ষার্থীরা দেখতে পায় অমন শিক্ষা প্রতিষ্ঠান নেই বা থাকলেও যা আছে তার সাথে তাদেরকে দেয়া ধারনার কোন মিল নেই। তারচেয়ে বড় কথা তাদের বৈধভাবে সেই দেশে থাকার উপায় নেই। এ’ভাবে তারা এক প্রতারকচক্রের হাত থেকে আরেক প্রতারকচক্রের হাতে পড়ে - তাদের আরো টাকা খসার রাস্তা খোলা হয়।
যারা এই বাণিজ্যের সাথে জড়িত তাদের খুব কমজনেরই শিক্ষা মন্ত্রণালয় বা শিক্ষা বোর্ডের অনুমোদন আছে। কোচিং সেন্টারের মত এই প্রতিষ্ঠানগুলো “এই আছে, এই নাই”। ফলে প্রতারিত শিক্ষার্থীদের পক্ষে প্রতারকদের ধরার উপায় থাকেনা। এই পর্যায়ে শিক্ষার্থী ও তাদের অভিভাবকদের অজ্ঞতা বা লোভ বা পরিশ্রমবিমূখতাকে দায়ী করা যায়, কিন্তু তাতে প্রতারকদের দোষস্খালন হয়না। কোন অদৃশ্য শক্তিবলে এদের বিরূদ্ধে কোন আইনগত ব্যবস্থা নেয়া হয়না। সরকারের সংশ্লিষ্ট বিভাগগুলোও এই ব্যাপারে মাথা ঘামায় বলে মনে হয়না। নয়তো দিনে দিনে এদের সংখ্যা এত বাড়ে কী করে? রাস্তা-ঘাটে, পত্রপত্রিকায় এত বিজ্ঞাপনইবা দেয় কী করে? মাঝখান থেকে অভিভাবকদের পকেট কাটা যায় আর শিক্ষার্থীদের শিক্ষাজীবনটাই নষ্ট হয়ে যায়।
উচ্চ মাধ্যমিক পর্যায়ের পরের পর্ব আরো হতাশাজনক। ২০০৯ সালে এইচএসসি ও সমমানের পরীক্ষায় পাশ করে ৩,৯৪,১১১ জন। ৩০ টি পাবলিক বিশ্ববিদ্যালয়ে (জাতীয় বিশ্ববিদ্যালয়সহ) স্নাতক পর্যায়ে মোট আসনসংখ্যা প্রায় ১,৮৩,০০০। অর্থাৎ প্রায় ৫৪% শিক্ষার্থী পাশ করেও পরবর্তী পর্যায়ে পড়ার সুযোগ না পাবার কথা। এই অর্ধেকের বেশি পাশ করা শিক্ষার্থীদের জন্য ওঁত পেতে বসে আছে স্বীকৃত-অস্বীকৃত প্রাইভেট বিশ্ববিদ্যালয় এবং বিকল্প শিক্ষার ফেরিওয়ালারা।
গত শতাব্দীর নব্বইয়ের দশকের দ্বিতীয় ভাগে পত্রপত্রিকা আর রাস্তা-ঘাটে বিজ্ঞাপন দেখতাম “......, alternative to engineering and medicine”। এই বিজ্ঞাপনগুলো যে সব প্রতিষ্ঠানের ছিল তারা মূলতঃ কম্পিউটার প্রোগ্রামিং শেখাত। কম্পিউটার প্রোগ্রামিং কিভাবে প্রকৌশল বা চিকিৎসাবিদ্যাকে প্রতিস্থাপন করতে পারে তা আমার বোধগম্য নয়। আপনাদের বোধেও আসবে বলে মনে হয়না। সে সময় কম্পিউটার প্রোগ্রামিং শেখানোর জোয়ার বয়ে গিয়েছিল। নানা রঙবেরঙের নামে, কম্পিউটারভিত্তিক আন্তর্জাতিক কোম্পানীগুলোর নামে (বিশ্ববিদ্যালয় নয়) প্রোগ্রামিং শেখানোর ব্যবসা গড়ে উঠেছিল। জোয়ারটা আগের মত না থাকলেও এখনো আছে। এই সমস্ত প্রতিষ্ঠান থেকে প্রাপ্ত বিকল্প ডিগ্রীওয়ালারা কিন্তু দেশে বা দেশের বাইরে ঠাঁই পায়নি। বস্তুতঃ যাদের স্বীকৃত ও প্রচলিত প্রাতিষ্ঠানিক শিক্ষা ছিল তারা ঐসমস্ত ট্রেনিংগুলোকে কিছুটা কাজে লাগাতে পেরেছিল। যারা শুধুমাত্র ঐসমস্ত ট্রেনিং-এর জোরে প্রচলিত শিক্ষাকে উপেক্ষা করতে চেয়েছিল, তারা ভেসে গেছে। আজকাল ঐসব প্রতিষ্ঠানের বেশিরভাগ উঠে গেছে। যারা এখনো টিকে আছে তাদের রমরমা বাণিজ্য আর নেই। নতুন নতুন রঙের শিক্ষাবাণিজ্য তাদেরকে প্রতিস্থাপন করেছে। এই সারিতে এগিয়ে আছে প্রাইভেট বিশ্ববিদ্যালয়গুলো।
বাংলাদেশে প্রাইভেট বিশ্ববিদ্যালয় ব্যাপারটি বাস্তবতা ও আবশ্যকীয়। স্বীকৃত প্রাইভেট বিশ্ববিদ্যালয়, তাদের মান ও কর্মকাণ্ড নিয়ে আলোচনার জন্য এই পোস্ট নয়। এখানে বিপুল সংখ্যক অস্বীকৃত প্রাইভেট বিশ্ববিদ্যালয়, নাম না জানা সব বিদেশী বিশ্ববিদ্যালয়ের এ’দেশীয় ক্যাম্পাস (!)-এর নামে প্রতারণার কথা বলবো।
কিছুদিন আগে বিশ্ববিদ্যালয় মঞ্জুরী কমিশন হতে একটি বিজ্ঞপ্তি দেয়া হয় “দারুল ইহসান বিশ্ববিদ্যালয়”-এ ভর্তিচ্ছুদের ও তাদের অভিভাবকদের উদ্দেশ্যে। সেখান থেকে জানা যায় দারুল ইহসান বিশ্ববিদ্যালয়ের বর্তমান মালিক বলে দাবিদারের সংখ্যা চার। তারা নানা জায়গায় বিশ্ববিদ্যালয়টির নানা ক্যাম্পাসের নামে শিক্ষাবাণিজ্য চালাচ্ছে। আইনত যেখানে একটি ছাড়া বাকিসব অবৈধ হবার কথা। বিষয়টির আদালতে মিমাংসা সম্পন্ন না হওয়ায় বিশ্ববিদ্যালয় মঞ্জুরী কমিশন ভর্তিচ্ছুদের ও তাদের অভিভাবকদের দারুল ইহসান বিশ্ববিদ্যালয়ে ভর্তি হবার ব্যাপারে সতর্ক হতে বলেছেন। একটি দৈনিকের ভেতরের দিকের একটি পাতায় প্রকাশিত এই বিজ্ঞপ্তিটি খুব কমজনেরই চোখে পড়বে। অথচ, দারুল ইহসান বিশ্ববিদ্যালয় গোটা ঢাকা জুড়ে দাপটের সাথে শিক্ষাবাণিজ্য চালিয়ে যাচ্ছে। খোদ সরকার যাকে বৈধ বলে স্বীকার করেনা সেই অস্বীকৃত শিক্ষাবানিজ্য প্রতিদিন হাজার হাজার তরুণ-তরুণীর জীবন ধ্বংস করছে আর তাদের অভিভাবকের পকেট উজাড় করছে।
এর আগেও বিশ্ববিদ্যালয় মঞ্জুরী কমিশন বিজ্ঞপ্তি দিয়ে পঞ্চাশটিরও বেশি প্রাইভেট বিশ্ববিদ্যালয়কে অবৈধ ঘোষনা করেছিল। কিন্তু ঐসমস্ত ভূয়া প্রাইভেট বিশ্ববিদ্যালয়ের কার্যক্রম বন্ধের জন্য কোন পদক্ষেপ নেয়া হয়নি। ফলে তাদের প্রতারণা অব্যাহত রয়ে গেছে।
কর্মক্ষেত্রে যারা চাকুরী প্রদান করে থাকেন তারা আজকাল চাকুরীপ্রার্থীদের ডিগ্রীর বৈধতা নিয়ে উদ্বিগ্ন থাকেন। কারণ, তাদের পক্ষে বিভিন্ন প্রাইভেট বিশ্ববিদ্যালয় থেকে প্রাপ্ত ডিগ্রীর বৈধতা যাচাইয়ের কোন উপায় নেই, সেটা সম্ভবও না। তাছাড়া স্বীকৃত প্রাইভেট বিশ্ববিদ্যালয়গুলোতেও একই ডিগ্রীর ক্ষেত্রে কোর্স কারিকুলাম, কোর্স কনটেন্ট, শিক্ষাদান পদ্ধতি, ল্যাব সুবিধা, শিক্ষকের মান ইত্যাদিতে এত হেরফের থাকে যে তাতে কর্মক্ষেত্রে নিয়োগকর্তা ও নিয়োগপ্রাপ্ত উভয়েই বিপদে পড়েন।
এই পর্যন্ত যে ব্যবস্থাগুলোর কথা বললাম তার সবগুলোর টার্গেট মধ্যবিত্ত বা তদূর্ধ্ব শ্রেণী। এর বাইরেও আরেক প্রকার বিকল্প শিক্ষার বানিজ্য আছে, তার নাম কওমী মাদ্রাসা - এদের টার্গেট দরিদ্র শিক্ষার্থীরা। বাংলাদেশে বিদ্যমান মাদ্রাসা ব্যবস্থা দুই প্রকার। একটি আলিয়া মাদ্রাসা যা মাদ্রাসা শিক্ষা বোর্ডের অধীন ও সরকারী স্বীকৃতিপ্রাপ্ত। অন্যটি কওমী মাদ্রাসা যা অনেকগুলো বোর্ডের অধীন - যেগুলোর একটিও সরকারী স্বীকৃতিপ্রাপ্ত নয়। কিছুদিন পূর্বে কওমী মাদ্রাসার দাওরায়ে হাদীস-কে মাস্টার্স ডিগ্রীর সমান মর্যাদা দেবার কথা উঠেছিল। বস্তুতঃ এটি একটি রাজনৈতিক সিদ্ধান্ত ছিল যা কওমী মাদ্রাসা ব্যবস্থা সম্পর্কে বিস্তারিত খোঁজ না নিয়ে করা।
দেশে বিদ্যমান হাজার হাজার কওমী মাদ্রাসাগুলোর জন্য না আছে সুগঠিত সিলেবাস, না আছে সুনির্দিষ্ট পাঠ্যপুস্তক, না আছে সুনির্দিষ্ট শিক্ষা কাঠামো, না আছে কেন্দ্রীয় নিয়ন্ত্রণ বা মূল্যায়নের ব্যবস্থা। ফলে কোথাও দুইটি বই পড়িয়ে, কোথাও বিশটি বই পড়িয়ে; কোথাও পাঁচ বছরে, আবার কোথাও ষোল বছরে শিক্ষা সম্পন্ন করা হচ্ছে। এই মাদ্রাসাগুলোর সবগুলোই যে বিশেষ বিশেষ মহলের বানানো, তাদের অর্থে পরিচালিত তা নয়। বরং এই মাদ্রাসাগুলোর একটি বিরাট অংশ স্থানীয় শিক্ষাবণিকদের উদ্যোগ। দরিদ্র, হতদরিদ্র পরিবারের সন্তানরা এখানে টার্গেট। শিক্ষার নামে তাদের অশিক্ষা, কুশিক্ষার ব্যবস্থা করা হচ্ছে, কেড়ে নেয়া হচ্ছে তাদের শেষ কড়ি। সাধারণ মানুষের ধর্মীয় অনুভূতি ও দরিদ্রের প্রতি সহানুভূতিকে কাজে লাগিয়ে চাঁদা তোলা, যাকাত-ফেতরা  আদায়, কোরবানীর পশুর চামড়া আদায় করা হচ্ছে ঐ মাদ্রাসার ছাত্রদের দিয়েই - যার বড় অংশ ঐসব শিক্ষাবণিকদের পকেটে যায়।
এসব মাদ্রাসা থেকে ডিগ্রীপ্রাপ্তরা বাংলাদেশের সরকারী-বেসরকারী কোন প্রতিষ্ঠানেই চাকুরী পাবেনা। তাদের ঐসব ডিগ্রী দিয়ে দেশে বা বিদেশে অন্য কোন শিক্ষায়তনে উচ্চশিক্ষার জন্য আবেদনও করতে পারবেনা। এই সত্য সবাই জানেন - সরকারও। তবু এই শিক্ষাবাণিজ্য চলছে। এতে গরীব ছেলের জীবন নষ্ট করা হচ্ছে, আর তার অভিভাবকদের পকেট কাটা চলছে।
(চলবে)

