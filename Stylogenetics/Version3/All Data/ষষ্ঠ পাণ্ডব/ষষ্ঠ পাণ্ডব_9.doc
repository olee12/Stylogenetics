বিলাতী বলদ




পেশাজীবিদের নেটওয়ার্ক লিঙ্কডইনে যখন অ্যাকাউন্ট খুলেছিলাম তখন কানেক্ট করার জন্য যাদের নাম সাজেশনে আসতো তাদের প্রায় প্রত্যেককে অ্যাড রিকোয়েস্ট পাঠাতাম বা কেউ অ্যাড রিকোয়েস্ট পাঠালে সেটা সাথে সাথে অ্যাকসেপ্ট করতাম। এভাবে কিছু দিনের মধ্যে দেখা গেলো আমি বহু লোকের সাথে কানেক্টেড। একদিন কারা কারা আমার সাথে কানেক্টেড আছেন এটা দেখতে গিয়ে দেখি বেশিরভাগ জনকে আমি চিনিনা। তাদের সাথে আমার কানেক্‌শন দুই-তিন ধাপে। তো ঝামেলা এড়াতে আমি যেমন নির্বিচারে তাদের যুক্ত করে ছিলাম আবার তেমন নির্বিচারে তাদের মুক্ত করে দিতে লাগলাম। 
বাছাবাছির এই পর্যায়ে লিস্টে সুশীল রাজগরিয়া নামটা দেখে একটু খটকা লাগলো। নামের সাথে দেয়া তার ছবিটা দেখে মনে হলো কোন এক কালে উনাকে চিনতাম বোধহয়। দেখলাম তার সাথে আমার যোগাযোগ সরাসরি, মাঝখানে কোন ধাপ নেই। একটু ভাবতে মনে পড়লো এমন নামের একজনকে স্কুল জীবনে চিনতাম যিনি আমার দুই ক্লাস উপরে পড়তেন। কিন্তু তার প্রফাইলে তিনি কোন স্কুলে পড়েছেন সেটা নেই। কেবল বিলাতের কোন ইউনিভার্সিটি থেকে এমবিএ করেছেন সেটা উল্লেখ করা আছে। 
সন্দেহ নিরসনের জন্য তাকে মেসেজ পাঠালাম 
– আপনি কি অমুক স্কুলের তমুক ব্যাচে ছিলেন? 
কিছুক্ষণ পরেই উত্তর আসলো 
— হ্যাঁ। কেন, তুমি আমাকে চিনতে পারোনি? 
— চিনতে পেরেছি, কিন্তু একটু সন্দেহ ছিল মনে।
আরো কিছু টুকটাক মেসেজ চালাচালির পর আমরা মোবাইল নাম্বার বিনিময় করলাম। 
তার কয়েকদিন পর সুশীলদা’র কাছ থেকে ফোন এলো। তিনি আমি কোথায় আছি, কী করি ইত্যাদি কাজসংক্রান্ত ব্যাপারে জিজ্ঞেস করলেন, কিন্তু আমার নিজের বা আমার পরিবারের ব্যাপারে কোন প্রশ্ন করলেন না। আমিও তাই তাকে তার কাজসংক্রান্ত খোঁজখবর ছাড়া আর কিছু জিজ্ঞেস করলাম না। সুশীলদা’র বাবা সুনীল রাজগরিয়া হচ্ছেন ‘রাজগরিয়া গ্রুপ অভ ইন্ডাস্ট্রিজ’-এর মালিক। এজন্য সুশীলদা’ বলার আগেই আমি ধারণা করেছিলাম তিনি হয়তো পৈত্রিক ব্যবসাতে যোগ দিয়েছেন। দেখা গেলো আমার ধারণা সঠিক। সুশীলদা’ আমাকে একদিন দুপুরে খাবার নিমন্ত্রণ জানালেন। আমি যাবার আশ্বাস দিলাম, কিন্তু কোন দিনক্ষণ ঠিক করলাম না।
আমরা স্কুলে পড়ার সময় সুশীলদা’ এমন কেউ ছিলেন না যে আমি তার কথা মনে রাখবো। না তিনি ভালো ছাত্র ছিলেন, না ভালো খেলোয়াড়, না ভালো শিল্পী। এমনকি দুষ্টুমীর জন্য যাদেরকে সবাই মনে রাখে তিনি সেই দলেরও না। তাকে মনে রাখার একমাত্র কারণ হচ্ছে, তিনি সুনীল রাজগরিয়ার পুত্র। এবং সুনীল রাজগরিয়া হচ্ছেন সেই ব্যক্তি যার টাকায় আমাদের স্কুলের নতুন বিল্ডিংটা দোতলা থেকে চারতলা হয়েছে। সামাজিক যোগাযোগ মাধ্যমে গুঁতোগুতি করে দেখলাম সুশীলদা’ বিলাত থেকে পড়াশোনা করে ফিরেছেন সাত/আট বছর হয়। তারও আগে থেকে তিনি রাজগরিয়া গ্রুপের মার্কেটিং এন্ড সেলস্‌ ডিরেক্টর পদে আছেন, পরে বিলাতী ডিগ্রি নিয়েছেন। অবশ্য সুশীলদা’র বিলাতী এমবিএ ডিগ্রি না থেকে দেশের বিএ ফেল হলেও এখন যে পদে আছেন সেই পদেই থাকতেন — পৈত্রিক ব্যবসা বলে কথা।
মাঝে বেশ কয়েক মাস কেটে গেছে, আমি আর সুশীলদা’র খোঁজ নেইনি, তার নিমন্ত্রণও রক্ষা করিনি। সুশীলদা’ও আমার আর খোঁজ করেননি। এমন সময় এক সকালে ফোন করে জানালেন, তিনি আমাকে একটা ই-মেইল পাঠিয়েছেন। আমি মেইল চেক করে দেখি পত্রিকায় প্রকাশিত একটা নিয়োগ বিজ্ঞপ্তির স্ক্যানড কপি পাঠানো হয়েছে। রাজগরিয়া গ্রুপ অভ ইন্ডাস্ট্রিজের মশলাজাত পণ্য বিভাগে গোডাউন-ইন-চার্জ পদে লোক নেয়া হবে, পোস্টিং মাগুরা আর ফরিদপুরে। মেইলে উল্লেখ করা আছে, আগ্রহী হলে আমি সেখানে আবেদন করতে পারি, আমার বন্ধুবান্ধবদেরকেও আবেদন করতে বলতে পারি। মেইলটা পড়ে আমার কী মনে হলো সে’কথা পরে বলবো। যাকগে, এখানে আমার আবেদন করার প্রশ্নই ওঠে না, তাই ওটা নিয়ে আর দ্বিতীয়বার ভাবিনি। 
এর কিছু দিন পর সুশীলদা’র অফিস থেকে একজন আমাদের অফিসে আসলেন আমার সাথে দেখা করতে। আগত ভদ্রলোককে জিজ্ঞেস করলাম, আমি তার জন্য কী করতে পারি। তিনি সোজাসুজি বললেন, তিনি আমাদের কোম্পানি সম্পর্কে কিছু তথ্য জানতে চান। এরপর তিনি যেসব প্রশ্ন করা শুরু করলেন সেসব প্রশ্ন কেবল সেগুনবাগিচার দুই মহারথী — জাতীয় রাজস্ব বোর্ড (আয়কর বিভাগ আর মূসক বিভাগ) আর দুর্নীতি দমন কমিশন লোকজনকে করে থাকে। এসব প্রশ্নের উত্তর আমি ঐ দুই মহারথীকে দিতে অভ্যস্ত, অন্য কাউকে না, তাই ভদ্রলোককে নিরাশ করতে হয়। এরপর তিনি আমার ব্যক্তিগত আয়-রোজগার সম্পর্কে যে সব প্রশ্ন করা শুরু করলেন সে সব প্রশ্ন বিয়ের সময় পাত্রীপক্ষ পাত্রপক্ষকে করে থাকে। আমি যেহেতু বহুকাল ধরে বিবাহিত, এবং আরেকবার ছাঁদনাতলায় যেতে আগ্রহী না, তাই এই সব প্রশ্নের উত্তর দেয়া থেকেও বিরত থাকলাম। ভদ্রলোককে রঙ চা খাইয়ে বিদায় দিলাম।
বুঝতে পারলাম ধনকুবের সুশীল রাজগরিয়ার গোডাউন-ইন-চার্জ হবার প্রস্তাব প্রত্যাখ্যান করার সাহস ভিখিরি পাণ্ডব কোথা থেকে পায় সেটা যাচাই করার জন্য এই ভদ্রলোককে পাঠানো হয়েছিল। তিনি গিয়ে কী রিপোর্ট করেছিলেন জানি না, তবে তারও মাসখানেক পরে জুনিয়র রাজগরিয়া আমাকে ফোন করে জিজ্ঞেস করেছিলেন আমি তার ইনভেস্টমেন্ট ব্যাংক বা শিপিং লাইনে কাজ করতে আগ্রহী কিনা। আমি সবিনয়ে তাকে জানাই যে, আমার চাকুরি নিয়ে তিনি যেন অহেতুক পেরেশান না হন।
**************************************************************
আজকাল বেশিরভাগ অফিসে বিড়ি ফোঁকার কোন ব্যবস্থা থাকে না। বাইরের দরজায় ইংরেজিতে ‘ধুমপান করবেন না’ বা ‘ধুমপান নিষেধ’ লেখা থাকে। ফলে ধুমপায়ী লোকজনের সুবিধার্থে অফিসগুলোর ঠিক বাইরে সিগারেট বিক্রির টঙ থাকে। একদিন দুপুরের দিকে অমন এক টঙে দাঁড়িয়ে বিড়ি ফুঁকছি এমন সময় একটা অপরিচিত নাম্বার থেকে ফোন আসলো। আমি ফোন তুললাম,
— হ্যালো!
— হ্যালো পাণ্ডব! কেমন আছিস?
আমি কণ্ঠটা ঠিক চিনতে পারি না। জিজ্ঞেস করি,
— কে বলছেন?
—  আরে আমি বিশু! বিশ্বনাথ আগরওয়াল।
— ও, বিশু! তা আছিস কেমন?
বিশু আমার কলেজ জীবনের সহপাঠী। ওর সাথে মোটামুটি বন্ধুত্ব ছিল। কিন্তু কলেজের পর আর ওর সাথে কোন যোগাযোগ ছিল না। জানা গেলো আমাদের কমন বন্ধু হিমেলের কাছ থেকে সে আমার ফোন নাম্বার পেয়েছে। বিশুর সাথে টুকটাক নানা কথা হয়। ঠিক হয় একদিন সন্ধ্যায় ধানমণ্ডি লেকের পাড়ের পুরনো আড্ডার জায়গায় দেখা করবো।  
নির্ধারিত দিনে পুরনো ঠেকে যাই। দেখি এত লোকজন গিজগিজ করছে মনে হয় যেন সারা শহরের লোক লেকের পাড়ে বেড়াতে এসেছে। ভীড়ের চোটে বিশুর সাথে আর বিশেষ কথা হয় না। বাড়িঘর, বাচ্চাকাচ্চার খবরেই আলাপ শেষ হয়। জানা গেলো গত পনের/ষোল বছর সে নাকি অনেক রকম ব্যবসা করেছে। মাঝে সাত/আট বছর আগে উচ্চ শিক্ষার্থে বিলাত গিয়েছিল। সেখানে সে পড়াশোনা শেষ করতে পেরেছিল কিনা সেটা জানা যায় না। পরে ওর বাবা-মা বয়সোজনিত কারণে অসুস্থ হয়ে পড়ায় নাকি তাকে দেশে ফিরে আসতে হয়েছে। আর্থিক অবস্থা বিচারে বিশুদেরকে স্বচ্ছল বলা যায়, তবে তারা কোনভাবেই রাজগরিয়াদের এক-আধলারও সমান নয়। 
বেশ কয়েক মাস পরে বিশু ফোন করলো। বিশু জিজ্ঞেস করে আমি এখন কোথায় আছি, কী কাজ করি। সাথে এটাও জানায় সাভারে সে গার্মেন্টস ফ্যাক্টরি দিয়েছে। সেখানে সে ব্যাপক উন্নতি করছে। এবং এর ফলে চকবাজারে তাদের পৈত্রিক মনিহারী ব্যবসায়ে সে সময় দিতে পারছে না। বিশু সরাসরিই বললো, আমি যেন তাদের চকবাজারের মনোহারী জিনিসের দোকানের দায়িত্ব নেই। এ’কথা শুনে আমার কী মনে হলো সে’কথা পরে বলবো। আমি বিশুকে বলি যে, তার সাথে কোন প্রকার পেশাদারী বা ব্যবসায়িক সম্পর্কে যেতে আমি আগ্রহী না। তার প্রয়োজন মেটাতে সে বরং অভিজ্ঞ কাউকে খুঁজে নিক।
**************************************************************
একটা সময় ছিল যখন বাসে করে ঢাকা থেকে চট্টগ্রামে চার ঘন্টায় যাওয়া বা আসা যেতো। কিন্তু এখন সময় পাল্টেছে। এখন মাসিক হাজার টাকা দামের ইন্টারনেটের গতি ১৯.২ কেবিপিএস থেকে বেড়ে ১ এমবিপিএস হয়েছে, আর বাসে করে ঢাকা থেকে চট্টগ্রাম যেতে সময় এখন চার ঘন্টা থেকে বেড়ে বারো ঘন্টার মতো হয়েছে। ঢাকা-চট্টগ্রাম যাতায়তে একটা গোটা দিন লাগার ইতিহাসও জানি। এই জন্য ধনী লোকেরা বিমানে চড়েন আর দরিদ্র লোকেরা বিমানের ব্যয় বইতে না পেরে ট্রেনে চড়েন। যে সব কপালপোড়া বিমানের টিকিট কিনতে পারে না বা পায় না এবং ট্রেনের টিকিটও পায় না তারা বাসের টিকিট কাটে। আমি যেহেতু কালে-ভদ্রে চট্টগ্রাম যাই তাই কখনোই জুতমতো ট্রেনের টিকিট পাই না। বিমানের উল্লেখ এখানে অপ্রয়োজনীয়। অমন এক দুর্দিনে ঢাকা ফেরার জন্য দামপাড়া থেকে বাসে চড়ে বসি। 
বাসে যিনি আমার পাশের সিটে বসেছে তাকে বেশ অস্থিরমতি বলে মনে হল। এই কিছুক্ষণ ফোনে কথা বলছে, আবার কিছুক্ষণ ট্যাবে মুভি দেখছে, আবার কিছুক্ষণ খামোখাই বাসের সুপারভাইজারের সাথে তর্কাতর্কি করছে। কিছুক্ষণ পর পর সে পানির বোতলে চুমুক দিচ্ছে। কিন্তু সেই বোতলে যে পানি নেই সেটা আমি হলফ করে বলতে পারি। সম্ভবত ডাবের পানি মেশানো জিন বা ভদকা। বাস সীতাকুণ্ড পার হতে যখন চার ঘন্টার চেয়ে বেশি সময় নিয়ে নিল তখন সে আর থাকতে না পেরে আমার সাথে আলাপ জুড়লো। অবশ্য আলাপ সে আরো আগেই জুড়তো যদি না আমি জানালা দিয়ে বাইরে ভাটিয়ারী, কুমিরা, বাড়বকুণ্ড এলাকার দৃশ্যে নিজেকে জোর করে মগ্ন রাখার চেষ্টা না করতাম। কতক্ষণে ঢাকা পৌঁছাতে পারবো সে বিষয়ে সন্দিহান হয়ে পড়ায় বাধ্য হয়ে আমিও সহযাত্রীর সাথে আলাপ চালাই। 
সহযাত্রীর নাম বঙ্কুবিহারী মিশ্র, পেশায় ব্যবসায়ী, ফতুল্লাতে তার রি-রোলিং মিল আছে। তার চট্টগ্রামে যাবার উদ্দেশ্য স্ক্র্যাপ কেনা। আমার বৃত্তান্ত জিজ্ঞেস করায় শুধু বলি, আমি ঢাকাতে থাকি, চাকুরি করি, অফিসের কাজে চট্টগ্রাম গিয়েছিলাম। মিশ্রজী আমার কথা সবিশেষ জানতে আগ্রহী নয়। তার আগ্রহ রি-রোলিং মিলের ব্যবসাটি কতো কঠিন আর সে কতো দক্ষতার সাথে সেটা সামলাচ্ছে সেটা আমাকে জানানো। মিশ্রজী বয়সে আমার চেয়ে দশ-বারো বছরের ছোট হবে। তাই তার প্রগলভতাকে প্রশ্রয়ের চোখে দেখি। তার রি-রোলিং মিলের গল্পের ফাঁকে ফাঁকে দুটো বিষয়ের বার বার উপস্থিতি লক্ষ করি। প্রথমটা হচ্ছে সেই বিষয় যেটা প্রায় সব বাঙালীর গল্পে থাকে — দেশ আর দেশের মানুষের বদনাম করা। আমাদের নিঃস্বার্থ পূর্বপুরুষেরা নিজেদের জীবন দিয়ে দেশটা স্বাধীন করে দিয়ে গিয়েছিলেন তো তাই স্বার্থপর আমরা প্রতিনিয়ত দেশ আর দেশের মানুষকে গালি দিয়ে সেই ঋণ শোধ করি। মিশ্রজীর গল্পের ফাঁকের দ্বিতীয় বিষয়টি হচ্ছে প্রতিটি বিষয়ে বিলাত কতো ভালো আর আমাদের দেশ কতো খারাপ সেটা দেখানো। আমার একটা সন্দেহ হলো। যাচাই করার জন্য জিজ্ঞেস করলাম সে আগে বিলাতে থাকতো কিনা। সাথে সাথে সে যে গল্প করার জন্য এতক্ষণ ধরে হাঁসফাঁস করছিল সেই গল্পের ঝাঁপি খুলে বসলো।
মিশ্রজী বছর আষ্টেক আগে বিলাত গিয়েছিল, উদ্দেশ্য উচ্চ শিক্ষা গ্রহন। মিশ্রজী’র দাবি সে বিলাতের প্রথম সারির একটা কলেজে ব্যবসায় বিষয়ে পড়তো। তার ফলাফলও নাকি খুব ভালো। তার কলেজ নাকি তাকে অধ্যাপনার জন্য রেখে দিতে চেয়েছিল। কিন্তু সে দেশপ্রেমিক মানুষ, তাই এতো অব্যবস্থার মধ্যেও শিল্প গড়ে দেশের উন্নতি করার জন্য বিলাতের অমন লোভনীয় প্রস্তাব ফেলে দেশে চলে এসেছে। বিলাত সংক্রান্ত মিশ্রজীর দাবি সত্য-মিথ্যা যা-ই হোক, তার শিল্পোদ্যোগের ব্যাপারটা আমার ভালো লাগে। আমি খোলা মনেই তার প্রশংসা করি। মিশ্রজী লাজুক হাসি দেয়। তারপর জিজ্ঞেস করে আমি কোথায়, কী পড়াশোনা করেছি। তাকে জানাই, আমি অল্পস্বল্প যা পড়েছি সেটা দেশেই, যে বিষয়ে স্নাতক হয়েছি সেটার নাম বলি। মিশ্রজীও আমাকে খুশি করার জন্য বলে, খুব ভালো।      
জ্যামে স্থবির বাসের যাত্রীদের মধ্যে কেউ কেউ মোবাইলে তাদের পরিচিত জনদের সাথে কথা বলে জানালেন সামনে বেশ লম্বা জ্যাম আছে। এর সীমা কারো মতে ফেনী মহীপাল পর্যন্ত, কেউ বলেন চৌদ্দগ্রাম পর্যন্ত। এমনসব কথা শুনে আমাদের মোটামুটি কেতরে পড়ার জোগাড় হলো। ফলে মীরের সরাই আসতে বাস থামানোর জন্য সবাই হৈচৈ লাগিয়ে দিল। বাথরুমে যাওয়া, চা-নাস্তা খাওয়া, একটু হাঁটাহাটি করা — এসব ছাড়া আমাদের পক্ষে এতো লম্বা জ্যাম পাড়ি দেয়া সম্ভব না। অনিশ্চিত জ্যামের পথে না খেয়ে হয়তো থাকা যাবে কিন্তু বাথরুমে না গিয়ে থাকার উপায় নেই, তাই কাঁধের ব্যাগটা নিয়ে নেমে পড়ি। কিন্তু যে রেস্তোরাঁ পাওয়া গেলো তার বাথরুম এতো নোংরা যে আমার নাড়িভুঁড়ি উলটে আসার যোগাড় হলো। পেটে যেন কোন গোলযোগ না বাঁধে সে জন্য কলা ছাড়া আর কিছু খাবো না বলে ভাবি। মিশ্রজী এসে চা পানের জন্য জোরাজুরি করতে লাগলো। শেষে রঙ চা পানে সম্মত হই। 
চা পানের ফাঁকে মিশ্রজী হঠাৎ বলে বসে আমার সাথে কথা বলে তার ভালো লেগেছে, আমি যেন তার রি-রোলিং মিলে শিফ্‌ট-ইন-চার্জ হিসাবে যোগ দেই। কাজটা নাকি খুব সহজ — ‘বদমাইশ লেবার’দের চোখে চোখে রাখা। আমার যা অভিজ্ঞতা তাতে নাকি শিফ্‌ট-ইন-চার্জের কাজটা আমার জন্য কঠিন কিছু হবে না আর সে আমাকে ভালো বেতন দেবে। এ’কথা শুনে আমার কী মনে হলো সে’কথা পরে বলবো। আমি ‘আচ্ছা, ভেবে দেখি’ বলে এই বিষয়ে তাকে আর কথা বাড়ানোর সুযোগ দেই না। বাসে ফিরে তার হাত থেকে বাঁচার জন্য আমি চোখ পর্যন্ত ক্যাপ নামিয়ে ঘুমিয়ে পড়ি।   
**************************************************************
নীতা চৌহানদের পরিবারের সাথে দিশাদের পরিবারের ঘনিষ্ঠতা অনেক বছরের। নীতা আর তার স্বামী বছর পাঁচেক আগে বিলাতে পড়তে গিয়েছিল। তাদের বিলাতে থাকার সময় সামাজিক যোগাযোগ মাধ্যমে দিশার সাথে যে যোগাযোগ হয়েছিল তাতে জানা গিয়েছিল তারা আর দেশে ফিরবে না। কয়েক মাস আগে দিশা একদিন বাজারে কেনাকাটা করার সময় হঠাৎ নীতার সাথে তার দেখা হয়ে যায়। জানা গেলো নীতারা দেশে বেড়াতে আসেনি, একেবারে চলে এসেছে। কেন ফিরে এসেছে সেটা জিজ্ঞেস করায় সে শ্বশুর-শাশুড়ির অসুস্থতার কথা বললো। বাস্তবে নীতার শ্বশুর-শাশুড়ির শারিরীক অবস্থা পাঁচ বছর আগে যা ছিল এখন তার চেয়ে বিশেষ কোন অবনতি হয়নি। তাছাড়া ওরা শ্বশুর-শাশুড়ির সাথে থাকেও না। ধারণা করা যায়, বাস্তবে ভিসার মেয়াদ না বাড়ায় অথবা অভিবাসনের সুযোগ না পাওয়ায় নীতারা দেশে ফিরে আসতে বাধ্য হয়েছে। 
ঘটনাটা যদি এখানেই শেষ হতো তাহলে সেটা এখানে উল্লেখ করার কিছু ছিলনা। কিন্তু ঘটনার আরো কিছু বাকি আছে। জানা গেলো দেশে ফিরে নীতা একটা মধ্যম মানের স্কুলে শিক্ষকতা করছে, যা সে বিলাত যাবার আগেই করতো। নীতা জানালো তাদের স্কুলে টিচিং অ্যাসিসটেন্ট নেয়া হচ্ছে, দিশা আবেদন করলে সে কর্তৃপক্ষকে বলে ব্যবস্থা করে দিতে পারবে। এ’কথা শুনে দিশার কী মনে হয়েছিল সে’কথা না জানলেও চলবে। দিশা প্রস্তাবটা যেন শুনতে পায়নি এমন একটা ভাব করে নীতার সাথে আর কথা না বাড়িয়ে চলে আসে।  
**************************************************************
আমি যে একজন দরিদ্র মানুষ সেটা এই শহরের পথের কুকুরটা পর্যন্ত জানে। দারিদ্র্যের ছাপ আমার চেহারা-সুরত, পোশাক-আশাকে চিরস্থায়ীভাবে মারা আছে। অনেকগুলো বছর আমার সাথে থাকতে থাকতে এখন দিশার অবস্থাও তথৈবচ। কিন্তু বাস্তবটা হচ্ছে, টাকাপয়সার বিচারে আমরা দরিদ্র হলেও আমরা লোকজনের কাছে অর্থ বা অন্য কোন প্রকার সাহায্য কামনা করিনা। জীবিকার প্রয়োজনে আমরা যে কাজ করি সেগুলো উল্লেখ করার মতো কিছু হয়তো নয়, কিন্তু তাই বলে আমরা অর্থবান বা ক্ষমতাবান কাউকে দেখলেই তার কাছে চাকুরি প্রার্থনা করি না। তাহলে সুশীল রাজগরিয়া, বিশ্বনাথ আগরওয়াল এবং বঙ্কুবিহারী মিশ্রকে কেন আমাকে অযাচিতভাবে চাকুরি দিতে চাইলো? তাও আবার আমার শিক্ষা, কর্মাভিজ্ঞতা এবং আমার বর্তমান চাকুরির সাথে সামঞ্জস্যপূর্ণ নয় এমন কিছু! নীতা চৌহানও খুব ভালো করে জানে দিশার শিক্ষকতার অভিজ্ঞতা অনেক বছরের, এই ব্যাপারে তার প্রয়োজনীয় প্রাতিষ্ঠানিক শিক্ষা আছে এবং বর্তমানে সে যা করছে সেটা মন্দ নয়। সর্বোপরি দিশা তার কাছে চাকুরি বা অন্য কোন প্রকার সাহায্য প্রার্থনা করেনি। তাহলে সে এমনটা করলো কেন? 
অনেক ‘আপস্টার্ট’ আছে যারা অন্যদেরকে হেয় করার জন্য প্রায়ই এমন অসামঞ্জস্যপূর্ণ প্রস্তাব দিয়ে থাকে। বিশ্বনাথ আগরওয়াল, বঙ্কুবিহারী মিশ্র এবং নীতা চৌহানকে হয়তো সেই দলে ফেলা যায়, কিন্তু সুশীল রাজগরিয়া আপস্টার্ট লোক নয়। কয়েক পুরুষ ধরে তারা উঁচুতলার মানুষ। তাহলে সে-ইবা বাকীদের মতো আচরণ করলো কেন? 
একটু ভেবে দেখলাম, এই মানুষগুলোর মধ্যে একটা ব্যাপার কমন। তারা প্রত্যেকে বিলাত ফেরত। এই মিলটা হয়তো তাদের এমন আচরণের জন্য দায়ী কোন নিশ্চিত কারণ নয়, তবু এটার একটা সম্ভাবনা আছে। কাকতালীয় ভেবে একে উড়িয়ে না দিয়ে এটা ভেবে দেখার দরকার আছে।
**************************************************************
এদেশের মানুষের বিলাতে পড়তে যাবার ইতিহাস প্রায় দেড়শ’ বছরের। এই সময়ে লাখ লাখ লোক চিকিৎসাবিজ্ঞান আর আইন বিষয়ে পড়ে বিলাত থেকে ডিগ্রি নিয়ে দেশে ফিরেছেন। বিলাত থেকে অন্য সব বিষয়ে পড়াশোনা করে দেশে ফেরা লোকের সংখ্যাও কম নয়। কর্মক্ষেত্রে তাদের দেখাও মেলে। এইসব বিলাত ফেরদের মধ্যে কলার ঝাঁকানো লোকজন যে একেবারে নেই তা নয়, তবে তাদের সংখ্যা অনুল্লেখযোগ্য। অবশ্য অমন লোক সমাজের সব গ্রুপেই থাকে। সুতরাং তাদের কলার ঝাঁকানোর পেছনে বিলাতবাসকে দায়ী করা যায় না।
গত শতাব্দীর আশি আর নব্বইয়ের দশকে এই দেশ থেকে যারা উচ্চ শিক্ষার্থে বিদেশে যেতেন তাদের প্রথম পছন্দ ছিল মার্কিন যুক্তরাষ্ট্র। এই সময়ে হাজার হাজার শিক্ষার্থী মার্কিন যুক্তরাষ্ট্রে পড়তে গেছেন। ৯/১১-এর পরে মার্কিন যুক্তরাষ্ট্রে যাবার সুযোগ একটু কঠিন হয়ে যাওয়ায় উচ্চ শিক্ষার্থে বিদেশে গমনেচ্ছুকদের অনেকে যুক্তরাষ্ট্রের বদলে কানাডা, অস্ট্রেলিয়া, নিউজীল্যান্ড আর ইউরোপের আরো কয়েকটি দেশে পাড়ি জমাতে থাকেন। ঠিক এই সময়ে বিলাতের শিক্ষাবণিকেরা নতুন পসরা সাজিয়ে বিদেশ গমনেচ্ছুকদের সামনে হাজির হয়। বিলাতে রাতারাতি গজিয়ে ওঠা সব কলেজে মোটা অঙ্কের বিনিময়ে ছাত্র ভর্তি শুরু হয়। বিলাত সরকারেরও বোধকরি অমন ব্যবস্থাতে সায় ছিল, তাই এদের ছাড়পত্র পেতে বিশেষ অসুবিধা হয়নি। ফলে বানের জলের মতো শিক্ষার্থীরা বিলাতে পাড়ি জমায়। এই সময়ে বিলাত গমনেচ্ছুকদের বড় অংশের লক্ষ্য পড়াশোনার চেয়ে বেশি ছিল যে কোন উপায়ে বিলাতে থেকে যাওয়া। তা তারা কয়েক বছর সেখানে থাকতে পেরেছিল বইকি। বিলাতে সস্তা শ্রমিকের প্রয়োজনীয়তা ফুরিয়ে যাবার পর এই সব নামসর্বস্ব কলেজগুলোর বিরুদ্ধে বিলাতের সরকার খড়্গহস্ত হয়ে ওঠে। ফলে দিনের পর দিন ছাত্রত্বের নামে কাজ করে যাওয়াদের ছাড়পত্রের মেয়াদ আর নবায়ণ করা হয় না। পরিণামে তাদের বেশিরভাগ জন কোন ডিগ্রি অর্জন ছাড়াই দলে দলে দেশে ফিরতে থাকে।
নামসর্বস্ব কলেজগুলো বোধকরি তাদের মক্কেলদের এমন ধারণা দিয়েছিল যে, তাদের প্রতিষ্ঠান বিশ্বসেরা। গবেটদের দল সেটা বিশ্বাস করেছিল। অপেক্ষাকৃত বুদ্ধিমানেরা ফাঁকিটা ধরতে পারলেও ততক্ষণে তাদের মোটা অঙ্কের টাকা বাটপারদের পকেটে চলে যাওয়ায় তাদের আর কিছু করার ছিল না। ফলে দেশে ফেরার পর গবেট আর বুদ্ধিমান উভয় দল এটা দাবি করতে থাকে যে, তারা বিলাতের নামজাদা প্রতিষ্ঠান থেকে পাশ করা। এমনকি যারা কোন ডিগ্রি অর্জন করতে পারেনি তারাও অমন দাবি করতে থাকে।
এই দলটাই নিজেদের শ্রেষ্ঠত্ব জাহির করার জন্য আমাদের মতো বিলাতে না-যাওয়াদেরকে অযাচিত করুণা করতে আগ্রহী হয়। দেখা যাচ্ছে, বিলাতের জল-হাওয়া, অন্যান্য পরিবেশ বা শিক্ষা এই বলদদের মেধা ও বোধের কোন উন্নতি ঘটাতে পারেনি। বরং এরা আরো বড় বলদ হয়ে ফিরে এসেছে। 
এক কালে উচ্চ শিক্ষার্থে সাইপ্রাস যাওয়াদের সিংহভাগের একই পরিণতি হয়েছিল। কিন্তু তারা সংখ্যায় অপেক্ষাকৃত কম হওয়ায়, এবং ‘সাইপ্রাস’ নামটা অপরিচিত ও গুরুত্ববাহী না বলে সাইপ্রাসী বলদদের অত্যাচার বিশেষ সহ্য করতে হয়নি। একই কারণে রুশী বলদরাও হালে পানি পায়নি। কিন্তু বিলাত চেনে না এমন মানুষ তো এই দেশে নেই। সাবেক প্রভুদের দেশ বলে তার গুরুত্বও যথেষ্ট। হাতি মরলেও তার দাম নাকি লাখ টাকা। এ’জন্য বিলাত ফেরত কথাটা এখনো গুরুত্ব বহন করে। বিলাতী বলদরা এই পূর্ব ধারণাটার সুযোগ নেবার চেষ্টা করে।
**************************************************************
যতদিন পর্যন্ত না পৃথিবীর অন্য কোন কোণ্‌ থেকে বাংলাদেশে নতুন কোন শ্রেণীর বলদের আবির্ভাব ঘটছে ততদিন পর্যন্ত বোধকরি বিলাতি বলদদের অত্যাচার আমাদেরকে সহ্য করে যেতে হবে।

