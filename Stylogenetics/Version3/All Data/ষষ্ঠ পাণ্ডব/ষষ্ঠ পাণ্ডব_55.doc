ইতিহাস পুনর্পাঠ (১ - ৮)




 

১.
নাজাফি বংশের প্রতিষ্ঠাতা গাদ্দার-ই-আবরার নওয়াব মীর জাফর আলী খানকে বাংলার মানুষ “মীরজাফর” নামে চেনেন। এ’দেশে কাউকে “মীরজাফর” বলা হলে তাকে আসলে কী বলা হলো তার আর কোনো ব্যাখ্যা দেবার দরকার হয় না। নাজাফি বংশের শেষ নওয়াবের নাম মনসুর আলী খান। মনসুর আলী খানের ছেলে সাইয়্যেদ মুহাম্মাদ ফতেহ্‌ আলী মির্জা’র বড় ছেলের নাম ইস্কান্দার আলী মির্জা - সংক্ষেপে ইস্কান্দার মির্জা। মুর্শিদাবাদে জন্মানো এই নবাবপুত্তুর ছিলেন পাকিস্তানের সর্বশেষ বড়লাট (গভর্নর জেনারেল) আর প্রথম প্রেসিডেন্ট। পাকিস্তানে প্রথম সামরিক শাসন জারীর কৃতিত্বও এই হুজুরের। সামরিক শাসন জারীর বিশ দিনের মাথায় উনাকে ক্ষমতা আর দেশ দুইটাই ছাড়তে হয়। গাদ্দারদের প্রথম পুরুষ যেমন চতুর্দশ পুরুষও তেমনই তার নিজের দেশ-জাতির বারোটা বাজিয়ে গেছে, কিন্তু বেশি দিন ক্ষমতা ভোগ করতে পারেনি।
২. 
ইসলামী প্রজাতন্ত্র পাকিস্তানের জাতির পিতা মুহাম্মাদ আলী জিন্নাহ্‌। জিন্নাহ্‌ হচ্ছেন এমন একজন ব্যক্তি যার ব্যক্তিগত জীবনাচরনে কোন ধর্মের অনুশাসন মেনে চলার ব্যাপার ছিলোনা। একটি ইসলামী প্রজাতন্ত্রের জাতির পিতা শরীয়তে পাবন্দ হবেন এমনটা ভাবা স্বাভাবিক হলেও জিন্নাহ্‌ নামাজ আদায় করতেন না বা রমজানে রোজা রাখতেন না। ১৯৪৭ সালের ১৪ই অগাস্ট ছিল রমজান মাসের একটি দিন। সেদিন দুপুরে জিন্নাহ্‌ লর্ড মাউন্টব্যাটেনকে মর্ধাহ্ন ভোজে নিমন্ত্রিত করেন। নামাজ-রোজা ইত্যাদি ধর্মীয় আচার ব্যক্তিগত ব্যাপার হলেও যে ব্যক্তি ইসলামী রাষ্ট্র প্রতিষ্ঠার আন্দোলন করেন তার এসব ব্যক্তিগত ধর্মাচরণও আলোচনায় আসে। ইসলামের সাথে সংস্রববিহীন, বিলাসী-অপব্যয়ী এমন ব্যক্তিকে ইসলামী প্রজাতন্ত্রের জাতির পিতা বানানোর মতো ভণ্ডামী পাকিস্তানীদেরই মানায়। জিন্নাহ্‌ও তার দেশের মানুষদের মতই ভণ্ড ছিলেন। নিজে অগ্নিউপাসক রতন বাঈকে বিয়ে করলেও তার কন্যা একজন খ্রীস্টানকে বিয়ে করতে চাইলে তিনি তাকে ভৎসনা করেন ও তাকে পরিত্যাগ করেন। জিন্নাহ্‌ মুসলিম লীগের প্রতিষ্ঠাতা নন্‌ বা এর প্রথম পর্যায়ের সদস্যও ছিলেন না। বিশের দশকে কংগ্রেসের রাজনীতিতে ব্যর্থ হয়ে তিনি পাকাপাকি ভাবে লন্ডনে চলে যান ও সেখানকার বারে আইনজীবী হিসাবে প্রাকটিস শুরু করেন। লিয়াকত আলী খান ও অন্যান্য নেতারা অনুনয়-বিনয় করে তাকে দেশে ফিরিয়ে আনেন। দেশে ফিরে তিনি মুসলিম লীগের কর্ণধার ও সেখান থেকে পাকিস্তানের জাতির পিতা হয়ে যান। আর তাতে পাকিস্তান প্রতিষ্ঠায় মুসলিম লীগের এতোদিনের ত্যাগী নেতা কর্মীদের অবদান তার নিচে চাপা পড়ে যায়।
৩. 
পাকিস্তানের দ্বিতীয় প্রেসিডেন্ট মুহাম্মাদ আইউব খান হচ্ছেন এখন পর্যন্ত পাকিস্তানের ইতিহাসের একমাত্র পাকিস্তানী ফিল্ড মার্শাল। অতীতের রাজা-গজাদের কথা বাদ দিলে আধুনিক বিশ্বে তিনিই একমাত্র স্বঘোষিত ফিল্ড মার্শাল। তিনি ক্ষমতায় থাকা কালে তার দেশে একমাত্র সংঘটিত যুদ্ধটি হচ্ছে ১৯৬৫ সালের পাক-ভারত যুদ্ধ। তাও সেই যুদ্ধে তার দেশ জেতেনি। তবু তিনি নিজেকে ফিল্ড মার্শাল পদে উন্নিত করেন। তাছাড়া তিনি নিজেকে পাকিস্তানের সর্বোচ্চ বেসামরিক উপাধি “নিশান-ই-পাকিস্তান”-এও ভূষিত করেন। দুঃখ হয় নোবেল শান্তি পুরস্কার দেবার ক্ষমতাটা পাকিস্তানের প্রেসিডেন্টের হাতে নেই কেন সেটা ভেবে। সেটা থাকলে আইউব খান শান্তিতে নোবেল প্রাইজটাও পেতে পারতেন।
৪.
ভারত-পাকিস্তান যুদ্ধ হয়েছে মোট চার বার - ১৯৪৮, ১৯৬৫, ১৯৭১ আর ১৯৯৯ সালে। প্রথম দফা যুদ্ধ চলে ৪৩৭ দিন ধরে (২১শে অক্টোবর, ১৯৪৭ থেকে ৩১শে ডিসেম্বর, ১৯৪৮), আক্রমণকারী পাকিস্তান, উদ্দেশ্য কাশ্মীর নিজের নিয়ন্ত্রণে নেয়া। যুদ্ধে ভারত পক্ষে ১৫০০ জন নিহত ও ৩,১৫২ জন আহত হয়, পাকিস্তান পক্ষে ১৫০০ থেকে ২,৬৩৩ জন নিহত ও ৪,৬৬৮ জন আহত হয় - এই হিসাবে পাকিস্তানের ক্ষতি বেশি। যুদ্ধ শেষে পাকিস্তানের নিয়ন্ত্রণে কাশ্মীরের এক-তৃতীয়াংশ আর ভারতের নিয়ন্ত্রণে কাশ্মীরের দুই-তৃতীয়াংশ আসে। এই হিসাবেও পাকিস্তান পিছিয়ে।

দ্বিতীয় দফা যুদ্ধ চলে ৫০ দিন ধরে (৫ই অগাস্ট থেকে ২৩শে সেপ্টেম্বর, ১৯৬৫), আক্রমণকারী পাকিস্তান, উদ্দেশ্য ভারত নিয়ন্ত্রিত কাশ্মীর নিজের নিয়ন্ত্রণে আনা। যুদ্ধে ভারত পক্ষে ৩,০০০ জন নিহত হয় ও ভারত নিজের ৩০০ বর্গমাইল জায়গার নিয়ন্ত্রণ হারায়, পাকিস্তান পক্ষে ৩,৮০০ জন নিহত হয় ও পাকিস্তান নিজের ৭০০ বর্গমাইল জায়গার নিয়ন্ত্রণ হারায়। এই হিসাবে পাকিস্তানের ক্ষতি বেশি।

তৃতীয় দফা যুদ্ধ চলে ১৪ দিন ধরে (৩রা ডিসেম্বর থেকে ১৬ই ডিসেম্বর, ১৯৭১), আক্রমণকারী পাকিস্তান, উদ্দেশ্য বাংলাদেশের স্বাধীনতা ঠেকানো। যুদ্ধে ভারত পক্ষে ৩,৮৪৩ জন নিহত হয় এবং কোন জায়গার নিয়ন্ত্রণ হারায় না বা লাভ করে না, পাকিস্তান পক্ষে ৯,০০০ জন নিহত হয়, নিজ দেশের ৫৫,৫৯৮ বর্গমাইল জায়গার নিয়ন্ত্রণ ঐ জায়গার বৈধ অধিকারীদের কাছে চিরতরে হারায় এবং ৯৩,০০০ জন সৈন্য প্রতিপক্ষের নিকট আত্মসমর্পণ করে। এই হিসাবে পাকিস্তানের ক্ষতি সমূদয়।

চতুর্থ দফা যুদ্ধ চলে সর্বোচ্চ ৬৪ দিন ধরে (মে’র শুরু থেকে ২৬শে জুলাই, ১৯৯৯), আক্রমণকারী পাকিস্তান, উদ্দেশ্য ভারত নিয়ন্ত্রিত কাশ্মীরের কারগিল অঞ্চল নিজের নিয়ন্ত্রণে আনা। যুদ্ধে ভারত পক্ষে ৫২৭ জন নিহত হয়, পাকিস্তান পক্ষে নিহতের সংখ্যা ৪৫৩ থেকে ৪,০০০ জন - অর্থাৎ পাকিস্তানের ক্ষতি বেশি। যুদ্ধে কোন পক্ষ কোন ভূমি না হারালেও অভ্যন্তরীণ অস্থিরতা, অর্থনৈতিক ও আন্তর্জাতিক সমর্থণ বিবেচনায় পাকিস্তানের ক্ষতি সমূদয়। 

দেখা যাচ্ছে প্রতিবারই পাকিস্তান প্রথম আক্রমণকারীর ভূমিকায়, কিন্তু যুদ্ধ শেষে ক্ষতি তারই বেশি। তাছাড়া যতদিন গেছে পাকিস্তানের দীর্ঘদিন যুদ্ধ করার ক্ষমতা ততো কমেছে। তৃতীয় ও চতুর্থ যুদ্ধের ফলে পাকিস্তানের অভ্যন্তরীন রাজনৈতিক ও অর্থনৈতিক অবস্থা শোচনীয় হয়েছে। তবু কারা কারা যেনো পাকিস্তানীদের দুনিয়ার সেরা যোদ্ধার জাত বলে দাবী করে।
৫. 
আকলিম আখতার নাকি গায়ক আদনান সামী খান আর ফখ্‌রে আলমের দাদীস্থানীয় - এমন কথা শোনা যায়। আকলিম আখতারকে আজকের বাংলাদেশের মানুষরা না চিনলেও যারা ষাটের দশকে প্রাপ্তবয়ষ্ক ছিলেন তারা “জেনারেল রাণী”কে চিনবেন। জেনারেল রাণীর পেয়ারের লোক, যাকে তিনি “আগা জানি” বলে ডাকতেন, তাকে আমরা নরপশু ইয়াহিয়া খান নামে জানি। ইয়াহিয়া খানের আমলে তার এই মিসট্রেস ছিলেন রাষ্ট্রের অঘোষিত দ্বিতীয় ক্ষমতাধর ব্যক্তি। ইয়াহিয়ার পূর্বসুরী আইউব খানের ব্রিটিশ মডেল ক্রিস্টিন কেলারসহ বহু নারীর সাথে সম্পর্ক থাকলেও তাদের কেউ তার ক্ষমতায় ভাগ বসাতে পারেনি। মজার ব্যাপার হচ্ছে এই সচ্চরিত্রবান বহুবল্লভেরা ছিলেন ইসলামী প্রজাতন্ত্র পাকিস্তানের দ্বিতীয় ও তৃতীয় প্রেসিডেন্ট।
৬.
বহুজাতিক যুদ্ধ বা বিশ্বযুদ্ধ বাদ দিলে আধুনিক বিশ্বে একক কোনো যুদ্ধে সর্বোচ্চ সংখ্যক সৈন্যের আত্মসমর্পণ ঘটে ১৬ই ডিসেম্বর ১৯৭১ সালে। এই দিন পাকিস্তানের ৯৩,০০০ সৈন্য বাংলাদেশ-ভারত যৌথবাহিনীর কাছে আত্মসমর্পণ করে। উল্লেখ্য, স্বাধীনতা অর্জনের পনের বছর পরেও বাংলাদেশের মোট সৈন্য সংখ্যা ৯৩,০০০ ছিলো না। ৯৩,০০০ সৈন্য নিয়ে কোন সামরিক বাহিনীর আত্মসমর্পণ শুধু সেই দেশ নয়, যুদ্ধের ইতিহাসে সবচেয়ে কলঙ্কজনক অধ্যায়গুলোর একটি।
৭.
বাংলাদেশের মুক্তিযুদ্ধকালীন হানাদার পাকিস্তানী বাহিনীর প্রধান আমির আবদুল্লাহ্‌ খান নিয়াজীর ভাতিজা সাবেক ক্রিকেটার ইমরান খান নিয়াজী ২০১১ সালের বিশ্বকাপে বাংলাদেশের মাটিতে পাকিস্তানের ক্রিকেট ম্যাচের প্রাক্কালে জিও টিভিতে বলেন যে - ১৯৭১ সালে বাংলাদেশে পাকিস্তানীদের বর্বরতার জন্য বাংলাদেশের কাছে পাকিস্তানীদের ক্ষমা চাওয়া উচিত। ইমরান খান বর্বরতার জন্য পাকিস্তানীদের ক্ষমা চাওয়ার কথা বলেন, কিন্তু এর জন্য দায়ী পাকিস্তানী সামরিক বাহিনীর সদস্যদের বিচার দাবী করেন না। কারণ, তাতে তার প্রয়াত চাচা সবার আগে ফাঁসবে।
৮.
বাংলাদেশের মানুষ মাত্র ২৬৬ দিন মুক্তিযুদ্ধ করে স্বাধীনতা লাভ করে। এই ২৬৬ দিনে মুক্তিযুদ্ধরত বাংলাদেশ পরিপূর্ণ সরকার ব্যবস্থা গঠণ ও পরিচালনা, নিয়মিত সামরিক বাহিনী (সেনা, বিমান ও নৌ) গঠণ ও পরিচালনা করতে সক্ষম হয়। এই সময়ের মধ্যে নিজস্ব মুদ্রা ও ডাকটিকেটও চালু করা হয়। এতো অল্প সময়ে এই কাজগুলো আজ পর্যন্ত পৃথিবীর আর কোনো মুক্তিবাহিনী করতে পারেনি।

