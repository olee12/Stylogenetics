আমাদের সভা-ভাস্কর



এক কালে রাজা-বাদশাহ্‌দের দরবারে নিয়োগপ্রাপ্ত কবি, বিদূষক, পণ্ডিত, জ্যোতিষ ইত্যাদি থাকতেন। রাজতন্ত্র আছে এমন কিছু দেশে এখনো কোন কোন কবিকে “সভাকবি”র পদে সম্মানসূচক নিয়োগ দেয়া হয়। তবে কোন নিয়োগ পান বা না পান কোন কোন কবি নিজ রচনার যোগ্যতায় সংশ্লিষ্ট শহরের, বা দেশের, বা ভাষার নামের সাথে যুক্ত হয়ে যান। এর উদাহরণ দেবার দরকার নেই - সবাই জানেন। আবার কোন কোন কবি আছেন যাঁদের রচনা ভাষা বা কালের গণ্ডিতে আবদ্ধ নয়। সেসব মহাপুরুষরা সারা দুনিয়ার জন্য, সর্বকালের জন্য। এরও উদাহরণ দেবার দরকার নেই।
কবিদের বিপরীতে ভাস্করদের কাজ যদি দেখি তাহলে তার কিছু সুবিধা আর কিছু অসুবিধা দেখতে পাই। সুবিধা হচ্ছে এই যে, ভাস্কর্য ভাষার গণ্ডিতে আবদ্ধ নয়। এর ভাষা সার্বজনীন, সর্বকালের জন্য প্রযোজ্য। অসুবিধা হল এই যে ভাস্কর্যকে সাধারণতঃ স্থানান্তর করা যায় না। যেখানে ভাস্কর্য স্থাপন করা হয়েছে সেই রাজ্য জয় করে তাকে লুট না করলে, প্রদর্শনী বা জাদুঘর থেকে চুরি না করলে, অথবা কারো কাছ থেকে কিনে না নিলে ভাস্কর্য, ভবন আর গাছের চলাচল একই প্রকার। তাই সিংহভাগ মানুষকে ভাস্কর্যের ছবি দেখেই সাধ মেটাতে হয়। 
ভাস্কর্যের এই জাড্যতার জন্য প্রাচীন সব সভ্যতার আর মধ্যযুগ থেকে আধুনিক ইউরোপের খ্যাত-অখ্যাত সব ভাস্করের শিল্পকর্মের ছবি দেখতে দেখতে আমার জীবনটা গেল, কিন্তু আজো তার কিছুই দেখার সুযোগ পেলাম না। পিয়েতার ছবির গায়ে হাত বুলিয়ে তার পেলবতা বোঝার চেষ্টা করি। বাড়ির কাছের আরশীনগরে থাকা রামকিঙ্কর বেইজের কাজও ছবি দেখেই সন্তুষ্ট থাকতে হচ্ছে। অশ্বত্থামার মত পিঁটুলিগোলা খেয়েই দুধ খাবার আনন্দে নেচে যাচ্ছি।     
ভাস্করদের কাজের স্থিতি স্বাভাবিক ভাবেই তাঁদের নামকে একটি বিশেষ শহর বা দেশের নামের সাথে যুক্ত করে দেয়। অন্ততঃ এটা আশা করা যায় যে ঐ দেশ বা ঐ শহরে গেলে তাঁর শিল্পকর্ম নিশ্চিত ভাবেই দেখতে পাওয়া যাবে। যেমন আমরা জানি রোমে বা ফ্লোরেন্সে গেলে কার কার কাজ দেখতে পাওয়া যাবে। অথবা শান্তিনিকেতনে গেলে কার কাজ দেখতে পাওয়া যাবে। তারসাথে আমরা এও জানি যে হেনরী মুরের কাজ সারা দুনিয়ার অনেক শহরে পাওয়া গেলেও আসলে তাঁর শহর কোনটি। শহর বা দেশের সাথে ভাস্করদের নাম এভাবে যুক্ত হয় শিল্পীর নিজের কর্মের মুন্সীয়ানায়, নিজের বৈশিষ্ট্যগুণে, বৈচিত্রে, মাধুর্যে। কোন নগর বা কমপ্লেক্সে ভাস্কর্য স্থাপনের সময় তাই খোঁজার চেষ্টা করা হয় সেই সব শিল্পীদের যাঁরা স্বীয় শিল্পমাহাত্যে নিজের নাম ঐ নগরের নামের সাথে সমার্থক করে তুলতে পেরেছেন।
একটা সময় ছিল যখন ঢাকায় খুব বেশি ভাস্কর্য ছিলনা, সুন্দর সুন্দর কিছু সড়কদ্বীপ ছিল। ভাস্কর্য বিরোধী গোষ্ঠীর অপতৎপরতা আগের যে কোন সময়ের চেয়ে এখন বাড়লেও ঢাকায় এখন সড়কে, পাবলিক প্লেসে, নানা ধরণের ভবনে-কমপ্লেক্সে ভাস্কর্যের সংখ্যা বেড়েছে। এলাকা বিচারে সবচে’ বেশি ভাস্কর্য আছে ঢাকা বিশ্ববিদ্যালয় এলাকায়। তবে দুঃখের বিষয় এই যে ঢাকা বিশ্ববিদ্যালয় এলাকার অধিকাংশ ভাস্কর্যই স্মৃতি ভাস্কর্য - অর্থাৎ কোন না কোন হত্যাকাণ্ডের ইতিহাসের সাথে জড়িত। শুধু ঢাকা বিশ্ববিদ্যালয় কেন, আনন্দের জন্য, মনের তৃষ্ণা মেটাবার জন্য ভাস্কর্য এই শহরে খুব বেশি নেই।
তবে আজকাল সড়কদ্বীপ বা রাস্তার পাশে পাবলিক-প্রাইভেট পার্টনারশীপের মাধ্যমে নানা ধরণের ভাস্কর্য স্থাপন করা হচ্ছে। এই PPP ভাস্কর্য বলুন আর স্মারক ভাস্কর্য বলুন ঢাকার ইদানিংকালে সরকারী উদ্যোগ জড়িত আছে এমন সব ভাস্কর্যের ভাস্কর দেখবেন একই ব্যক্তি - মৃণাল হক। জনাব হকের এই উত্থানের শুরু পতিত স্বৈরাচার এরশাদের আমল থেকে। ফ্রেস্কো দিয়ে সরকারী কাজে সূঁচ হয়ে ঢুকে আজ তিনি অ্যাটম বোমা হয়ে বের হয়েছেন। বিগত বিশ বৎসরে সরকারী উদ্যোগে করা ঢাকার সিংহভাগ ভাস্কর্য তার করা। আজকের ঢাকার ডাইনে-বাঁয়ে তাই তারই শিল্পকর্মের সমারোহ। ঢাকার বাইরে নারায়ণগঞ্জেও তিনি মহাপ্রতাপে বিদ্যমান।
আমার অবুঝ প্রশ্ন, মৃণাল হক কি ঢাকার মাইকেল এঞ্জেলো বা হেনরী মুর? যদি তিনি অমন যোগ্যতাসম্পন্ন হন তাহলে সরকারের পক্ষ থেকে তাকে স্বীকৃতি দেয়া হোক যে, “মৃণাল হক ঢাকার সভা-ভাস্কর”। আজ থেকে ঢাকার সরকারী সব ভাস্কর্য বিনা প্রশ্নে তাকে দিয়েই করাতে হবে। যদি তা না হয় তাহলে দেশের প্রথিতযশা ভাস্কররা কেন রাজধানীকে সাজানোর সুযোগ পাননা? কেন তাঁদের শিল্পকর্ম ঢাকার রাস্তায় বা সরকারী ভবনে শোভা পায় না?
সরকারের তরফ থেকে এই প্রশ্নের একটা উত্তর এমন হতে পারে যে, সরকারী কাজ টেন্ডার ডেকে করতে হয়। টেন্ডারে যে যোগ্য বিবেচিত হয় তাকেই কাজ দেয়া হয়। এখন মৃণাল হক যদি “ফেয়ার” ভাবে টেন্ডারে অংশ নিয়ে কাজ পান তাহলে তা নিয়ে কথা উঠবে কেন? হক্‌ কথা। তবে কথা হচ্ছে কী ভাস্কর্য আর ব্রীজ-কালভার্ট তো এক জিনিষ নয়, তাই সেগুলো বানানোর-স্থাপনের পদ্ধতিও এক হতে পারে না। যে যুক্তিতে সরকারী টেন্ডার ডেকে একুশে পদক দেয়া যায় না, সেই একই যুক্তিতে শহরের পাবলিক প্লেসগুলোতে টেন্ডার ডেকে ভাস্কর্য স্থাপন করা যায় না। ভাস্কর্যের স্ট্রাকচারাল কাজের জন্য টেন্ডার ডাকা ঠিক আছে, তবে ভাস্কর বাছাই করার জন্য টেন্ডার ডাকাটা কোন শিল্পীর জন্যই সম্মানসূচক নয়। আর সরকারী টেন্ডারে অংশগ্রহন, কাজ পাওয়া, বিল তোলা ইত্যাদি সম্পর্কে যাদের ধারণা আছে তারা জানেন একজন শিল্পীর পক্ষে সেই যজ্ঞ সামাল দেয়া সম্ভব নয়। তার জন্য যথেষ্ঠ চালাক-চতুর, বৈষয়িক, হিসেবী ও ধূর্ত হতে হবে। 
আজকে থেকে দুইশত বা পাঁচশত বৎসর পর আমাদেরই পরবর্তী প্রজন্ম অথবা তখন অন্য দেশ থেকে বেড়াতে আসা পর্যটক ঢাকা শহর ঘুরলে ধারণা হবে “ঢাকা মৃণাল হকের শহর”; এবং মৃণাল হকই হচ্ছেন বিংশ ও একাবিংশ শতাব্দীতে বাংলাদেশে সেরা ভাস্কর - আমাদের যুগের সভা-ভাস্কর। প্রিয় পাঠিকা-পাঠক, আপনার কাছে নিজের এই পরিচয়টা কেমন লাগছে?

