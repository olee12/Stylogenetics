পকেট কাটার অর্থনীতি-৪



০৭. আপনি ভাল নেই
আপনি বাসে, রিক্‌শায় বা হেঁটে শহরের জনাকীর্ণ কোন রাস্তা বা মোড় পার হতে গেলেই দেখবেন কিছু মানুষ আপনার দিকে ছোট ছোট লিফ্‌লেট ছুঁড়ে মারছেন। লিফ্‌লেটগুলো না পড়েও আপনি জানেন সেগুলো নানা প্রকার কুদরতী দাওয়াইয়ের। সেখানে বর্ণিত রোগ, ওষুধ আর তার ফলাফলের বিবরণ পড়লে আপনার গা গুলিয়ে উঠবে। এভাবে নানা প্রকার হেকিমি/ইউনানী, কবিরাজী/আয়ুর্বেদিয় আর হোমিওপ্যাথি ওষুধ-ডাক্তার-ক ...০৭. আপনি ভাল নেই
আপনি বাসে, রিক্‌শায় বা হেঁটে শহরের জনাকীর্ণ কোন রাস্তা বা মোড় পার হতে গেলেই দেখবেন কিছু মানুষ আপনার দিকে ছোট ছোট লিফ্‌লেট ছুঁড়ে মারছেন। লিফ্‌লেটগুলো না পড়েও আপনি জানেন সেগুলো নানা প্রকার কুদরতী দাওয়াইয়ের। সেখানে বর্ণিত রোগ, ওষুধ আর তার ফলাফলের বিবরণ পড়লে আপনার গা গুলিয়ে উঠবে। এভাবে নানা প্রকার হেকিমি/ইউনানী, কবিরাজী/আয়ুর্বেদিয় আর হোমিওপ্যাথি ওষুধ-ডাক্তার-ক্লিনিকের বিজ্ঞাপন আমাদের রাস্তা-ঘাটে চলে। দেশে সব ধরণের মিডিয়া/প্রচারমাধ্যমে ওষুধের বিজ্ঞাপন নিষিদ্ধ থাকলেও এই ওষুধগুলোর বিজ্ঞাপন চলে প্রায় সব উপায়েই। পেপার-পত্রিকায় বিজ্ঞাপন, রাস্তা-ঘাটে পোস্টার আর স্টিকার, বড় বড় হোর্ডিং, লিফ্‌লেট, বুকলেট কী নেই! শরীর রোগা বা মোটা করা, মেদ-ভুঁড়ি কমানো, টাক মাথায় চুল গজানো, নারী-পুরুষের নানা অঙ্গ-প্রতঙ্গের আকার-আকৃতি পরিবর্তন, ক্ষমতাবৃদ্ধি এমন সব ব্যাপার থেকে শুরু করে ক্যানসার, ডায়াবেটিস, হাঁপানী প্রভৃতি দুরারোগ্য ব্যাধি নিরাময়ের নিশ্চয়তা থাকে সেখানে। বিজ্ঞাপনগুলোর ভাষা এমন যে আপনার পূর্ব ধারণা না থাকলে অথবা আপনি যথেষ্ঠ আলোকপ্রাপ্ত না হলে প্রথমেই আপনি বিভ্রান্তিতে পড়ে যাবেন এই ভেবে যে আপনিও ঐসব রোগের এক বা একাধিকটিতে আক্রান্ত। আবার ঐসমস্ত রোগের কোনটি সত্যি সত্যি আপনার থেকে থাকলে ভাববেন যে এটাই রোগমুক্তির সঠিক উপায়।
এই প্রতিযোগিতায় পীর/ফকির/দরবেশ/সাধু/সন্ন্যাসী থেকে শুরু করে তান্ত্রিক/জ্যোতিষি কেউ বাদ নেই। শারিরীক রোগ-বালাই থেকে শুরু করে আপনার ভাগ্য ফেরাতে বা দুর্ভাগ্যের অবসান ঘটাতে এরা গ্যারান্টি দেন। আজকাল স্যাটেলাইট টিভিতে পর্যন্ত কবচ/তাবিজ/মাদুলীর বিজ্ঞাপন চলে ঘন্টার পর ঘন্টা। মানুষের দুর্বলতা ও ধর্মীয় অনুভূতিকে কাজে লাগিয়ে ধর্মব্যবসায়ীরা নিদান দেন হতাশা থেকে মুক্তির, মনের অমিল দূর করার, সৌভাগ্য আনয়নের, দুরারোগ্য রোগ থেকে বিনা চিকিৎসায় মুক্তির। অবস্থাদৃষ্টে মনে হয় যেন এসব বোঝারও কেউ নেই, দেখারও যেন কেউ নেই।
বাংলাদেশে আপনি যদি চিকিৎসক হিসাবে কাজ করতে চান তাহলে আপনাকে অবশ্যই বাংলাদেশ মেডিক্যাল এন্ড ডেন্টাল কাউন্সিলের (বিএমডিসি) রেজিষ্ট্রেশনপ্রাপ্ত হতে হবে। এই রেজিষ্ট্রেশন পেতে হলে আপনার নূন্যতম এমবিবিএস (সাধারণ চিকিৎসার জন্য) বা বিডিএস (দন্ত চিকিৎসার জন্য) বা সমমানের ডিগ্রী থাকতে হবে। সমমানের ডিগ্রীগুলো বলতে মূলতঃ অন্য দেশ থেকে অর্জিত একই ধরণের কারিকুলাম অনুসরণ করে প্রাপ্ত ডিগ্রীগুলোকে বোঝায়। এর বাইরে বাংলাদেশে হোমিওপ্যাথির উপর প্রাপ্ত ডিএইচএমএস বা এইচএমবি, পল্লী চিকিৎসক হিসাবে প্রাপ্ত এলএমএফ, আয়ুর্বেদের উপর প্রাপ্ত ডিএএমএস বা এমবিবিএস(এ), ইউনানীর উপর প্রাপ্ত ডিইউএমএস বা এমবিবিএস(ইউ), গ্রামের ধাত্রীদের জন্য প্রদত্ত মিডওয়াইফারি ডিপ্লোমার কোনটাকেই বিএমডিসি রেজিষ্ট্রেশন দেয়না। বিএমডিসি কর্তৃক স্বীকৃত ৪৪টি মেডিক্যাল কলেজ ও ১১টি ডেন্টাল কলেজের মধ্যে এইসব ডিগ্রী বা ডিপ্লোমা প্রদানের কোন প্রতিষ্ঠানের নাম নেই। সরকার বিসিএস (স্বাস্থ্য) ক্যাডারেও বিএমডিসি কর্তৃক স্বীকৃত ডিগ্রী ছাড়া কেউ আবেদন করতে পারেন না। অথচ অস্বীকৃত ডিগ্রী বা ডিপ্লোমা নিয়ে সারা দেশজুড়ে লাখ লাখ মানুষ চিকিৎসা চালিয়ে যাচ্ছেন। সরকার বা বিএমডিসি বা বিএমএ কখনো এর বিরূদ্ধে কোন কথা বলেছে বা এগুলো বন্ধ করার কোন উদ্যোগ নিয়েছে বলে শুনিনি। কখনো কেউ প্রতারণার অভিযোগ আনলে সংশ্লিষ্ট ব্যক্তির বিরূদ্ধে কেবল আইনী ব্যবস্থা নেয়া হয়েছে, কিন্তু গোটা সিস্টেম বিনা বাধায় আগের মতই চলেছে।
একই ধরণের কথা খাটে এইসব তথাকথিত চিকিৎসা ব্যবস্থার জন্য উৎপাদিত ওষুধ শিল্পের ক্ষেত্রে। স্বপ্নে প্রাপ্ত বা কুদরতী ওষুধ উৎপাদন বা আমদানীর ক্ষেত্রে যে নিয়ন্ত্রণ থাকা উচিত ছিল, দৃশ্যতঃ ঔষধ প্রশাসন বা আমদানী নিয়ন্ত্রণ অধিদপ্তর সে দায়িত্ব যথাযথ পালন করেনি। ফলে এসব ওষুধ উৎপাদন, আমদানী, বিপণন, বিজ্ঞাপন সবই গণহারে চলছে। পয়সার লোভে পড়ে মিডিয়াগুলো এসব চিকিৎসা ও ওষুধের বিজ্ঞাপন চালিয়ে যাচ্ছে। তথ্য মন্ত্রণালয়ও বিজ্ঞাপন প্রচারের এই অনিয়মে দৃশ্যতঃ নির্বিকার। অবৈধ ও ভেজাল ওষুধের কারখানা বা স্টকের বিরুদ্ধে মাঝে মাঝে পুলিশী তৎপরতা দেখা যায়, কিন্তু এসব ওষুধ বানানো, বিক্রি বা এগুলোর বিজ্ঞাপন বন্ধ হয়না।
একটা খুব সাধারণ হিসাব হচ্ছে এমবিবিএস ডাক্তারেরা মোটা ফি দাবী করেন, এলোপ্যাথী ওষুধের দাম বেশি তাই দরিদ্র লোকজন চিকিৎসার জন্য বিকল্প পথে হাঁটেন। সরকারী হাসপাতালে বিনামূল্যে বা স্বল্পমূল্যে চিকিৎসার ব্যবস্থা থাকলেও ডাক্তারদের অনুপস্থিতি, ওষুধের অপ্রাপ্যতা অথবা ধারে কাছে সরকারী হাসপাতাল না থাকাও মানুষকে বিকল্প চিকিৎসার  পথে ঠেলে দেয়। তাহলে দেখা যাচ্ছে সরকার ও জনগণের অসামর্থ্য, স্বাস্থ্য ব্যবস্থায় বিদ্যমান অনিয়ম ও দুর্নীতি বিকল্প চিকিৎসা ব্যবস্থাকে এক ধরণের সুযোগ তৈরি করে দিয়েছে। ফলে অচিকিৎসা, কুচিকিৎসায় সাধারণ মানুষ ক্ষতিগ্রস্থ হচ্ছে। সেসব ক্ষেত্রে তারা ঠিক চিকিৎসাটা পাচ্ছেননা এবং তাদের কষ্টার্জিত অর্থ প্রতারকদের পকেটে যাচ্ছে।
আমি হাজার হাজার বছর ধরে চলে আসা আয়ুর্বেদীয় বা ইউনানী চিকিৎসা ব্যবস্থা ও ২১৪ বছর ধরে চলে আসা হোমিওপ্যাথি চিকিৎসা ব্যবস্থাকে উড়িয়ে দিচ্ছিনা। কিন্তু দেশে যারা এই শাস্ত্রগুলোর চর্চা করেন তাদের বেশির ভাগ জনেরই এই বিষয়ে প্রাতিষ্ঠানিক কোন শিক্ষা নেই। অধিকাংশ জন ‘মেটেরিয়া মেডিকা’ পড়ে হোমিওপ্যাথ, পূর্বসূরী বা গুরুর কাছ থেকে শোনা জ্ঞান থেকে আয়ুর্বেদীয় ও ইউনানী চিকিৎসা করে থাকেন। কেউ কেউ এর সাথে স্বপ্নেপ্রাপ্ত ওষুধও দিয়ে থাকেন। যে সব প্রতিষ্ঠান এই বিষয়গুলোতে আনুষ্ঠানিক শিক্ষা দেয় তাদের বড় অংশের ওপর সরকারের কোন নিয়ন্ত্রণ নেই। বস্তুতঃ এই তিনটি চিকিৎসা ব্যবস্থাকে সরকার স্বীকারও করেনা আবার অস্বীকারও করেনা। এই জন্য সরকারী তিব্বিয়া কলেজ, সরকারী হোমিওপ্যাথ কলেজ বা সরকারী আয়ুর্বেদ কলেজ থাকলেও এসব কলেজের স্নাতকদের সরকার ডাক্তার হিসাবে কোন নিয়োগ দেয়না। এমন একটি জনগুরুত্বপূর্ণ বিষয়ে সরকারের অস্পষ্ট অবস্থান দুরাচারদের ব্যবসা করার সুযোগ করে দিয়েছে।
হোমিওপ্যাথি, কবিরাজী, হেকিমী চিকিৎসার কথা ছাড়ুন, স্বীকৃত এলোপ্যাথ চিকিৎসা ব্যবস্থায় কী ঘটে? আমরা জানি সঠিক রোগ নির্ণয়ের জন্য প্যাথলজিক্যাল পরীক্ষা বা এই ধরণের ডায়াগনোসিস জরুরী। কিন্তু আপনার শারিরীক কমপ্লেইনের উপর ভিত্তি করে ডাক্তার সাহেব আপনাকে যে যে পরীক্ষা-নীরিক্ষাগুলো করতে দেন তার কতগুলো করা জরুরী? হিসাব অনুযায়ী সবগুলোই জরুরী হবার কথা। বাস্তবে কিন্তু অমনটা হয় না। আমরা শুনতে পাই প্যাথলজিক্যাল ল্যাব বা ডায়াগনোসিস সেন্টারগুলোর সাথে যোগসাজশে কোন কোন ডাক্তার সাহেব দরকারী পরীক্ষার সাথে কিছু অদরকারী পরীক্ষার নির্দেশও নাকি দিয়ে থাকেন। যোগসাজশের এসব অভিযোগ প্রমাণ করা কঠিন। পরীক্ষা দরকারী নাকি অদরকারী ছিল সেটা প্রমাণ করা আরো কঠিন। তবে এখানে যে দুর্নীতি আছে সেটা বোধগম্য, কিছু অসৎ মানুষের অন্যের পকেট কাটার ব্যাপার যে আছে সেটাও বোধগম্য।
নিজের অভিজ্ঞতার কথা বলি। আমার মায়ের জিভে-গলায় একবার ক্ষত হলে একজন নাক-কান-গলা বিশেষজ্ঞের কাছে উনাকে নিয়ে যাই। ডাক্তার সাহেব দেখলাম সব রোগীকেই অডিওগ্রাম করার পরামর্শ দিচ্ছেন। এমনকি জিভ-গলার সমস্যা নিয়ে আসা আমার মাকেও - যদিও তাঁর কানে শোনা সংক্রান্ত কোন সমস্যা হয়নি। ডাক্তারের চেম্বার থেকে বের হয়ে তাঁর সহকারী চিকিৎসককে জিজ্ঞেস করলাম অডিওগ্রাম না করলে চলবে কিনা। তিনি বললেন যে আমরা চাইলে করাতে পারি। আমি আরও জানতে চাইলাম উনাদের ওখানে কী, কী পরীক্ষা করানোর ব্যবস্থা আছে। তিনি জানালেন শুধু অডিওগ্রাম করার ব্যবস্থা আছে। এর পর মনে হয় কোন মন্তব্য করার দরকার নেই।
আমরা জানি প্যাথলজিক্যাল/ডায়াগনস্টিক ল্যাবগুলোর মধ্যে ভালো-খারাপ আছে, কম দামী - বেশি দামী আছে। আবার   মোটামুটিভাবে এও জানি এক ল্যাবের রিপোর্টের সাথে আরেক ল্যাবের রিপোর্টে হরহামেশাই অমিল হয়, এমনকি উল্টোটাও হয়। ল্যাবগুলোর মান নিয়ন্ত্রণ করেন কারা? কারা পরীক্ষাগুলোর মূল্য নির্ধারণ করে দেন? এই প্রশ্নগুলোর স্পষ্ট উত্তর নেই। যেহেতু স্পষ্ট উত্তর নেই তাই বলা যায় এখানে মান নিয়ন্ত্রণ বা মূল্য নির্ধারণ হচ্ছেনা। এখানে পকেট কাটার  সুযোগ অবারিত। ডাক্তার সাহেবের নির্দেশিত এক বা একাধিক ল্যাবের কোনটিতে পরীক্ষা না করিয়ে অন্য কোন ল্যাবে পরীক্ষা করালে সেই রিপোর্ট তিনি সচরাচর মানতে চান না, বা তাতে অসন্তোষ প্রকাশ করেন। এতে ল্যাবগুলোর সাথে ডাক্তার সাহেবদের একটা সম্পর্কের সুতো পাওয়া যায়। এমনসব ভাবে কিছু কিছু ল্যাবের ব্যবসা রমরমা হয়। একটা ছোট ল্যাব হিসাবে যাত্রা শুরু করে কয়েক বছরে বিশাল হাসপাতালের বা গ্রুপ অভ কোম্পানীজের মালিক হবার গল্প এই দেশের মানুষ শুনেছে, দেখেছে।
নিজের বয়স বাড়তে থাকায় অনেক দিন থেকে একটা Thorough Check-up করার প্রয়োজন অনুভব করছিলাম। মাঝখানে একবার পেটের দায়ে ব্যাংকক গেলে সুযোগ পেয়ে চেক্‌আপের জন্য সেখানকার এক হাসপাতালের প্যাকেজ অফার নেই। হাসপাতালটির লিফ্‌ট দিয়ে ওঠার সময় খেয়াল করলাম আমাদের বাসে-রিক্‌শায় দেয়া লিফলেটের “রোগীর প্রতি প্রাইভেট প্রশ্ন - উত্তর চাই” ঢঙের বিশাল এক রঙিন পোস্টার সাঁটানো। পরে খেয়াল করলাম হাসপাতালের ভেতর চিকিৎসাপ্রার্থী আর রোগীর এটেন্ডেন্টদের যেখানে যেখানে অপেক্ষা করতে হয় সেখানে সেখানেই এই প্রশ্নমালা সাঁটানো আছে। পোস্টারে জিজ্ঞেস করা প্রশ্নের বেশির ভাগের উত্তর ‘হ্যাঁ’ হলে আপনাকে ভাইটালাইফ-ধরণের একটা নামের প্রোগ্রামে অংশ নিতে বলা হয়েছে। আমি মোটামুটি নিশ্চিত এই পোস্টের পাঠকদের অধিকাংশের ক্ষেত্রে ওখানে দেয়া বেশির ভাগ প্রশ্নের উত্তর ‘হ্যাঁ’ হবে। যেমন, আপনার কি খাবার রুচি কমে গেছে? আপনার কি ক্লান্ত ক্লান্ত লাগে? আপনি কি কোন কাজে উৎসাহ পান না? আপনার কি অফিস করতে বিরক্ত লাগে? আপনার কি সহজে ঘুম আসেনা? ইত্যাদি ইত্যাদি। এই পোস্টারের ফাঁদে পড়ে আপনি যদি সেই প্রোগ্রামে অংশগ্রহন করেন তাহলে দেখবেন আপনি একটা ব্ল্যাকহোলের ভিতরে ঢুকেছেন। প্রোগ্রামের এক একটা ধাপ পার হবেন আর নতুন নতুন সব সমস্যা ও সমাধানের কথা শুনবেন। এর শেষ নেই। আর এই চিকিৎসার প্রতিটা ধাপে আপনাকে নিংড়ে টাকা নিয়ে নেবে। ভাগ্যিস আমার বিশেষ টাকা-পয়সা ছিলনা আর আমি ব্যাপারটাতে উৎসাহিতও ছিলামনা তাই রক্ষা পেয়েছিলাম। দেশে আজকাল অনেক বড় বড় হাসপাতাল গড়ে উঠেছে - এটা ভালো ব্যাপার। তবে এই হাসপাতালগুলোর কোন কোনটাতে দেখবেন এই ধরণের প্রোগ্রাম চালু হয়ে গেছে।
সরকারী হাসপাতালগুলোর বাইরে দেখবেন দালাল ও প্রতারকচক্রের ব্যাপারে সতর্ক থাকার জন্য হুঁশিয়ারী উচ্চারণ করা থাকে। এরপরও সরকারী হাসপাতালে দালাল আর প্রতারকদের দৌরাত্বের শেষ নেই। আরো বেশি আছে খোদ হাসপাতালের কর্মকর্তা-কর্মচারীদের একাংশের দুর্নীতি। এতে রোগীর প্রকৃত চিকিৎসা ব্যয় অনেক বেড়ে যায়। স্বীকৃত বেসরকারী চিকিৎসা ব্যবস্থায় মূল্য নির্ধারণের কোন নীতিমালা না থাকায় একই চিকিৎসার (বিশেষতঃ শল্যচিকিৎসার) জন্য এক এক ক্লিনিকে এক এক প্রকারের বিল হয়। আর এগুলোর ফারাকও বিশাল। অসুস্থ্য মানুষ বিপদে পড়ে ভালো চিকিৎসার আশায় এসব জায়গায় গিয়ে ঠিক চিকিৎসা পেলেও আর্থিক ক্ষতির সন্মূখীন হন।
আমার কী হয়েছে? আমার কী ধরণের ও কী কী চিকিৎসা দরকার? এখন আমার কী চিকিৎসা করা হচ্ছে? আমার জন্য দরকারী চিকিৎসার সম্ভাব্য ব্যয় কত হতে পারে? এই প্রশ্নগুলো করার ও উত্তর পাবার অধিকার আমাদের সবার আছে। অত্যন্ত দুঃখের বিষয় হচ্ছে এই যে, আমাদের দেশের চিকিৎসকগণ ও হাসপাতালগুলোর কাছে এই প্রশ্নগুলো করলে অনেক সময়ই প্রচণ্ড দুর্ব্যবহারের সন্মূখীন হতে হয়। রোগী ও তাঁর এটেন্ডেন্টকে ধমক দিয়ে কথা বলা, দুর্ব্যবহার করা অত্যন্ত সাধারণ একটা বিষয়। আমি নিজে রোগী হিসাবে এবং রোগীর এটেন্ডেন্ট হিসাবে বহুবার সরকারী-বেসরকারী উভয় প্রকার হাসপাতালে এমন দুর্ব্যবহারের শিকার হয়েছি। এই প্রশ্নগুলোর উত্তর না পেয়ে, দুর্ব্যবহার পেয়ে স্থানীয় চিকিৎসক ও চিকিৎসাব্যবস্থার প্রতি অনাস্থা দেখিয়ে অনেকে ঘটি-বাটি বিক্রি করে হলেও দেশের বাইরে চিৎকিসা করাতে যান। এতে রোগীর কষ্ট বাড়ে, পকেট খালি হয়, দেশেরও বৈদেশিক মুদ্রার অপচয় হয়। এই প্রশ্নগুলোর উত্তর না দেবার ক্ষেত্রে কোথাও কোথাও দুর্নীতিও লুকিয়ে আছে। এতে রোগীকে নিজের অবস্থা সম্পর্কে অন্ধকারে রেখে, ভয় দেখিয়ে অদরকারী চিকিৎসা করে টাকা আদায় করা যায়।
স্বীকৃত ওষুধ প্রস্তুতকারী প্রতিষ্ঠানগুলো সাধারণতঃ একই জেনেরিক নামের ওষুধ বিভিন্ন বাণিজ্যিক নামে বাজারজাত করে থাকেন। এতে একই ওষুধ বিভিন্ন নামে ও বিভিন্ন দামে বাজারে আসে। এই দামের হেরফের মাঝে মাঝে কয়েকশ গুণ হয়ে থাকে। জেনেরিক নামে ওষুধ বাজারজাতকরণের নিয়ম থাকলে এবং জেনেরিক নাম অনুযায়ী সর্বোচ্চ মূল্য নির্ধারণ করে দেবার মত ব্যাপার থাকলে এই অব্যবস্থার কিছুটা লাঘব হত। রোগ নির্ণয় ও চিকিৎসা পদ্ধতি নির্ণয় চিকিৎসকের হাতে রেখে সেই অনুযায়ী ওষুধ প্রেসক্রাইব করার ব্যবস্থাটি ফার্মাসিস্টদের হাতে থাকলে ব্যাপরটিতে আরো নিয়ন্ত্রণ আনা সম্ভব হবে। আমদানীকৃত ওষুধগুলো জাতীয় ওষুধনীতি মেনে প্রস্তুত কিনা এবং সেগুলো আমাদের দেশে বাজারজাতকরণের উপযুক্ত কিনা সেই সংক্রান্ত ছাড়পত্র প্রদানের ব্যাপারটিকে জোরদার করা দরকার। এতে অদরকারী, অপরীক্ষিত, পরীক্ষামূলক ও ক্ষতিকর ওষুধের বাজারজাতকরণ বন্ধ করা সম্ভব হবে।
একজন ভালো, আন্তরিক ও পরিশ্রমী চিকিৎসকের প্রতি সাধারণ মানুষের শ্রদ্ধা অপরিসীম। এই শ্রদ্ধা খুব কম পেশার মানুষ পেয়ে থাকেন। বিদ্যমান ব্যবস্থায় চিকিৎসা পদ্ধতির কয়েকটি অংশ, চিকিৎসকদের একটা অংশের স্বীকৃতি, যোগ্যতা ইত্যাদি প্রশ্নসাপেক্ষ বলে গোটা চিকিৎসাব্যবস্থাটিতে পকেট কাটার বড় বড় রাস্তা খুলে গেছে। চিকিৎসার মত সার্বজনীন ও আবশ্যকীয় একটা ব্যাপার অসৎ লোকদের ব্যবসার অন্যতম টার্গেট হবে সেটা স্বাভাবিক। এই ক্ষেত্রে পিরামিড তত্ত্বের নিচের ভাগে অবস্থান করা মানুষদের ঠকানো ও সেখান থেকে ব্যবসা করাটা প্রতিষ্ঠিত। এই দুরাচারদের হাত থেকে সাধারণ মানুষকে রক্ষার জন্য সরকারের পাশাপাশি বিএমডিসি, বিএমএ, রাজনৈতিক দলসমূহ, সামাজিক সংস্থাগুলোকে এগিয়ে আসতে হবে। আইন প্রয়োগকারী সংস্থাগুলোকে আরো সক্রিয় হতে হবে, মিডিয়াগুলোকেও যথাযথ ভূমিকা পালন করতে হবে। জাতীয় ওষুধ নীতির যথাযথ বাস্তবায়ন করতে হবে। নয়তো মানুষের জান-মাল নিয়ে করা এই পকেট কাটার বাণিজ্য চলতেই থাকবে।

