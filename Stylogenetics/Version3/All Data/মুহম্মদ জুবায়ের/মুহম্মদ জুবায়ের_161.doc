১৯৭১ সালে কিছু হয়েছিলো নাকি?



অফিসে বসে কাজ করতে করতে মাঝে মাঝে সচলায়তনে উঁকি দেওয়া অভ্যাসে দাঁড়িয়ে গেছে। একটু আগে  আজকাল তো কিছুই মনে থাকে না : ১৯৭১ সালে কিছু হয়েছিল নাকি? শিরোনামের ব্যানার দেখে মাথা পাগল-পাগল লাগে। উঠে বাইরে গিয়ে পরপর কয়েকটা সিগারেট খেতে হয়।
আজ সকালে ইন্টারনেটে পড়ছিলাম, কে একজন বলেছে (একে চিনি নাকি? মনে পড়লো না) বাংলাদেশে যুদ্ধপরাধী বা স্বাধীনতাবিরোধী বলে কিছু ছিলো না কোনোকালে।
ঠিক কথা। যুদ্ধ হলে তবে না যুদ্ধাপরাধী থাকার কথা ওঠে। এ দেশে যুদ্ধ কবে হয়েছিলো? অর্বাচীনদের জানিয়ে দাও, আমাদের স্বাধীনতা আকাশ থেকে অবতীর্ণ হয়েছিলো।
ধূমপান করতে করতে কী কী মনে পড়ে না তার একটা তালিকা করা গেলো:
১. ওই বছর এ দেশে মৃত্যুহার অতি উচ্চ হয়ে পড়েছিলো বলে কেউ কেউ দাবি করে। কারণ হিসেবে বলা হয় নির্বিচার হত্যা। বিষয় অমীমাংসিত। 
২. ওই বছর সারা দেশ জুড়ে একটা গণভ্রমণের প্রবণতা দেখা গিয়েছিলো। বাড়িঘর ছেড়ে মানুষ বনেজঙ্গলে যায় উৎসব করতে। মিলিটারির কথা বলে বাচ্চাদের কান্না থামানোর এক চমকপ্রদ উপায় এই সময়ে উদ্ভাবিত হয়েছিলো, যা আজও মাঝে মাঝে কার্যকর। 
৩. জানা যায়, এক কোটি লোক পাশের দেশে যায় পিকনিক করতে। এতো বিশাল আকারের দীর্ঘস্থায়ী পিকনিক পৃথিবীর ইতিহাসেই কম হয়েছে বলে জানা যায়।
৪. একদল বেয়াড়া অবাধ্য বালক ও যুবক যুদ্ধ যুদ্ধ খেলার অভিনয় করেছিলো তখন।
৫. আমার বাল্যকালের বন্ধু সাইফুল, বাদশা ও আলতাফ আলীকে কেন কে জানে আর কোনোদিন খুঁজে পেলাম না। ছটফটে দুলালের দুটি চোখই কী এক অলৌকিক উপায়ে নেই হয়ে গেলো। 
৬. সুদর্শন মাসুদ ও আরেক বন্ধুর ছোটো ভাই স্কুলে-পড়া বালক টিটুর নামের আগে শহীদ লেখা ফ্যাশন হয়ে গেলো। 
৭. বগুড়ার শহীদ চান্দু স্টেডিয়াম নামকরণের মানে কী? সে না হয় ছিলো এক প্রতিশ্রুতিবান ফুটবলার, না হয় ৭১-এর মাঝামাঝি থেকে আর কখনো তাকে কোথাও দেখা যায়নি। তার নামে স্টেডিয়াম?
আরো অনেক অনেক কথা মনে পড়েনি। সময় পেলে পরে লেখা যাবে।
সংযোজন:
অলৌকিক হাসানের প্রস্তাব অনুযায়ী অন্যদের সংযোজন-মন্তব্যগুলি তাঁদের নামে সংযুক্ত করে দেওয়া হলো।
হাসিব
৮. ঐ বছর পুরো দেশের মেয়েরা হরতাল করে সন্তান জন্মদান থেকে বিরত থাকে । জন্মহার শুন্য ও একটু বেশী মৃত্যুহার ছিলো বলে জনসংখ্যা হঠাৎ করে একটু কমে যায় ।
৯. মুজিব সরকারের কর্মচারিরা আদমশুমারিতে ফাকি মারায় ৩০ লক্ষ লোক গোনায় আসেনি ।
অলৌকিক হাসান
১০. ১৯৭১ সালের প্রায় পুরোটা সময় শবেবরাতের রাতের মতো হালকা পটকাবাজি খেলা হয়েছিল। পরিমাণে নাকি একটু বেশি হওয়াতে অনেকে ওই গন্ডগোলের বছর থেকে আজ পর্যন্ত পঙ্গু হয়ে আছে।
আরিফ জেবতিক
১১.কিছু ভারতীয় হিন্দু এই দেশে অনুপ্রবেশ করতে গিয়ে উত্তেজিত জনতার হাতে মারা গেছিল ।তবে তারা এ দেশের ইসলামী শাসন দেখে প্রায় মুসলমান হয়ে গিয়েছিল ।কারন পুরুষ মৃতদেহের বেশিরভাগেরই খৎনা করা ছিল বলে জানা গেছে ।
দুর্বাশা তাপস
১২. রাজার আকার মহামানব তৈরীর জন্যই পূর্ব-পরিকল্পিত নাটক মঞ্চায়ন করা হয়। এই মহান উদ্যোগে স্বেচ্ছায় ৩০ লাখ লোক জীবন উৎসর্গ করে।
অয়ন
১৩. ডিসেম্বরের মাঝামাঝি হঠাত করে দেশের অসংখ্য ডাক্তার, সাহিত্যিক, শিক্ষক, সাংবাদিক রায়ের বাজারে গিয়ে আত্মহ্ত্যা করে। তাদের আত্মহত্যার কারণ জানা যায়নি।
ধূসর গোধূলি
১৪. মাওলানা ভাষানী, শেখ মুজিব এরা আতঙ্কবাদী, নাইলে নিজের দেশের ভিতরে গন্ডগোল লাগায়?
আর ঐযে রুমী, ছাদে উইঠা পাশের বাসার ছেমরির লগে টাংকি মারতো। পরে বড় হুজুরেরা ডাইকা শাসাইয়া দিলো, সেই লজ্জায় আর সে ঘরেই ফিরলো না!
আর হুনো, স্বাধীন স্বাধীন করবানা। ভাইয়ে ভাইয়ে কাইজ্যা হয় তাই বইলা এতো সুন্দর বাড়ি থুইয়া আরেকটা বাড়ি করতে হইবো? নাহয় মায়ের পরনের কাপড় ধইরা টান দিছেই, তো কি হইছে, এ্যাঁ?
কিজানি, তোমরা জানি কি কও। ৭১!! কি হইছিলো!!! ইদানিং আবার কিস্সুই মনে থাকে না!!!!
তারেক
১৫. সেই বছর কিছু দূর্বল ঈমাণের মুসলমান পার্শ্ববর্তী হিন্দু দেশে হিজরতে গিয়েছিল বলে তাদের আত্মীয় স্বজনদের সামান্য টাইট দেয়া হয়েছিল। 
বিপ্লব রহমান
১৬. ওই বছর দেশের প্রধান নদ-নদীতে 'অজ্ঞাত কারণে' মারাত্নক দূষণ দেখা দিয়েছিলো বলে পরিবেশ বিজ্ঞানীরা বলছেন। তারা এ-ও বলছেন, একই সঙ্গে আকস্মিকভাবে কুকুর, কাক ও শকুনের স্বাস্থ্যের ব্যাপক উন্নতি ঘটে। ...
সুমন চৌধুরী
১৭. দেশে কোন যুদ্ধাপরাধী নাই। (বিদেশে আছে)
আড্ডাবাজ
১৮. হঠাত করে মহামারীতে দেশে তিরিশ লাখ লোক মারা গেল..।
নিঘাত তিথি
১৯. শেখ মুজিব নাকি তিন লাখকে ভুলে তিন মিলিয়ন বলেছিলো!
অমিত
২০. ১৯৭১ সালে পাকিস্তান বাহিনীর সহায়তায় দেশকে হিন্দুস্তান করার চক্রান্ত অসম সাহসিকতার সাথে মোকাবেলা করা হয়। এরপর শাসন কাজের সুবিধার জন্য পাকিস্তানি ভাইরা এই প্রদেশের দায়ভার বাংলাদেশীদের হাতে তুলে দেন। প্রশাসনিক কাজে জটিলতা দেখা দিলে এর পূর্ব পাকিস্তান নাম বদল করা হয়। 
রাহা
২১. লিপইয়ারের মতন লিপশতকের কারণে ১৯৭১ সালকে কাল্পনিক ধরা হয়
দ্রোহী
২২. ১৯৭১? এইটা আবার কি?
আনোয়ার সাদাত শিমুল
২৩. বড়ভাই ওরকম চড় থাপ্পড় মারে, মনে রাখতে নেই।

