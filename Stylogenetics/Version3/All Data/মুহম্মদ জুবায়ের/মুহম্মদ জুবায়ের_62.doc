আমাদের বাতিঘরগুলি ও আসন্ন দিন – ০৩



৩. রাজনীতি বদলের গিনিপিগ আমরা
কয়েকদিন আগে একটি অনলাইন ফোরামে পড়লাম, আমেরিকায় বিজ্ঞানীদের শতকরা ১২ জন ভারতীয় বংশোদ্ভূত। আমেরিকার চিকিৎসাবিদদের ৩৮ শতাংশ, নাসা-র বিজ্ঞানীদের ৩৬ শতাংশ, মাইক্রোসফট ও আইবিএম কর্মীদের যথাক্রমে ৩৪ ও ২৮ শতাংশ ভারতীয়। এর বাইরে ব্যবসা-বাণিজ্য, চলচ্চিত্র উৎপাদন ও কমপিউটার-সংশ্লিষ্ট প্রযুক্তির ক্ষেত্রে ভারতীয়দের বিপুল সাফল্যের কথাও উল্লেখ করা হয়েছে। এমনকি, বিগত দশ বছরে ছ’জন ভারতীয় মিস ইউনিভার্স/মিস ওয়ার্ল্ড হয়েছেন সে কথাও লেখক উল্লেখ করতে ভোলেননি।
এই রচনাটির পাকিস্তানী লেখক বলেছেন, পাকিস্তান এর ধারেকাছেও নেই। রচনার শেষে একটিমাত্র বাক্যে কারণ নির্দেশ করেছেন এই বলে যে, ভারতীয়দের নেতত্ব ও শাসকরা নির্বাচিত হয় আসেন।
হয়তো আমার দোষ, অথবা আমি যে সময়ে বেড়ে উঠেছি তা-ও কারণ হতে পারে, কিন্তু পাকিস্তানীদের সম্পর্কে আমার স্বাভাবিক বিরাগ আছে। তাদের যে কোনো কথা বা কর্মকে আমি সন্দেহের চোখে দেখি। তবে ওপরে বর্ণিত ভারতীয়দের সাফল্যের কারণটি যথার্থ বলে স্বীকার করা চলে। নির্বাচিত ও প্রতিনিধিত্বশীল ধারাবাহিক নেতৃত্ব একটি জাতির সাফল্যের জন্যে অত্যন্ত জরুরি উপাদান যা স্থিতির নির্দেশক, প্রথা-পদ্ধতি-আদর্শ বিষয়ে জাতিগত মৌলিক ঐক্যের স্মারক। এই ধারাবাহিকতা ভারতের শিক্ষা-দীক্ষা, সমাজ-সংস্কৃতি সবকিছুতেই তার ছাপ রেখে গেছে।
বলা বাহুল্য, পাকিস্তানের মতো চরম দুর্দশাগ্রস্ত না হলেও স্বাধীন বাংলাদেশের রাজনীতির গল্পটিও যথেষ্ট কলংকিত ও অমসৃণ। ১৯৭০ সালে পাকিস্তান রাষ্ট্রের কাঠামোর মধ্যে নির্বাচিত আওয়ামী লীগ মুক্তিযুদ্ধে নেতত্ব দেয়। স্বাধীনতার পর নতুন সংবিধানের অধীনে ৭৩-এ আরেকটি সাধারণ নির্বাচনের মাধ্যমে আওয়ামী লীগই সংসদে সংখ্যাগরিষ্ঠতা পেয়ে সরকারে অধিষ্ঠিত হয়। সংখ্যাগরিষ্ঠতার নিশ্চয়তা ছিলো শতকরা একশো ভাগ, তবু কয়েকটি আসনে গায়ের জোরে আওয়ামী লীগ নেতৃস্থানীয় কিছু প্রার্থীকে জিতিয়ে আনে। ফলে বিনা প্রয়োজনে একটি কু-দৃষ্টান্ত স্থাপিত হলো। এর কিছুকাল পরে ঢাকা বিশ্ববিদ্যালয়ে ডাকসু নির্বাচনে ব্যালট বাক্স ছিনতাই হয় ক্ষমতাসীনদের প্ররোচনা ও তৎপরতায়। বাংলাদেশের পরবর্তীকালের রাজনীতির ইতিহাস দেখলে এই দুটি ঘটনাকে নিতান্ত শিশুসুলভ ও প্রায় নিরীহ বলা চলে। কিন্তু গণতন্ত্রচর্চার হিসেবে তা ছিলো বড়ো ধরনের হোঁচট। এই পদ্ধতি পরবর্তীকালে আরো পেশাদারী দক্ষতায় ও নৃশংসতায় রূপায়িত হতে আমরা দেখেছি।
৭৫-এর শুরুতে বাকশাল নামের ডামাডোল। জিনিসটি ভালো ছিলো কি মন্দ তা বিচার করে দেখা হয়নি কখনোই, তার আগেই শেখ মুজিবকে হত্যা করা হয়, রাষ্ট্রের পুরো প্রেক্ষাপট বদলে যায়। বিপুল প্রচারণার ফলে এটি যে অতি নিকৃষ্ট একটি শাসনব্যবস্থা তা আমরা জেনেছিলাম। আমার ধারণা, মানুষের জন্যে এই ধরনের সীমিত ও নিয়ন্ত্রিত স্বাধীনতার ব্যবস্থা যুদ্ধেশেষে স্বাধীনতার পরপরই চালু করলে কারোই হয়তো তা মানতে আপত্তি হতো না। তখন আমরা সব মেনে নিতে প্রস্তুত ছিলাম। কিন্তু পুরো দুটি বছর অতিবাহিত হয়ে যাওয়ার পর ততোদিনে রাজনৈতিক ও সামাজিক বাস্তবতা বদলে গেছে। তখন মানুষের ক্ষোভ পুঞ্জীভূত হতে শুরু করেছে, দেশ একটি দুর্ভিক্ষাবস্থার মধ্য দিয়ে গেছে, জীবনের নিরাপত্তা পদ্মপাতায় জলের মতো টলোমলো, জীবনধারণ কঠিন থেকে কঠিনতর।
এরপর একের পর এক সামরিক শাসন এসেছে, নিরীহ বেসামরিক বেড়ালের ছাল গায়ে দিয়ে অতিকায় সামরিক বাঘ হুংকার দিয়েছে অনেক বছর ধরে। এখনো দিচ্ছে। ৯০ থেকে শুরু করে বছর পনেরো তারা সামান্য দূরত্ব বজায় রেখে পুতুলনাচ দেখেছে, কিন্তু শিকারকে চোখের আড়াল হতে দেয়নি, তাদের ইচ্ছের বিরুদ্ধে যাওয়ার ক্ষমতাও পুতুলনাচের কুশীলবদের ছিলো না।
প্রকাশ্য ও ছদ্মবেশী বাঘের প্রত্যক্ষ প্রশ্রয়ে বেড়ে ওঠে ধর্মান্ধ হায়েনারা। ক্রমে দুইয়ে হয় সখ্য এবং গভীর ভালোবাসাবাসি। রাজনীতি হয় আরো দুরূহ, পঙ্কিল। স্বাধীনতাযুদ্ধের প্রত্যক্ষ বিরোধী ও চিহ্নিত যুদ্ধাপরাধীদের পুনর্বাসন প্রকল্পটি ক্রমে সম্পন্ন করা হয় তাদের রাষ্ট্রক্ষমতার অংশীদার করে। সামরিক শাসক জিয়াউর রহমানের ‘রাজনীতিকে দুরূহ’ করার সংকল্পটি সফল করার জন্যে ‘টাকা কোনো সমস্যা নয়’ তত্ত্ব প্রয়োগ করা শুরু হলো সত্তর দশকের দ্বিতীয়ার্ধে। গাবতলীর গরুর হাটের মতো জমজমাট উৎসাহ ও তৎপরতায় রাজনীতিকদের আত্মা বেচাকেনা শুরু হয়। অনেক অনেক বিপ্লবী ও সংগ্রামী রাজনীতিক সেই হাটে বিক্রি হয়ে গেলেন। একসময় এমন অবস্থা হলো (যা আজও বিদ্যমান) যে কে কবে কার বিছানাসঙ্গী হবেন বা হলেন তার হিসেব রাখাও অসম্ভব হয়ে যায়। ছাত্র রাজনীতিই বা বাদ থাকে কীভাবে? এরশাদের শাসনে শুরুর দিকে ছাত্রদের সংগঠিত বড়ো আন্দোলনটি দানা বেঁধে উঠছে, এইসময় ডাকসুর সাধারণ সম্পাদকের বিপ্লবী আত্মাটি বিক্রয়ের জন্যে লভ্য হয়ে ওঠে। ডাকসুর ইতিহাসে প্রথম। আন্দোলনের বারোটা বাজলো।
আশির দশকের শেষে সমাজতান্ত্রিক বিশ্বের পতন আমাদের রাজনীতিতে আরেক দফা বিভ্রান্তি ও হতাশার জন্ম দেয়। ওই আদর্শে বিশ্বাসী মানুষদের অধিকাংশই আর কোনো রাজনীতিতে কখনো সংশ্লিষ্ট হতে পারলেন না। যাঁরা কোনোমতে নিজ পরিচয়ে টিকে গেলেন অথবা অন্য কোথাও আশ্রয় খুঁজতে গেলেন, তাঁরা হয়ে গেলেন অনুল্লেখ্য ও গৌণ। আমাদের রাজনীতিচর্চা ও সামাজিক কর্মকাণ্ডের নিরিখে এ-ও এক বিশাল ক্ষত ও ক্ষতি হয়ে থাকলো।
৯০ সালে সর্বদলীয় আন্দোলনের ফসল হিসেবে এরশাদের বিদায় ঘটে। সফল আন্দোলনের রূপকার দুই জোটের সমঝোতা-স্মারকে নতুন গণতান্ত্রিক বাংলাদেশ পাওয়ার স্বপ্ন আরেকবার দেখি আমরা। কিন্তু আরো একবার স্বপ্নভঙ্গ হতে দেরি হয়নি। প্রায় দুই দশকের পঙ্কিল রাজনীতির ধারা থেকে পালা করে ক্ষমতায় আসা দলগুলি কিছুতেই বেরিয়ে আসতে পারে না। চেষ্টাও খুব যে হয়েছে, তা-ও বলা মুশকিল। দেশ ও দেশের মানুষের জন্যে নয়, রাজনীতি মূলত আবর্তিত হয়েছে ব্যক্তি বা গোষ্ঠীচর্চায় ও লুণ্ঠনচর্চায়। রাজনীতিতে সবচেয়ে বড়ো যে জিনিসটির দুর্ভিক্ষ দেখা দেয় তা হলো দলীয় নীতি-আদর্শ ও কর্মসূচীর। অযথা হরতাল-চর্চায় মানুষ ভুগেছে নানাভাবে, দুর্ভোগের শিকার হয়েছে, বিরক্ত হয়েছে। রাজনীতিকরা ভ্রুক্ষেপ করেননি। তাঁদের একমাত্র মোক্ষ যেনতেন প্রকারে ক্ষমতায় আরোহণ।
ধারণা করা চলে যে, রাজনীতিকে খুব পরিকল্পিতভাবে ক্রমশ রাজনীতিকদের হাত থেকে সরিয়ে নেওয়া হয়েছে। শুধুমাত্র ভোটের জন্যে রাজনীতির প্রচলন হলে দুটি জিনিস প্রয়োজনীয় হয়ে ওঠে – বিত্ত ও পেশী। ফলে রাজনৈতিক দলগুলি নির্বিচারে অর্থবান মানুষদের নেতা বানিয়ে ফেলে রাতারাতি, বহু বছরের নিবেদিত ও ত্যাগী কর্মীদের বাদ দিয়ে নবাগত বিত্তবানদের নির্বাচনে মনোনয়ন দেয়। বিত্তের উৎসটি ন্যায্য না অন্যায্য এই প্রশ্নও গৌণ হয়ে যায়। গত তিনটি সংসদে নির্বাচিতদের দিকে তাকালে দেখা যাবে সেখানে প্রকৃত রাজনীতিকদের চেয়ে ব্যবসায়ী বেশি। বাদবাকি অবসরপ্রাপ্ত সেনা কর্মকর্তা আর আমলা। তাঁরা যে নিজেদের প্রয়োজনের দিকটিই দেখবেন তাতে আশ্চর্য হওয়ার কিছু নেই। ভোট দেওয়া জনগণের কথা মনে রাখার দায় প্রকৃত রাজনীতিকের থাকে, ব্যবসায়ী-আমলার নয়, প্রাক্তন সেনাকর্তারা তো জনগণকে চেনেনই না। একইভাবে রাজনীতির আশ্রয়ে দুর্বৃত্তরা সমাজের সর্বত্র প্রতিষ্ঠা পেয়ে যায়, পেশী ও অস্ত্র তাদের সহজ বিত্ত অর্জনের উপায় হয়ে ওঠে।
রাজনীতির এই ভ্রান্তি ও ভ্রষ্টতার ফল হয়েছে মারাত্মক। মানুষ রাজনীতির ওপর আস্থা হারিয়ে ফেলেছে। তারা রাজনীতিকদের দেখে সন্দেহের চোখে। এমনকি, রাজনীতির নিবেদিতপ্রাণ কর্মীরাও আদর্শহীনতা ও কর্মসূচীবিহনে অথবা অর্থহীন কর্মসূচীর কারণে অকর্মণ্যতা ও নৈরাশ্যের শিকার হয়ে পড়েছেন। অথচ এই বাঙালি একদা ১৪৪ ধারা ভেঙেছে, কারফিউ-এর মধ্যে রাস্তায় নেমে এসেছে, শূন্য হাতে সশস্ত্র সৈন্যবাহিনীর বিরুদ্ধে দাঁড়িয়েছে নিশ্চিত চূড়ান্ত পরিণতি জেনেও। তারা প্রাণের মায়া করেনি। তা সম্ভব হয়েছিলো এই কারণে যে তখন তারা এটুকু জানতো লড়াইটা কী এবং কেন, রাজনৈতিক নেতৃত্বে তাদের আস্থা ছিলো। আজ এইসব বড়ো সুদূর মনে হয়, রূপকথার মতো অবাস্তব।
পর্বের শুরুতে উল্লিখিত পাকিস্তানী লেখকের মতো আক্ষেপ করে বলতে হয়, আমাদেরও অনেকটা কাল কেটেছে যখন আমরা রাষ্ট্রচালনার জন্যে কাউকে নির্বাচিত করতে পারিনি। কোথা থেকে কে যেন উড়ে এসে আমাদের কাঁধে চেপে বসেছে। আর যাদের নির্বাচিত করার সুযোগ পেয়েছিলাম তারা আমাদের দিকে তাকায়নি। ভারতের রাজনীতির ছবিটি খুব পরিচ্ছন্ন, তা বলা যাবে না। সেখানেও নানা ধরনের অপকর্ম, দুর্বৃত্তদের দৌরাত্ম, সাম্প্রদায়িকতা এইসবই ছিলো এবং আছে। তফাৎ এখানেই যে ৬০ বছরের ইতিহাসে তারা একটি মিনিটও সামরিক বুটের তলায় যায়নি। তাদের রাজনৈতিক সংস্কৃতিতে – ভালো বা মন্দ যা-ই হোক – গণতন্ত্রের চর্চাটি ধারাবাহিকভাবে হয়েছে, জবাবদিহির ব্যবস্থাটি বরাবর অটুট ছিলো, মানুষের প্রশ্ন করার অধিকার কখনো রহিত হয়নি। আজ সংসদীয়, কাল রাষ্ট্রপতিশাসিত, পরশু সামরিক শাসন এই ধরনের পদ্ধতিগত নিরীক্ষার ভেতর দিয়ে যেতে হয়নি। বাংলাদেশকে হয়েছে। রাজনৈতিক অস্থিরতা ও অস্থিতিশীলতা আমাদের সমাজ-মনস্তত্ত্বে কতোটা প্রভাব ফেলেছিলো তা নিয়ে গভীর অনুসন্ধান করলে অনেক প্রশ্নের উত্তর পাওয়া যাবে বলে আমার বিশ্বাস।
---------------------------------------------------------
এই সিরিজের পাঠকদের কাছে ক্ষমাপ্রার্থনা করে একটি নিবেদন। রাজনীতি বিষয়ে কিছু চর্বিতচর্বণ করতে হলো এই জন্যে যে এই বিষয়গুলির উল্লেখ ছাড়া মূল প্রসঙ্গে যাওয়া সম্ভব নয়। প্রত্যক্ষ ও অপ্রত্যক্ষভাবে, স্থূল ও সূক্ষ্মভাবে রাজনীতি, সমাজ-বাস্তবতা আমাদের জীবনের বড়ো নিয়ামক। এবার মূল আলোচনায় যাওয়া যাবে। কয় কিস্তিতে শেষ হবে জানি না। পরিকল্পনা করে, ছক কেটে লিখতে শুরু করিনি, ঝোঁকের মাথায় লিখতে গিয়ে বুঝেছি কাজটা সহজ নয়। ধৈর্য ধরে সঙ্গে থাকলে খুশি হই। প্রাসঙ্গিক মন্তব্য পেলে অনেক উপকার হয়।
 আমাদের বাতিঘরগুলি ও আসন্ন দিন - ০১ 
 আমাদের বাতিঘরগুলি ও আসন্ন দিন - ০২ 
(চলবে)

