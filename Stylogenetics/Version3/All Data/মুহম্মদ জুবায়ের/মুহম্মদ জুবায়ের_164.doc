বৃদ্ধা বিহারি : তানভীর মোকাম্মেল-এর কবিতা



প্রথম আলো-র সাহিত্য পাতায় আজ প্রকাশিত কবিতাটি ভালো লাগলো। সবার সঙ্গে ভাগাভাগি করার ইচ্ছায় এখানে তুলে দিচ্ছি। তানভীরের অনুমতি পরে নিয়ে নেওয়া যাবে, সে দায় আমার।
বৃদ্ধা বিহারি 
তানভীর মোকাম্মেল 
ভারত বিভাগের ৬০তম বার্ষিকী উপলক্ষে
লিখেন সাম্বাদিক সাব আমি বিহারি 
পাটনা জেলায় ক্ষেতি ছিল হামাদের
আব্বাজান রেলওয়ের গুমটিগার্ড
সোয়ামিও রেলে লাইনম্যান
হামাদের চমন পুড়ে নতুন পতাকা হলো
যখন এলাম প্রথম পাকিস্তান মালগাড়িতে দিন গুজরান
আজও কানে বাজে শান্টিং ইঞ্জিন
এ কলোনি ও কলোনি
কেটে গেলো জিন্দেগির দিন;
তারপর কী ঘটল মুলুকে বাঙাল
সেবারে পুড়েছিল ঘর এবারে কপাল
স্বামী শান্তাহারে খুন হলো মেয়ে-জামাই ময়মনসিংয়ে
দিনাজপুরে ছেলেকে ডেকে নিল মিটিং বলে
৩৬ বছর পার হলো সে মিটিং আজও শেষ হলো না!
লিখেন এনজিও আপা আমি বিহারি
মেজ ছেলে অনেক তকলিপ করে পালিয়েছে পাকিস্তান
আরেক মেয়েও করাচি রঙ্গি টাউন
বাইশ বছর ওদের সুরত দেখি না
আর ছোট ছেলেটা গুল্লু
ভিসার অপেক্ষায়
দারু খায় আর কী কী যেন খায় জোয়ান ছেলেরা
ক্যাম্পে তো আসমান নেই ফেরেশতারা তাই দেখতে পান না!
লিখেন বিদেশি স্যার আমি বিহারি
কিতনা জেনারেল আয়া গ্যায়া
লেকিন ম্যায় আজ ভী ইন্তেজার মে হুঁ
কব যায়েঙ্গে পাকিস্তান
ইয়া কবরিস্থান!
চোখে হামার ছানি এখন ভালো দেখি না
শুধু ইয়াদ হয় পাটনায় আমাদের ক্ষেতির কথা
আর ভালো লাগে ঝরঝর বর্ষা বাংলার
যেন তা সমান আমার কান্নার আর
রাতের খোয়াব দেখি পাকিস্তানের পাহাড়
লেকিন আপসোস খোদাকা এতনা বড়া দুনিয়ায়
কোনো মুলুকেই মাকান নেই হামার;
ইয়ে সাম্বাদিক সাব, ইয়ে এনজিও আপা, ইয়ে বিদেশি স্যার
আপা জারা জিন্নাহ সাব সে পুঁছিয়ে না
মেরা ওয়াতান কিধার?
জি, লিখ লিজিয়ে ... ম্যায় বিহারি হুঁ!
১০ সেপ্টেম্বর, ২০০৭

