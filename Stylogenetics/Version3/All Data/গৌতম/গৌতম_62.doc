কালো বিড়ালটা শেষ পর্যন্ত মরে গেলো



কালো বিড়ালটা শেষ পর্যন্ত মরেই গেলো।
অন্ধকারে,
এক বাক্সের ভেতর আটকে রাখা হয়েছিলো তাকে অনেকদিন।
মিউ মিউ করেও বোঝাতে পারে নি- গিনিপিগ আর বিড়ালের পূর্বপুরুষ কখনোই এক হতে পারে না।
অনুভূতির তারল্যের প্রাবল্যে আন্তঃপ্রাণীর ভাষা সবসময়ই অসম্ভব দুষ্কর, আর
তাই কালো বিড়ালটাকে থাকতে হয়েছিলো অন্ধকারের ভেতর।
বিড়ালটা মরেই গেলো শেষ পর্যন্ত।
একপাশে খানিকটা খাবার, আরেক পাশে শ্রোয়েডিঞ্জারের খামখেয়ালীপনা-
তারই মাঝে প্রথম ক’টি মিনিট ছিলো সুস্থির হওয়ার।
খাওয়ার উচ্ছ্বাসে সুস্থির সময় শেষ হতে দেরি হয় নি;
বন্দুকটা বহাল তবিয়তে প্রতিনিধিত্ব করেছে শ্রোয়েডিঞ্জারের,
তাই নড়নচড়নহীন অবস্থায় কালো বিড়ালটা, শেষ পর্যন্ত, মরে গেলো।
প্রকৃতি নামক পৃথিবীর প্রতিটি মানুষ একেকটি শ্রোয়েডিঞ্জার
অপরকে গিনিপিগ না মনে করলেও কালো বিড়াল বানিয়ে রাখতে চায়- একান্তভাবে
ফিফটি-ফিফটি সম্ভাবনার কথাগুলো মনে না রেখেই।
আন্তঃব্যক্তিক পরীক্ষাগুলো ক্ষণে ক্ষণে বিড়াল-মানুষটিকে কালো বিড়াল বানাতে থাকে।
মানুষের পক্ষে কি সম্ভব কালো বিড়াল হয়ে বেঁচে থাকার?
তাই কালো বিড়ালটি মরে গেলো।
তবে কালো বিড়ালের শোকে মানুষ কখনও কালো হয় না।

