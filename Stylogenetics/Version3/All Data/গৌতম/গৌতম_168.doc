মোহনগঞ্জের লোককথা (ছড়া)  :::  নাইড়া মাথা পিয়ারী



আগের পর্বে প্রকাশিত হয়েছিলো ছড়া আইলাম্বর আইলাম্বর
এবারের ছড়া নাইড়া মাথা পিয়ারী
১.
নাইড়া মাথা পিয়ারী
ডিম পারে অররি
একটা ডিম নষ্ট
পিয়ারীর মার কষ্ট।
২.
মাথা চুলা পিয়ারী
আণ্ডা পাড়ে ভরভরি
একটা আণ্ডা নষ্ট
পিয়ারীর মার কষ্ট।
শব্দের অর্থ
১. নাইড়া, মাথা চুলা = ন্যাড়া, মাথার চুল পুরোপুরি ফেলে দেওয়া
২. পিয়ারী = কন্যা, কোনো একটি মেয়ের নাম
৩. অররি = অনেকগুলো
৪. ভরভরি = ভুরভুর করে, একের পর এক বিরতিহীনভাবে
ব্যাখ্যা
কেউ কোনো কারণে মাথার চুল পুরোপুরি ফেলে দিয়ে ন্যাড়া হলে ছোট ছোট ছেলেমেয়রা তাকে খেপানোর জন্য এই ছড়াগুলো বলে থাকে। তবে অপেক্ষাকৃত বড়দের বদলে সমবয়সী ছেলেমেয়েরাই নিজেদের মধ্যে এ ছড়াগুলো বলে থাকে। ছড়া শুনে যদি কেউ বিরক্ত হয় বা খেপে যায়, তাহলে তার সামনে বারবার সুর করে সমস্বরে ছড়াটি ছেলেমেয়রা বলতে থাকে।
কিন্তু ছড়ার প্রথম লাইনটির সাথে বাকি লাইনগুলোর যোগসূত্র বের করতে পারি নি। স্থানীয় বয়োজ্যেষ্ঠ্যদের মতে, কেউ মাথা ন্যাড়া করলে সেটি দেখতে ডিমের মতো দেখায় বলে পরের লাইনটি এসে থাকতে পারে। কিন্তু বাকি দুটো লাইনের কোনো যৌক্তিকতা কেউ বলতে পারেন নি। বরং তারা মনে করেন, বিশেষ কোনো কারণে নয়, শুধু ছন্দ মেলানোর জন্যই বাকি দুটো লাইন এখানে যুক্ত হয়েছে।
ছড়াটি একই হলে কিছু শব্দগত পার্থক্য দেখা যায়। মূলত নেত্রকোনার বারহাট্টা ও মোহনগঞ্জের সীমানার কাছাকাছি পাড়া বা গ্রামগুলোতে প্রথম ছড়া এবং ধর্মপাশা সীমানার কাছের গ্রামগুলোতো দ্বিতীয় ছড়াটির প্রচলন বেশি।

