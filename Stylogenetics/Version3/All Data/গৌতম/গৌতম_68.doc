চট্টগ্রামে বাঁশি বাজছে



বন্ধুমহল এবং সুহৃদমহলের সবাই জানে, ঢাকার বাইরে যেতে হলে কতোটা খুশি হই, কতোটা উদ্বেল হই। সময়-সুযোগ গুঁতো দিলেই তাই বেরিয়ে পড়ি। এবার যাচ্ছি চট্টগ্রাম।
চট্টগ্রামে অবশ্য এর আগে কয়েকবার গিয়েছি। প্রথম প্রথম খুব ভালো লাগতো। যানজট নেই, পরিষ্কার-পরিচ্ছন্ন একটা শহর। কিন্তু যতো দিন যাচ্ছে, শহরটি এই স্বকীয়তাটা হারাচ্ছে। শেষবার যখন গিয়েছি, তখন ক্ষেত্রবিশেষে যানজট ছিলো ঢাকার চেয়েও বেশি। আর অনেকটাই অপরিষ্কার।
বছরখানেক পর আবারও যাচ্ছি। হয়তো এবার গিয়ে দেখবো চট্টগ্রাম শহর রয়ে গেছে আগের মতোই, হয়তো দেখবো নতুনভাবে সাজিয়েছে নিজেকে। যেতে যেতে ভেবে নিবো- আমার দেখার চোখ দু'টোই বদলে গেছে কিনা!
চোখ দুটো বদলে যায় সময় সময়, বদলে যায় মনটাও। যখনই রিচার্জের দরকার পড়ে, তখনই বেরিয়ে পড়ি, কিংবা বেরিয়ে পড়ার উপলক্ষ আসে। তখন বিশুদ্ধ বাতাসগুলো বয়ে নিয়ে আসি ঢাকায়, দিন দিন সেগুলো দূষিত হতে থাকে। একপর্যায়ে বুকের ভেতর কোনো বাতাস না থাকলে আবার বেরিয়ে পড়ি। সমুদ্র আছে, আছে মানুষ, পাহাড় আছে, আছে বৈচিত্র্য, নদী আছে, আছে ফুলফলতরুলতা- তাদের মাঝে আমি যাবে নিজেকে মেলাতে। আমি যে স্বর্গে যাচ্ছি, তীর্থে যাচ্ছি, নিজেকে দিতে যাচ্ছি!

