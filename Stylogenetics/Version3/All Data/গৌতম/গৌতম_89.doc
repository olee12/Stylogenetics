শহীদ বুদ্ধিজীবিরা বেঁচে থাকলে এসময়ে কে কী করতেন? - একটি রোমান্টিসিজমিক হাহাকার



আমরা অনেক সময় বর্তমানের বিভিন্ন অবস্থা দেখে ভবিষ্যদ্বাণী করি। ঠিক একইভাবে অতীতের কার্যক্রম দেখে একজন ব্যক্তি বেঁচে থাকলে বর্তমানে তাঁর দ্বারা আমরা কীভাবে উপকৃত হতাম, সেরকম একটি অনুমান করা সম্ভব। যেমন মুনীর চৌধুরী বেঁচে থাকলে হয়তো বাংলা টাইপিঙের ক্ষেত্রে নতুন কোনো পরিবর্তন আসতো কিংবা নাটকের বর্তমান ধারা বিভিন্ন দিক দিয়ে আরো শক্তিশালী হতো। কারণ মুনীর অপটিমা নামে তিনিই প্রথম বাংলা টাইপিঙের ছাঁচ উদ্ভাবন করেন; জীবিত থাকা অবস্থায়ই তিনি অনেক শক্তিশালী নাটক লেখেন যা নির্দেশ করে পরবর্তী সময়ে বেঁচে থাকলে তিনি এরকম আরো কিছু কাজ করতেন, যা দিয়ে জাতি উপকৃত হতো।
শহীদ বুদ্ধিজীবিদের অতীত কার্যক্রমকে ভিত্তি ধরে এরকম কিছু কি লেখা যায় যেখানে তাঁরা বেঁচে থাকলে আজকের দিনে তাঁদের ভূমিকা কী হতো? তাঁদের দ্বারা এই বাংলাদেশ কতোটুকু ও কীভাবে সমৃদ্ধ হতো? জানি, ব্যক্তি বেঁচে থাকলে বদলায়। তাঁরা বেঁচে থাকলেই যে এগুলো করতেন, তাও হয়তো ঠিক নয়। আবার বেঁচে থাকলে তাঁরা হয়তো এমন অনেক গুরুত্বপূর্ণ কাজ করতেন, যেগুলো আমরা কল্পনা করতেও অপারগ। 
হয়তো এটা এক ধরনের রোমান্টিসিজম! কিন্তু অতীতের কার্যক্রমকে ভিত্তি ধরে এই কাজটুকু করলে যেটা হবে, আমরা যারা মুক্তিযুদ্ধের পরের প্রজন্মের মানুষ তারা জানতে পারতাম কী অসম্ভব গুরুত্বপূর্ণ ও অমূল্য ব্যক্তিদের আমরা হারিয়েছি। যে বন্ধ্যা সময় আমরা পার করছি, তাতে এখন এই উপলব্ধিটুকু খুবই দরকার বলে আমার মনে হয়।
অথবা আদৌ এই কাজটুকু করার বা এ ধরনের ভাবনা ভাবার দরকার আছে কিনা, তাও বুঝতে পারছি না। কেমন যেনো এক হাহাকার বোধ থেকে লেখাটি লিখলাম।

