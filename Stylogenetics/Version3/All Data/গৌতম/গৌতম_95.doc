গ্রাম-শহরের বৈষম্য প্রবলতর হচ্ছে শিক্ষাখাতে



প্রচলিত বিভিন্ন পণ্যে বিনিয়োগের সাথে শিক্ষায় বিনিয়োগের ধারণাটিকে এক কাতারে ফেলা যায় না। তবে বাজারকেন্দ্রিক ব্যবস্থায় যেখানে বা যেভাবেই বিনিয়োগ হোক না কেন, সেখান থেকে রিটার্ন বা ফেরত আশা করা হয়। পার্থক্য হচ্ছে, বস্তু বা পণ্যে বিনিয়োগের ক্ষেত্রে যেভাবে তড়িৎ রিটার্ন পাওয়া যায় বা আশা করা হয়; শিক্ষায় সেটি সম্ভব নয় বা আশাও করা হয় না। শিক্ষায় বরং স্বল্পমেয়াদী ফলাফলের চাইতে দীর্ঘমেয়াদী ফলাফলের ওপরই বেশি গুরুত্ব দেওয়া হয়। তবে অতীতের যেকোনো সময়ের তুলনায় বর্তমানে দৃশ্যমান রিটার্নটিই বেশি দৃশ্যমান হচ্ছে।
এবারের এসএসসি ও এইচএসসি পরীক্ষার ফলাফলে পর সর্বোচ্চ জিপিএ ৫ পাওয়া এবং শতভাগ পাশের হারের ভিত্তিতে সফল বিদ্যালয়গুলোর যে তালিকা সংবাদপত্রে প্রকাশিত হয়েছে, সেখানে এক ভয়াবহ চিত্র দেখা যাচ্ছে। এই তালিকায় মূলত শহরাঞ্চলের গুটিকতক বিদ্যালয় প্রতি বছরই স্থান করে নিচ্ছে। দু’একটি ব্যতিক্রম যে নেই তা নয়, কিন্তু শিক্ষার এই সাফল্য এখন আবর্তিত হচ্ছে শহরকে কেন্দ্র করে।
সবচেয়ে উদ্বেগজনক চিত্র পাওয়া যাচ্ছে ঢাকা বোর্ডে। জিপিএ ৫-এর সংখ্যার ভিত্তিতে ঢাকা বোর্ডের সেরা যে দশ শিক্ষাপ্রতিষ্ঠানের তালিকা করা হয়েছে, সেখানে সবগুলো বিদ্যালয়ই অবস্থিত ঢাকা সিটি করপোরেশনে। একটি দেশের শিক্ষাব্যবস্থার এর চাইতে উদ্বেগজনক চিত্র আর কী হতে পারে। ঢাকা যেভাবে দিন দিন প্রশাসনিক সব কর্মক্ষেত্রের কেন্দ্রবিন্দু হয়ে উঠেছে, শিক্ষার সফলতাও তেমনি ক্রমশই ঢাকাভিত্তিক হয়ে যাচ্ছে। বিষয়টিকে ঢাকার বাইরে নিয়ে গেলে দেখা যাবে- শিক্ষা ক্রমে ক্রমেই শহরে পুঞ্জীভূত হচ্ছে। আগে যেভাবে গ্রামাঞ্চল থেকে শিক্ষার্থীরা উঠে আসতো, এখন সেই চিত্র পুরোপুরি বদলে গেছে। আজ থেকে মাত্র দু’যুগ আগেও সারাদেশের শিক্ষার্থীদের সফলতার আলো ছড়িয়ে পড়তো, এখন সেই আলো ঠিকরে পড়ছে কেবল ঢাকা থেকে কিংবা ঢাকার মতো বড় বড় শহরগুলো থেকে। গ্রামাঞ্চলের শিক্ষা ক্রমশই অবহেলিত হচ্ছে, অন্ধকারে নিমজ্জিত হচ্ছে। এসএসসি বা এইচএসসির ফলাফল থেকে এটা বলা যায়- হয় সারাদেশের বিদ্যালয়গুলোর পড়ালেখার মানের ক্রমাবনতি হচ্ছে, না হয় শহরকেন্দ্রিক বিদ্যালয়গুলো তাদের মান এতোটাই উঁচুতে নিয়ে যাচ্ছে যে, গ্রামের বিদ্যালয়গুলো এর ধারেকাছেও পৌঁছাতে পারছে না।
কোনো নির্দিষ্ট একক কারণে এই অবস্থার সৃষ্টি হয়েছে বলা যাবে না। প্রশাসনিক-আর্থিক-অবস্থানগত বিভিন্ন দিক দিয়ে শহরের বিদ্যালয়গুলো যে ধরনের সুবিধা ভোগ করছে, গ্রামের বিদ্যালয়গুলো ততোটাই পেছনে অবস্থান করছে। শহরে যে রকম দক্ষ শিক্ষক পাওয়া যায়, অবকাঠামোগত যে ধরনের সুবিধা শিক্ষার্থীরা ভোগ করতে পারে, গ্রামে সে ধরনের সুবিধার কথা চিন্তা করা বাতুলতা মাত্র। শহরাঞ্চলের অধিকাংশ বিদ্যালয়েই শিক্ষার্থীরা বিজ্ঞানাগার কিংবা লাইব্রেরি সুবিধা ভোগ করতে পারে, বিপরীতে গ্রামাঞ্চলের বিদ্যালয়গুলোতে বিজ্ঞানাগার থাকাটাই আশ্চর্যের বিষয়। যদি কোনো বিদ্যালয়ে থেকে থাকে তাহলে সেটা তাদের সৌভাগ্যের বিষয়, যদিও এমনটা হওয়ার কথা ছিলো না।
এটা গেলো একটি দিক। রাষ্ট্র শিক্ষায় বিনিয়োগ করছে, কিন্তু প্রত্যক্ষ বা পরোক্ষভাবে সেই বিনিয়োগের একটি বড় অংশ ভোগ করছে শহরের বিদ্যালয়গুলো। ফলে শহরের বিদ্যালয়গুলো বিনিয়োগের বিপরীতে চমৎকার ফলাফল প্রকাশ করতে পারছে। অপরদিকে গ্রামাঞ্চলের বিদ্যালয়গুলোতে বিনিয়োগের হার প্রয়োজনের তুলনায় কম। অনেক বিদ্যালয়ে পর্যাপ্ত শ্রেণীকক্ষ নেই, দক্ষ শিক্ষক নেই, বিজ্ঞানাগার নেই, লাইব্রেরি নেই- আছে কেবল ‘নেই’-এর লম্বা তালিকা। অর্থাৎ রাষ্ট্রের বিনিয়োগকৃত অর্থ সব প্রতিষ্ঠানে সমভাবে বণ্টিত হচ্ছে না কিংবা বলা যায় প্রয়োজন অনুসারে বণ্টিত হচ্ছে না।
রাষ্ট্রের বিনিয়োগের পাশাপাশি শিক্ষায় ব্যক্তিখাতে বিনিয়োগও বাড়ছে দিন দিন। আগেই বলা হয়েছে, শিক্ষার রিটার্নগুলো এখন অনেক বেশি দৃশ্যমান, অনেক বেশি প্রায়োগিক। ব্রিটিশ কিংবা পাকিস্তান কিংবা বাংলাদেশ আমলের প্রথম দশকটি শিক্ষার প্রায়োগিক দিকের তুলনায় সামাজিক মূল্যমানের বিষয়টিই বেশি গুরুত্ব পেতো। বর্তমানে সামাজিক মূল্যমানের কথা যতোটুকু চিন্তা করা হয়, তার চাইতে বেশি ভাবা হয় এর প্রায়োগিক দিকগুলোকে কেন্দ্র করে। যার ফলে বিজ্ঞানে শিক্ষার্থীর সংখ্যা কমছে, বাড়ছে বাণিজ্য শাখায় শিক্ষার্থীর সংখ্যা। বেসরকারি বিশ্ববিদ্যালয়গুলো তো বটেই, পাবলিক বিশ্ববিদ্যালয়গুলোতেও বাংলা, ইতিহাস, সমাজবিজ্ঞান, গণিত, পদার্থবিজ্ঞান ইত্যাদির তুলনায় বিবিএ-এমবিএ ইত্যাদি বিষয়গুলো কদর বাড়ছে অনেক বেশি। এ অবস্থায় রাষ্ট্রের পাশাপাশি অভিভাবকরাও তাদের সন্তানদের শিক্ষায় প্রভূত পরিমাণ বিনিয়োগ করবেন- এটাই স্বাভাবিক এবং হচ্ছেও তাই।
যেহেতু শহর ও গ্রামাঞ্চলের মধ্যকার একটি প্রবল আয়বৈষম্য রয়েছে, তাই এই শিক্ষায় বিনিয়োগেও বৈষম্য প্রবল`sতর। তুলনামূলক বেশি আয়ের কারণে শহরাঞ্চলের একজন অভিভাবক তাঁর সন্তানকে যেভাবে প্রতিটি বিষয়ের জন্য প্রাইভেট টিউটর বা কোচিঙের ব্যবস্থা করতে পারেন, গ্রামাঞ্চলের অভিভাবকের পক্ষে সেটি বেশ কঠিন। পাশাপাশি ভালো প্রাইভেট টিউটর বা কোচিঙের সহজলভ্যতা, পর্যাপ্ত শিক্ষোপকরণের প্রাপ্যতা, প্রযুক্তিগত সহায়তা- সব দিক দিয়েই শহরাঞ্চলের শিক্ষার্থীরা এগিয়ে রয়েছে। গ্রামের অভিভাবকের পর্যাপ্ত অর্থ থাকলেও সন্তানকে শহরে পাঠিয়ে লেখাপড়া করানো ছাড়া এই বিষয়গুলো নিশ্চিত করার আর কোনো পথ নেই। তাদের জন্য বিদ্যালয়ের শিক্ষক আর পাঠ্যবই ছাড়া আর সহায়ক কোনোকিছু নেই। হয়তো বিদ্যালয়ে পাঠদান সঠিকভাবে নিশ্চিত করা গেলে অন্য কিছুর প্রয়োজনও হতো না। কিন্তু সেটির ব্যবস্থা তো করা হচ্ছেই না, বরং শিক্ষায় ব্যক্তিখাতে বিনিয়োগ প্রত্যক্ষ বা পরোক্ষভাবে উৎসাহিত হচ্ছে। ফলে দিন দিন শিক্ষা হয়ে যাচ্ছে শহরের মানুষদের প্রবল প্রতাপের একটি বিচরণক্ষেত্র।
এডুকেশন ওয়াচ ২০০৬ সালের Financing Primary and Secondary Education in Bangladesh  গবেষণায় Private Expenditure নামে একটি অধ্যায়ই রয়েছে। সেখান থেকে দেখা যাচ্ছে, প্রতিটি পর্যায়েই গ্রামাঞ্চলের একজন শিক্ষার্থীর জন্য অভিভাবক যা খরচ করেন, শহরাঞ্চলের অভিভাবকরা খরচ করেন তার চাইতে অনেক বেশি এবং এই খরচ হয় বিভিন্ন খাতে। এমনকি বর্তমানে প্রাথমিক শিক্ষা অবৈতনিক হলেও সেখানেও শিক্ষার্থী প্রতি একটি বড় অংকের টাকা খরচ করতে হয় অভিভাবকদের। এই খরচ হয় প্রাইভেট টিউশনি, ভর্তি, অন্যান্য ফি, বই ও অন্যান্য শিক্ষোপকরণ ক্রয়, যাতায়াত, বিনোদন ইত্যাদি বিভিন্ন খাতে। অর্থাৎ প্রাথমিক শিক্ষাও সত্যিকার অর্থে পুরোপুরি ফিমুক্ত নয়। এখানেও অভিভাবকদের ব্যক্তিগত বিনিয়োগের ব্যবস্থা রয়েছে এবং যিনি যতো বেশি বিনিয়োগ করতে পারবেন, তিনি ততো বেশি শিক্ষালাভ করতে পারবেন। গবেষণায় দেখা গেছে, গ্রামাঞ্চলে সবচেয়ে গরীর অভিভাবকদেরও শিক্ষার্থী প্রতি বছরে খরচ করতে হয় প্রাথমিক পর্যায়ের জন্য ১,৩১৩ টাকা এবং মাধ্যমিক পর্যায়ে ৪,০৪৯ টাকা, শহরাঞ্চলে এর পরিমাণ যথাক্রমে ১,৪৫৭ টাকা ও  ৫,২৯৫ টাকা। এই টাকার সংখ্যাটাই লাফ দিয়ে বেড়ে যায় ধনী অভিভাবকদের ক্ষেত্রে। প্রাথমিক পর্যায়ে গরীব অভিভাবক ওই ১,৩১৩ টাকা খরচ করলেও শহরের ধনী অভিভাবক খরচ করেন ৪,৫১৪ টাকা। মাধ্যমিক শিক্ষায় গ্রামের সবচাইতে একজন গরীব অভিভাবক বছরে শিক্ষার্থী প্রতি ৪,০৪৯ টাকা খরচ করলেও শহরের সবচাইতে ধনী ব্যক্তি খরচ করেন ১৭,১৩৫ টাকা। সুতরাং দেখা যাচ্ছে, যার হাতে অর্থ আছে তিনিই শিক্ষার প্রতি এই খরচটুকু খরচ করতে পারছেন, যার উপযুক্ত প্রতিফলন দেখা যাচ্ছে এসএসসি ও এইচএসসি পর্যায়ে।
গ্রাম-শহরের মধ্যকার এই পার্থক্যের আরেকটি কারণ আমাদের শিক্ষাব্যবস্থা। শহরাঞ্চলে প্রচুর কিন্ডারগার্টেন বা ইংরেজি মিডিয়ামের বিদ্যালয় রয়েছে, যা গ্রামাঞ্চলে অনুপস্থিত। এই সমস্ত বিদ্যালয়গুলোতে একজন শিক্ষার্থীর জন্য প্রয়োজনীয় সব সুবিধাই বিদ্যমান। বিত্তবান অভিভাবকরা তাদের সন্তানদের এসব অভিজাত বিদ্যালয়ে পড়িয়ে একদম প্রথম থেকেই তাদের সন্তানদের গ্রামের বিদ্যালয়ের তুলনায় সবদিক দিয়েই এগিয়ে রাখছেন। যদিও এ ধরনের ক্ষেত্রগুলোতে ব্যক্তিখাতে বিনিয়োগই প্রধান, কিন্তু একইসাথে এ ধরনের সুযোগসুবিধার প্রবল বৈষম্যসম্পন্ন বিদ্যালয়ব্যবস্থা রেখে রাষ্ট্রই মুলত বৈষম্যমূলক শিক্ষাকে উৎসাহিত করছে। ফলে গ্রামাঞ্চলের সাথে শহরাঞ্চলের শিশু ছোটবেলা থেকেই বেড়ে উঠছে বৈষম্যমূলক পরিবেশে।
শিক্ষার এই বৈষম্যমূলক পরিবেশ আমাদের দেশের জন্য ক্ষতিকর হতে বাধ্য। যেহারে শহরের শিক্ষা এগিয়ে যাচ্ছে, গ্রামের শিক্ষাকে যদি তার সাথে তাল মেলানো না যায় তাহলে গ্রাম-শহরের যে বৈষম্য বাড়বে, তাতে গ্রামের কোনো শিক্ষার্থীই আগামী দিনগুলোতে শহরের শিক্ষার্থীদের সাথে তাল মেলাতে পারবে না। প্রতি বছর এসএসসি বা এইচএসসির ফলাফল প্রকাশের পর পত্রিকার পাতায় ফলাও করে কিছু বিরুদ্ধ স্রোতের শিক্ষার্থীর কথা ছাপা হয় যারা প্রবল জীবনযুদ্ধের ভেতরেও ভালো ফলাফল করতে সক্ষম হয়েছে। বৈষম্যমূলক এই ব্যবস্থায় তাদের পক্ষেও বেশিদূর যাওয়া সম্ভব হবে বলে মনে হয় না। তার চাইতেও বড় কথা, দেশের অধিকাংশ এলাকাকে উপেক্ষা করে, অন্ধকারে রেখে শুধু শহরকে নিয়ে একটি দেশের পক্ষে চলা সম্ভব নয়। কিছুকাল আগেও বিভিন্ন নামীদামী বিদ্যালয়-কলেজগুলোতে গ্রামাঞ্চলের শিক্ষার্থীরা এসে ভিড় করতো ভর্তি হওয়ার জন্য, সেই দৃশ্য সা¤প্রতিক বছরগুলোতে একেবারেই পাল্টে যাচ্ছে। এখন শহরের শিক্ষার্থীদের চাপে গ্রামের শিক্ষার্থীরা এসব ‘ভালো’ বিদ্যালয়গুলোতে ভর্তিরই সুযোগ পাচ্ছে না। ফলে গ্রামের শিক্ষার্থীদের সারাটা শিক্ষাজীবন পার করতে হচ্ছে একধরনের সুবিধাহীন অবস্থায়। শিক্ষার খরচ যেভাবে দিন দিন বাড়ছে, তাতে গরীব মানুষের শিক্ষার পথও রুদ্ধ হয়ে যাচ্ছে দিন দিন। আগে পাবলিক বিশ্ববিদ্যালয়, প্রকৌশল বিশ্ববিদ্যালয় বা মেডিক্যাল কলেজগুলোতে গ্রাম থেকে আসা শিক্ষার্থীদের পদভারে মুখরিত হতো, এখন তাদের সংখ্যা দিন দিন কমে যাচ্ছে। উচ্চশিক্ষা তো বটেই, মাধ্যমিক পর্যায়েও সাধারণ শিক্ষা দিন দিন কঠিন হয়ে যাচ্ছে। 
আজকে হয়তো এই বিষয়টি পরিষ্কারভাবে বুঝা যাচ্ছে না। কিন্তু শহরের পাশাপাশি গ্রামাঞ্চলকে গুরুত্ব না দিলে, এর শিক্ষার্থীদের তুলে না আনলে আগামী দিনগুলোতে দেশ একটি ভয়াবহ মানবসম্পদ শূন্যতার মুখোমুখি হবে। শহরের গুটিকতক শিক্ষার্থী নয়, গ্রামের বিশাল সংখ্যক শিক্ষার্থীই দেশের প্রাণ। শিক্ষার নীতিনির্ধারকদের এই বিষয়টির প্রতি এখন সর্বাধিক গুরুত্ব দেওয়া উচিত বলে মনে হয়। না হলে আস্তে আস্তে পুরো দেশ যখন ডুবে যাবে অন্ধকারে, শহরের প্রবল বাতি দিয়েও সারা দেশকে আলোকিত করা যাবে না। সেটি আসলেও বাস্তবে সম্ভবও নয়। তাই সময় থাকতেই গ্রামের নিভন্ত আলোকে পূর্ণোদ্যম জ্বালিয়ে রাখার ব্যবস্থা নেওয়া দরকার।
(লেখাটি গত ২৯ সেপ্টেম্বর প্রথম আলোতে ছাপা হয়েছিলো। এখানে পুনরায় প্রকাশ করা হলো।)

