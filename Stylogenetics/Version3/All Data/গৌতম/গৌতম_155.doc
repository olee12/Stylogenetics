এই আত্মতৃপ্তি কি আমাদের পিছিয়ে দিচ্ছে না?



ঈদ আসলেই আমরা যে যেভাবে পারি, ছুটি বাড়িপানে। সাম্প্রতিক সময়ে মধ্যবিত্ত-নাগরিক জীবনে এই ধারায় কিছুটা ব্যতিক্রম অবশ্য দেখা যায়। বাড়ির বদলে তারা ছুটেন কক্সবাজারে, কুয়াকাটায়। এই ইতিবাচক দিকটি অবশ্য এখনো সীমিত আকারে সামর্থবানদের মধ্যে সীমাবদ্ধ। কিন্তু এর বাইরে আমরা সবাই মনের মধ্যে ধারণা পুষে বসে আছি- ঈদ আসছে। বাড়ি যেতে হবে। লাইন লাগাও। বেশি টাকা দিয়ে টিকিট কর। হুড়োহুড়ি করে উঠ। পথে অ্যাকসিডেন্ট হতে পারে। দ্বিগুণেরও বেশি সময় লাগবে। ... আবার লাইন লাগাও। বেশি টাকা দিয়ে টিকিট কর। হুড়োহুড়ি করে উঠ। পথে অ্যাকসিডেন্ট হতে পারে। দ্বিগুণেরও বেশি সময় লাগবে।...
মোটামুটি চিত্রটা একই রকম। বছরের পর বছর দুই ঈদে এই রকম করে আসছি আমরা। নাগরিক মানুষ অবশ্য এমনিতে ছুটিছাটা পায় কম। বাড়ির মানুষের সাথে, আত্মীয়স্বজন-পড়শির সাথে দেখাশুনা হওয়ার এটি একটি মোক্ষম সময়। তাই এ সময়ে বাড়িপানে ছোটাটা প্রয়োজনীয় তো বটেই, সামাজিক মিথস্ক্রিয়ার মাধ্যমে মানুষের বন্ধনকে আরো সুদৃঢ় করে।
কিন্তু ভেবে দেখার বিষয়, এই কাজটি করতে গিয়ে আমরা প্রতিনিয়ত যেমন নানা রকমের বিড়ম্বনার শিকার হচ্ছি, তেমনি বিড়ম্বনায় ফেলছি হাজারো মানুষকে। যাদের কোনো উপায় নেই- যেমন শ্রমিক, ঈদ ছাড়া যাদের ছুটিছাটা নেই- এই ধরনের উপায়হীন চাকুরিজীবি বা শ্রমজীবি মানুষ ছাড়া সত্যিকার অর্থে অন্যদের কি ঈদেই বাড়ি যেতে হবে? আমরা যদি সবাই একযোগে বাড়ি না গিয়ে কোথাও বেড়াতে যাই, কিংবা ঢাকা শহরে থাকি, তাহলে কি সময়টা খুব খারাপ কাটবে?
আমাদের অনেকেরই সামর্থ্য আছে বাড়ি না গিয়ে বরং বাড়ি থেকে সবাইকে ঢাকায় নিয়ে এসে ঈদ করা। এতেও কিন্তু সবার একসাথেই ঈদ করা হয়। এই ধরনের পরিবারের সংখ্যাটা হয়তো কম হবে, কিন্তু এর একটি প্রভাব পড়বে অন্যদের ওপরও। কক্সবাজার, কুয়াকাটা ইত্যাদি ছাড়াও আমাদের বেড়ানোর অনেক জায়গা আছে। সেগুলোতেও যেতে পারি। এতে পর্যটন শিল্পেরও বিকাশ ঘটবে।
প্রতি বছরই দুই ঈদের সময় সংবাদপত্রের পাতায় যে বিষয়টি বড় করে আসে- সবজায়গায় ভিড়। তিলধারণের জায়গা নেই। এবং এতে অবধারিতভাবেই সব দোষ গিয়ে পড়ে পরিবহন সংস্থাগুলোর ওপর। টিকিট পাওয়া যায় না, গাদাগাদি করে যেতে হয়, অশেষ ভোগান্তি, ভাড়া বেশি ইত্যাদি ইত্যাদি। কিন্তু কেউ কি ভেবেছি সবাই হুমড়ি খেয়ে পড়লে যতো উন্নত দেশই হোক না কেন, পরিবহন ব্যবস্থা ভেঙ্গে পড়তে বাধ্য। গণপরিবহন ব্যবস্থায় নিউ ইয়র্কের সুনাম আছে। আজ যদি নিউ ইয়র্কের সব মানুষ শহর ছেড়ে বেরিয়ে পড়ে, তখন নিউ ইয়র্কের সব বাস-ট্রেন-বিমান সংস্থা কি এতোগুলো মানুষকে সেবা দিতে সক্ষম হবে? আমরা কিন্তু এই দিকটি নিয়ে মোটেই বিবেচনা করি না। দোষ চাপাতে ব্যস্ত হয়ে পড়ি কেন বেশি বেশি ট্রেন নেই, বাস নেই। কেন নিরাপত্তা নেই।
আরো ভয়ংকর লাগে মানুষের প্রতিক্রিয়া দেখলে। কী আশ্চর্যজনকভাবেই মানুষ বলে- বাড়ি গিয়ে যখন প্রিয়জনের মুখ দেখি তখন সব কষ্ট ভুলে যাই। কী ভয়ংকর কথা! যাত্রার শুরুতে কি মনে থাকে না যে বাড়ি গিয়ে প্রিয় মানুষের মুখ দেখবো তখন সব কষ্ট ভুলে থাকবো? তাহলে তো খামোকা পরিবহন সংস্থাগুলোকে দোষ দেওয়ার দরকার নেই। মানুষ কষ্ট পায়; এবং পরবর্তীতে যাতে সেই কষ্ট না পেতে হয় সে চেষ্টা করে। কিন্তু কয়েকটি মুখ দেখে যদি যাত্রাপথের কষ্ট কেউ ভুলে যায়, তাহলে কি কেউ সেই কষ্ট নিবারণের চেষ্টা করবে। কী দরকার পরিবহন ব্যবস্থাকে ভালো করার, উন্নত করার?
আমি জানি না, এই আত্মতৃপ্তি আমাদের দুর্ভোগের কারণ কি-না।
গৌতম
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%67%74%6d%72%6f%79%40%67%6d%61%69%6c%2e%63%6f%6d%22%3e%67%74%6d%72%6f%79%40%67%6d%61%69%6c%2e%63%6f%6d%3c%2f%61%3e%27%29%3b'))

