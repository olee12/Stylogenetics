চলছে বন্টু-মিন্টুর আড্ডা-২০১০



বন্টু-মিন্টুর আড্ডায় সবাইকে স্বাগতম! আড্ডার নির্ধারিত সময় ৩.৩০ মিনিট হলেও দুপুর আড়াইটার পর থেকেই অনেকে আসতে শুরু করেন। আয়োজকরা অবশ্য এর আগেই চলে আসেন ঢাকা বিশ্ববিদ্যালয়ের আর সি মজুমদার মিলনায়তনে। আড্ডার দৃশ্যগুলো সরাসরি সম্প্রচার করা হচ্ছে এখানে।
Video chat rooms at Ustream
এছাড়া এখান থেকেও দেখতে পারেন আড্ডায় লাইভ স্ট্রিমিং। আড্ডার পাশাপাশি লাইভ ব্লগিং-ও করা হবে সচলায়তনে।
বিকেল ৩.৩০ মিনিট
মোটামুটি ৬০-৬৫ জন ইতোমধ্যে উপস্থিত হয়েছেন। জাতীয় সঙ্গীতের মাধ্যমে শুরু হয়েছে আড্ডা। উন্মাতাল তারুণ্যের (শাবাব মুস্তাফা) উপস্থাপনায় দর্শকদের কয়েকজন মুক্ত সফটওয়্যার কী সে সম্পর্কে তাদের মত ব্যক্ত করলেন। এখন দেখানো হচ্ছে জে এস টি মুরের ওপেন ও ফ্রি সোর্স নিয়ে তৈরি করা চলচ্চিত্র "রেভ্যুলিউশন ও এস"।
বিকেল  ৪:৫০ মিনিট
রেভুল্যুশন ওএস মুভিটি প্রদর্শন চলছে। সবাই বেশ আগ্রহ নিয়ে মুভি উপভোগ করছেন যদিও এটি আসলে ডকুমেন্টারি। অনেক কাঠখোট্টা। এরই মধ্যে আপডেট আসলো অভ্যর্থনা থেকে জানা গেলো ৩৫০ জনের বেশি রেজিস্ট্রেশন করেছেন দর্শক! আমাদের ধারণা অতিক্রম করে যাচ্ছে দর্শক সমাগম। অনেকই হলের ভেতর দাঁড়িয়ে আছেন।
উবুন্তু/মিন্ট কাস্টোমাইজড ডিভিডি সংগ্রহের হিড়িক চলেছে। সেই সাথে পছন্দের টিশার্ট। ছাত্র, শিক্ষক, ব্লগার, ফোরামার এবং নানা পেশাজীবীর এক অভুতপূর্ব সমাবেশ ঘটেছে। বিভিন্ন আইটি প্রফেশনালরাও এসেছেন। তাদের সাথে তাদের ভক্তরাও দেখা সক্ষাৎ করে নিচ্ছেন। এক কথায় চমৎকার একটি মিলন মেলায় পরিণত হয়েছে আড্ডাটি।
বিকেল  ৫:৩৫ মিনিট
ডকুমেন্টারি মুভিটি শেষ। এবার শুরু হচ্ছে সবার সাথে মিথস্ক্রিয়া। সবাই আগ্রহ নিয়ে অপেক্ষা করছেন বোরিং ডকু-মুভিটি শেষ হবার জন্য।
বিকেল ৬:০০ মিনিট
এখন উবুন্টু ব্যবহারকারীরা তাদের অভিজ্ঞতা ব্যক্ত করছেন। একজন ব্যবহারকারী জানালেন মিন্ট ব্যবহার করতে গিয়ে একপর্যায়ে বিরক্ত হয়ে তিনি প্রিন্টার ভেঙ্গে ফেলতে চেয়েছিলেন। কিন্তু পরে দেখলেন এর সমাধান খুব সহজ। এখন বক্তব্য রাখছেন প্রেসিডেন্সি বিশ্ববিদ্যালয়ের শিক্ষক মিয়া মো. হোসাইনুজ্জামান, মানে আমাদের শামীম ভাই।
মুনির হাসান তাঁর বক্তব্যে জানালেন মুক্ত সোর্সের সম্ভাবনার কথা এবং তাতে আমাদের প্রতিভার কিভাবে বিকাশ হতে পারে।
তিনি ওপেন সোর্স নিয়ে কার্নিভালের মতো অনুষ্ঠান করার ইচ্ছাও প্রকাশ করেন।
চ্যানেল আই এর প্রতিনিধিরা অনুষ্ঠানের সংবাদ সংগ্রহে এসেছেন তারাও অনুষ্ঠানের বিষয়বস্তু মিডিয়াতে প্রচার করবেন।
বিকেল ৬:৩০ মিনিট
চা-বিরতি চলছে। যারা রেজিস্ট্রেশন করেছেন তারা তাদের টোকেন দেখিয়ে চা খাচ্ছেন। আমার কোনো টোকেন নাই, চা-ও নাই। 
ভার্চুয়ালি পরিচিত কিন্তু কখনও দেখা হয় নাই, এমন অনেকের সাথে কথা বলে ভালোই লাগছে।
এখন চলছে প্রশ্লোত্তর। দর্শকরা প্রশ্ন করছেন, উত্তরও আসছে দর্শকদের মধ্য থেকেই।
সন্ধ্যা ৭:২০ মিনিট
অঙ্কুর আইসিটি ফাউন্ডেশনের পক্ষ থেকে প্রায় ১০০টি সিডি দর্শকদের দেয়া হয়েছে। এতে রয়েছে বাংলা সংস্করণের ওপেন অফিস, ফায়ার ফক্স, ভিএলসি ইত্যাদি সফটওয়্যার।
অংশগ্রহণকারীদের অভূতপূর্ব সাড়া পাওয়া যাচ্ছে। সবাই কিছু না কিছু বলতে চান। কেউ তার অভিজ্ঞতার কথা জানাচ্ছেন, কেউ সমস্যার কথা জানাচ্ছেন আর কেউ সমাধান দিচ্ছেন। সব মিলিয়ে বেশ প্রাণবন্ত আড্ডা হচ্ছে।
আর আমার মতো দু-একটা মানুষ বসে বসে ব্লগিং করছি। 
সন্ধ্যা  ৭:৫০ মিনিট
মিলনমেলা ভাঙ্গার সুর শোনা যাচ্ছে। আড্ডা প্রায় শেষের পথে। সবাইকে ফিডব্যাক ফরম সরবরাহ করা হয়েছে। আজকের আড্ডার যে ভুলত্রুটিগুলো হয়েছে সেগুলো থেকে নেওয়া শিক্ষা পরবর্তী সময়ে আরেকটি সফল আড্ডার রসদ দিবে বলে আশা করছি।
×××
আড্ডার আয়োজক উবুন্টু বাংলাদেশ। কারিগরি সহায়তায় দিচ্ছে অঙ্কুর-আইসিটি ডেভেলপমেন্ট ফাউন্ডেশন এবং প্রচার সহায়তায় রয়েছে আমাদের প্রযুক্তি, প্রজন্ম ফোরাম, সচলায়তন ও লিনাক্স মিন্ট।

