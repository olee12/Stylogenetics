পোস্টমডার্ন রূপকথা



একটি রাক্ষস আমার সামনে এসে দাঁড়িয়ে বললো- আমি তোমাকে খাব।
আমি বুঝতে চেষ্টা করলাম এখানে কোনটি সর্বাধিক শক্তিশালী। 'আমি তোমাকে খাব' শব্দগুচ্ছটি কি নিজ থেকে কোনো প্রকার শক্তি প্রদর্শন করে? নাকি এই শব্দগুচ্ছের চেয়ে রাক্ষসের আমাকে খাওয়ার প্রবল তাড়নাটা তুলনামূলক শক্তিশালী? নাকি এর চেয়েও বড় শক্তিশালী আমার পলায়নপর মনোবৃত্তির।
আমি তৎক্ষণাৎ ভাগ হয়ে গেলাম তিন ভাগে। প্রথম ভাগে ফুকো এবং দেরিদাকে পাশাপাশি রেখে টেক্সটের শক্তি নিয়ে তাদের ডিসকোর্সগুলো মেলানোর পাশাপাশি বামপন্থীদের সাথে ডিসকোর্সের প্রাবল্যের মাত্রা নির্ধারণের ক্ষেত্রে টেক্সটকে বড় উপাদান হিসেবে রাখবো কিনা, সেটি নিয়ে ভাবতে লাগলাম। দ্বিতীয় ভাগে শরণাপন্ন হলাম ফ্রয়েডের। আমি গভীরভাবে নিশ্বাস ঘন করে তাকালাম রাক্ষসের দিকে- এই আশায়- যদি সেটি রাক্ষুসী হয়! তাহলে আমিও তাকে খেতে পারি অন্য উপায়ে। নির্মলেন্দু গুণ যদি অগ্নিসঙ্গম করতে পারেন, তাহলে ফ্রয়েডের সূত্র অনুসারে আমার তো রাক্ষসের উর্ধ্বাঙ্গের দিকে তাকানোরই কথা! তবে এক্ষেত্রে ধর্মবাদীদের মুসাবিদাগুলোও সামনে রাখতে হবে আমাকে। তৃতীয় ভাগে আমি খিঁচে দৌড় লাগালাম।
*
রাক্ষসটি ফিরে গিয়ে বই লেখায় মনোনিবেশ করে- শহুরে-শিক্ষিত-মধ্যবিত্তগোষ্ঠী ক্রমশ ফার্মের মুরগী হয়ে যাচ্ছে। পুষ্টি প্রচুর, কিন্তু স্বাদহীন।

