নিজেকে যাচাই করা হয় না অনেকদিন



নিজের সাথে কথা বলা হয় না অনেকদিন। যদিও এই বাতিকটা অনেক পুরনো ছিলো, অনেক আনন্দের ছিলো- কিন্তু যখন থেকে নিজেকে হারাতে শুরু করলাম, তখন থেকে নিজের সাথে কথা বলাটা ভুলে গেলাম।
বহুদিন পর মনে হলো কথা বলেই দেখি। বলতে গিয়ে দেখি অনেক ভয়! অনেক শঙ্কা! অনেক দ্বিধা! নিজের সাথে নিজে কথা বলতেই যতো লুকোচুরি!
কী দিয়ে শুরু করবো! কনফেশনস! চেষ্টা করেও পারলাম না। তার চেয়ে অপরিচিত কাউকে ধরে তার সামনে গড়গড় করে বলে যাওয়া সম্ভব। স্বগতোক্তি! সহজ নয়। আয়নার সামনে দাঁড়ালেই যতো লজ্জ্বা!
নিজের সাথে মুখোমুখি হওয়ার সেই আনন্দময় দিনগুলো বোধহয় শেষ। বড় হয়েছি। জেনেছি অনেক গলিঘুপচির খবর। জেনেছি নানা শর্টকাট, ফাঁকি দেওয়ার উপায়গুলো। হয়তো প্রতারণা নয়, কিন্তু নিজেকে তালাবন্ধ করে রেখেছি যার চাবি পাসওয়ার্ড দিয়ে লক করা নিজেরই ভেতর।
হয়তো ইচ্ছেটাই ঘুমিয়ে আছে, তাই নিজেকে যাচাই করা হয় না অনেকদিন।

