উইকিপিডিয়ার ১০ বছর পূর্তি: আমরা কী করতে পারি?




আগামী ১৫ জানুয়ারি উন্মুক্ত বিশ্বকোষ উইকিপিডিয়ার ১০ বছর পূর্তি হবে। শুরুর দিককার অনেক সংশয় ও সন্দেহ কাটিয়ে উইকিপিডিয়া এখন মানুষের আস্থা অর্জন করতে সক্ষম হয়েছে, যদিও পাড়ি দিতে হবে আরো অনেকটা  পথ। রেফারেন্স হিসেবে উইকিপিডিয়া এখন অন্যতম আস্থার জায়গা। অন্য অনেক ভাষার মতো বাংলা উইকিপিডিয়াও আস্তে আস্তে বেড়ে উঠছে, যদিও এই বেড়ে ওঠার মাত্রাটুকু অনেকটাই ধীর। কিন্তু একদল নিরলস উইকিপ্রেমীর প্রতিদিনকার শ্রম, বহু মানুষের ছোট ছোট অবদান বাংলা উইকিপিডিয়াকে একদিন অনেকদূর নিয়ে যাবে, সন্দেহ নেই। বর্তমানে বাংলা উইকিপিডিয়াতে নিয়মিত অবদান রাখছেন ১৫-২০ জন উইকিকর্মী, আর অনিয়মিতভাবে গত ৩০ দিনে কাজ করেছেন বা রেজিস্ট্রেশন করে একবার হলেও কাজ করেছেন এমন কর্মীর সংখ্যা ১৩২ জন। আর ওয়েবসাইটটিতে মোট রেজিস্ট্রেশনের সংখ্যা ১৬,৮০০-এরও বেশি। গত অক্টোবর মাসে বাংলা উইকিপিডিয়ার পেজ ভিউ সংখ্যা বা পাতা দেখার সংখ্যা ছিল প্রায় ১.৮ মিলিয়ন বা ১৮ লাখ। বর্তমানে বাংলা উইকিপিডিয়ায় প্রায় ২২,০০০ ভুক্তির ওপর কাজ চলছে।
১০ বছর আগে যে উইকিপিডিয়ার জন্ম হয়েছিল, তা এখন অনেকটা বদলে গেছে, সময়ের খাতিরেই। এই বদলানোটা ইতিবাচক- এতে প্রচুর ফিচার যোগ হয়েছে, সহজ করা হয়েছে লেখালেখির টেকনিক্যাল দিকগুলোও। ফলে আজকে যে কেউ সহজেই রেজিস্ট্রেশন করে তথ্যসূত্র দিয়ে উইকিপিডিয়াতে লিখতে পারেন, পারেন উইকিকমন্সে সুন্দর সুন্দর ছবি যোগ করতে কিংবা কপিরাইটের আওতামুক্ত প্রিয় লেখকের লেখাগুলো তুলে দিতে পারেন উইকিসংকলনে।
উইকিপিডিয়ার ১০ বছর পূর্তি কীভাবে উদযাপন করা যায়, তা নিয়ে আলোচনার জন্য গত ১২ নভেম্বর বিলেক ৩টায় শহীদ মিনারে উইকিমিটআপে বসেছিলাম আমরা কয়েকজন। এতে উইকিপিডিয়ান এবং নন-উইকিপিডিয়ান মিলে প্রায় ১০-১২ জন উপস্থিত হয়েছিলেন। প্রাথমিকভাবে অংশগ্রহণকারীরা যেসব পরামর্শ এবং আইডিয়া দিয়েছেন তার তালিকাটি এমন:
উইকপিডিয়ার জন্মদিন উপলক্ষে ১ থেকে ১৫ তারিখ পর্যন্ত ১৫ দিনের অনুষ্ঠানমালা আয়োজন করা যেতে পারে। এই ১৫ দিনে বিভিন্ন ছোট ছোট কর্মকাণ্ডের মাধ্যমে উইকিপিডিয়ার জন্মদিন উদযাপন করা যেতে পারে। যে কোন আগ্রহী ব্যক্তি বা সংগঠন আলাদা আলাদাভাবে দেশের যেকোন স্থানে যার যার এলাকাতে উদযাপন করতে পারেন। এই কর্মকাণ্ডগুলো দুটো ভাগে বিভক্ত:

১. অনলাইন কর্মকাণ্ড
২. অফলাইন কর্মকাণ্ড
অনলাইন কর্মকাণ্ডের মধ্যে যা যা থাকতে পারে
উইকিপিডিয়ার উন্নয়নে এই ১৫ দিনে বা তারও আগে থেকে বিভিন্ন লক্ষ্য স্থির করে তা পূরণে কাজ করার জন্য সকলকে আহ্বান করা যেতে পারে। লক্ষ্যগুলো এমন হতে পারে-
• ন্যূনতম মান বজায় রেখে বাংলা উইকিপিডিয়ার নিবন্ধ সংখ্যা ২৫,০০০-এ বৃদ্ধি করা।
• ‘ভালো’ নিবন্ধের সংখ্যা ২৫-এ উন্নীত করা।
• ‘নির্বাচিত’ নিবন্ধের সংখ্যা ৫-এ উন্নীত করা।
• ১০০ বড় নিবন্ধের সম্পূর্ণ বানানশুদ্ধি করা।
• মেইলিং লিস্ট, ব্লগ, ফেইসবুক, টুইটারসহ অন্যান্য সোশ্যাল মিডিয়াগুলোতে উইকিপিডিয়া সম্পর্কিত প্রচারণা চালানো।
অফলাইন কর্মকাণ্ডে মধ্যে যা করা যেতে পারে
• মিডিয়া ক্যাম্পেইন: পত্রিকায় উইকিপিডিয়ায় যোগদানের আহ্বান জানিয়ে লেখালেখি, রেডিও বা টেলিভশনে উইকিপিডিয়া সম্পর্কিত আলোচনার আয়োজন করা যেতে পারে।
• ছবি আপলোড ক্যাম্পেইন: ওই ১৫ দিনে উইকিপিডিয়ার জন্য ছবি সংগ্রহ করা এবং তা আপলোড করা। যারা প্রচুর ছবি তোলেন কিন্তু নানা কারণে তা উইকিপিডিয়াতে দিতে পারেন না, তারা পেন ড্রাইভ বা সিডিতে ছবি দিলে সেগুলো উইকিতে আপলোড করার।
• উইকিপিডিয়া একাডেমি: অন্যান্য কমিউনিটিকে উইকিপিডিয়ায় লেখালেখির উপরে প্রশিক্ষণ দেওয়া যেতে পারে। ব্লগারদের জন্য একটি ওয়ার্কশপের আয়োজন করা যেতে পারে।
• স্যুভেনির ও স্টিকার: স্যুভেনির তৈরি এবং বিতরণ, স্টিকার, কলম, প্যাড করা যেতে পারে, যাতে উইকিপিডিয়ার ১০ বছর পূর্তির বিষয়টি লেখা থাকবে।
• ছবি আপলোড: ১৫ তারিখে বা অন্য কোনো দিনে কোথাও জড়ো হয়ে সারাদিনব্যাপী ছবি আপলোড করার কাজ করা যেতে পারে। এ ধরনের আয়োজনের জন্য ১/২ এমবি ওয়াইম্যাক্স ইন্টারনেট ব্যবস্থার প্রতিশ্রুতি ইতোমধ্যে পাওয়া গেছে।
• আলোচনা অনুষ্ঠান: এ সময়ে উইকিপিডিয়া সংক্রান্ত কোনো আলোচনা বা সেমিনারের আয়োজন করা যেতে পারে যেখানে এ সমস্ত বিষয়ে আলোচনার জন্য কয়েকজন সেলিব্রেটিকে আমন্ত্রণ জানানো যেতে পারে।
• পার্টি বা আড্ডা: ১৫ তারিখে কেক কেটে একটি জন্মদিনের পার্টি বা আড্ডার আয়োজন করা যেতে পারে। যেখানে বিশেষ কোনো অতিথিদের আনা যেতে পারে।
মোটামুটি এই ছিল ১০ বছর পূর্তি উদযাপনের আইডিয়া। এগুলো কোনো পরিপূর্ণ আইডিয়া নয়, উইকিমিটআপে তাৎক্ষণিকভাবে এগুলো নিয়ে আলোচনা করা হয়েছে। এ বিষয়ে আমরা আরও আইডিয়া চাই, বিশেষ করে ছোট ছোট আইডিয়া যা যে কেউ দেশের যে কোন স্থানে আয়োজন করে উইকিপিডিয়াকে ওই এলাকায় তুলে ধরতে পারেন। পাশাপাশি আপনি কীভাবে এ আয়োজনের শরিক হতে পারেন, তাও জানাতে পারেন। উপরের যে আইডিয়াগুলো এখানে তুলে ধরা হলো, তার সবগুলো উইকিকর্মীদের পক্ষে এককভাবে বাস্তবায়ন করা সম্ভব নয়। আইডিয়া প্রদানের পাশাপাশি কোন ক্ষেত্রে আপনি কীভাবে সহায়তা করতে পারেন, তাও জানাতে পারেন এখানে। আমরা চাই যারা উইকিপিডিয়ার এই ১০ বছরপূর্তি উদযাপন করতে ইচ্ছুক তারা যেন অনেক অপশন থেকে নিজের সুযোগ-সুবিধা অনুযায়ী উইকিপিডিয়াকে মানুষের সামনে তুলে ধরুন। 
আয়োজন সম্পর্কে আপডেট জানতে এবং আয়োজনের আলোচনায় অংশ নিতে এই মেইলিং লিস্টে যোগ দিতে পারেন https://lists.wikimedia.org/mailman/listinfo/wikimedia-bd
এছাড়াও রয়েছে ফেইসবুক ইভেন্ট পেজ  http://www.facebook.com/event.php?eid=160659440636800

