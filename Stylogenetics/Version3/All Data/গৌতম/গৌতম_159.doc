'শরীর নামের অস্থি পাখি ছটফটাইয়া মরে গো'



পারতপক্ষে কখনও কোনো ক্লিনিক বা হাসপাতালে যাই না। খুব নিকটজন অসুস্থ হলেও না। যা করার চেষ্টা করি হাসপাতাল-ক্লিনিক কম্পাউন্ডের বাইরে থেকে। ভিতরে ঢুকলেই ফিনাইলের যে গন্ধ, সেটি সহ্য হয় না একেবারেই।
গত রোববার রাতে যেতে হলো ক্লিনিকে। নিকটজনের অসুস্থতায় দেখতে না গেলেও তারা মাইন্ড করেন না, কিন্তু নিজের অসুস্থতায় ক্লিনিকে না গেলে নিজের শরীরই মাইন্ড করে। নানান ছলছুতোয় মনকে এড়ানো গেলেও শরীরকে এড়ানো সম্ভব হয় নি। গুরুতর কিছু না হলেও শরীর মাঝে মাঝে গুরুতর অসুস্থতার ভান করতে ভালোবাসে বোধহয়।
যা হোক, চিকিৎসকরা মোটামুটি ঘণ্টাতিনেক কারিকুরি করে ছেড়ে দিলেন। রাতে অবশ্য থাকার কথা বলেছিলেন, কিন্তু আমিই থাকতে চাই নি। ফলে রাত বারোটার দিকে যখন ক্লিনিক থেকে বের হই, রাতের ঢাকা তখন অনেক বদলে গেছে। একা একা হাঁটতে হাঁটতে বিষাদগ্রস্ত শরীরে যখন ফিরছি, তখনই কোত্থেকে ভেসে আসলো বাঁশির সুর। আমি বিহ্বল হয়ে গেলাম। এতো রাতে কে বাঁশি বাজায়? আর ঠিক তখুনি কেউ একজন গেয়ে উঠলো-  'শরীর নামের অস্থি পাখি ছটফটাইয়া মরে গো...'
কোনো পেশাদার গায়ক নয়; কণ্ঠ শুনেই বুঝা যাচ্ছে পল্লী-লোকালয় থেকে আসা এই গায়কের পুরো শরীর-মন এই গান শোনাচ্ছে আমাকে। উৎস খোঁজার চেষ্টা করি; কিন্তু ইটের ফাঁকে শক্ত করে গেঁথে আছে সিমেন্ট- আমার কান-চোখ সেখানে ভেদ করে এমন সাধ্য নেই! ফলে ফুটপাতে বসেই আমি শুনতে থাকি ছটফটানি শরীরের মানসিক আবেগের কথা। এই গান আমি আগে শুনি নি। গানের পরবর্তী লাইনগুলোও মনে নেই। কিন্তু কী আবেশ যেনো ঢুকিয়ে দিলো মনে। দু'দিন ধরে শরীর নামের অস্থি পাখি আস্তে আস্তে ঠিক হতে থাকলেও মনের অস্থি পাখি কেবলই ওজনশূন্য হয়ে যাচ্ছে... সময় সময়ে...
এই রোগের ক্লিনিক আমি এখন কোথায় পাই?

