আমি রাহার কথা বলছি – আজ তাঁর জন্মদিন



আমি যখন টিএসসির সামনে বসে বান্ধবীর সাথে গুজুরগুজুর করতাম, রাহাকে দেখতাম একবার এদিকে দৌড়াচ্ছে-আরেকবার ওদিকে। একটু পরেই হয়তো উপরে উঠছে, কিংবা নিচে নামছে। অত্যন্ত বিরক্ত হয়ে বান্ধবীকে বলতাম- এই পুলা অ্যাতো ড্যাং ড্যাং করে ক্যান? গাইটারে কেউ বাইন্ধ্যা রাখে না ক্যান? উল্লেখ্য, রাহার বাড়ি গাইবান্ধায়।
রাহার প্রিয় এক বন্ধুর মাধ্যমে তাঁর সাথে আমার পরিচয়। কিন্তু ওই পরিচয়টুকুই! ওর সাথে জমলো না তেমন একটা। কারণ ওই যে, পুলাটা বড় বেশি ড্যাং ড্যাং করে!
আর কী করে?
রাহা সিনেমা দেখে, দেখায়। আন্দোলন-সংগ্রামে অংশগ্রহণ করে। স্বপন মামার দোকানে দাঁড়িয়ে দাঁড়িয়ে চা খায়। আর রাত নয়টায় রোকেয়া হলের সামনে যায়।
ওর সাথে পরিচিত হওয়ার পর পাবলিক লাইব্রেরি মিলনায়তন, রাশান কালচারাল সেন্টার, টিএসসি মিলনায়তন ইত্যাদিতে আনাগোনা কিছুটা বেড়েছে। আস্তে আস্তে অবশ্য তাঁর সাথে আমার জমতে শুরু করেছে। তাঁর ড্যাং ড্যাং করাও কিছুটা কমেছে। ততোদিনে সে ঢাকা বিশ্ববিদ্যালয় ফিল্ম সোসাইটির দায়িত্বপূর্ণ পদে বসেছে যে!
মাঝখানে কিছুটা বিরতি। তবে এখনো রাহা সিনেমা দেখে, দেখায়। রোকেয়া হলের সামনে অবশ্য যায় না। স্বপন মামার চায়ের দোকানেও যাওয়ার সময় পায় না। বরং এ সময়টায় ব্লগে লেখে- ভ্রমণকাহিনী লেখে, মুক্তিযুদ্ধ নিয়ে লেখে, মুক্তিযুদ্ধ লেখে। বই প্রকাশ করে, ‘কিংবদন্তী’ নিয়ে স্বপ্ন দেখে। বিপদাপন্ন মানুষের সাহায্যার্থে টিশার্ট, ফতুয়া ইত্যাদি বানিয়ে বিক্রি করে টাকা সংগ্রহ করে তাদের জন্য। আর মানুষকে দেখে মানুষের চোখ দিয়ে।
তো, রাহা, শুভ জন্মদিন!

