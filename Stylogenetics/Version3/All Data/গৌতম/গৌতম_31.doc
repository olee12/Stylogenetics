অভিনন্দন মুসা! অভিনন্দন এক নিষ্ঠাবান মানুষ!



মুসা ইব্রাহীমকে অভিনন্দন! প্রথম বাংলাদেশী হিসেবে মাউন্ট এভারেস্টে উঠার যে কৃতিত্ব অর্জন করল মুসা, সে কারণে তাঁকে অভিনন্দন। অভিনন্দন তাঁর সাথে আরো যে চারজন এভারেস্ট জয় করেছেন, তাঁদেরকেও।
×××××
খবরটা শোনার পর থেকে কী করব ঠিক বুঝতে পারছি না। একবার মনে হয় একে ফোন দেই, আরেকবার মনে হয় তাকে ফোন দেই। দেই দেই করতে করতে কাউকে ফোন দেয়া হয় না; দিব কীভাবে? এর মধ্যেই যে নানা ফোন আসতে থাকে, আমাদেরই কোনো না কোনো বন্ধুর! কেউ বলে, হুনছস, হালায় নাকি উইঠ্যা গেছে? আমি কই, হ! ল, একদিন বইয়া খানাপিনা করি! ইত্যাদি ইতং-বিতং নানা কথা! ফেসবুকে স্ট্যাটাস মারি। এক বন্ধু আরেক বন্ধুরে খোঁচাই! মোট কথা, দিনের বেলা হলে সবাই বেরিয়ে পড়তাম, রাত বলেই ফেসবুক, ফোন, ইমেইল ছাড়া আর কিছু করতে পারছি না।
×××××
এ প্রসঙ্গে ব্যক্তিগত কিছু কথা বলে যাই। আসলে বলার লোভ সামলাতে পারছি না, তাই বলে যাই। মুসা আমার বন্ধু, সহপাঠী। পুরো ছয়-ছয়টি বছর আমরা একসাথে ক্লাস করেছি। গালাগালি করেছি, গলাগলি করেছি। একরুমে বসে রুটি-গোশত-মদিরা খেয়েছি। গতবছর পর্যন্ত ওকে গালি দিয়েছি- উপ্রে দিয়া মাত্র নয়টা কিলোমিটার রাস্তা উঠতে তর আর কয়দিন লাগব? মুসা, জুয়েল আর আমি- আমরা মিলে একটা সংগঠন তৈরি করেছিলাম। সেটা নিয়ে দিনের পর দিন কী পরিকল্পনা! মাঝে মাঝে ওর গ্রিন রোডের নর্থ অ্যালপাইন ক্লাবের নিচের রেস্টুরেন্টে বসে পরিকল্পনার নামে পরোটা খাওয়া। সেই মুসা আজকে এভারেস্ট বিজয়ী!
×××××
আসলে কী লিখব বুঝতে পারছি না। শুধু এটুকু বলে যাই, মুসা সেই ছাত্রজীবন থেকেই নানা কাজে যে নিষ্ঠা দেখিয়ে আসছে, তার সেই গোয়ার্তুমি-নিষ্ঠার একটি প্রকৃষ্ট প্রমাণ আজকের এই এভারেস্ট জয়। ও যে কাজ ধরে, সেটা শেষ না করে ছাড়ে না! এভারেস্ট জয়ের স্বপ্ন ওর বহুদিনের। শুরু করেছিল খুব ছোট্ট পদক্ষেপ দিয়ে। মাঝখানে নানা বাঁধা, নানা প্রতিকূলতা। এর মধ্যেই ছোট্ট এক টুকরা হতাশাকে সে দেখেছে, কিন্তু তাকে কাছে আসতে দেয় নি। মুসার এই নিষ্ঠাই শেষ পর্যন্ত সব বাঁধা দূর করে তাঁকে দেশের প্রথম এভারেস্ট বিজয়ী বানিয়েছে। অভিনন্দন মুসা। জয়তু মুসা। আমার, আমাদের বন্ধুদের, দেশবাসী- সবার পক্ষ থেকে অভিনন্দন।
×××××
কী লিখতে বসেছিলাম জানি না। শেষ পর্যন্ত ব্যক্তিগত স্মৃতিচারণ হয়ে গেল এটা। হোক! মুসার মতো একজনের বন্ধু আমি, এটা ভাবতেই তো ভালো লাগছে। আমার বন্ধু এভারেস্ট জয় করে এসেছে, ক'জন পারবে এ কথা বলতে?
বন্ধু মুসার জন্য অনেকদিন পর চোখ দিয়ে ঝরলো আনন্দাশ্রু!

