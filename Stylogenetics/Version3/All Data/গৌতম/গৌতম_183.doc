সংসারে আরেক সন্ন্যাসী



কিছুটা ঝিমিয়ে পড়েছিলাম। গাড়িতে বসে বসে ঢুলছি। পেছনে আরো দুই সহকর্মী কী নিয়ে যেন হাসাহাসি করছেন। ঘুমের মধ্যেই বুঝার চেষ্টা করছি কারণটা। কিন্তু তাদের অব্যাহত হাসি, আমার হাসির কারণ বের করার চেষ্টা- সমস্তই নিরর্থক হলো পৃথিবীর সবচাইতে বড় সুখদায়ক উপাদান ঘুমের কাছে।
এরই মধ্যে গর্তে পড়ে গাড়ি লাফিয়ে উঠেছে। তাতেও ঘুমে ব্যাঘাত ঘটেনি। চোখটা খুলেই আবার পরম শান্তিতে মুদে দিলাম।
কিন্তু ততক্ষণে মুখ দিয়ে বেরিয়ে গেছে বিকট এক চিৎকার- সন্ন্যাসী!!
আমার দুই সহকর্মী হতভম্ব। গাড়ির ড্রাইভার ঘ্যাচ করে ব্রেক কষলেন। আমার চিৎকার, সহকর্মীদের হতভম্ব মনোভাব আর ড্রাইভারের অবাক দৃষ্টি সব মিলিয়ে গাড়ির পাশে জমা হলেন আরো কিছু দর্শক। কেউ কিছু বুঝার আগেই আমার পরবর্তী উচ্চারণ একটি শব্দগুচ্ছ- সংসারে আরেক সন্ন্যাসী!
*
যাচ্ছিলাম বাগেরহাট জেলার মোরেলগঞ্জ উপজেলার একটি প্রত্যন্ত গ্রামের স্কুলে। ঘুমাতে ঘুমাতে। হঠাৎ ঘুমের মধ্যেই দেখি পাশের বাজারটির নাম- সন্ন্যাসী বাজার। আর তাইতেই আমার এমন চিৎকার, এবং বাকি সবকিছু।
সচলায়তনের দেখাদেখি পুরো পৃথিবীটা ভরে যাচ্ছে সন্ন্যাসীতে। 

