মোহনগঞ্জের লোককথা (ছড়া)  :::  ফুলনা ফুলনা ফুলনা



ছড়াটি মূলত ছোট ছোট শিশুরা পাঁচগুটি খেলার সময় সুর করে আবৃত্তি করে থাকে। কিশোরীদের মহলেও খেলাটি বেশ প্রচলিত, সেই সাথে ছড়াটিও।
ফুলনা ফুলনা ফুলনা
এক হাতে দুলনা – তেলনা
সুষম সুষম সুষম
আঁটি আঁটি আঁটি
লঙ্গনা লঙ্গনা লঙ্গনা
একটি পয়সা তেলের দাম
মনোরঞ্জন বেরাম্মন
পদে বেরাম্মন পদে বাঁশি
এই সূর্য তুমি সাক্ষী
সারি গোল্লা গেছ পাট্টি
তুলসি পাট্টি/ তুলছে পাট্টি।
শব্দের অর্থ
বেরাম্মন = ব্রাহ্মণ
সারি = সারা
গেছ = শেষ
পাট্টি = পালা
ছড়ার ব্যাখ্যা
এই খেলার সময় মোট পাঁচটি গুটির দরকার হয়। সাধারণত কড়ি, ছোট ইটের টুকরা ইত্যাদিকে গুটি হিসেবে ব্যবহার করা হয়। এক হাতে ঘর তৈরি করে আরেক হাত দিয়ে প্রথমে একটি, পরে দুটি, তিনটি এভাবে সবগুলো গুটিকে একসাথে হাতে তুলতে হয়। সেই সাথে আবৃত্তি করতে হয় ছড়াটি। ফুলনা ফুলনা ফুলনা বলার সময় একটি একটি করে গুটি মাটি থেকে উপরে তুলে হাতে লুফে নিতে হয়। দুলনা বলার সময় দুটি এবং তেলনা বলার সময় তিনটি গুটি একসাথে তুলতে হয়। এভাবে খেলাটি এগিয়ে যেতে থাকে। তবে খেলার সাথে ছড়ার কী সম্পর্ক তা জানা যায় নি। ছড়ার উৎপত্তি সম্পর্কেও জানা যায় নি। তাছাড়া ছড়াটি দেশের অন্য কোনো স্থানে ব্যবহৃত হয় কি না, তাও জানা সম্ভব হয় নি।

