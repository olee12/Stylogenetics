আমার শিশুর কান্না!



পত্রিকাটা, আজকের, হাতে নেওয়ার সঙ্গে সঙ্গে হাহাকারে নিভে গেলাম। বুকের ভেতর অতর্কিতে জমে উঠা ভেজা দলা নিজে থেকে বের হওয়ার সাহস করে না- চোখ-মুখ দিয়ে বের হয়ে গেলে তাই যে স্বস্তিটুকু পাওয়া যেতো, অক্ষম ক্রোধে সেটি আরও দলা হতে হতে ঘুর্ণি তোলে। নিজেকে ছিঁড়েখুড়ে টুকরো টুকরো করে ফেললে যে শান্তিটুকু পাওয়া যেতো, সেটি নির্বাপিত হয় বালিশে মুখ লুকানোর মধ্যে।
অবোধের চেয়ে একটু বড় একটা শিশু কাঁদছে অঝোর ধারায়। সংবাদপত্র জানায়, টঙ্গীতে পুলিশ-শ্রমিক সংঘর্ষের পর দুদিন নিখোঁজ তার পিতা অবশেষে মারা গেছে। কে মারা গেছে? বাবা? একটা মানুষ? ...খবরটি আবার পড়ি। বাবা-মানুষ- কেউ না, মারা গেছে আসলে একজন শ্রমিক। রাষ্ট্রের চোখে একজন শ্রমিক, পুলিশের চোখে একটা শ্রমিক, সংবাদপত্র পাঠকের চোখে একজন শ্রমিক... আর মালিকপক্ষের চোখে (হয়তো) একটা চুতিয়া।
শিশুটার বাঁধভাঙ্গা কান্নার মধ্যেই মনে মনে ওকে বুকে চেপে ধরি। মনে হয়, মারা যাওয়া একটা শ্রমিকের নয়; আমার নিজের মেয়ে এটি- যে তার পিতাকে হারিয়ে কাঁদছে। হঠাৎ করেই মনে হয়, এ আমারই এক শিশু, আমার সন্তান, আমার উত্তরসূরী, আমার ভবিষ্যৎ- পিতাকে হারিয়ে যে উদভ্রান্ত! চকিতে শুয়ে যাই লাশের বিছানায়- অর্ধমৃত অবস্থায় শিশুর কান্না দেখি- শিশুটির ভবিষ্যৎ নিয়ে চেতনা হারাই, মানুষের সম্মিলিত কান্নায় ভেজা চোখ বারবার খুলে-বারবার বন্ধ হয়। আস্তে আস্তে শিশুর কান্না দেহের প্রতিটি রক্তকণায় ঢুকে... যন্ত্রণা- 
এগুলা মারা গেলে কী হয়? কিছু না। আমাদের বামপন্থী শ্রমমন্ত্রীর কথার ফুলঝুরি কিংবা বক্তব্যের অনলতা আগের মতোই মার্কস-এঙ্গেলস-লেনিনকে হয়তো কবর থেকে তুলে আনবে। পুলিশের আঘাতে আঘাতে মরে যাওয়া শ্রমিক কখনোই মার্কস সাহেবের বর্তমান তান্ত্রিকদের সঙ্গে নিজেকে মেলাতে আসবে না। ক্ষমতার চৌহদ্দিতে লাঠির মান বাড়ে, আর বন্দুকের গুলির খোসা পবিত্র দেহের চামড়া বুজে দেয়!
আর আমরা কী করি, কী করছি? কোষঝিল্লিটাকে আস্তে আস্তে ইস্পাত বানিয়ে ভেতরের নিউক্লিয়াসটাকে সযতনে ঘুমাতে দিচ্ছি দিনের পর দিন। পুলিশের লাঠির আঘাত, রাষ্ট্রীয় সন্ত্রাস কিংবা মানবিক বিপর্যয় থেকে সযতনে প্লাজমার ওপরকার আবরণটাকে ফার্নিশ করায় ব্যস্ত সময় কাটছে কিংবা পাজেরো গিয়ারে সভ্যতার চাকা ঘুরিয়ে শোষণের হাতিয়ারকে চকচকে রাখতে গিয়ে মহামানব বনে যাচ্ছি! মানুষের জন্য আমাদের উদ্বেগের শেষ নেই! আহা!
ছোটখাটো দুর্যোগ তো বটেই, বড়ে দুর্যোগেও কলিজা কাঁপে না- থাকলে তো? হৃদয় শুকিয়ে গেছে, ফুসফুস চিমসে গেছে, কিংবা আজ আমরা শুধুই একটা প্রাণী- মানুষ নামের সাথে যাকে ট্যাগ করে দেওয়া হয়েছিলো, সেই কোনকালে! যে এখন নিজের পরিচয় লুকাতে হয় ব্যস্ত, নয় ব্যগ্র।
অক্ষমতা তাই আমাদের প্রধান শক্তি। অক্ষম রাগ মস্তিষ্কের ধূসর পদার্থকে ক্রমাগত লাথি মেরে যায়- শালা বাঞ্চত! কবিতা লেখার জন্য তোরে পয়দা করি নাই!
মানুষের কাজ কী- তাই নিয়েই ভাবতে বসি। কেন যেন মনে হয়- শুধু বর্জ্য উদগীরণের জন্য মানুষের জন্ম হয় নাই।

