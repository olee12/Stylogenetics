আমি ত্যক্ত, বিরক্ত - কার্ডিফ নামটি শুনলেই মাথা গরম হয়ে যাচ্ছে



আমি অসম্ভব ত্যক্ত। আমি অসম্ভব বিরক্ত। কার্ডিফ নামটি শুনলে মাথা গরম হয়ে যাচ্ছে। মাথায় আগুন ধরে যাচ্ছে। প্লিজ, কেউ আর এই শব্দটি উচ্চারণ করবেন না, অন্তত আমার সামনে।
ছোটবেলায় ঢিল ছুঁড়েছিলাম আমিও। আম পাড়তে গিয়ে পাশের বাড়ির জানালার কাচ ভেঙেছিলাম। তাই বলে প্রতিবার আমাকে কেউ মনে করিয়ে দেয় নি- আমার হাতের টিপ অসম্ভব ভালো। কেউ মনে করিয়ে দেয় নি- আমার মধ্যে অসম্ভব প্রতিভা লুকিয়ে আছে। কেউ মনে করিয়ে দেয় নি- আরো কয়েকদিন অনুশীলন করলে আমি উড়োজাহাজ পেড়ে ফেলতে পারি। এমনকি বাড়ির ছোটরা এখন ঢিল মেরে দরজা-জানালা ভেঙ্গে ফেললেও কেউ তাদের মনে করিয়ে দেয় না- তোমাদের মতো ছোটবেলায় গৌতম এইরকম দুর্ধর্ষ এক ঢিলে জানালা ভেঙ্গে ফেলেছিলো।
কারণ আমি যে আম পাড়তে গিয়ে জানালা ভেঙ্গেছিলাম সেটা সবাই জানে। সেটা আমিও জানি। জানালা ভাঙার জন্য ঢিল মারতে গেলে সেটা যে আরেকজনের মাথা ফাটিয়ে ফেলতো- এ ব্যাপারেও সবাই নিঃসন্দেহ। পুরনো সেই জানালা ভাঙ্গার স্মৃতি তাই এখন আমার মধ্যে শুধু পুরনো স্মৃতি রোমন্থনের সুখের অনুভূতিই জন্ম দেয়। শুধু জানান দেয় আমার সত্যিকারের ক্ষমতা কতোটুকু। এর বেশি কিছু নয়। এই স্মৃতি আমাকে ফিল্ডার হতেও উৎসাহ দেয় না, কাউকে আগ বাড়িয়ে বলতেও উৎসাহিত করে না যে- এই হাত একদিন একটা কিছু করেছিলো!
তাহলে কেনো আমাকে প্রতিবার কার্ডিফের কথা মনে করিয়ে দেওয়া হচ্ছে। আমার মতোই আশরাফুলরা একদিন ভুলে জিতে গিয়েছিলো বলে? ধুমধারাক্কা মারার পরও আশরাফুলকে কেউ আউট করতে পারে নি বলে? আর কেউ কোনোদিন কার্ডিফের মতো জেতে নি? কেনিয়া কোনোদিন ভারত-ওয়েস্ট ইন্ডিজকে হারায় নি? জিম্বাবুয়ে তার পড়ন্ত বেলায়ও প্রতিটি টেস্ট খেলুড়ে দেশকে হারায় নি? বিশ্বকাপে কানাডা আমাদের লেজে গোবর মাখিয়ে ছাড়ে নি? আমি দেখব- আমি এখন থেকে দেখব- যার যেদিন খেলা থাকে, আমি সেদিন সেই দেশের প্রতিটি পত্রিকা তন্নতন্ন করে উল্টিয়ে দেখবো, তাদের ইলেকট্রনিক মিডিয়ার প্রতিটি খবর, প্রতিটি ফিচার তন্নতন্ন করে খুঁজে দেখবো- একটি জয়ের স্মৃতি নিয়ে ওরা দিনের পর দিন জাবর কাটছে কি-না। আমি দেখবো, ভারতের সাথে খেলা হলে কেনিয়া, দক্ষিণ আফ্রিকার সাথে খেলা হলে এখনকার জিম্বাবুয়ে, বাংলাদেশের সাথে খেলা হলে কানাডা বলে কিনা- আমরা জয়ের জন্য খেলবো।
অভাগার বড় সম্বল একটিমাত্র ডিম। প্রতিবেশিরা যেখানে ডিমের মালিক মুরগী দিয়ে মোচ্ছব করছে, আমরা সেখানে প্রতিদিন ওই একটি ডিম নিয়েই প্রতিবেশিদের সামনে নাচতে নাচতে দেখাচ্ছি- দেখো, আমাদেরও একটি ডিম আছে! দেখো, আমাদেরও আছে!!
রাগে শরীর পুড়ে যাচ্ছে। কোনো উপায় থাকলে আমি কার্ডিফ নামটি মুছে দিতাম পৃথিবী থেকে। পৃথিবীর সব মানুষের মন থেকে। অন্তত আমাদের ক্রিকেট টিমের সব ডকুমেন্টস থেকে। নিজেদের সামর্থের কথা ভুলে গিয়ে একটি মাত্র জয়ের স্মৃতি নিয়ে যারা জয়ের আশায় খেলতে নেমে সর্বনিম্ন রানে আউট হয়, পরদিন ঠিক একই ভুলগুলো আবারো করে, এবং বারবার করতেই থাকে- ক্ষমতা থাকলে তাদের ডিমটি আমি সজোরে ছুঁড়ে মারতাম পিচঢালা শক্ত-জমাট-কঠিন-উত্তপ্ত রাস্তার ওপর। তাহলে ওরা বুঝতো, আমাদের বিশেষণ-বিশেষজ্ঞ সাংবাদিকরা জানতেন- নিজের ডিম না থাকলে মোহমুক্ত হয়ে প্রতিবেশির যে মুরগী আছে, সেটি অন্তত দেখা যায়, মুরগী পাওয়ার চেষ্টা করি বা না করি।

