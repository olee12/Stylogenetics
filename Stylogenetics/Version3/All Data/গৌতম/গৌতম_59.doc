হা! সৌন্দর্য!



: প্রেজেন্টেশনে আপনার আগ্রহ আছে বুঝলাম। কিন্তু আপনাকে তো দেখেই অসুস্থ মনে হচ্ছে। এতো মোটা কেন আপনি? না না, এরকম মোটা শরীর নিয়ে আপনাকে প্রেজেন্টেশনে তো নেওয়াই যাবে না।
: আপনার কি মনে হয় আপনি কষ্ট করে কাজ করতে পারবেন? এই মোটা শরীর নিয়ে কেউ কাজ করতে পারে? 
: দেখুন, প্রেজেন্টশনে আমরা তাদেরই নেই, যাদের চেহারা ভালো। আপনার কি মনে হয় আপনি প্রেজেন্টেশনে কাজ করার যোগ্য? আসলে এই চেহারা নিয়ে প্রেজেন্টশনে কাজ করতে পারবেন না।
: আপনার তো দাঁত উঁচু। দেখি দাঁত। তাছাড়া আবার ফাঁকা ফাঁকা। না না, আপনাকে প্রেজেন্টেশনে আমরা নিতে পারবো না।
***
উপরের কথাগুলো একজন নির্বাচকের অর্থাৎ ইন্টারভিউয়ারের। গতকাল একটি নতুন টেলিভিশন চ্যানেলে (এখনও কাজ শুরু করে নি) প্রেজেন্টেশন ও রিপোর্টিঙে কাজ করার জন্য জুনিয়র অনেক ছেলেমেয়েকে ইন্টারভিউ বোর্ডে ডাকা হয়। এর আগে তাদেরকে একবার স্ক্রিন টেস্ট ও আরেকবার লিখিত পরীক্ষা নেওয়া হয়। আর ইন্টারভিউ বোর্ডে গিয়ে তাদের এ ধরনের কথাবার্তা শুনতে হয়েছে।
তথাকথিত সৌন্দর্যের জয় সর্বত্র। কিন্তু তাই বলে কি সভ্যতা-ভব্যতা সব উঠে গেলো? চেহারা আর ফিগারই কি যোগ্যতার একমাত্র মাপকাঠি হয়ে গেলো? শুনেছি ইন্টারভিউ বোর্ডে বড় বড় সাংবাদিকরা ছিলেন। তাদের মানসিকতা যদি এ-ই হয়, মিডিয়ার কাছ থেকে তাহলে আর কী আশা করতে পারি?

