পাঠ্যবই শিশুদের যা শেখাচ্ছে, যেভাবে শেখাচ্ছে - ২



আগের পর্বের আলোচনাটি হয়েছিলো শহীদ তিতুমীর গল্পের মাত্র প্রথম দুটো অনুচ্ছেদকে ঘিরে। দুটো অনুচ্ছেদেই ভাষার যে উদ্বেগজনক ব্যবহার দেখা গেছে, তা ছড়িয়ে রয়েছে পুরো গল্পটির প্রতিটি অনুচ্ছেদেই। দ্বিতীয় অনুচ্ছেদের তৃতীয় লাইনে লেখা আছে- ছোট্ট শিশুটি ছিল যেমন দেখতে সুন্দর তেমনি বলিষ্ঠ তার গড়ন।
শারীরিক সৌন্দর্য নিয়ে আমাদের অপরিসীম আদিখ্যেতা আছে। অধিকাংশ সময়েই মানুষের গুণের চাইতে শারীরিক সৌন্দর্য কদর পায় বেশি। মিডিয়ার অব্যাহত প্রভাব মানুষকে প্রথম দর্শনে আকৃষ্ট করার দিকে প্রতিনিয়ত ঠেলে নিয়ে যায়, গুণবিচার হয় পরবর্তী ধাপে। মানুষকে মূল্যায়ন করার এই ভুল পদ্ধতি থেকে পাঠ্যবই বিযুক্ত থাকবে- এই আশা করাটা অপ্রাসঙ্গিক নয়। কিন্তু শিশুটি দেখতে সুন্দর বলার ভঙ্গি ও পদ্ধতির মাধ্যমে পাঠ্যবই ছোটবেলা থেকেই শারীরিক সৌন্দর্যের প্রতি শিশুদের আগ্রহী করে তুলছে। শারীরিক সৌন্দর্য একটি গুণ হিসেবে অবশ্যই বিবেচিত হতে পারে, কিন্তু যে গুণের (!) ওপর মানুষের নিজের কোনো হাত নেই, যে গুণটিকে মানুষ নিজের মতো করে সাজাতে পারে না বা পরিবর্তিত করতে পারে না, সেই গুণকে প্রথমেই মূল্যায়ন করার যে শিক্ষা পাঠ্যবই দিচ্ছে, বড় হয়ে সেখান থেকে বের হওয়া খুব কঠিন- যদিও সেটি অসম্ভব জরুরি।
অন্য এক প্যারায় কী লেখা আছে দেখা যাক। একবার ওস্তাদের সঙ্গে তিনি বিহার সফরে বেরোলেন। মানুষের দুরবস্থা দেখে তাঁর মনে দেশকে স্বাধীন করবার চিন্তা এল। তিনি মুসলমানদের সত্যিকার মুসলমান হতে আহ্বান জানালেন। আর হিন্দুদের বললেন অত্যাচারী জমিদারদের বিরুদ্ধে রুখে দাঁড়াতে। হিন্দু-মুসলমান সকলে তাঁর কথায় সাড়া দিল।
ঠিক বুঝতে পারলাম না লেখক আসলে এখানে কী বলতে চেয়েছেন। তিতুমীর দেশকে স্বাধীন করতে চান- এর সাথে সত্যিকারের মুসলমান হওয়ার সম্পর্ক কতটুকু? সত্যিকার মুসলমান হলেই কি দেশ স্বাধীন করা যায়? কিংবা দেশ স্বাধীন করার জন্য সত্যিকারের মুসলমান হতেই হবে? মুসলমানদের বলা হলো সত্যিকার মুসলমান হতে, হিন্দুদের কেন সত্যিকার হিন্দু হতে বলা হলো না? খ্রিস্টান বা বৌদ্ধ বা অন্য ধর্মাবলম্বীদের বলা হলো না? হিন্দুদের বলা হলো অত্যাচারী জমিদারদের বিরুদ্ধে রুখে দাঁড়াতে, মুসলমানদের কেন বলা হলো না? দেশকে স্বাধীন করা বা অত্যাচারীদের বিরুদ্ধে দাঁড়ানোর সাথে ধর্মের সম্পর্ক কতোটুকু? এর মাধ্যমে কি রাষ্ট্র পরিচালনা কিংবা রাজনীতিতে ধর্মের ব্যবহারকে অপ্রাসঙ্গিকভাবে তুলে ধরা হচ্ছে না? তাও আবার পাঠ্যবইয়ের মাধ্যমে?
গল্পের শেষদিকে ইংরেজদের সাথে যুদ্ধের বর্ণনা দেওয়া হয়েছে। এখানেও আবেগের আতিশয্য যেমন রয়েছে, তেমনি রয়েছে খাপছাড়া তথ্যের সমারোহ। কর্নেল স্টুয়ার্ডের যখন হাজার হাজার প্রশিক্ষিত সৈন্য এবং অজস্র গোলা বারুদ, তখন তিতুমীরের ছিলো, লেখকের দেওয়া তথ্য অনুসারে, মাত্র চার-পাঁচ হাজার স্বাধীনতাপ্রিয় সৈনিক। তাঁর না ছিল কামান, না ছিল গোলাবারুদ। এই অবস্থায় যে যুদ্ধ হয়েছিলো, লেখক তাকে বলেছেন প্রচণ্ড যুদ্ধ। একটি বাক্য পরেই আবার লিখলেন- কিন্তু কিছুক্ষণের মধ্যেই ইংরেজ সৈনিকদের গোলার আঘাতে ছারখার হয়ে গেল নারিকেলবাড়িয়ার বাঁশের কেল্লা। প্রশ্ন হলো, যুদ্ধ যদি প্রচণ্ডই হয় তাহলে কিছুক্ষণের মধ্যে তো ছারখার হয়ে যাওয়ার কথা নয়। সৈনিকদের প্রাণপন যুদ্ধের সাথে প্রচণ্ড যুদ্ধের পার্থক্য সম্পর্কে লেখক সচেতন ছিলেন না মনে হচ্ছে।
একদম শেষদিকে লেখা আছে- শহীদ হলেন বীর তিতুমীর। শহীদ হলেন অসংখ্য মুক্তিকামী বীর সৈনিক। তিতুমীরের ২৫০ জন সৈন্যকে ইংরেজরা বন্দি করল। কারো হল কারাদণ্ড, কারো হল ফাঁসি। এভাবেই শেষ হলো যুদ্ধ। ... ইংরেজদের বিরুদ্ধে স্বাধীনতার যুদ্ধে বীর তিতুমীরই হলেন বাংলার প্রথম শহীদ।
তিতুমীরের আগে ইংরেজদের বিরুদ্ধে এদেশে অনেকে লড়াই করেছেন, শহীদ হয়েছেন। এমনকি তিতুমীরের সঙ্গে যারা লড়াই করেছেন, তাদেরও অনেকেই তিতুমীরের আগেই শহীদ হয়েছেন। তাদেরকে বাদ দিয়ে লেখক কোন বিবেচনায় একলাফে তিতুমীরকে বাংলার প্রথম শহীদ বানিয়ে দিলেন, বুঝতে পারলাম না। লেখক যদি বলতেন, তিতুমীরই হলেন বাংলার প্রথম শহীদ নেতা বা এ ধরনের কিছু, তাহলে হয়তো ঠিক হতো; কিন্তু সাধারণ মানুষের বীরত্ব বাদ দিয়ে নেতৃত্ব কিংবা উর্ধ্বতনদের সব কৃতিত্ব দেওয়ার যে সংস্কৃতি আমাদের, লেখক সেখান থেকে বেরুতে তো পারলেন-ই না; বরং শিশুদের এই পথে নিয়ে আসার একটি বড় উদাহরণ এবং ক্ষেত্র সৃষ্টি করলেন।
পুরো লেখাটিই আমার কাছে এক ধরনের উদ্দেশ্যমূলক লেখা বলে মনে হয়েছে। একজন সংস্কৃতিবান ও শিক্ষিত মানুষ হিসেবে যে বিষয়গুলো আমাদের এড়ানোর চেষ্টা করা উচিত, এই গল্পে সেই উপাদানগুলোই বরং প্রচুর পরিমাণে আছে। লেখক সচেতন না অবচেতনভাবে এটি লিখেছেন, তা জানি না। কিন্তু সম্পাদকমণ্ডলীতে যে বিজ্ঞজনেরা ছিলেন, তাঁরা কীভাবে এই ধরনের বাক্য ও শব্দ প্রকাশের অনুমোদন দিলেন, তা বুঝতে পারি নি। অবশ্য এই গল্পটির লেখক এখানে একজন সম্পাদকও বটে। শিশুদের কাছে তিতুমীরের বীরত্ব দেখাতে গিয়ে তিনি আসলে তিতুমীরের বীরত্বকে অনেকটাই হালকা করে দিলেন এই গল্পের মাধ্যমে। এই বয়সে বুঝতে না পারলেও পরবর্তী সময়ে তারা ঠিকই বুঝতে পারবে, কী বৈসাদৃশ্য তাদেরকে শিখতে হয়েছে প্রাথমিক স্তরে।
আমাদের দেশের পাঠ্যবই নিয়ে অভিযোগ প্রচুর। বিষয়বস্তু থেকে শুরু করে আঙ্গিক দিক- সবদিকেই। সেখানে এই ধরনের লেখা অভিযোগের সত্যতাই শুধু নির্দেশ করে না; সংশ্লিষ্ট সবাইকে যোগ্যতার মাপকাঠিতে দাঁড় করায়। পরবর্তী সংস্করণে লেখার মানের মাধ্যমে লেখক-সম্পাদকের যোগ্যতার প্রমাণ পাওয়া যাবে বলেই আশা করছি।

