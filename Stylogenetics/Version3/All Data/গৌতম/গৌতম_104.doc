সচল প্রকাশনা আড্ডায় আমার রেকর্ড



আড্ডা শুরু হওয়ার কথা ৫.৩০-এ। আমি পৌঁছলাম পাঁচ মিনিট কম নয়টায়। বোধহয় আমার জন্যই সবাই বসে ছিলেন (মিচকা হাসির ইমোটিকন), তাই আমি যাওয়ার পাঁচ মিনিটের মধ্যেই আড্ডা শেষ, অন্তত দোতলার ঘরে। বলেন, এই রেকর্ড কোনো সচল ভাঙতে পারবেন কোনোদিন?
গিয়ে কী দেখলাম! মুচকি-মুচকি হাসছেন মানিক ভাই এবং ক্যামেলিয়া আপা। আপা অবশ্য সবার আগে আমাকে স্বাগতম জানালেন। লীলেন ভাই পা ছড়িয়ে এবং মৃদুল ভাই পিঠ ছড়িয়ে বসে আছেন। কেউ কেউ দাঁড়িয়ে আছেন- কেন বুঝতে পারলাম না। আমি জুল জুল করে দেখতে লাগলাম একেকজন সচলকে। ইতোমধ্যে অবশ্য বইখানা উল্টেপাল্টে দেখলাম একবার।
এরই মধ্যে উঠাউঠি শুরু হলো। মানিক ভাই কেন বেশ সাজগোজ করে আসলেন বুঝতে পারলাম না। তবে তাঁর সাথে বিজ্ঞান-ধর্ম ইত্যাদি নিয়ে জ্ঞানগর্ভগম্ভীর আলোচনা হলো। পরিচয় হলো পান্থ ভাইয়ের সাথেও। ক্যামেলিয়া আপা যাওয়ার আগে টা টা করে গেলেন। আস্তে আস্তে লীলেন ভাই, নজরুল ভাই ও ফারুক ওয়াসিফ ভাই গেলেন সাকুরাতে। আমি করুণ নয়নে তাঁদের দিকে তাকিয়ে রইলাম- আবার সাধিলে খাইবো। মানিক ভাই ও পান্থ ভাইও বিদায় নিলেন আমারে একেলা কইরা।
আমি আর কী করবো! আস্তে আস্তে ঢুকলাম সাকুরা এবং পিকক বারের মধ্যবর্তী ভাই ভাই রেস্টুরেন্টে। এ-ই হয় জীবনে- কেউ খায় লাল পানি, কেউ খায় ডাল পানি।

