রবীন্দ্রনাথ-জীবনানন্দের যে ক্লান্তি-আকুলতা খুঁজে ফেরে নিরন্তর...



বরেন্দ্রভূমির বুকে সবুজ ধানগাছের ভেতর পোকামাকড় আর শালিক-চড়ুইয়ের উড়াউড়ি দেখতে দেখতে অভ্যাসবশত এমপিথ্রি প্লেয়ার চালু হয়ে যায়। পরাণের গহীন থেকে পরাণের সখা লিখে রেখেছিলেন ক'টি লাইন এবং তা দরদ দিয়ে গাইছিলেন আরেক প্রাণপ্রিয়। কী আবেশে জানি না, চোখ বুঁজে আসে, আর কানের ভেতর দিয়ে মাথায় ঝিমঝিম করতে থাকে লাইনগুলো-
ফুলে ফুলে ঢ'লে ঢ'লে বহে কিবা মৃদু বায়,
তটিনী হিল্লোল তোলে কল্লোলে চলিয়া যায়।
পিক কিবা কুঞ্জে কুঞ্জে কুহু কুহু কুহু গায়,
কী জানি কিসেরই লাগি প্রাণ করে হায়-হায়।
বাজতে থাকে ... কী জানি কিসেরই লাগি প্রাণ করে হায়-হায় ...বারবার নিজেকে ভিক্ষুক বানিয়ে দেয় ...কী জানি কিসেরই লাগি প্রাণ করে হায়-হায়
শ্রাবণের বাতাস হঠাৎ ঝলসে ওঠে শালিক-চড়ুইয়ের বদলে কচি ধানপাতার শব্দ দিয়ে। চকিতে নজর চলে যায় দূরের একটি অস্পষ্ট হিজল গাছের দিকে। হঠাৎ মনে পড়ে, এমপিথ্রি ছাড়াই... এই একই কথা তো আরেকজনও লিখেছেন- কেবল ভাষা ভিন্ন, বর্ণনা ভিন্ন, শৈলী ভিন্ন, কিন্তু আকুলতা তো এক! তিনি চোখ তুলেছেন...
অর্থ নয়, কীর্তি নয়, স্বচ্ছলতা নয় -
আরো এক বিপন্ন বিষ্ময়
আমাদের অন্তর্গত রক্তের ভিতরে
খেলা করে;
আমাদের ক্লান্ত করে;
ক্লান্ত ক্লান্ত করে ;
অবশ দাঁড়িয়ে মাতাল পাকে নামি, শীতলোষ্ণ হাঁটুপানির কাদাজলে। রবীন্দ্রনাথ জানেন নি কীসেরই লাগি প্রাণ হায়-হায় করে, জীবনানন্দও না, তিনি কেবল জানতেন সেটা অর্থ নয়, সারাজীবনের কীর্তিও নয়, স্বচ্ছলতা তো আরো দূর; কেবল তিনি বলতে পেরেছিলেন সেই 'কীসেরই লাগি' আসলে থাকে আমাদের রক্তেরই ভিতর- সেটা একটা বিস্ময়; সেটা একটা বিপন্ন কিছু, হয়তো বিপন্ন আমরাই।
শ্রাবণের উদাসী বাতাস ছোটগাছগুলোকে নিয়ে আমার হাঁটুপর্যন্ত উন্মুক্ত-উন্মত্ত গা বুলিয়ে দিতে দিতে শুধু এটুকুই বলে যায়- যে উত্তর রবীন্দ্রনাথ-জীবনানন্দ পান নি; সেই উত্তরের সন্ধান আমার প্রাণকে হায় হায় করিয়ে চরম ক্লান্ত করে ফেলবে!
অপেক্ষা করছি একটি চরম ক্লান্তির আগমনী গান শোনার!

