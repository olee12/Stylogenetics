লীলেন গাড়ি



বাসে তুমুল মারামারি। হেলপার আর কন্ডাকটরের মধ্যে। ব্যাপার কী? পেছন থেকে উঁকিঝুঁকি মেরেও বুঝা যাচ্ছে না। সামনের জনকেও জিজ্ঞেস করে কিছু জানা গেল না। অতঃপর এগিয়েই গেলাম।
মারামারি অমুক পরিবহনের বাস কোন কোম্পানির তৈরি তা নিয়ে? হেলপার বলে একটা, কন্ডাকটর বলে আরেকটা। এভাবে কিছুক্ষণ তর্ক চলতে একপর্যায়ে অভিধানবহির্ভূত শব্দপ্রয়োগ শুরু হয়। ফলে উত্তেজনা, উত্তেজনা থেকে মারামারি। বেশ কিছুক্ষণ মারামারি চলার পর ড্রাইভার দেখলেন তার ভাড়া মার যাচ্ছে। যাত্রীদের কেউ কেউ ভাড়া না দিয়েই নেমে গেছেন। ফলৈ একপর্যায়ে তিনি বাস থামিয়ে সিট থেকে উঠে এসে দু’জনকে দিলেন দুই থাবড়া। একজনকে গাড়ির দরজায় দাঁড় করিয়ে আরেকজনকে পাঠিয়ে দিলেন ভাড়া কাটতে।
সিটে গিয়ে বসে গজগজ করতে করতে ড্রাইভার বললেন, হারামজাদারা গাড়িও চিনে না। এইডা হইলো গিয়া লীলেন গাড়ি!
নামার সময় আমি কৌতুহলভরে বাসের পশ্চাৎদেশে গিয়ে কোম্পানির নাম দেখে নিলাম - Ashok Layland.

