'কতই রঙ্গ দেখি দুনিয়ায়'



চাপানউতোর চাপকানো পড়ে চাবকানোর মন্ত্র
পড়ে গেছে কোনো এক হোমরার গায়ে
গরমসিদ্ধ তার লাফানো দেখে আমরা শিখি অ্যাক্রোব্যাট
অলিম্পিক দৌড়ে 'বিজয় আমাদের সুনিশ্চিত' বলতে দ্বিধান্বিত হই না তাই;
আমরা দেখি তেলের দাম বাড়ানোর সাথে বাড়ে তৈলাক্ত মানুষের ক্ষমতা।
সাদা পাঞ্জাবির নিচে লুকিয়ে থাকা কালো-ধূসর কোটের
অত্যাধুনিক সেলাই ডাকে- ঋণ নিয়ে হাফপ্যান্ট বাড়ানোর মন্ত্রণায়,
আমরা ভাবি- গরমের আরাম; নয়তো শীতে আবার নতুন ধারে 'শুধিতে হইবে ঋণ'
নিজের ভালো বুঝতে-ই পারি ঠেকায় পড়ে।
তখন শুধু হাত মুঠো হয়ে আসে তৈলাক্ত মানুষ আর ঋণদাতাদের কাছে পাওয়ার তাড়নায়।
কিলিয়ে কাঁঠাল পাকানো চাষযোগ্য, কিন্তু তক্তা বানানোর কসরত করা কি এতোই দুরূহ?

