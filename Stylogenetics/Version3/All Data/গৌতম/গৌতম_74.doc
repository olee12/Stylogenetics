মাছ ভাজার চাকরি চাই



মহাখালী থেকে গুলশান-১ যাওয়ার পথে ব্র্যাক ইউনিভার্সিটি থেকে একটু সামনে আগালেই ডান দিকে পড়বে খাবারের দোকানটি। ভদ্রলোকেরা সেখানে যায় না। যারা স্বাদ ভালোবাসে, খেয়ে একটু উঃ আঃ করতে চায় যারা, গুলশান-বনানীতে বিত্তের মাঝে গাড়ি চালাতে চালাতে ক্লান্ত যারা, সিএনজিওয়ালারা, আশেপাশের অফিসগুলোর করণিকরা, এবং দু-একজন ভবঘুরে- যাদের ঠিকুজি সম্পর্কে ভালোভাবে জানা যায় না, তারা ছাড়া এই দোকানে আর কেউ যায় না। আমিও যাই নি।
প্রতিদিনই যাওয়া-আসার পথে পড়ে দোকানটি। মাঝে মাঝেই ভাবি একদিন গিয়ে খেয়ে আসবো। আলসেমি কিংবা মধ্যবিত্তসুলভ সংস্কারের দরুণ সেখানে আর যাওয়া হয়ে উঠে না। আজকে হঠাৎ করেই অফিসে দুপুরের খাবারের কুপন কাটতে ভুলে গেছি। তখনই মনে হলো- যাই, ওখানে খেয়েই আসি।
খুবই সাদামাটা দোকান। খাবারের আকর্ষণের কথা তো বললাম আগেই। আমার আকর্ষণটা ছিলো শুধু একটি বিশেষ খাবারে। টাটকিনি মাছ এবং বেগুন ভাজি।
দোকানে তখনও ভাজাভুজি ভালোভাবে শুরু হয় নি। কাষ্টমারও কম। একটু সাহস করেই বললাম- ভাই, ওই মাছটা আর বেগুনটা আমি নিজে ভাজি?
মধ্যবিত্তের এরকম আদেখলাপনার সাথে বোধহয় তিনি পরিচিত। অবাক হলেন না। মাছ ভাজার বিশাল ডাণ্ডাটা এগিয়ে দিলেন। আমি তাঁর নির্দেশনায় মোটামুটি সফলভাবে একটা মাছ, দুটা বেগুন ভাজি, একটা শুকনা মরিচ ভাজি করলাম।
তাই নিয়েই খেতে বসলাম। অপূর্ব! না নিজের রান্না বলে নয়, আগেই বলেছি এই দোকানের সব খাবারই অপূর্ব। দরজার পাশেই খেতে বসেছি। আমি খুব আস্তে আস্তে খাচ্ছি, আর তাঁর ভাজার প্রক্রিয়া দেখছি। মানুষটাকেও দেখছি। শরীর বেয়ে ঘাম পড়ছে টপাটপ। মুখে কোনো ভাবাবেগ নেই। কেনো যেনো মনে হলো নির্মলেন্দু গুণ তাঁকে দেখেই লিখেছিলেন- 'আমি হয়তো মানুষ নই। মানুষগুলো অন্যরকম।' এই লোকটি কি মানুষ? কোনো বিকার নেই, গরমের অনুভূতি নেই, মানুষের প্রতি লক্ষ্য নেই, সমস্ত লক্ষ্য কড়াই, বেগুন, গরম তেল আর হাতের ডাণ্ডাটির ওপর। এতো উদাসীনতা, এই নির্লিপ্ততা কীভাবে অর্জন করলেন তিনি?
আমি জানি, মাছ ভাজার নির্দেশনা দিলেও নির্লিপ্ত থাকার কৌশল তিনি আমাকে শেখাবেন না কোনোদিনই।
আমি তাই এখন মাছ ভাজার চাকরি চাই, মাছ ভাজতে ভাজতেই যদি কোনোদিন এই জীবনের প্রতি নির্লিপ্ত হতে পারি!
×
তাওয়ার ওপর আগুনগরম থাকলেও পাতে আসার পর জুড়ানোর প্রতিযোগিতায় নামে মাছ-সবজি সবাই।

