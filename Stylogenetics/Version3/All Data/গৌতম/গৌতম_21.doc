লিনাক্সে বিজয় ও আমার ব্যক্তিগত সিদ্ধান্ত



১.
লিনাক্সে বিজয়-এর অন্তর্ভুক্তি নিয়ে সারিমের চমৎকার বিশ্লেষণী পোস্টটি দেখে কিছু ছোট ভাবনা মাথায় আসলো। সেগুলো বলার আগে বিজয়, মোস্তাফা জব্বার, অভ্র ও মেহ্দী সম্পর্কে আমার ব্যক্তিগত অবস্থানটা বলা দরকার।
২.
আমি কম্পিউটার ব্যবহার শুরু করি ১৯৯৭ সালের শেষ দিক থেকে এবং বাংলাতে লেখালেখির আগ্রহ (আগ্রহটা ইংরেজি ভালো না জানার কারণেও হতে পারে) থাকায় শুরু থেকেই বিজয় সফটওয়্যারটি ব্যবহার করছি। ২০০০ সাল পর্যন্ত নিজের কম্পিউটার ছিল না; অন্যের কম্পিউটারে যে বিজয় সফটওয়্যার দিয়ে কাজ করেছি সেগুলো আসল নাকি পাইরেটেড ছিল তা বলা আমার পক্ষে সম্ভব না। বাংলায় লেখালেখির ক্ষেত্রে (নন-ইউনিকোডে) বিজয় ছাড়া অন্য সফটওয়্যার ব্যবহার করি-ই নি বলতে গেলে; পত্রিকায় কাজ করার সুবাদে দু’একবার অন্য সফটওয়্যার ব্যবহার করতে হলেও অনভ্যস্ততার কারণে সেই বিজয়েই ফিরে গেছি বারবার।
২০০০ সালের শেষ দিকে যখন প্রথম ডেস্কটপ কম্পিউটার কিনি, তখন থেকে এখন পর্যন্ত বিজয়ের যে সফটওয়্যারগুলো ব্যবহার করেছি, তার সবগুলোই কেনা। প্রথমবার কম্পিউটার কেনার সময় বিক্রেতা যে কি-বোর্ডটি দিয়েছিলেন, সেটিতে বিজয় লে-আউট ছাপা ছিল এবং একটি বিজয়ের সিডিও ওই দামের মধ্যে ধরেই আমাকে দেয়া হয়েছিল। এরপর অপারেটিং সিস্টেম বদলের সময় দুবার বিজয়ের নতুন সিডি কিনে ব্যবহার করেছি। বিজয়ের এই সিডিগুলো কেনা হয়েছে আইডিবি, মাল্টিপ্ল্যান সেন্টারের বিজয়ের দোকান থেকে এবং আরামবাগের মূল অফিস থেকেও। মাঝখানে এ বছরের শুরুর দিকে উইন্ডোজ সেভেন ইনস্টল করায় পুরোনো বিজয় কাজ করছিল না দেখে একদিন জনাব মোস্তাফা জব্বারকে ফোন দিই। তিনি জানালেন- এর সমাধান হচ্ছে পাঁচ হাজার টাকা দিয়ে নতুন ভার্সনটি কেনা। আমি একটু রাগান্বিতভাবেই জিজ্ঞাসা দিয়েছিলাম- ৫০ টাকা দামের যে বিজয় দিয়ে উইন্ডোজ এক্সপিতে বছরের পর বছর ধরে কাজ করছি, উইন্ডোজ সেভেনে এমন কি পরিবর্তন আসলো যে সেটিতে বাংলা লেখার জন্য আমাকে একশ গুণ বেশি টাকা খরচ করতে হবে? নাকি গ্রাহকের অসুবিধাটাকে আপনি আপনার ব্যবসার পুঁজি বানাচ্ছেন? মোস্তাফা জব্বার বলেছিলেন- আপনার ইচ্ছা হলে নিবেন, না নিলে নাই। ক্রেতার প্রতি বিক্রেতার এ মনোভাব দেখে সেদিনই প্রথম ঠিক করি, যে করেই হোক বিজয় ছাড়া দরকার। পরবর্তী সময়ে উইন্ডোজ সেভেনের বদলে উইন্ডোজ এক্সপিতেই ফিরে গেলেও বিজয় যখন ১০০ টাকা দামের উইন্ডোজ ভিস্তা ও সেভেন কম্পিট্যাবল সংস্করণটি আনলো, ব্যবহার না করলেও সেটি কিনে রেখেছি- যদি প্রয়োজন পড়ে এই ভেবে।
অন্যদিকে অভ্রের সাথে আমার পরিচয় বেশিদিনের নয়। বছর কয়েক আগে আইডিবিতে ঘুরতে ঘুরতে এক দোকানে অভ্রের একটি সিডি পাই, যেটির ডিস্ট্রিবিউশনের দায়িত্বে ছিল সম্ভবত বাউলিয়ানা। তখনও ইউনিকোড কী এবং অভ্রের সুবিধা কোথায় তা ভালোভাবে বুঝতে পারি নি; জাস্ট কিনে মাঝে মাঝে ব্যবহার করতাম। অভ্র সফটওয়্যারটি সত্যিকার অর্থেই ব্যবহার শুরু করি যখন থেকে ব্লগ লেখা শুরু করি। প্রথমবার কেনার পর থেকে এখন পর্যন্ত অনেকবার অভ্রের সর্বশেষ সংস্করণগুলো ডাউনলোড করেছি ওমাইক্রনল্যাব থেকে, এবং এজন্য নেট ব্রাউজিঙের খরচটুকু ছাড়া আর কোনো টাকা আমাকে খরচ করতে হয় নি। ব্যক্তিগতভাবে অভ্র টিমের কাছে এর জন্য কৃতজ্ঞ; এবং পরে সচলায়তনের সুবাদে মেহ্দীর সাথে পরিচিত হওয়ায় তাঁকে এর জন্য বিশেষ ধন্যবাদ জানিয়েছি।
তার মানে আমার আজকে বাংলায় লেখালেখির জন্য বিজয় ও অভ্র দুটোর কাছ থেকেই আমি উপকৃত হয়েছি। সময় বিচারে হিসেব করলে বিজয় ব্যবহার করছি বেশি দিন ধরে; আর শব্দ হিসেব করলে অভ্র দিয়েই টাইপ করেছি বিজয়ের চেয়ে অন্তত কয়েকগুণ বেশি। এ লেখাটিও অভ্র দিয়ে টাইপ করা। সাম্প্রতিক সময়ে বিজয় আর অভ্রের নির্মাতাদের কর্মকাণ্ড তুলনা করে এটুকু অনুভূতিতে পৌঁছেছি যে- বাংলা ভাষায় কম্পিউটারে লেখালেখির জন্য মোস্তাফা জব্বারের অবদানকে যথাযথভাবে স্বীকার করলেও তাঁর অবদানকে এখন আর শ্রদ্ধা করি না বা করতে ইচ্ছা হয় না; কিন্তু অভ্র নির্মাণ ও ইন্টারনেটভিত্তিক বিশাল কমিউনিটির কাছে নিঃস্বার্থভাবে অভ্রকে ছড়িয়ে দেয়ার জন্য মেহ্দী ও তাঁর টিমের প্রতি শ্রদ্ধা বাড়ছে দিন দিন। পর্যাপ্ত ক্ষমতাবান হলে দেশের সব কম্পিউটার থেকে আনসি বা আসকিভিত্তিক লেখালেখি উঠিয়ে দিয়ে সব জায়গায় ইউনিকোড চালু করতাম (দিবাস্বপ্ন); এবং একটি জনগোষ্ঠীকে ইন্টারনেটে বাংলা ব্যবহার, প্রসার ও অভ্যস্ত করে তোলার জন্য মেহ্দী ও তাঁর টিমকে একুশে পদকের জন্য চেষ্টা চালাতাম (মেহদী ও তাঁর টিম যে একুশে পদক পাওয়ার মতোই কাজ করেছে সেটি প্রথম উপলব্ধি করি ছড়াকার রিটন ভাইয়ের একটি মন্তব্য থেকে)।
এই হলো বিজয় ও অভ্রের প্রতি আমার অবস্থান।
৩.
সাম্প্রতিক অভ্র-বিজয় বিতর্কে মোস্তাফা জব্বার ও তাঁর সহযোগীদের মানসিকতা দেখে (এগুলো নিশ্চয়ই আর নতুন করে বলার দরকার নেই) জনাব জব্বারের অবস্থান ও তাঁর মানসিকতার প্রতি এক ধরনের বিতৃষ্ণা জন্মেছে- যে কারণে একটু আগেই বলেছি তিনি আমার শ্রদ্ধা হারিয়েছেন। ক্রেতা হিসেবে আমার এই মনে হওয়াটা স্বাভাবিক- কারণ একই ধরনের পণ্যের একাধিক প্রস্তুতকারক, বিক্রেতা বা ডিস্ট্রিবিউটরের অবস্থান তুলনা করে সে অনুযায়ী পণ্য বা পণ্যের মালিকানার ধরন পছন্দ বা অপছন্দ করা বা সংশ্লিষ্ট পণ্যের ব্যাপারে ক্রেতার অনুভূতিমূলক অবস্থান পরিবর্তিত হওয়া বাজার ব্যবস্থারই অংশ। আর বিক্রেতা যতো শক্তিশালীই হোন না কেন, তার সাফল্য শেষ পর্যন্ত নির্ভর করে ক্রেতার অনুভূতির ওপরই, যা ক্রেতাকে কোন পণ্যটি কিনবে আর কোনটি কিনবে না সেই রসায়নকে নির্ধারণ করে দেয়।
৪.
নানা জাযগায় লেখালেখি করতে হয় বলে বিজয় সফটওয়্যারটি সপ্তাহে অন্তত একবার ব্যবহার করতেই হয়। অভ্রের সাম্প্রতিক সংস্করণে আনসি বা আসকি মোড আসায় বিজয়ের ওপর নির্ভরশীলতা আরো কমেছে। কিছু ছোট সমস্যার কারণে তারপরও মাঝেমধ্যে বিজয় ব্যবহার করতে হয় (এখন মাসে হয়তো একবার); কিন্তু অভ্রের সাম্প্রতিক সংস্করণটি চূড়ান্ত হওয়ার পর আশা করি সেটিতেও আর যেতে হবে না। আর লিনাক্স তো বিজয় ব্যবহার করার কোনো প্রয়োজনই পড়ছে না।
৫.
এবার আসি সারিমের ওই পোস্ট দেখে আমার কী ভাবনা মাথায় এসেছিল সে ব্যাপারে। মোস্তাফা জব্বার লিনাক্সের জন্য বিজয় সংস্করণ তৈরি করতে গিয়ে কপিরাইট আইন ভেঙ্গেছেন কি-না বা সেটিকে চৌর্যবৃত্তির আওতায় আনা যায় কিনা, সেটা বিশেষজ্ঞরা ঠিক করবেন। কিন্তু সারিম যে প্রক্রিয়াটি সেখানে বর্ণনা করেছেন, সেটি পড়ে পুরো কর্মকাণ্ডটিকে সাদা চোখে আমার কাছে অনৈতিকই মনে হয়েছে (যদি আমি সারিমের পোস্টটি বুঝে থাকি)। তাঁর প্রতি আমার যে বিতৃষ্ণাটা গত কিছুদিন ধরে বাড়ছিলো, এই কর্মকাণ্ডে তিনি সেটিকেই আরো উসকে দিলেন। এই পোস্ট পড়ার পর আমি ব্যক্তিগতভাবে সিদ্ধান্ত নিয়েছি-
ক. উইন্ডোজে যতোদূর সম্ভব বিজয়ের পরিবর্তে অভ্রের আনসি বা আসকি অপশনটি ব্যবহার করবো। যেদিন মনে হবে, অভ্রের এই অপশনটি নিয়ে আর কোনো সমস্যা হচ্ছে না, সেদিন বিজয়ের সিডিটি ডাকে জনাব জব্বারের আরামবাগ অফিসে বা মাল্টিপ্ল্যান সেন্টারের যে দোকান থেকে কিনেছিলাম সেখানে ফেরত পাঠিয়ে দিবো- এর জন্য এক পয়সাও ফেরত চাইবো না। আর কম্পিউটার থেকে আনইনস্টল করাসহ পুরো ফোল্ডারটিই মুছে ফেলা হবে কোনো ধরনের ব্যাকআপ ছাড়াই, যতো দ্রুত সম্ভব। অভ্র টিমের প্রতি অনুরোধ করবো আসকি বা আনসিতে লেখার জন্য একটি ফন্ট ডেভেলপ করা যাতে বিজয়ের ফন্টগুলোও বাদ দিতে পারি।
খ. যতো অসুবিধাই হোক না কেন, লিনাক্সে কখনোই বিজয় ইনস্টল করবো না, ব্যবহার তো দূরের কথা। প্রয়োজনে নতুন কোনো লেআউট শিখে নিবো। মানুষ ছোটখাটো স্বার্থের জন্য নানা কঠিন কাজ করতে পারে। জনাব জব্বারের পণ্যকে প্রত্যাখ্যান করা এবং অভ্র টিমকে সাপোর্ট দেয়ার জন্য নতুন লেআউট শেখার এই ছোট্ট কাজটি করতে আমার মাত্র দুটো দিন সময় লাগবে। প্রয়োজনে সেটিই করবো।
গ. এমনিতেও এখন ব্যবহার করছি না, কিন্তু বিজয় বাদ দেয়ার পর পাশাপাশি জনাব জব্বার ও আনন্দ কম্পিউটার্স থেকে প্রকাশিত কোনো পণ্যই আমি ভবিষ্যতে আর ব্যবহার করবো না। প্রয়োজনে কষ্ট করে এর বিকল্প পণ্য খুঁজে নিব।
৬.
আমার এই অবস্থান হতে পারে পুরোপুরি আবেগিক। কিন্তু মানুষের চলার জন্য যৌক্তিক আবেগের প্রয়োজন আছে।
৭.
আমার এই অবস্থানের সাথে কেউ একমত হবেন কিনা জানি না। যদি হন, তাহলে একটা আহ্বান আছে। যারা লিনাক্স ব্যবহার করেন, অভ্র ব্যবহার করেন, আমি মনে করি কম্পিউটার ব্যবহারকারীদের মধ্যে তাঁরা তুলনামূলকভাবে অগ্রসর। কমিউনিটির শক্তি বেশি, যুথবদ্ধতার শক্তি বেশি। জনাব জব্বার তাঁর আগ্রাসী বাণিজ্যিক মনোভাব নিয়ে আস্তে আস্তে লিনাক্সে প্রবেশ করতে চাইছেন, যা লিনাক্সের চেতনার পরিপন্থী। আমি যেমন ব্যক্তিগত অবস্থান থেকে বিজয় ব্যবহার না করার সিদ্ধান্ত নিয়েছি, লিনাক্স ব্যবহারকারীগণও তেমনি অন্তত লিনাক্সে বিজয়কে ‘না’ করতে পারেন কিনা সেটি ভেবে দেখার অনুরোধ জানাই। উন্মুক্ত অবস্থানের কারণে যে কেউ তার পণ্য লিনাক্সে দিতে পারেন, কিন্তু সেটি ব্যবহার না করার অধিকার গ্রাহকের রয়েছে। বাংলাদেশের লিনাক্স ব্যবহারকারীরা যদি ঘোষণা দিয়ে অন্তত লিনাক্সে বিজয় ব্যবহার না করেন, তাহলে হয়তো এই একটিমাত্র সিদ্ধান্তের মাধ্যমে ভাষার বাণিজ্যিকীকরণের বিরুদ্ধে অবস্থান নেওয়া সম্ভব। আহ্বান জানাতে চাই পুরো অনলাইন কমিউনিটিকেও- বিনামূল্যের ও উন্মুক্ত অভ্র যেখানে আপনার দাবি মেটাতে পারছে, সেখানে অন্যকিছু না ভাবলেই কি নয়?

