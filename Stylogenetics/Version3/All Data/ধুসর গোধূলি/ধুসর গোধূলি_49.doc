গুরুচন্ডালী - ০২০



 ১.
 সেদিন পোস্টস্ট্রাসে আর মুনস্টারস্ট্রাসের কোণা দিয়ে ফুচকি দিয়ে বের হয়ে মাত্র বিড়িটা ধরাইছি। একটা টান দিছি মোটে, অমনি পিছন থেকে সুমিষ্ট কণ্ঠের ডাক। "কুকিলা কণ্ঠে এই ভর দুপুরে আমারে ক্যাডা ডাকে রে!" ভেবে চোখে হাজার পাওয়ারের লাইটের জ্যোতি নিয়ে ফিরে খাড়ালাম। আমারেই ডাকে তো দেখি এই পরীয়সী ললনা। সৃষ্টিকর্তার এ আবার কোন তামশা! হঠাৎ করে আবার মনে 'ডর'ও ভর করলো। টাংকিবাজী তো কম করি নাই, এই ললনা কি তাইলে পুরানো দিনের টাংকিবাজীর আমলনামা হাতে দিতে আইছে? হায়হায়, এই প্রকাশ্য দিবালোকে মাইয়া মানুষের হাতে পিডা খাইলে তো ইজ্জতের ফালুদা। এক ন্যানোসেকেন্ডের কয়েক শতভাগের কম সময়ের মধ্যে আমার ব্রেইন তার সার্চিং কমপ্লিট করে ফেললো। না, কোনো কিছুই পাওয়া যায় নাই। এই পরীয়সী ললনারে আমি চিনিই না, এইটা আশার কথা।  
 "আপনে আমার কাছে একটা বিড়ি বেচবেন"?
 আরে, মাতারী কয় কী! আমি কি বিড়ির খুচরা বিক্রেতার মতো লাগি? একবার মনে হইলো কইয়া ফালাই, অই, আমি কি তোর কিছু লাগি? মশকারি করোস ক্যান শালী? আবার ভাবলাম, না থাকুক। মাইনষেরে গাইল টাইল পারা ঠিক না। আল্লায় মারবো। 
 মুখে গ্লুকোজ হাসি ঝুলাইয়া কইলাম, আমার কাছ থাইকা বিড়ি কিনবেন? ললনা কয়, হ। আপনের আপত্তি না থাকলে! 
 আমি বিড়ি বাইর করি আর হিসাব মিলাই। ললনা মানিব্যাগ খুইলা পয়সা টোকায়। 
 দেখতে তো আঠারো বছরের কম মনে হইতেছে না। তাইলে অর নিজের বিড়ি কিনতে অসুবিধা কোথায়! আর ডাইনে বামে লাখ লাখ কোটি কোটি মানুষ বিড়ি টানতাছে, এই ললনা আমারেই টার্গেট করলো ক্যান হালায়! জরুর কালা ম্যায় কুছ ডাইল হ্যায়!! বিড়ি বাইর কইরা দিলাম। দিয়া আড়চোখে একবার তাকাইয়া পাতালি হাঁটা দিলাম। কয়েক কদম গিয়া থাইমা ফিরা জিগাইলাম, জ্বালানী আছে কীনা! ললনা, এক গাল হাসি দিয়া কইলো না, নাই। কিন্তু আপনের কাছে চাওয়ারও সাহস পাই নাই। বিড়ি দিয়াই দৌড় দিলেন যেইভাবে! এইবার আমি হাসলাম। যা ভাবছি তাই। তার বিড়ি ধরাইয়া দিয়া দু'জনা দুটি পথে দুই দিকে বেঁকে চলে গেলাম। 
 ঘটনা হইলো, এই ললনা বিড়ি খায় না। কিন্তু সেই সময়টায় তার বিড়ি খাওয়ার শখ চাগার দিয়া উঠছিলো। আর তার হাঁটা পথের ঠিক সামনেই আমি বিড়িটা ধরাইছি বলে সে সরাসরি আমার কাছে বিড়ি না চেয়ে কিনতে চাইছে। যেহেতু সে খায় না তাই পুরা প্যাকেট কেনাটা দরকারী মনে করে নাই। 
 ২.
 বিড়ির কথাই যখন উঠলো, তাইলে আরো দুইটা ঘটনা বলি। খুব ভাবসাব নিয়া আরাল প্যাট্রোল স্টেশনে গেলাম বিড়ি কিনতে। বিড়ির প্যাকেট নিয়া বিক্রেতা কয়, আইডি আছে? আমি মনে হইলো ঠিকঠাক শুনতে পাইলাম না, কয় কী হালায়। গেলো সাড়ে চাইর বছরে আরাল পেট্রোল পাম্পের চাইতে বড়দের জায়গায় গেছি, কোথাও তো আইডি চায় নাই। আমি উলটা জিগাইলাম, আমারে কি আঠারোর কম লাগতাছে মামু? মামু কয়, তা না- একটু যাচাই করতাম আরকি! আমি একটা হাসি দিয়া বাইর কইরা দিলাম। এই হাসিটা মারাত্মক। গা জ্বালানো হাসি বলে এগুলারে। কিন্তু যার গা জ্বলবে সে কিছু করতেও পারবেনা, বলতেও পারবে না। তো পুতিন মামার দেশের সেই বিক্রেতা মামা আইডি দেখে টাশকি! কয়, দেখেতো মনে হয় না। আমি বিড়ি নিয়ে বের হয়ে আসার সময় হাসতে হাসতে বললাম, মামা ভদকার বদলে ডইল্যা ভাত খাওয়া ধরো। তাইলে মাথায় কিঞ্চিৎ মাল হইবো! 
 এইটা একটা ঘটনা না। ঠিক একই রকম ঘটনা ঘটছে আরেকদিন। একই কারণে। হালার দুঃখে দিলডা ফাইট্টা যায়! 
 ৩.
 মাত্রই বসন্ত আসছে। 'সেইরম' সামার পড়ে নাই এখনো। তাতেই পাবলিক বেপর্দা হয়া রাস্তায় নাইমা পড়ছে আমার মতো ঈমানী বান্দার ঈমান-আকিদা টেস্ট করার লাইগা। এইসব নাছাড়াদের কাজকারবার যাতে চর্মচোখে সরাসরি দেখতে না হয় সেইজন্য কালো চশমা পইরা ঘুরি রাস্তাঘাটে। এইখানে আইসা সেইসব ঘটনারই কয়েকটা বেরস বর্ণনা দেয়ার কথা ছিলো। কিন্তু বিড়ি আর আইডি'র ঘটনাটা মনে পইড়া যাওয়াতে মেজাজটা গেলোগা বিলা হয়া। এখন আর লিখুম না অর মায়রে বাপ!  

