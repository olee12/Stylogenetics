বিএসএফ— সীমান্তে সম্পর্কের ইচ্ছাকৃত অবনতির চেষ্টা?



প্রায় এক বছর আগে ২০০৯-এর জুন মাসের ১৬ তারিখে পিপিদা একটা পোস্ট  দিয়েছিলেন বিএসএফ আটক করেছে  দৃকের শহিদুল আলমকে শিরোনামে। শহিদুল আলমকে পরে ছেড়ে দেয়ো হলেও তাঁকে নিয়ে যাওয়া হয় বাংলাদেশি সীমান্ত থেকেই।  বাংলাদেশের ভেতরে ঢুকে, বাংলাদেশেরই একজন  নাগরিককে বিএসএফ উঠিয়ে নিয়ে গেলো কোনো কিছুর তোয়াক্কা না করেই।
 বিএসএফের  জন্য এটা নতুন কিছু না। প্রায়ই তারা বাংলাদেশের সীমান্তবর্তী নাগরিকের উপর  নিজেদের শ্যুটিং দক্ষতা প্রয়োগ করে। তাদের শ্যুটিং প্র্যাকটিসের কারণে  টপাটপ পড়ে যায় জলজ্যান্ত একেকজন বাংলাদেশির লাশ। আশংকা করি শহিদুল আলমের  ব্যাপারেও একই ঘটনা ঘটতো যদি না তিনি বিএসএফের শ্যুটিং এর স্বীকার হওয়া  অন্য বাংলাদেশীদের মতোই সাধারণ একজন গ্রামের বাসিন্দা হতেন বা খুবই সাধারণ একজন পর্যটক হতেন।
 গতকালও দিনাজপুর সীমান্তে একজন বাংলাদেশীকে বিএসএফ  গুলি করে হত্যা করেছে। এর মাত্র ৪ দিন আগেই সিলেটের  জৈন্তাপুর সীমান্তে বিএসএফ গুলি করেছেবাংলাদেশীদের ওপর । 
 নতুন  দিল্লিতে বিডিআর-বিএসএফ সীমান্ত সম্মেলন শেষ হওয়ার তিন দিনের মাথায় বিএসএফ-এর  গুলিতে আহত হয় কমপক্ষে ১৯ জন বাংলাদেশী।
খবর-১: সিলেটের জৈন্তাপুর সীমান্তে বিডিআর বিএসএফ মুখোমুখি 
খবর-২: বিএসএফ'র গুলিতে নিহত বাংলাদেশির লাশ ফেরত 
খবর-৩: সিলেট সীমান্তে বিডিআর-বিএসএফ গোলাগুলি
খবর-৪: তেঁতুলিয়ায় বি,এস,এফ এর কান্ড
খবর-৫: আবারো ২ বাংলাদেশীকে হত্যা করেছে বিএসএফ 
খবর-৬: রাজশাহী সীমান্তে  বিএসএফ’র গুলিতে এক বাংলাদেশী নিহত
— এরকম আরও অনেক খবর উপস্থাপন করা যাবে যেখানে বিএসএফ-এর গুলিতে বাংলাদেশীরা নিহত হচ্ছে। কারণ যা-ই হোক, বাংলাদেশের নাগরিককে গুলি করে, হত্যা করে বিএসএফ আসলে কী প্রমাণ করতে চাচ্ছে! কী উদ্দেশ্য নিয়ে বিএসএফ বারবার একই ঘটনা ঘটিয়ে চলেছে! দুইটি রাজনৈতিকভাবে বন্ধুত্বপূর্ণ দেশের মধ্যে অস্থিতিশীলতা সৃষ্টি? যদি তাই হয়, তাহলে এখনই সময় সেটা বন্ধ করার।
 আমাদের ভারতীয় ব্লগার/সচল বন্ধুদের আহ্বান জানাবো এক্ষেত্রে এগিয়ে আসার জন্য । আপনারা স্ব স্ব অবস্থান থেকে দয়াকরে বিষয়টা নিয়ে জনমত গড়ে তুলুন। বাংলাদেশের তুলনায় ভারতে ব্লগ/অনলাইনের অবদান বিশাল। বিএসএফ-  এর এ জাতীয় কার্যকলাপ বন্ধে সেই বিশাল অবদানকে কাজে লাগানোর চেষ্টা করুন প্লিজ। একের পর এক নিরীহ বাংলাদেশি হ্ত্যা করে বিএসএফ   নির্ভয়ে, বিনা সমালোচনায় পরবর্তী বাংলাদেশীকে টার্গেট করবে, এটা তো কোনো সুস্থ মননের মানুষ সহ্য করতে পারার কথা না।
 
 

