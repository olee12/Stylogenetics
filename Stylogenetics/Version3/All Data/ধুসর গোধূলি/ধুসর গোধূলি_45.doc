উড়াধুরা খাদকায়তন পোস্টঃ "ব্যাম্বোয়াতি আ´লা ফ্রাইড রাইছু"



শিরোনাম পড়ে যেনো কেউ ভাববেন না বাংলার স্বনামধন্য পোমো কোবির পেছনে ব্যাম্বো প্রদান করার চেষ্টায় আছি। তাইলে সেন্টু খাবো। কারণ এইটা নিতান্তই একটা নিষ্কণ্টক খাওয়া বিষয়ক পোস্ট! 
 নামের শানে নুযুল একটু পরেই টের পাবেন। এই রেসিপিতে এর আগে কেউ কিছু ট্রাই করে থাকলে দূরে গিয়া মরেন, কারণ এইটার কপিরাইট কেবল আমার।  
 এইটা মূলতঃ রান্নার ইম্প্রোভাইজেশন। 
 উপকরণঃ
 ১) আগের দিনের বেঁচে যাওয়া ভাত।
 ২) একটা মিডিয়াম সাইজের পেঁয়াজ।
 ৩) হাতের নাগালে যতো পদের মশলা আছে, সব।
 ৪) তেজপাতা, ঠ্যাঙ্গা, এলাচি, লবঙ্গ, এগুলাও বাদ দিয়েন না।
 ৫) তেল, নুন- ভুইলেন না।
 ৬) বাটার থাকলে হাতের কাছে রাখেন, লাগলেও লাগতে পারে।
 ৭) এটা অপশনাল উপকরণ। আপনার নিজের ইচ্ছানুযায়ী যেকোনো কিছু এখানে যোগ করতে পারেন। বাজারে হাজার রকমের সস টস পাওয়া যায়, লাল কারি সস, নীল কারি সস, হলুদ কারি সস, সবুজ কারি সস ইত্যাদি। হাতে সময় থাকলে পরে কখনো এইসব যোগটোগ করে দেখা যেতে পারে! 
 রন্ধন প্রণালীঃ
 প্রথমে পেঁয়াজের দুই সাইডের মাথা ফেলে দিন। তারপর মাঝ বরাবর কেটে দুই ভাগ করে ফেলুন। এবার খোসা ছাড়ান (মিনিমাম তিন পরত)। এইবার কাটেন লম্বালম্বি। বেশি মোটা করবেন না, সেদ্ধ হতে সময় লাগবে বেশি। 
 এবার একটা ফ্রাই প্যানে তেল ঢালুন অল্প। তেলের বোতলটা প্যানের উপরে নিয়ে একটানে যতোটুকু পড়ে আরকি। তাই বলে আবার দাঁতমুখ খিঁচিয়ে ধরে রাখবেন না যেনো! এবার তেলের উপর একটু বাটার ছেড়ে দিন। মনে করে চুলাটা অন কইরেন কিন্তু। 
 এবার এক কাজ করেন, কাঁচা মরিচের কথা বলতে ভুলে গেছি। আপনি নিজ দায়িত্বে যোগ করে নেন লিস্টিতে। বোম্বাই মরিচ হলে ভালো হয়। কাঁচামরিচ মাঝ বরাবর শৈল্পিকভাবে ফেঁড়ে ছেড়ে দিন তেল-বাটারের মিশ্রণের ওপর। তিন আঙুলের দুই আঙুল ইউজ করে প্রথম ভাগের চেয়েও কম পরিমানে লবন চিমটি দিয়ে ছেড়ে দিন ওদের উপর। এবার কতোক্ষণ হাতের কাছে, লাঠি, কাঠি, চামচ যা পান তাই দিয়ে ঘাটেন এদিক সেদিক। খেয়াল রাখবেন, আপনার ঘাটায় অতিষ্ঠ হয়ে কিছু বেয়াড়া পেঁয়াজ প্যান ছেড়ে বেরি যেতে চাইবে, যেকোনো মূল্যে তাদের সেই মনোবাঞ্ছা পূরণ হতে দেবেন না যেনো! 
 পেঁয়াজের রং একটু ব্রাউন হলে তার উপর এক এক করে সব রকমের গুঁড়া মশলা ঢালতে থাকেন অল্প পরিমানে। এটার আসলে কোনো পরিমান নাই। গাইতে গাইতে গায়েন হয়ে যাবেন আশাকরি। 
 এবার আবার কতোক্ষণ আপনার হাতের কাঠি, লাঠি বা চামচ সহযোগে জিনিষটাকে নাড়তে থাকুন। যখন দেখবেন তলায় লেগে যাওয়ার উপক্ষম হয়ে যাচ্ছে, তখন হাতের কোষে করে সামান্য পানি দিয়ে দিয়েন। আর যদি ননস্টিকি প্যান হয়, তাইলে ধরেন মিনিট দুই কড়া আঁচে নাড়ার পর বাসী ভাত গুলো জটলা ছাড়িয়ে ছড়িয়ে দিন প্যানের পরে। এবার পেঁয়াজের মিশ্রণের সাথে ভালো করে মেশান। যদি দেখেন নিচে লেগে যাচ্ছে তাহলে চুলা বন্ধ করে দিন নতুবা ফ্রাইপ্যান সরিয়ে নিন চুলা থেকে। 
 ভালো করে মেশানো শেষ হলে নিজের জন্য পরিবেশন করুন। 
 টিপসঃ ঘরে শশা থাকলে কয়েক টুকরো শশা কেটে নিন। সময় থাকলে সাথে ডিম ভাজি করে নিতে পারেন শুধু লবন দিয়ে। 
 এবার প্রাণভরে উপভোগ করুন "ব্যাম্বোয়াতি আ´লা ফ্রাইড রাইছু"-এর স্বাদ। 
 গুটেন অ্যাপেটিট  

