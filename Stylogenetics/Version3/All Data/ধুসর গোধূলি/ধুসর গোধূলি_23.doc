মিউজিক্যাল র‌্যাট (আবঝাব-৪)



সময় থমকে যায় কখনো। চারপাশের কোলাহল নিচু হতে হতে একসময় মিলিয়ে যায়। স্তব্ধ হয়ে যায় চারদিক। দপ করে চোখ খুলে আমি নিজেকে একেবারেই অন্য জায়গায় আবিষ্কার করি। যেখানে রাস্তা পরিষ্কার করার ট্রাকের লক্কর ঝক্কর মার্কা শব্দ নেই, পানি উষ্ণ করার যন্ত্রের বিরক্তিকর ফোঁসফোঁস শব্দ নেই। কোনো উৎপাত নেই। চোখের সামনে এক অবারিত প্রান্তর। প্রচণ্ড সবুজ। ছোট ছোট ঘাস। নাকে এসে লাগে সেই ঘাসের গন্ধ। বুক ভরে নিঃশ্বাস নিয়ে ওপরে তাকিয়ে নীল রঙা আকাশে সাদা মেঘের ভেসে যাওয়া দেখা যায়, মুগ্ধ হয়ে। ঝপাত করে সেই ঘাসের ওপর শুয়ে পরে, মাথার নিচে হাত রেখে আকাশ দেখতে দেখতে হঠাৎ চোখে পড়ে উড়ে যাওয়া কিছু পাখি। চারদিকে তখন ঝিরঝিরে বাতাস। আলতো করে চুলে বিলি কেটে দেয় অনবরত, শরীরে স্পর্শ বুলিয়ে যায়, উড়িয়ে নিয়ে যায় নাম না জানা কোনো স্থানে... 

 পরিবর্তনের বাতাস। দৃশ্যপট পরিবর্তন করে নিয়ে আসে আমাকে জানালার সামনে। বাইরে যতোদূর চোখ যায়, শুভ্র, শ্বেত প্রকৃতি। গাছের শাখায়, বাড়ির চালে, গাড়ির ছাদে ঝুনা তুষারের স্তুপ। রাস্তার পাশের লাইট পোস্টটাও অসহায়ভাবে কাঁপতে থাকে ঠাণ্ডায়, মাথায় সাদা তুষারের টুপি পরে। 
 একটু পর পর ছ্যাড়ত ছ্যাড়ত শব্দ তুলে একেকটা গাড়ি চলে যায় নির্জন রাস্তার বুক চিরে। ভারী, স্বচ্ছ কাঁচের জানালায় গাল ঠেকিয়ে আমি তুষারে ঢাকা শ্বেত প্রকৃতি দেখি, গাছের শাখা হতে টুপ করে পড়ে যাওয়া এক মুঠো ঝুনা বরফ দেখি, রাস্তায় শব্দ তুলে গাড়ির চলে যাওয়া দেখি। নীল রঙা চিনামাটির মগে চা ঢেলে নিয়ে আবার দাঁড়াই জানালার পাশে। গোলাপী উষ্ণপোশাকে আচ্ছাদিত "আ ফেয়ার লিটল গার্ল"কে দেখি খলখল করে হাসতে। ততোক্ষণে আকাশ থেকে পেঁজা তুলোর মতো উড়ন্ত শুভ্রতা নেমে আসছে সেই হাসির সাথে কোরাস করতে। হাসি থামছে না, উৎফুল্লতার সাথে পাল্লা দিয়ে বাড়ছে। আমি ধোঁয়া ওঠা মগে চুমুক দিয়ে ঝিরঝিরে তুষারপাতে মেয়েটির দু'হাত বাড়ানো উচ্ছ্বাসের প্রকাশ দেখি মন্ত্রমুগ্ধের মতো... 
 
 মন্ত্রমুগ্ধতা কখনো উড়িয়ে নিয়ে যায় আমাকে ভূ-মধ্যসাগরের পাড়, কখনো লা-পেরুস, কখনো বা ইনানি। ডুবতে থাকা সূর্যের কনে দেখা আলোয় হেঁটে বেড়ানো হয় সেখানে, অনেক দূর পর্যন্ত। খালি পায়ে, প্যান্ট থাকে গুটানো। হাতে ধরা থাকে একজনের হাত। সেই একজন, যার সাথে সমস্ত সত্বা ভাগ করে নেয়া যায়। যার সাথে উপভোগ করা যায় মনের কোণে জমিয়ে রাখা বিশেষ মুহূর্তগুলো, দ্য স্পেশাল প্রেশাস মোমেন্টস... 
  
 বেলা শেষের হিসেবে সেই মুহূর্তগুলো আর ভাগ করে নেয়া হয় না। তোলা থেকে যায় নিজের ভেতরেই। মন্ত্রমুগ্ধতা কেটে যায় একটা সময়। নিজের গোপন বাগানে জন্ম নেয় আরেকটা বৃক্ষ, বিষাদ বৃক্ষ। সেই বৃক্ষের বিষাদ লালন করি আমি উচ্ছ্বাসের নিড়ানীতে। যখন প্রচণ্ড ক্লান্ত হয়ে পড়ি, খানিকটা জিরিয়ে নিই। কোনো এক বিষাদ বৃক্ষের নিচে বসে দু'দণ্ড চোখ বুজে আবার প্রথম থেকে ভাবতে শুরু করি। ঘুরপাক খেতে থাকি একই বৃত্তে, বারবার... 


