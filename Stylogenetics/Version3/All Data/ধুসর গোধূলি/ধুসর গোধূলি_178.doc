বিডি নিউজের নয়া শাখা




 বিডি নিউজকে এতোদিন দেখে এসেছি অনলাইন সংবাদ মাধ্যম হিসেবে। ডব্লিউ ডব্লিউ ওয়েবে প্রথম পাতা থেকে ভাষা নির্ধারণ করে ভেতরে ঢুকলেই প্রমাণ সাইজের একটা ছবি লাল কালির হেডিঙে দেখিয়ে দেয় দিনের মূখ্য সংবাদ। প্রায় প্রতিদিনই কয়েকবার ঢুঁ মারা হয় 'ব্রেকিং' কোন নিউজ এলো কিনা, দেখার জন্য। দেশের যে অবস্থা, কোন সময় কি হয় কিছুই তো বলা যায় না।
 আজকে রুটিন মাফিক ঢুঁ মারতে গিয়ে দেখলাম নতুন কিছু। পেইজের ওপরে, ডানপাশে এ্যনিমেটেড ব্যনারে "আর্টস বিডিনিউজ" আর কি কি যেন লেখা। নতুন কিছু দেখলেই আমি মানিক-রতন পাই বা না পাই, ছাই ঠিকই উড়াইয়া দেখি। দিলাম আল্লার নামে ব্যানারের ওপর একটা টিবি। পরে যা ঘটলো, তা আমারে মুগ্ধ করার জন্য যথেষ্ট।
 আমার মুগ্ধ হওয়ার লিমিটের সূচক এমনিতেই খুব নীচে অবস্থান করে। সাধারণ কচুরীপানার ফুল দেখেও মুগ্ধতায় ছেয়ে যায় আমাকে। হাবিজাবি কিংবা হিজিবিজি দেখলে মাথা এমনিতেই ঘুরায়, মুগ্ধতার বেইল আর পাইনা। 
 বিডিনিউজের "আর্টস" পাতাটা দেখেও কচুরী পানার ফুলের মতোই মুগ্ধ হয়েছি আমি। ভালো লেগেছে তার স্নিগ্ধ উপস্থাপনায়। আশ্চর্য না হয়ে চমৎকার বিস্মিত হয়েছি এই দেখে যে যাদেরকে চিনি, ভার্চুয়ালী কিংবা ভিজ্যুয়ালী তাদের লেখাও ছাপা হয়েছে। সেই লেখায় আবার কমেন্ট করারও সুবিধা রাখা হয়েছে। (ব্লগারবন্ধু অমিত আহমেদের কমেন্টও দেখলাম)। "ডমরু চরিত" বলে একটা বইও ডাউনলোড করার জন্য উন্মুক্ত করা আছে। বলা হচ্ছে প্রতি বৃহস্পতিবার 'সম্পূর্ণ আপডেট' হবে বিডিনিউজের "আর্টস" পাতাটি।
ধুসরম্বো খোশ হুয়া এমন একটি পাতা অনলাইন সংবাদ মাধ্যমে যোজিত হবার কারণে।
 সবচাইতে খুশি হয়েছি  ফ্যাক্ট এবং হিউমারের অপূর্ব সংমিশ্রণ ইংরেজী "লং শর্ট স্টোরী" "দ্য ডেইলি ব্ল্যাক বেইরী"র  নিঃসঙ্কোচ প্রকাশে। 
গল্পটির লেখককে আবারো স্মরণ করিয়ে দিতে ইচ্ছে করে, কিছু কিছু ব্যাপার কারো কারো গাত্রদাহের কারণ হবেই। তাই বলে লেখকের কলম থেমে থাকলে চলে না। তাতে পাঠকেরা বঞ্চিত হয়।

