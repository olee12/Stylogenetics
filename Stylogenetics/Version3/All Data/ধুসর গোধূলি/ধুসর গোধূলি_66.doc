গুরুচন্ডালী - ০১৩



১. 
 পড়শু রাতে পরোটা ভাজতে গিয়ে কিচেনে ইয়ান-এর সঙ্গে দেখা। ইয়ান-এর সঙ্গে দেখা হলেই হালজামানার সবকিছু নিয়ে আলোচনায় বিরাট গতি পায়। ফ্লোরের সুন্দরী, অসুন্দরী, গরম, ঠান্ডা, কালো, ধলো- সব ললনাকে নিয়ে বিচিংও হয়! কার বিএফ চলে গেলো, কার নতুন এলো, কাকে কার গলায় ঝুলন্ত অবস্থায় কাউফহফে দেখা গেলো ইত্যাকার গোপন কাহিনী নিয়ে সাজানো হয় আমাদের কথামালা। এমনি কথার ফাঁকে ইয়ান আমাকে জিজ্ঞেস করে বার-আবেণ্ডে গিয়েছি কিনা! 
 সব দরোজায় বিগত কয়দিন ধরেই দেখছিলাম নোটিশ টাঙানো। অমুক তারিখে বার-আবেণ্ড।  এই বালছালে আমি কোনো উৎসাহ আনতে পারিনা বলে এখনো পর্যন্ত যাওয়া হয় নাই। ইয়ান আবার জোর দেয়, "যাইবা নাকি?" আমি লাল লাল চক্ষু কিঞ্চিৎ বিস্ফারিত করে জবাব দেই, "মাথা ব্যাথা করতেছে, অসহনীয়। যামু না। ঘুমামু।" ইয়ান ব্যাটা ছাড়ে না, "লও যাই। আইসা পড়মুনে তাত্তারি।" আমি জিজ্ঞেস করি ক'টায় যাবা? কয়, "এগারোটায়"। আমি কই, "সাড়ে দশটায় হইলে আছি! নাইলে মুড়ি খাও।" 
 সাড়ে দশটা আর এগারোটা আমার কাছে কোনো ফ্যাক্টর না। হুদাই কইলাম, একটা প্যাচ লাগানোর লাইগ্যা। ইয়ান দেখলাম কতোক্ষণ গাঁইগুঁই কইরা রাজী হয়ে গেলো। ঠিক হলো, সে ঠিক সাড়ে দশটায় আমার দরজায় টোকা দিবো, তারপর দুইজন একলগে নিচে হল-এ যামু। 
 হলে ঢুকতেই দেখি সামনে বসে কিচির মিচির করতেছে কয়েকজন। দুয়েকটারে চিনি। আজ্জুরী ললনা। এর মধ্যে একজন আবার আমাদের ফ্লোরেরই। এবং এই ললনাও আমার আর ইয়ানের বিচিং থেকে রক্ষা পায় নাই। যদিও ওর সাথে আমার সম্পর্ক ভালোই বলা যায়। মাস কয়েক আগে ও মারাত্বক একটা কনফিউশনে ভুগতেছিলো। লন্ডনে একটা অপশন আছে চাকরীর, বাকীটা বনে। লন্ডনে চাকরী করা তার আজীবনের শখ। কিন্তু শুরু করতে হবে বিগিনার হিসেবে। বেইল টেইল খুবেকটা নাই, যা বুঝলাম। অন দ্য আদার হ্যাণ্ড, বনের অপশনটা মোটামুটি স্মার্ট। কিন্তু সে বনে থাকতে চাচ্ছে না। এই নিয়ে তারে জ্ঞান দিলাম প্রায় আধা ঘন্টার মতোন। চাপাচোপা মাইরা, সাতপাঁচ চৌদ্দ বুঝায়া চামে কইয়া দিলাম, তার অবস্থানে আমি হইলে শত প্রতিকূলতার মাঝেও আমি বনের অপশনটাই নিতাম। কারণ নতুন জায়গায় গিয়া পাবলিকের গুঁতা খাওনের কোনো মানে নাই। বি আ ম্যান! এর পর মাসেক খানেক কোনো খবর নাই। আমি ভাবলাম বুঝি গেছেগা লণ্ডন! দেড় মাস পর একদিন আবার কিচেনে দেখা! এই ক'দিন নাকি ফ্লোরেন্সে আছিলো, তার পরিবারের সাথে। নিবিড়ভাবে চিন্তা করছে আমার চাপাবাজীগুলা। অবশেষে আমারে ধন্যবাদ দিয়া মুখে ফেনা তুইলা ফেলতাছে। আমার বি আ ম্যান কথাটা নাকি তার মনে ধর্ছে। বনের অপশনটাই শেষমেশ বাইছা নিছে। 
 তো হলের মুখে ঢুকতে গিয়া তার সঙ্গে দেখা হইলো। দূর থেকে একটা "হাই" দিয়া লগের ললনাগো লগে খোশগল্পে মশগুল হইয়া গেলো আবার। আমি কাছে গিয়া হাত-পাও নাড়ি, পাত্তাই দেয় না। যেন্ চিনেই না। আমি মনে মনে কইলাম, যা বেটি ফুট। পুছলাম না তোরে! 
 বারে গিয়া দেখি সদা হাস্যোজ্জ্বল পিটার খাড়ানো। আমাকে দেখেই হৈ হৈ করে উঠলো। আমি কই, অই তুই এইহানে কী করোস! পিটার কয়, বার-আবেণ্ড করি, মাল বেঁচি। পিটার হইলো আমাদের ফ্লোরে নতুন আমদানী। জোশ পাবলিক। সারাক্ষণ হাসি হাসি মুখ করে থাকে। ইয়ান তারে টয়লেটে রেখে কয়েকবার লাইট বন্ধ করে অন্ধকারে রেখে চলে আসছে। আমারে বলে, "ইয়ান আমার লগে এমুন করে ক্যা? তুমি সাবধানে থাইকো, ইয়ান কইলাম লোক সুবিধার না। খালি টয়লেটের লাইট বন্ধ কইরা দেয়!" আমি কই, "ইয়ান আমার লগে এমুন করবো না।" পিটায় জিগায়, "কারণ...!" আমি কই, "কারণ ইয়ান একদিন এমুন করলে তার পরদিন সকালে তার দরজার হাতলে একটা পলিথিনের ব্যাগ পাবে, আর সেই ব্যাগে থাকবো থোকা থোকা কষা ইয়ে! এইটা সে জানে!" 
 পিটার জিগায় কী খাইবা! আমি কই বিড়ি খাওন জায়েজ এইখানে? কয়, আবার জিগায় মামু! আমি তাইলে বিড়ি লইয়া আসি- এই কইয়া উপরে দৌড় দিলাম। ফিরা গিয়া দেখি ইয়ান আমার লাইগ্যা পানীয় কিন্যা রাখছে। কয়, আমি তোমারে ইনভাইট করলাম! মনে মনে কই, খা ব্যাটা তুই মুড়ি খা! 
 পিটার জিগায়, "তোমার কী হইছে? এমুন দেহা যাইতাছে ক্যা!" আমি কই, "মাথা-ঘাড় ব্যাথা কর্তাছে!" আরও অনেক কথার মাঝে আরও কিছু পোলাপাইন গিয়া হাজির হইলো। ঠিক হইলো এই উইকএণ্ডে ফুটবল খেলা হবে। আমি কইলাম, রবিবার সন্ধ্যা হইলে আছি। পুলাপাইন কয়, দুপুরে হইলে সমস্যা কী? পাঁচটায় তো আন্ধার হইয়া যায়। আমি কইলাম, "দুপুরে ঘুমামু। আর আন্ধার হইলে ফ্ল্যাড লাইটে খেলুম, কোনো সমস্যা!" হাউকাউ শুরু হইয়া গেলো এইটা শুইনা। পরে অবশ্য ঠিক হইছে, তিনটায় খেলা শুরু হইবো! "আমি বিড়িতে টান দিয়া কই, তোরা বেবাকটি গিয়া মুড়ি খা!" 
 হঠাৎ দেখি পুলাপান সব ঠান্ডা হইয়া গেছে। আর পিছন দিয়া কে জানি আমার পুলওভারে ধইরা টানে। ফিরা দেখি সেই আজ্জুরী ললনা। কয়, তোমার লগে কথা কইতে আইলাম। অনেকদিন পরে দেখা! মনে মনে কই, "শালি, তখন তো ভাব লইছিলি। অখন আমি ভাব লই?" 
 ইট্টু পরে ইয়ানরে কইলাম, মামু, লও যাইগা। ভাল্লাগতাছে না! সে ও কয়, হ লও যাইগা। আমার ম্যাথ কর্তে হইবো! পিটারের কাছ থাইকা বিদায় লইলাম, তার আজ্জুরী বার-আবেণ্ড পার্টনার ডিয়ানা'র থাইকাও। উপরে আইসা পড়লাম। এবং একটু পর মাথা ও ঘাড়ে ব্যাথা নিয়া ঘুমাইয়া পড়লাম! 
 ২. 
 কামলার এইখানে মেজাজ বিলা হইয়া আছে। সারা দুনিয়া ছুটি করবো, আর চব্বিশে ডিসেম্বর আমারে কামলা মারতে হইবো! অর মায়রে বাপ! 
 যেইখানে কামলা খাটি সেইখানের টুআইসি আমারে ডাকলো। কয়, আপনে তো ভাইনাখটেন উদযাপন করেন না, তাই না!
 আমিও রাম ভুদাইয়ের মতোন কইয়া ফেললাম, না!
 কয়, তাইলে হাইলিগার আবেণ্ডে আপনেরে থাকতে হইবো। এইটা একটা বিটে!
 আমি কই, "পারুম না, আমি হাইলিগার আবেণ্ড উদযাপন করুম বউ পোলাপানের লগে!"
 মহিলা কয়, "আপনের বউ পোলাপান আছে নাকি?"
 আমি খাঁটি বাংলায় কই, "না থাকলে নাই, তোর কি বেটি?"
 কয়, কী কন বিড়বিড় কইরা?
 আমি কই, আমি সিক। কামলা দিতে পারুম না।
 কয়, একমাস চাইর দিন সময় আছে আরো। ততোদিনে আপনে সুস্থ হইয়া যাইবেন আশা করি।
 আমি কই, না, হমু না। কারণ চব্বিশে ডিসেম্বর আইলেই আমি জমকাইয়া অসুস্থ হইয়া যাই। এর কোনো গত্যন্তর নাই!
 কয়, আপনে এমন কর্তাছেন ক্যান? আপনে তো ক্যাথলিক না। এইটা সহকর্মীরে একটু হেল্প করা আরকি! বিটে বিটে বিটে!! 
 তর মায়রে বাপ! কামলার গুষ্ঠি কিলাই। তোরা বেকটি গিয়া মুড়ি খা। আমি নাই! 
 ৩. 
 সন্ধ্যায় সিঁড়ির গোড়ায় আবার সেই আজ্জুরী ললনার সাথে দেখা। কতোক্ষণ খাজুরা প্যাচাল পাইড়া কয়, কোয়ান্টাম অব সোল্যাস দেখছো? আমি কই না, দেখি নাই। কয় দেখবা নাকি? আগের বার তো ইন্ডিয়ানা জোন্সে ডস দিছিলা!
 তখন ইউরো কাপ চলতাছিলো। আর জার্মানী-পোল্যাণ্ড ম্যাচ রাইখা দুইজন আজ্জুরী ললনার লগে ইন্ডিয়ানা জোন্স দেখতে যাওয়ার কোনো যুক্তি নাই। বলছিলাম, জরুরী কাম আছে। কিছু মনে না করলে তোমরা যাও। পরেরবার যামুনে দেখতে!
 এইবার পড়ছি বাঁটে। টাকি মাছের মতো পিছলানি মারতে হইবো আইজকা! নাইলে মুড়ি এইবার আমারেই খাইতে হইবো পেঁয়াজ-কাঁচা মরিচ সহযোগে!  

