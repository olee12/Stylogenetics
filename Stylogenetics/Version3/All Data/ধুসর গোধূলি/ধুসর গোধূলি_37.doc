প্রোস্টঃ আউফ দ্দীণূ



অক্টোবর ফেস্টের ময়দানে দ্দীণূঃ  
 না মোটেও হ্যালুসিনেশনের কথা বলতেছিনা। একেবারে রূঢ় বাস্তব ঘটনা। অগাস্টিনার নামক আখের রস বানানে ওয়ালা কোম্পানীর বিশাল বীয়ার গার্টেনের একাংশের জনা পঞ্চাশেক রস খেয়ে মাতাল, টালমাটাল, হাফ মাতাল, সিধা, ব্যাঁকা, দেইড়া, কুইড়া এমনকি বুইড়াও এক লিটারী গেলাস 'মাস' দুই হাতে তুলে ধরে চিৎকার করে ওঠে "প্রোস্ট, আউফ দ্দীণূ" বলে! একবার না, দুইবারও না। এই ঘটনা চলতে থাকে বারবার। একসময় দেখা গেলো এই আউফ দ্দীণূ'র শব্দ-তরঙ্গ ম্যাক্সিকান ওয়েভের মতো এদিক ওদিক করে পুরো অগাস্টিনার বীয়ার গার্টেনেই ছড়িয়ে পড়েছে। এক বেরসিক টালমাটাল হঠাৎ জিজ্ঞেসই করে বসলো, "তা এই দ্দীণূটা কে যেনো?" লাগলো ভেজাল তখনই। আচ্ছা, খুলেই বলি ঘটনাটা তাইলে! 
 জর্ম্মন দেশে একটি নয়, দুটি নয় পাঁচ-পাঁচটি বছর পার হয়ে গেলেও মিউনিখের স্বনামধন্য অক্টোবর ফেস্টে তশরিফ আনা হয়নি একবারও। গতবার অনেক হাউকাউ করে পিলান বানানোর পর কাসেলপুরের সাথে টাইমিং-এ না মেলাতে সে যাত্রাও সাইড লাইনের বাইরে রেখে দিতে হলো অক্টোবর ফেস্টের হাদুমপাদুমসমগ্র। এবার আর মিস দেয়ার উপায় ছিলো না। বিশ্ব বিখ্যাত ঔরস মুবারক এইবার মিস করলে পিডায়া হাড্ডিগুড্ডি আলাদা কইরা ফেলার হুমকী দিয়ে রেখেছিলেন তীরুদা। বাধ্য হয়ে তাই যেতে হলো। আমি ঐসব বেলেল্লাপনা করি না যদিও, নেহায়েৎই ফর্মালিটিজ! [হাসিব্বাই এবং বদ্দার বেলেল্লাপনার সচিত্র বর্ণনা না পেলেও বিশদ বর্ণনা পাওয়া যাবে হিমুর আসন্ন অক্টোবর ফেস্ট সিরিজে] 
 তো মিউনিখে নেমেই আমার আক্কেল গুড়ুম। হাসিব ভাইকে আমার দলেই ভাবতাম। মানে নন-বেলেল্লাবাজ আরকি! কিন্তু কিসের কী! গিয়ে দেখি পুরা আধা নাঙ্গা হয়ে দাঁড়িয়ে আছেন তিনি। মুসলমানের ছেলের এই দশা দেখে আমি হারেরেরে করে উঠতেই পাশে ধূতি পাঞ্জাবী পরা তীরুদা, মাথার জরীর কাজ করা বাহারী টুপিটায় হাত বুলিয়ে বললেন, আরে হৈ হুল্লা করো ক্যান। এইটা তো অক্টোবর ফেস্টের পোষাক! এবার ভালো করে খেয়াল করে দেখলাম, হাফপ্যান্ট স্টাইলে পরা একটা হাফলুঙ্গি পরে হাসিব ভাই দাঁড়িয়ে আছেন। হাঁটু পর্যন্ত মোজা, রং লাল। আর ঢাকা থেকে বয়ে আনা সাদা রঙের বেলী কেডস। এই হাফ লুঙ্গি টাইপের পোষাকটা বেশ পরিচিত ঠেকলো এতোক্ষণে। কিন্তু বুঝতে পারছিলাম না কোথায় যেনো তারে দেখেছি...! 
 মক্কার মানুষ হজ্জ্বে যায় না। মিউনিখবাসী তীরুদাও আখের রস ফেস্টিভালে যাবেন না। অগত্যা ঘর থেকে বের হতে হলো জার্মানীর তিন কোণা থেকে আসা আমাদের চার জনকেই। বাকী দুজন হলেন স্বনামধন্য বদ্দা আর পাপিষ্ঠ হিমু। অবশ্য হিমুকেই বা পাপিষ্ঠ বলছি কেনো। আমাকে দেখেই বড় করে সালাম দিলো। মুসাবাহ্ করলো, কোলাকুলি করলো, হাল-হকিকত জিজ্ঞেস করলো। বাল-বাচ্চার খবরাখবর নিলো! আমি তো পুরাই 'থ! এ যে দেখি রীতিমতো ভূতের মুখে রামনাম! আসলে ভূত না, হবে খোদ ব্রহ্মদৈত্যের মুখে ত্রিপিটক পাঠ। চারজনের মধ্যে বদ্দা একটু বেশি উদ্দমী ছিলেন। আগে আগে হাঁটছিলেন আর বলছিলেন, "ঠ্যাঙে মেন্দি দিয়া হাঁটলে বাড়া বাড়াটাও পাইবানা ঐখানে গিয়া!" ওখানে আমাদের জন্য কে কি বেড়ে বসে আছে, বদ্দার বক্তব্য থেকে সেটা বুঝে উঠতে না পারলেও আমরা তাড়াতাড়ি পা চালাই। নাইলে কপালে কিছু একটা 'মিস' আছে সেইটা বুঝতে পারি। 
 ঔরস মোবারক চত্বরে ঢুকে মানুষ দেখে আমাদের মাথা আউলা হয়ে গেলো। হিমু হঠাৎ জিজ্ঞেস করে বসলো, "দোস্ত, তোর কি আইডিয়া আছে পূব দিক (এখান থেকে ক্বেবলার দিক) কোন্দিকে হবে?" আমি কনুইয়ের খোঁচা দেই হিমুকে, চেপে যাও বৎস্য! সামনে থেকে বদ্দা আর হাসিব ভাই যেভাবে হনহন করে হেঁটে চলেছেন, ক্বেবলার দিক খুঁজতে গেলে আমাদেরকেই পথ হারিয়ে কেবলা কান্তের মতো গলা জড়াজড়ি করে কাঁন্তে হবে অবশেষে। তার চেয়ে স্করপিয়নসএর গানের মতো চলো, "ফলো দ্য মুরুব্বিয়ানস..." করি। 
 ভাটাকটি হুয়ি আত্মার মতো কোথাও জায়গা না পেয়ে বদ্দা আর হাসিব ভাই আমাদেরকে নিয়ে ঢুকলেন অগাস্টিনার'র চত্বরে। নানা বর্ণের, না মতের, নানা গন্ধের মানুষ এখানে বেঞ্চিতে বসে কেউ ঢুলছে, কেউ উঠছে, কেউ বসছে, কেউ গাইছে, কেউ সিক্সটিন প্লাস সিনসিনারি করছে। আমি আর হিমু, দুজন কঁচিকাঁচা সেদিকে মুগ্ধ নয়নে ঘুরে ঘুরে তাকিয়ে দেখি। হঠাৎ আমাদের চোখে আটকে গেলো হাসিব ভাইয়ের মতো কেউ। চোখ কঁচলে দেখি আরে এতো আমাদের হাসিব ভাইই। বেঞ্চিতে জায়গা না পেয়ে দুজন অস্টাদশীর সাথে আলাপে মগ্ন। তাদেরকে পটিয়ে যদি আখের রসের অর্ডার দেয়া যায়। বেঞ্চিতে পাছা ঠেকানো না থাকলে নাকি ওখানে আখের রসের অর্ডার নেয় না ওয়েটাররা। মহা মুসিবত। হিমু দেখি গুনগুন করে। লতার "আজ নয় গুনগুন গুঞ্জন প্রেমের", গানটা নয়। একেবারে এন্ড্রু কিশোরের "দেখলে তোমারে, শইলটা কিরাম করে" হয়ে বিপাসা বসুর "যাদু হ্যায় নিশা হ্যায় আর কি কি জানি হ্যায়..."। আমি তার চোখের দৃষ্টি অনুসরণ করে দেখি হাসিব ভাইয়ের সেই আখুবান্ধবী (আখের রস মারফত পাতানো বান্ধবী)দিগের দিকে। পুরাই বেশরিয়তী ব্যাফারস্যাফার। বদ্দা এর মধ্যে এক বেঞ্চিতে বসে গিয়ে এক আধা মাতাল বুইড়াকে সচলায়তন কী জিনিষ সেই তালিম দিচ্ছে। এর মধ্যে হাসিব ভাই ফিরে এলেন বালিকাদ্বয়ের বাহুবন্ধন ছেড়ে। এসে খুলে বললেন প্রথমে বালিকারা রাজী হয় নাই আখের রস অর্ডারের প্রোক্সি দিতে, পরে যখন বলা হলো আমরা আসলে আমাদের এক বন্ধু, যে কিনা দুর্ভাগ্যবশতঃ এখানে উপস্থিত থাকতে পারছে না, সেই ভাগ্যাহত রোগাহত বন্ধুবর দ্দীণূকে স্মরণ করতে চাই এই ঔরস মোবারকে, তখনই কেবল বালিকারা ছলছল নয়নে ছ্যালছাবিলা বদন ঝাঁকিয়ে রাজী হলো হাসিব ভাইয়ের প্রস্তাবে। এদিকে বদ্দাও বুড়াকে বাংলা ব্লগের ইতিহাস বুঝানোর জন্য পেয়ে গেলেন নতুন উপাদান। তিনি শুরু করলেন এফডিপি'র (জর্ম্মন দেশের এবারের ক্ষমতায় যাওয়া জোটের দ্বিতীয় পার্টি) প্রধান ভেস্টারভেলেকে নিয়ে। 
 আমি বুঝলাম ড. গুইডো ভেস্টারভেলেকে যদি কোনোভাবে বাংলা শিখিয়ে বাংলা ব্লগস্ফিয়ারে এনে ছেড়ে দেয়া যায় তাহলে তাঁর সাথে দ্দীণূর হাড্ডাহাড্ডি লড়াই হবে "কে বড় দ্দীণূ" এই শিরোপা নিয়ে। প্রমাণ চান? এই নেন— 
 ঐতিহ্যগতভাবে এবং পদাধিকার বলে তাঁর জার্মানীর পররাস্ট্রমন্ত্রী হবার কথা থাকলেও আংরেজীর ব্যাপারে তিনি বড়ই উদাসীন। এখানে আরেকটা ভিড্যু— 

 যাইহোক, বদ্দা বুইড়ার সাথে আলাপে মগ্ন, বালিকাদ্বয়ের 'বাহু ম্যায় চলি আওওওও' ডাক শুনে হাসিব ভাই আবারো চলে গেলেন তাদের পানে। হঠাৎ দেখি হাসিব ভাই আর সেই বালিকাযুগল হাতের বিশাল লিটারী গেলাস উঁচা করে বলে উঠলো প্রোস্টঃ আউফ দ্দীণূ! আর মুহূর্তেই একটা ম্যাজিকের মতো কারবার দেখলাম। এতো হট্টগোলের মধ্যেও টেবিলের পর টেবিলে সবাই একে একে হাতের বিরাট গেলাস উঁচা করে বলতেছে, আউফ ডিনো, আউফ ড্ডিনো, আউফ ডিন্নো। কেবল একটা ইটালিয়ান টেবিল থেকেই শুদ্ধ উচ্চারণটা শুনতে পেলাম, "আউফ দ্দীণূ, অ্যাঁ"। 
 বদ্দার সেই আলাপি বন্ধু হঠাৎ আলাপ থামিয়ে জিজ্ঞেস করে উঠলো, "তা এই দ্দীণূটা ক্যাঠা!" 
 বদ্দা, একটা নাতিদীর্ঘশ্বাস ছেড়ে বললেন, "সে এক কাহিনি বটে!" 
 বদ্দা মেইন কাহিনীতে যাওয়ার আগেই হিমু আমাকে গুঁতা দিয়ে বললো, "দোস্ত, মুতা লাগছে, পূব দিকটা কোন্দিকে?" 

