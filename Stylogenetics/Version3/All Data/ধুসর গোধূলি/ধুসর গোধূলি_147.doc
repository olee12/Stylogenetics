ভ্যালেন্তিনাঃ যাকে কেবলই দেখি- যে আমাকে কেবলই দেখে



 মেয়েদের যে দুইটা জিনিষের প্রতি আমার চোখ বেশি আকৃষ্ট হয় কিংবা ঘোরাফেরা করতে থাকে তার একটা হলো চোখ।
 কারো সঙ্গে কথা বলি আর না বলি, একশো আশি ডিগ্রী কৌণিক দূরত্বে চোখের রং, ঢং, আকৃতি সব দেখে ও চেখে ফেলার চেষ্টাটা অন্তত করি। 
 বছর দেড়েক আগে মেয়েটাকে যখন এমএসএনে দেখতে চাইলাম, অনেক গাঁইগুঁই করলো। কারো সাথে ভিডিও চ্যাট করে না, ভিডিও অন করলে অস্বস্তি হয় ইত্যাদি নানান হ্যাপার কথা বলে চললো। করবে না করবে না করেও শেষ পর্যন্ত সে ভিডিও অন করলো। আমার মনিটরে দেখা মিললো কিঞ্চিৎ কোঁকড়ানো চুল, প্রশস্ত কপাল আর গোলগাল একটা মুখ। খানিকটা জড়তা নিয়ে আড়ষ্ট হয়ে আছে। আমার ক্যামেরা অন করার ডিমান্ড করলো। বাইম মাছের মতো পিছলে ছুটে আসলাম। পরিণামে, বন্ধ হয়ে গেলো তাৎক্ষণিক সম্প্রচার।
 মেয়েটার সঙ্গে শহরের কোথাও না কোথাও হঠাৎ দেখা হয়ে যায়। আগে কোথাও দেখেনি বলে আমাকে চিনতে পারেনি কখনোই। কিন্তু দেখা হলেই কেমন করে যেনো তাকাতো, সোজা চোখ বরাবর। কখনো ট্রাম স্টপে, কখনো ম্যাকডোনাল্ডসে, কখনো ভাইনাখ্ট মার্কটে কখনো বা বাসে উঠতে গিয়ে- আমার দেখা হয়ে যেতো ভ্যালেন্তিনার সঙ্গে।
 হ্যাঁ, মেয়েটির নাম ভ্যালেন্তিনা। যুগোস্লাভিয়ার মেয়ে। খুব ফুটফুটে অবয়বে সামান্য কোঁকড়ানো চুল।
 তার সঙ্গে আমার কদাচিৎ দেখা হয়। সেদিনও হলো, আগে যেমন হতো তেমনি, হঠাৎ। ও সাধারনতঃ যেভাবে তাকায় এবারও সেভাবেই তাকালো, একেবারে চোখের গহীনে। অপরিচিত চাহনীতে জিজ্ঞাসা নিয়ে তাকাই আমি। ও চোখ সরিয়ে নেয়।
 আমি ভ্যালেন্তিনাকে চিনি। মনের ভেতরের চোখ দিয়ে তাকে দেখি আমি পরিচিতের দৃষ্টিতে। কিন্তু সে তো আমাকে আজও দেখে অপরিচিত এক পথিকের দৃষ্টিতে।

