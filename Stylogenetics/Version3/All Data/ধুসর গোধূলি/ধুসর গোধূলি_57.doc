গুরুচন্ডালী - ০১৭



 ১.
 এ বিচিত্র অনুভূতি এক। বিয়ের পর প্রথম বউ তার বাপের বাড়ি গেলে কেমন লাগে জানার খুব শখ হচ্ছে! অনেকদিন পর একাকীত্বের স্বাদ ফিরে পাওয়ার আনন্দে লাফিয়ে ওঠে মন। পুরনো (বাজে!) অভ্যাসগুলোর চর্বিত চর্বণের প্রত্যাশায় চকচক করে ওঠে চোখজোড়া। বউয়ের শাণিত শাসন, হুদাই হাউকাউ-কাউমাউ আর মুগুরের ভয়ে মারাত্মক রকমের নিয়মানুবর্তী হয়ে যাওয়া সৃষ্টিহীনতা থেকে বেরিয়ে পড়ার একটা উল্লাস কাজ করে। ঘড়ির কাঁটা ঘুরে কখন সেই মাহেন্দ্রক্ষণ আসে, তার চিন্তায় অধীর থাকে মন। রিক্সা করে কমলাপুর কিংবা বউয়ের বাবার বাড়িগামী বাসে তুলে দেবার আগে মিনিটে সোয়া সাতবার ঘড়ি দেখার সেই ক্ষণকে মনে হয় একাত্তরের ষোলই ডিসেম্বরের মতোন। আর যখন 'পুঁ-ই-ই' শব্দ তুলে ট্রেন যাত্রা শুরু করে অথবা প্রবল হাইড্রোলিক হর্ণ বাজিয়ে বাসটা তার ডিপো থেকে বেরিয়ে পড়ে তখন মহানন্দে ডানহাত মুষ্টিবদ্ধ করে শূন্য থেকে নিজের দিকে টেনে এনে গলা দিয়ে বেরিয়ে যায়, "ইয়েসসস!" 
 বাস অথবা ট্রেনের জানালায় শান্ত চোখের বউয়ের চাহনি চোখে পড়ে কি পড়ে না, আপাত মুক্তির আনন্দে মেতে থাকা মনের দর্পণে। সারাদিনের ব্যস্ততা শেষে ঘরে ফিরেই খট করে বিষাদ ছড়িয়ে পড়ে সর্বত্র। পরিপাটি করে সাজানো সবকিছুর উপরে একটা একাকীত্বের ছায়া। মনটা দুম করে খারাপ হয়ে যায়। যে একাকীত্ব লভের খুশীতে মন আনচান হয়েছিলো ঘন্টাকয়েক আগেও, সেই একাকীত্বই বুমেরাং হয়ে টুংটাং আঘাত করতে থাকে অনবরত। এ ঘর, সে ঘর পায়চারী, রিমোটে টিভি'র চ্যানেল পাল্টেও কোথাও শান্তির পরশটুকু পাওয়া যায়না এতোটুকুও! নরম উষ্ণ বিছানায় ক্লান্ত শরীরে ঘুম আসেনা সুন্দরী ঘুমপরীর ডানায় ভর করে। থেকে থেকে অস্থির মন কেবলই বলে ওঠে, "জীয়া ধাড়াক ধাড়াক, জীয়া ধাড়াক ধাড়াক, জীয়া ধাড়াক ধাড়াক যায়ে..." 








     Get this widget 
|
     Track details  
|
 		eSnips Social DNA    






 ২.
 একবছর হয়ে গেলো ডাক্তার বাড়ি থেকে ঘুরে আসার। আরেকবার শরীরটাকে আগাগোড়া পরীক্ষা করিয়ে নিলে মন্দ হয় না! এই ভেবেই গেলাম আবার ডাক্তার বাড়ি। ক্রিসমাস আর নিউ ইয়ারের ছুটি কাটিয়ে ডাক্তার বাড়িতে যখন সবে শোরগোল শুরু হলো তখনি ফোন করে দেখা করার একটা সময় নিয়ে নিলাম। এবারের অভিযোগ মহা গুরুতর! আমি ওজন হারাচ্ছি জার্মানী আসার পর থেকেই। ডাক্তার সাহেব মহা চিন্তিত। আমার ফাইলপত্র চোখের সামনে খুলে কতোক্ষণ গাল খামচে, থুতনী চুলকে টাকটাকডাকডাক করে কী সব জিজ্ঞেস করলো আমাকে, আমিও বাম ভ্রু কিঞ্চিৎ উপরে তুলে বেশ সিরিয়াস ভঙ্গিতে ডিংডং-ডংডিং জবাব দিয়ে গেলাম। ওয়েটিং রুমে বসলাম, একটু পর সুন্দরী সহকারী এসে ডেকে নিয়ে গেলো একটা ঘরে। সেখানে আরো দু'জন সুন্দরী। মনটাই ভালো হয়ে গেলো সাতসকালে এক সুন্দরী, দুই সুন্দরী, তিন সুন্দরী দেখে। পাশেই একটা চেয়ার দেখিয়ে বললো বসতে, বসলাম। ঘরে ঢুকার মুহূর্তে ভালো করে দেখে নিয়েছিলাম, কোথাও কোনো সিরিঞ্জ নেই। তার মানে রক্ত টক্ত নেবার ইন্তেজাম নেই। আমি মহা খুশী! শুধু পাশেই একটা স্টপ ওয়াচের মতো কী একটা জিনিষ রাখা। টিপ দিলে টুটটুট শব্দে ডিজিটগুলো বদলায়। বাহ্, বেশ মজা তো! কতোক্ষণ টিপাটিপি করলাম মনের সুখে। ওমা, এক সুন্দরী দেখি আমার কাছে এসে একটা ছোট্ট প্যাকেট থেকে সূইয়ের মতো কী বের করে। আমি তো 'থ! করে কী বেটি! আঙুল থেকে নাকি রক্ত বের করবে, ফাইজলামী নাকি? ইচ্ছে করলো উঠে দৌঁড় দেই। কিন্তু প্রেস্টিজ পাংচারের ভয়ে পারছিনা। সুন্দরী সূই খুলে বসে আছে, যতোই বলে এটা কেবলই একটা 'পিপস্ৎ', আমি হাত বাড়াই না। সুন্দরী কতো কিছু বুঝায়, আমি বুঝি না। আমার মাথায় তখন এক চিন্তা কী করে দৌঁড়ে বের হওয়া যায় এই ঘর থেকে! অবশেষে আর পারি না। সুন্দরীত্রয়ের জয় হয়। বাম হাতের মধ্যাঙ্গুলে একটা 'পিপস্ৎ' হওয়ার কয়েক মিলি সেকেণ্ড পর আমার 'টুঁই' করে এক গগনবিদারী চিৎকারের মধ্য দিয়ে তাদের দুই ফোঁটা রক্ত নেয়া মিশন শেষ হয়। আঙ্গুলে প্লাস্টার মেরে, ওজন মাপক যন্ত্রে আমাকে তুলে দিয়ে খাতায় কী সব আঁকিবুঁকি করে আবার আমাকে পাঠিয়ে দেয় ওয়েটিং রুমে। ডাক্তার সাহেব ডাকবেন আমাকে আবার। ডাকলেন কিছুক্ষণ পর। গিয়ে শুনলাম, তিনি আমার মূত্রে চিনির কিছুটা আভাস পেয়েছেন। রক্তে সেরকম কিছু পাওয়া যায় নি, ওজনও আগের চেয়ে বেড়েছে। কিন্তু যেহেতু মূত্রে খানিকটা পাওয়া গেছে তাই তিনি নিশ্চিত হতে চাইছেন। মানে আরো একবার বিশদ পরীক্ষার জন্য আসতে হবে। দুই ঘন্টা ডাক্তার বাড়িতে থেকে দুইবারে 'পিপস্ৎ' করতে হবে। এই দুই ঘন্টার মধ্যে নো নড়ন-চড়ন। হোক, তবে তাই হোক। পড়েছি ডাক্তারের হাতে, দিয়েছি রক্ত- আরও দিতে হবে বলার সাথে সাথে! 

 ৩.
 ইদানিং কী হয়েছে আমার কে জানে! যা দেখি, যা শুনি- তাই করতে ইচ্ছে করে নিজেরো। বদ্দার বিয়ের স্ট্যাটাস দেখে নিজের স্ট্যাটাস বদলে দিতে ইচ্ছে করে, ভাইয়ের বাবু দেখে ইচ্ছে করে নিজেরও একটা বাবু'র। কালকে ইচ্ছে করলো আমেরিকার প্রেসিডেন্ট হবার! আমি কী করবো, ওবামা যেভাবে বউয়ের কোলে উঠে রাজকীয়ভাবে শপথ নিলো তাতেই তো আমার মাথায় ঐ খেয়ালটা এলো। আমাকেও আমেরিকার প্রেসিডেন্ট হতে হবে। তারপর হোয়াইট হাউসের সামনের বানানো মঞ্চে দাঁড়িয়ে শপথ পড়ানোর পর 'কংগ্রেচুলেশনস মিষ্টার প্রেসিডেন্ট' বলে আমার দিকে হাত বাড়িয়ে দিবেন যিনি শপথ পড়াবেন তিনি। আমি জনসমুদ্রের দিকে হাত তুলে খাঁটি বাংলায় ভাষণ দিবো। জনগণ তুমুল করতালিতে ফাটিয়ে দেবে ওয়াশিংটনের আকাশ-বাতাস। 
 '৯৬এ আটলান্টা অলিম্পিকের উদ্বোধনে প্রেসিডেন্ট ক্লিনটনের রাজকীয় ভঙ্গিতে মাঠের মধ্য দিয়ে হেঁটে আসা দেখে তখন একবার ইচ্ছে হয়েছিলো আমেরিকার প্রেসিডেন্ট হবার। কিন্তু বয়স কম থাকায় সেই ইচ্ছেতে তাৎক্ষণিক গুলতি মেরে ঠিক করেছিলাম, প্রেসিডেন্ট হতে পারি বা না পারি অন্তত অলিম্পিকের মতো জমজমাট আসরের অংশ আমাকে হতেই হবে! এরকম করে রাজকীয় ভঙ্গিতে আমিও মাঠের ওপর দিয়ে হেঁটে যাবো সবার সামনে দিয়ে। সিডনী অলিম্পিকের হকি'র ফাইনাল খেলা যারা দেখেছেন আগাগোড়া, তারা হয়তো খেলার শেষের দিকে গ্যালারীর বিশেষ একটা জায়গায় ঐ স্টেডিয়ামের আইটি অপারেশনস টিমের নীল-সাদা পলো টিশার্ট পরা একজনকে জনাকয়েক কমলা রঙের জার্সী পরিহিত হল্যাণ্ডের সাপোর্টার পরিবেষ্টিত হয়ে দেখে থাকবেন। প্রেসিডেন্ট ক্লিনটনের মতো রাজকীয় ভঙ্গিতে মাঠের মধ্যে দেখা না যাক, কয়েকজন আমজনতা প্রায় রাজকীয় সম্মান দিয়ে ডানেবামে এসে দাঁড়িয়ে উচ্চস্বরে 'ইয়ানসেন' 'ইয়ানসেন' (হল্যাণ্ডের গোল কীপার) বলে চিৎকার তো করেছে। এই চিৎকার আবার টিভিক্যামেরায় ধারণও করা হয়েছে। এই-ই বা কম কীসে!  

