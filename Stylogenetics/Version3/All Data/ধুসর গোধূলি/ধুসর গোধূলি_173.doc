স্বপ্ন, যাও তোমাদের ছুটি দিলাম




 স্বপ্নরা সবসময়ই আমায় ঘিরে থাকে। লাল, নীল, বেগুনী, আর গোলাপী স্বপ্নেরা আমায় ছুঁয়ে থাকে সারাক্ষণ। আমি কাবাডি খেলি, গোল্লা খেলি, ফুটবল-ক্রিকেট সবই খেলি সেসব স্বপ্নের সঙ্গে। রাগ করি, অভিমান করি, মুখ ভার করে বসে থাকি। স্বপ্নেরা তখন দল বেঁধে এসে আমার ঘরের দাওয়ায় ভিড় করে। প্রতি বর্গইঞ্চি জায়গা নিজের বলে দাবী করে, আমার উঠোন হয় স্বপ্নপুর। আর আমি আনন্দিত হয়ে যেই ঘরের দরজা খুলে ভেতরে ডাকি- অমনি পালিয়ে যায় সব। আমার মন খারাপ হয়, অভিমান হয়- "সব নিজের বলে নিতে চাও, অথচ ঘরে ঢুকতে দ্বিধা করো!" 
 স্বপ্নের সঙ্গে আঁড়ি নেই আমি। স্বপ্নেরা মুখ ভোঁতা করে এসে ফিরে যায় বারবার। আমি চুপটি করে পাশ ফিরে থাকি। আমি আর তোমাদের সঙ্গে খেলবো না, আর তোমাদের সঙ্গে বেড়াবো না। আমি একা একা আকাশের নীল ছুঁয়ে আসবো, সবুজ ফড়িঙের ডানায় ভর করে উড়বো না আর তোমাদের সঙ্গী হয়ে। আমি ঘুমাবো, প্রকান্ড লম্বা একটা ঘুম। গালিভারের চাইতেও লম্বা, হাল্কের চাইতেও প্রশস্ত। সেখানেও আমি তোমাদের চাই না। তোমাদের সবার ছুটি দিয়ে দিলাম আজ। 

