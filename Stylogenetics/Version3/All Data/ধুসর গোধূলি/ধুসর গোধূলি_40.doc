গুরুচন্ডালী - ০২৩



 ললনা বিষয়ক রোজনামচাঃ
বাইরে ভয়ানক বাতাস। ঝড়ো না, শান্ত কিন্তু প্রবল। আবহাওয়াটা বুঝা যাচ্ছে না। একদিন চান্দিফাঁটা রোদ তো তারপর দিন প্যানপ্যানে বৃষ্টি কিংবা মন খারাপ করা সূর্যহীন দিবস। এই যেমন এখন। মহিলা মানুষের মন যেমন কোনো পূর্বাভাস না মেনেই বদলে যায় হঠাৎ হঠাৎ তেমনি কালকের কাঠফাটা, চান্দিফাটা, ইয়েফাটা ইত্যকার ঝলমলে ফাটাফটি রৌদ্রময় একটা দিনের শেষে কিনা আজ ভ্যাপসা হয়ে আছে পুরোটা দুপুর। 
 অবশ্য ভ্যাপসা হয়ে থাকলেও সাধারণত আমার কিছু আসা-যাওয়ার কথা না। কিন্তু ঐ যে, সারাটা বছর এই ক'টা দিনের জন্য অপেক্ষা করে থাকি। চোখ, মুখ, নাক প্রমুখ ইন্দ্রিয়ের যোগব্যায়াম করবো বলে। তো এরকম ভ্যাপসা হয়ে থাকলে কি আর ব্যায়াম হয়! 
 সেদিন যেমন গরমে দম বন্ধ হয়ে যাওয়ার যোগাড়। কর্মে মহাব্যতিব্যস্ত সবাই। এর মধ্যে সদ্য অষ্টাদশ পার করা এক বালিকা হাতাকাটা এক ফ্রক পরে এসে হাজির। এই ফ্রকের দৈর্ঘ্য টেনেটুনে ঊরু পর্যন্ত নেয়া যায়। আমি টেবিলের উপর দিয়ে মাথা উঁচিয়ে এক নজর দেখে ভাবলেশহীন ভাবে চোখ নামিয়ে নিলাম। তারপর কয়েক মিলি সেকেণ্ড পরে ডাকলাম। কাছে এলে বললাম, এগুলা কী? ঐ মেয়ে জিজ্ঞেস করে, কোনগুলা কী? আমি চোখ দিয়ে দেখাই। মেয়ে বুঝে না। আবারও জিজ্ঞেস করে। এবার আমি মাথা নেড়ে দেখাই। এই বেকুব মেয়ে এবারেও বুঝে না। অবশেষে আমি বাধ্য হয়ে হাতেই দেখাই, নিজের শরীরের দিকে একটু তেড়েবেঁকে, বলি এগুলা কী!!?? 
 ঊনিবিংশী বালিকা তখন হেসেই খুন। বলে ক্যান, কী হৈছে? আমি বলি, এই রোযা রমজানের দিনে একটু রাইখা ঢাইকা চলতে পারো না? তোমারে দেইখা তো আমার নামায-রোযা-ঈমান-আকিদা সব চাঙ্গে উইঠা বসার উপক্রম!
 বালিকা টাশকি খেয়ে চলে গেলো। যাবার আগে অবশ্য বলে দিলাম, আমার সামনে আসার আগে বোরখা পরে আসবা, নিনজা বোরখা। তবে সূর্য ডোবার পর এই আইন শিথিল! বলেই দাঁত কেলিয়ে একটা হাসি দিলাম।
 সেদিন এক বন্ধু বেশ ঝারি দিয়ে ভর্ৎসনা করলো, রোযা রাখতে চাই না কেনো! আমি বললাম, এই ইহূদী-নাছাড়ার দেশে ঈমানদারের প্রতি কি কোনো সম্মান আছে শালাদের? রাস্তাঘাটে, বাসে ট্রেইনে, ট্রামে স্টেশনে সব জায়গায় খালি হাতছানি। আমাদের দেশের মতো ইফতারের হাতছানি না। রোযা মকরূহ্ করার হাতছানি। নাউযুবিল্লাহ॥ 
 এই যেমন তার ঠিক পরদিনই আমি হন্তদন্ত হয়ে হেঁটে যাচ্ছি সেই বন্ধুর সাথেই দেখা করতে। মন মেজাজ মোটামুটি তিরিক্কি। কোনো দিনেই খেয়াল নেই। হঠাৎ শুনি কিন্নরী কণ্ডে আমার নামের প্রতিফলন। চশমা ছাড়া ইদানিং দেখতে আসলেই বেশ কষ্ট হয়। তখন চশমা ছিলো না। আশাপাশে তাকাই আধা-আন্ধা আমি। যে আধা নাঙ্গা ললনাকে আবিষ্কার করি তাকে চিনতে পারি না। আমি ভয়ের চোটে একটা ঢোঁক গিলতেই সেই ললনার অপর পাশ থেকে সামনে আসে আরেক পৌনে নাঙ্গা ললনা। কালো চশমার নিচে দাঁত বের করে ভেটকি দিয়ে আছে। আমার পরিচিতা। কয় কই যাও দৌঁড়াইয়া, কোনো জরুরী নাকি? আমি একটা ভূবন ভোলানো কেলানো হাসি দিয়ে বেমালুম ভুলে গেলাম যে আর ৫০ মিটার পরেই একজন আমার জন্য অপেক্ষা করে আছে।  
 হারিয়ে ফেলেছি তাকে... 
 এটা একটা দুঃখের খবর। এতোদিন সে আমার হাত স্পর্শ করে ছিলো, আমার অস্তিত্বের অংশ হয়ে গিয়েছিলো সে। জাগরণে, শয়নে তাকেই অনুভব করতাম। ছুঁয়ে দেখতাম। কতোদিন হবে? হুমম, বেশ লম্বা একটা সময়-ই তো! অ-নে-ক লম্বা সময়। আগের জন যখন স্পর্শ ছেড়ে হারিয়ে গেলো তখন থেকেই তো সে এসে হাতটা নিজের করে নিলো। সেই থেকেই তো একটা দিনের জন্যও নিজেকে আলগা করেনি আমার হাত থেকে। অথচ সেই কীনা হারিয়ে গেলো, তাও চিরতরে! বলছিলাম আমার ব্রেসলেটের কথা। সেদিন হাত থেকে খুলে কোথায় যে রেখেছি আর মনে করতে পারি না। পকেটে রেখেছিলাম, পরে আর খুঁজে পাই নি। যেদিন দিয়ে হেঁটে এসেছি, যেখানে পকেটে পুরেছি সব জায়গায় খুঁজেছি। কোথাও পাই নি। ও হারিয়ে গেছে আমার থেকে, চিরতরে! 
 এবারে সংগীতঃ
গীটারের প্রেমে নিজেকে ঠিকঠাক মজাতে না পেরে সেই প্রেমের পথ থেকে ইস্তফা দিয়েছি সেই কবে। নতুন প্রেম করার চেষ্টায় আছি, কী-বোর্ডের সঙ্গে। এটা সেটা টুংটাং করি। মিউজিকের 'ম'ও বুঝিনা, তাও করে যাই টুংটাং হঠাৎ হঠাৎ। কালকে রাতের বেলা হঠাৎ কী মনে হলো, পিসির মাইক্রোফোনটা এদিকে বাড়িয়ে ধরে টুংটাং খানিকটা রেকর্ডও করে ফেললাম। আমার জানালা দিয়ে চাঁদ দেখা যায়। চাঁদের আলোতে ভেসে যায় ঘর। কালকে চাঁদ ছিলো না। আলোও ছিলো না। কিন্তু একটা তারা ছিলো। এই তারাটা প্রায়ই দেখি। আমার সাথে রাত জাগে তারপর ভোর হলে হারিয়ে যায়। জানালা দিয়ে তাকালে সারি সারি গাছ দেখা যায়। তাদের পাতাগুলো কেমন ফ্যাকাসে হয়ে যাচ্ছে, ঝরে পড়বে বলে। এদের দিকে তাকিয়েই টুংটাংটা তৈরী করা। কোয়ালিটি ফোয়ালিটি কোনো দিক দিয়েই এটা কিছু না। কিন্তু হিমু যদি তার গান আমাদের সাথে শেয়ার কতে পারে, তাইলে আমার কী-বোর্ডের টুংটাংও আপনাদের সহ্য করতে হবে। উপায় নাই গোলাম হোসেন।  








     Get this widget 
|
     Track details  
|
 		eSnips Social DNA    






 আমার এই টুংটাং-এ কারও যদি কান-কপাল ধরে গিয়ে থাকে তাদের জন্য বোনাস হিসেবে। এখানে একটা গান দিলাম। না, ভয় পাওয়ার দরকার নেই। এটা আমি গাই নি! তবে কে গাইছে সেটাও বলতে পারবো না। আর কী বলতেছে গানে সেটা জানতে চেয়ে আমাকে লজ্জা দিবেন না জনাব। আমি খালি বুঝি, "তেন তেন তেন (দ্যান দ্যান দ্যান, আমি যা চাই তা জলদি দিয়া দ্যান)"— এর বেশি কিছুই বুঝি না। 
 

