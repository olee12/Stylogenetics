হারানো সেই জ্বীনের কথা



বালাপুর গ্রামটা বিখ্যাত খুব। মানে আমরা যারা কঁচিকাঁচা ছিলাম, তাদের কাছে। বালাপুর নামটার মধ্যেই কী যেনো ছিলো! কেমন একটা শিরশিরে অনুভূতি হতো। শিরশিরে অনুভূতিটা যে বালাপুর নাম থেকে হতো, সেটা না। আসলে বালাপুর আমাদের কাছে পরিচিত ছিলো বহু পুরাতন বট গাছটার জন্য। আমরা তখনও দেখি নি। নিজেদের গ্রামের সীমানা পেরিয়ে বালাপুরের সীমানায় পা দেয়ার অনুমতি তখনও মিলে নি।  

 আমরা কেবল শুনতাম। বালাপুরের বট গাছের গল্প, সেই বুড়ো আর বৃহৎ বট গাছের তলায় চৈত্র সংক্রান্তিতে আয়োজিত বিরাট মেলার গল্প। সন্ধ্যা নামার পরে কালবৈশেখী মাথায় নিয়ে বড়রা যখন ফিরে আসতো, তাদের কাছে শুনতাম মেলার গল্প। আলো-আঁধারির বট গাছের গল্প। ঝড়ের কারণে বিদ্যুৎ থাকতো না। হারিকেনের টিমটিমে আলোয় জবুথবু হয়ে শুনতে থাকতাম সেইসব গল্প। 

 বালাপুরের মেলা আশে পাশের অনেক গ্রামে পরিচিত হওয়াতে লোকসমাগম হয় প্রচুর। এই লোক সমাবেশের মধ্যেও 'তেনারা' নেমে আসেন। বিক্রেতার সাজে পসরা খুলে বসেন। তাঁদের মুখে থাকে এই লম্বা লম্বা দাড়ি, পরনে থাকে ধবধবে সাদা আলখাল্লা। সামনে গেলেই অদ্ভূত মন মাতানো সুগন্ধ এসে নাকে লাগে।  তাঁরা কোনো কথা বলেন না। কেবল ইশারায় জিনিস বিক্রি করেন। আরও আশ্চর্যের ব্যাপার হলো, তাঁদের দোকানে কোনো আগুনের আলো থাকে না। অথচ তাঁদের দোকানে আলোর অভাব হয় না। মেলায় দর্শনার্থীদের কেউ হাতে আগুন নিয়ে তাঁদের দোকানের সামনে গেলে তাঁদের আর দেখা যায় না! তাঁরা উধাও হয়ে যান! 

 আমরা কঁচিকাঁচারা কালবৈশাখী সন্ধ্যায়, হারিকেনের টিমটিমে আলোয় বালাপুরের মেলার তেনাদের গল্প শুনি। এই কথা সেই কথা থেকে জানতে পারি আরও অনেক কিছু, বালাপুরের বট গাছকে ঘিরে। কোনো এক নির্জন সন্ধ্যায় বট গাছের গোড়ায় জ্বলন্ত আগুনের কুণ্ডলী দেখা যায়। আবার পর মুহূর্তেই মিলিয়ে যায় সেটা। কোনো এক একাকী দুপুরে বট গাছের পাশ দিয়ে কেউ হেঁটে গেলে শুনতে পায়, কে যেনো এক মনে জ্বিকির করে যাচ্ছে! অথচ আশেপাশে কাউকে দেখা যায় না! সব গল্পের পর, কালবৈশাখীর সেই সন্ধ্যায় বড়রা সম্মতি দেন এই বলে যে, "ঐখানে কিছু একটা আছে!" 

 বালাপুরের মেলায় আমি কখনো যাই নি। কিন্তু বট গাছটার পাশ দিয়ে গিয়েছি ভাইয়ার সাথে। গোপালদী হাটে, ট্রলারে করে। সেই প্রথম বট গাছটাকে দেখি। অদ্ভূত এক গা ছমছমে শিহরণ জেগেছিলো সেদিন। 

আরেকটু বড় হয়ে ক্রিকেট খেলতে গিয়েছি  বালাপুর মাঠে। বট গাছটা তখনও ছিলো। এখনও বোধ'য় আছে, কিন্তু ছোটবেলায় শোনা বট গাছ আর তার আশেপাশের তেনাদের গল্পের সেই শিহরণটা বুঝি আর নেই। 



 আমাদের গ্রামে এক ভদ্রলোক ছিলেন। সুরুয মিয়া। প্রচণ্ড সাহসী। সুঠাম ছিলো তাঁর দেহ। হাডুডু খেলায় তাঁর নাম-ডাক ছিলো কয়েক গ্রামে। লোকে বেশ সমাদর করতো তাঁকে। নিজের রিক্সা ছিলো দুইটা। একটা ভাড়া দিতেন, আরেকটা নিজেই চালাতেন। তো তাঁর সঙ্গে প্রায়ই 'তেনাদের' সাক্ষাত হতো নানা ভাবে। এইসব গল্প আমরা শুনতাম কারেন্ট চলে গেলে। উঠোনে বসে। আশে পাশের বাড়ি থেকে যাঁরা বেড়াতে আসতেন, তাঁদের কাছে। 

 একদিন সুরুয মিয়া অনেক রাত অবধি কোনো ভাড়া না পেয়ে বাজার থেকে একাই খালি রিক্সা নিয়ে ফিরে আসছিলেন বাড়ি। তখনও এলাকায় বিদ্যুৎ আসে নি ঐভাবে। রাস্তাও মাটির। বৃষ্টি হলেই কাদা। তাছাড়া মাঝের বড় কালভার্টটা তখনও হয় নি। রিক্সা রাস্তা থেকে নামিয়ে ক্ষেতের ওপর দিয়ে টেনে এনে আবার এই পাশের রাস্তায় তুলতে হতো। 

 তো সেই রাতে সুরুয মিয়া খালি রিক্সা নিয়ে আসার সময় কিছুদূর এগুতেই সাদা কপড় পরা, বেশ লম্বা একজন হাত তুলে ইশারা করে তাঁকে থামতে বললো। সুরুয মিয়াও খালি যাওয়ার চেয়ে একজন যাত্রী নিয়ে যাওয়াকে বুদ্ধিমানের কাজ মনে করে রিক্সা থামালেন। কিন্তু যাত্রী কোনো কথা বলেই উঠে বসলো রিক্সায়। তারপর হাতের ইশারায় সামনের দিকে চালাতে বললো। সুরুয মিয়াও আগুপিছু না ভেবে বাতাসের গতিতে রিক্সা চালিয়ে দিলেন। বড় কালভার্টের কাছে আসতেই রিক্সা থামিয়ে যাত্রীকে নামতে বলবেন, রিক্সা পার করার জন্য। পেছন ফিরে দেখেন সিট খালি, যাত্রী নেই। 

 ধোঁকাবাজ কেউ, নিজের গন্তব্য এসে পড়াতে চুপটি করে নেমে গিয়েছে কোন ফাঁকে। ভাড়া না দিয়েই। মনে মনে বেশ অসন্তুষ্ট হোন সুরুয মিয়া। রাগে গজগজ করতে করতে রিক্সা টেনে এই পাড়ে তোলেন রাস্তার। তারপর আবার চালাতে শুরু করেন। কী মনে করে হঠাৎ পেছনে তাকিয়ে দেখেন যাত্রী বসে আছে তার সিটে! সুরুয মিয়া সাথে সাথে রিক্সা থামিয়ে যাত্রীকে জিজ্ঞেস করেন, "আপনে আছিলেন কই?" 

 যাত্রী কোনো কথা বলে না। কেবল ইশারায় বলে সামনে চালিয়ে যেতে। সুরুয মিয়া মানেন না। রেগে যান। যাত্রীকে নিয়ে যেতে অস্বীকৃতি জানান। জবাবে এবার যাত্রী মুখ খোলে। গম্ভীর, ভারী গলায় বলে "লইয়া যা, নাইলে তোর বিপদ হইবো!" 

 সুরুয মিয়া এবার বুঝতে পারেন তিনি কার পাল্লায় পড়েছেন। পেচ্ছাপ করার অজুহাতে তিনি ক্ষেতের আলের ঢালে যান। কোমরের ট্যাক থেকে বিড়ির প্যাকেট বের করে সেখান থেকে বিড়ি ধরান। তারপর রিক্সার কাছে এগিয়ে আসেন। না, এবার যাত্রী নেই। আগুনের কাছে তেনারা থাকতে পারেন না! 

 এই ঘটনার কিছুদিন পরের ঘটনা। তখন বর্ষাকাল। তুমুল বৃষ্টি হচ্ছিলো সেদিন। সস্তায় ইলিশ মাছ পেয়ে সুরুয মিয়া দুইটা ইলিশ কিনে ফেললেন। তারপর সন্ধ্যায় সন্ধ্যায় বাড়ি ফিরে যাবেন বলে রিক্সায় বসতে যাবেন, তখনই একজন যাত্রী এসে বললেন তাকে নিয়ে যেতে। সুরুয মিয়া রাজী হলেন। 

 বিপত্তি ঘটলো আবারো, সেই বড় কালভার্টের এখানে এসে। কালভার্টের এই পাড় এসে রিক্সা থামাতেই সুরুয মিয়া দেখেন যাত্রী হাওয়া হয়ে গেছে। তিনি সবকিছুই বুঝে গেলেন। কিন্তু বৃষ্টির মধ্যে বিড়িও ধরাতে পারছেন না। ঐ অবস্থায়, বৃষ্টির মধ্যেই দাঁড়িয়ে অপেক্ষা করতে লাগলেন। বাজার থেকে কেউ যদি বাড়ি ফিরে, এই আশায়। কিন্তু অনেকক্ষণ অপেক্ষা করার পরেও যখন কাউকে দেখলেন না, তখন বাধ্য হয়েই রিক্সা টেনে নামালেন কালভার্টের পাশে। ঐ পাড়ের রাস্তায় রিক্সা তুলতে গিয়ে টের পান কে যেনো রিক্সা টেনে ধরে আছে পেছন থেকে। তুলতে দিচ্ছে না। সুরুয মিয়া হুঙ্কার দেন, "ছাইড়া দে কইতাছি!" কাজ হলো না। রিক্সা আগের জায়গাতেই আছে। টেনে তুলতে পারছেন না সুরুয মিয়া। পেছন থেকে কে যেনো টেনে ধরে আছে। আবারও হুঙ্কার দিলেন সুরুয মিয়া। এবার জবাব এলো পেছন থেকে, "তোর মাছের পোটলাটা দিয়া যা!" সুরুয মিয়া দিতে অস্বীকার করলেন। অবস্থা এমন হলো যে সুরুয মিয়া মাছের পোটলা দিবেন না, আর যে পেছন থেকে রিক্সা টেনে ধরে আছে, সে মাছের পোটলা না পেলে রিক্সা ছাড়বে না। 

 সাহসী সুরুয মিয়া গেলেন ভীষণ রেগে। রিক্সা ছেড়ে পেছনে গিয়ে 'তেনাকে' জাপটে ধরে টেনে রিক্সা থেকে দূরে নিয়ে গেলেন। তারপর শুরু হলো দুজনে ধ্বস্তাধ্বস্তি। তুমুল বৃষ্টিতে জমে থাকা কাদায় জমির এমাথা ওমাথা করতে লাগলেন সুরুয মিয়া 'তেনার' সাথে। কিন্তু নিজেকে ছাড়াতে পারছেন না। এভাবে অনেকক্ষণ চলার পরে কে কে যেনো বাজার থেকে বাড়ি ফেরোর পথে বড় কালভার্টের পাশেই একটু দূরে ধ্বস্তাধ্বস্তির শব্দ শুনতে পায়। সেদিকে টর্চ লাইট মারতেই দেখা যায় সুরুয মিয়ার শরীরের অর্ধেক দেবে আছে কাদায়। বাকিরা তাড়াতাড়ি গিয়ে সুরুয মিয়াকে টেনে তোলে কাদা থেকে। তাঁর সারা গায়ে লালার মতো পিচ্ছিল, চকচকে তরল। সেভাবেই রিক্সা টেনে নিয়ে বাকিদের সাথে বাড়ি ফেরেন সুরুয মিয়া। বউকে কিছু বলেন না। শুধু বলেন ইলিশ মাছ ভাজি করতে। তিনি গোসল সেরে এসে খাবেন। বউ মাছ ভাজে, সুরুয মিয়া গোছল সেরে এসে সেই ভাজা মাছ দিয়ে ভাত খান। তার কয়েকদিন পরেই সুস্থ-সবল সুরুয মিয়া হঠাৎ করে মারা যান! 

 সুরুয মিয়ার বউ, যাঁকে আমরা নানী বলে ডাকতাম। তিনি এরকমই এক সান্ধ্যকালীন গল্পের আসরে বলেছিলেন, "রাতের বেলা যখন 'বাইরে' যাওয়ার দরকার পড়তো, তিনিরে কইতাম, ডর লাগে একটু আহেন না। তিনি বেশ জোরে একটা গলা খাঁকারী দিয়া কইতেন, এইবার যা বউ, আর ডর নাই!" 

 সুরুয মিয়ার চেহারা আমার অল্প অল্প মনে আছে। খুব ভয় পেতাম তাঁকে। অথচ দুষ্টামীর জন্য তিনি আমাদের কখনোই কিছু বলতেন না। বেশ আদরই করতেন আমাদের কঁচিকাঁচাদের। 



 আমাদের নানী বাড়ির আশে পাশে বেশ ঘণ ঝোপঝাড় ছিলো এক সময়। আমরা ছোটবেলাতেই সেই ঝোপঝাড়ে চোর পুলিশ খেলেছি কতো! আগে নাকি দিনের বেলাতেই সেদিকে লোকে যেতে ভয় পেতো! তখন এতোসব বাড়িঘর হয় নি। বিশাল বড় আর ঘণ বাঁশঝাড় ছিলো রাস্তার পাশেই। সন্ধ্যাবেলা এই বাঁশঝাড়ের ভেতরেই দেখা যেতো 'অনেক কিছু'। 

 কেউ দেখতে পেতো বিশাল লম্বা কেউ ধবধবে সাদা কাপড়মুড়ি দিযে উপুর হয়ে পড়ে আছে। কেউ দেখতো টিমটিমে আলোয় কেউ জ্বিকির করছে আর কেউবা শুনতো অদ্ভূত সব শব্দ! 

 শনি মামা, আমার মায়ের পাড়াতো চাচাতো ভাই। তিনি বলেছিলেন তাঁর ঘটনা। তখন তিনি তাগড়া জোয়ান। সূতার ব্যবসা করেন। প্রায়ই দেরি করে বাড়ি ফিরেন। মাঝে মাঝে যাত্রাও দেখতে যান। সেদিন ফিরতে আরও রাত হয়। তো এমনি একদিন তিনি ফিরছিলেন। বাঁশঝাড়ের পাশের পথ দিয়ে। একদিকে ঘণ বাঁশঝাড়, ঝোপ। অন্যদিকে পতিত ডোবা। ডোবার দুই পাড় থেকে ঝোপ বেড়ে ডোবাকেও একটা জঙলা বানিয়ে ফেলেছে। মাজখানের সরু পথ দিয়ে আসছিলেন শনি মামা। চান্নিপসর রাত ছিলো সেদিন। রাস্তা দেখা যায়। তো হাঁটতে হাঁটতে হঠাৎ শনি মামার মনে হলো তিনি তাঁর পায়ের আওয়াজ ছাড়াও কার পায়ের আওয়াজ যেনো শুনছেন। একটু দাঁড়ালেন, ভাবলেন এতো রাত, আরেকজন সাথে থাকলে ভালোই হয়। বাঁশঝাড়ের জায়গাটা ভালো না! কিন্তু তিনি হাঁটা থামিয়ে দাঁড়ানোর সাথে সাথে অন্য পায়ের আওয়াজও থেমে যায়। আবার তিনি হাঁটতে শুরু করলে সেই আওয়াজও পাওয়া যায়! 

 আশ্চর্য তো! মনে হয় কেউ আসছে সাথে, অথচ দেখা যাচ্ছে না। এই ভাবতে ভাবতে শনি মামা ডোবা আর বাঁশঝাড়ের ঠিক সামনের রাস্তায় চলে আসেন। পা বাড়াতে গিয়ে হঠাৎ তিনি দেখতে পান বিশাল মোটা একটা বাঁশ আড়াআড়ি পড়ে আছে রাস্তার মধ্যে। চাঁদের আলোয় রাস্তা দূর থেকেও ভালো দেখা যায়। তিনি কিছুই দেখতে পান নি। এমনকি এই কদম বাড়ানোর আগেও এখানে তিনি কোনো বাঁশ দেখতে পান নি। তাহলে এটা কোত্থেকে এলো! শনি মামা পা সামনে না বাড়িয়ে পিছিয়ে আসেন। প্রথমে এক কদম, তারপর আরও কয়েক কদম। তখনই তিনি আশ্চর্য হয়ে লক্ষ্য করেন, বাঁশটা এখন আর পথে পড়ে নেই। তিনি আবার যেই এগুতে যাবেন, অমনি কোত্থেকে বাঁশটা আবার পথের মাঝে আড়াআড়ি এসে পড়লো! শনি মামা ভয় পেয়ে গেলেন। 

 পেছনে গেলেন তারপর আয়াতুল করসী পড়ে বুকে ফুঁ দিলেন। দোয়ায়ে ক্কুনুত পড়লেন, দরূদ পড়লেন, সূরা ফীল পড়তে পড়তে আবার পা বাড়ালেন! নাহ, এবার আর কিছু দেখতে পেলেন না। তিনি অনবরত দোয়া, সূরা পড়তে পড়তে ঊর্ধ্বশ্বাসে বাড়ির দিকে ছুটলেন। পেছনে শুনতে পেলেন বাঁশঝাড়ে তাণ্ডব শুরু হয়ে গেছে। একটা বাঁশের সঙ্গে আরেকটা বাঁশ ভয়ঙ্কর বিকট শব্দে বাড়ি খাচ্ছে। মনে সব ভেঙে যাচ্ছে। গুঁড়িয়ে যাচ্ছে পুরো বাঁশঝাড়। শোঁ শোঁ শব্দে মনে হচ্ছে প্রবল বেগে কালবৈশাখী হচ্ছে বাঁশঝাড়ে। শনি মামা পেছন দিকে না তাকিয়ে সোজা বাড়ির উঠোনে গিয়ে ধপাস করে চিৎকার দিয়ে পড়লেন। 

 পরদিন, সকালবেলো বেশ কয়েকজন মিলে বাঁশঝাড়ের পাশে গিয়েছিলো কী অবস্থা দেখতে! আগের রাতের ভয়ঙ্কর শব্দ অন্য অনেকেও শুনেছে। কিন্তু গিয়ে দেখে কীসের কী! সারা রাত ধরে যে বাঁশে বাঁশে ঘঁষাঘঁষি হলো, এতো শব্দ হলো, একটা বাঁশও ভাঙা নেই। সবগুলোই অক্ষত। এমনকি, কোনো বাঁশের গায়ে একটা আঁচড় পর্যন্ত নেই। আর শোঁ শোঁ শব্দের কালবৈশাখীর ফলে বাঁশ পাতা পড়ে পুরো জায়গাটা ভরে যাওয়ার কথা থাকলেও পুরো ঝাড়টা সেই তুলনায় পরিষ্কারই দেখা গেলো। কোথাও কোনো কাঁচা, নতুন পাতা পড়ে নেই। 

 শনি মামা এইটুকু বলার পর বললেন, বাঁশঝাড়ে এখনও 'তেনারা' আছেন। এই সেদিনও অল্পতে বেঁচে গেছিলাম। আমরা কঁচিকাঁচারা আরেকটা নতুন গল্পের আভাস পেয়ে শনি মামার আরেকটু কাছ ঘেঁষে বসি জড়োসরো হয়ে। শনি মামাও শুরু করেন আরেকটা কাহিনি! 




