শিরোনামহীন ব্লগরব্লগর অথবা 'আই ইট, হোয়েন আই অ্যাম আপসেট'



ডিসক্লেইমারঃ শিরোনামটা নিয়ে ভাবছিলাম, কী হতে পারে! অথবা কী দিতে পারি! খানিকক্ষণ ঘিলুহীন মাথা ঘাটানোর পরেও কোনো ধনাত্বক সিদ্ধান্তে আসতে না পেরে শুরু করে দিলাম। এরমধ্যে যুতসই একটা শিরোনাম খুঁজে পেলে টানিয়ে দেবো, আর না পেলে, সম্মানিত পেয়ারের পাঠক (এবং ততোধিক পেয়ারের পাঠিকা), আপনাকে একটু কষ্ট করে শিরোনামটা চিন্তা করে নিতে হবে। 
আরজ গুজার- জনাবে আলা আল ধুগো। 
মাননীয় খাজাবাবা-হেডকের্দান, ধুগো ইন্টারন্যাশনাল 
ফ্রেন্ডস টিভি সিরিজটা প্রথম দেখেছি সেই টিভিতে। তারপর অনেক কালের গ্যাপ। ফ্রেন্ডস নামে একটা টিভি সিরিজ ছিলো, বা আছে, কিংবা থাকতে পারে- এমন তথ্যই গাপ করে দিয়েছে আমার ঘিলুহীন মস্তিষ্ক! গাপ করে রেখেছে, আনটিল... দ্য ইয়ার টু থাউজেন্ড এন্ড ফোর। সেবার ফ্রেন্ডস-এর দুয়েকটা পর্ব দেখা হয়ে যায় অনেকটা হঠাৎ করেই। তারপরে আবার বেশ লম্বা একটা গ্যাপ। 
সিরিজ দেখতে শুরু করলে সেটা একেবারে শেষ না করার পর্যন্ত অন্য কিছু করার ইয়ে থাকে না বলে সাধারণত আমি সিরিজ দেখা শুরু করি না। যদি না সামনের বেশ কয়েকদিন শুয়ে শুয়ে নিশ্চিন্তে ঠ্যাঙ নাচানোর নিশ্চয়তা পাওয়া যায়! এমনি এক সময়ে, আবার ফ্রেন্ডস দেখা শুরু করেছিলাম, মাস কয়েক আগে। কিন্তু, গরীবের কপালে কি আর সুখ সয়! টানা কিছুদিন দেখার পরেই নিশ্চিন্তে ঠ্যাঙ নাচানো অধ্যায়ের যবনিকা ঘটে। ঘরে ফিরে-ই কিংবা ঘর থেকে বের হওয়ার ঠিক আগ পর্যন্ত- সময়গুলোতে আমি ফ্রেন্ডস দেখতে থাকি। যেহেতু অনলাইন চ্যানেলে দেখি, তাই এরকম করে করে প্রায়ই কিছু পর্ব বারবার দেখা হয়ে যাচ্ছিলো। কিন্তু শেষ আর হচ্ছিলো না। শেষের পর্বগুলো আর দেখা হয়ে উঠছিলো না। 
অবশেষে, অনেক অধ্যবসায়ের পরে ফ্রেন্ডস-এর শেষ পর্বটা দেখতে পেলাম। যেকোনো ভালো সিরিজই অনেকদিন চলার পরে যখন শেষ হয়ে যায় তখন কেমন জানি একটা অস্বস্তিকর, ভোঁতা অনুভূতি হয় বুকের মধ্যে। খুব প্রিয় কিছুকে হারিয়ে ফেলার পর খা-খা অনুভূতি! 
এই খা-খা অনুভূতিকে প্রশমন করার জন্য উপায় একটাই। নিজের মধ্যে খা খা ভাবনা জাগিয়ে তোলা। 'আই ইট, হোয়েন আই অ্যাম আপসেট'- গুরুর এই বাণীকে নিজের জীবনের একমাত্র প্রয়োগযোগ্য মটোতে পরিণত করে নেমে গেলাম ময়দানে। খা খা ভাবনা দিয়ে বুকের ভেতরের খা-খা অনুভূতিকে দমন করার মিশনে। 
শতভাগ সাফল্যগাঁথা এই মিশনের সচিত্র বর্ণনা থাকবে এই লেখায়। সেই পর্বে যাওয়ার আগে একটা গান শুনতে থাকুন। মিশনে নামবেন, মুডের একটা ব্যাপার স্যাপার আছে তো! তো সেই মুডের উপর ভিত্তি করে দুই রকমের গান দিলাম। যাঁরা সিরিয়াস মুডে আছেন, তাঁরা এইটা শোনেন... 
 
আর, যাঁরা একটু হালকা-পাতলা মুডে আছেন, তাঁরা পোস্টের সাথে সেমি-রিলেটেড এইটা শুনতে পারেন...
 
মূল মিশনে নামতে মশলা সেক্টরে আপনার প্রধান যে সব অস্ত্রপাতি লাগবে তার তালিকা আগে নিচ থেকে টুকে নিন-
১) হলুদ গুঁড়া -  ২) জিরা গুঁড়া - 
৩) ধনিয়া গুঁড়া -  ৪) লবঙ্গ -  
৫) দারুচিনি -  ৬) এলাচি -  
৭) তেজপাতা -  ৮) গরম মশলা -  
৯) মাংসের মশলা -  ১০) বিরিয়ানি মশলা -  
আদা-রসুন-মরিচ সেক্টরে যা যা লাগবে আপনার- 
১১) রসুন (৫-৬ কোয়া), আদা (ইট্টুহানি), লবন (এইটার পরিমান পরে বলতেছি), তেল (সয়াবিন এবং সরিষা), কাঁচামরিচ (ঝাল কেমন সহ্য করতে পারেন, সেটার উপর সংখ্যার রেঞ্জ ৫-২০), ঘি (হইলে ভালো হয়, না পাইলে বাটার)। 
সবজি সেক্টরের উপাদান- 
১২) মিক্সড ভেজিটেবলের প্যাকেট।
১৩) পরিষ্কার নতুন আলু। 
মূল পদাতিক ডিভিশনে যা না হইলে আপনি মিশনেই নামতে পারবেন না- 
১৪) চাউল (কালিজিরা হইলে চরম)।
১৫) মশুরের ডাইল। 
চলেন এইবার যুদ্ধে যাই- 
প্রথমেই চাল-ডালের অনুপাত মোটামুটি ফিফটি-ফিফটি করে খাবলা খাবলি করে মিশিয়ে ফেলুন রাইস কুকারের পাত্রে। তারপর ভালো করে সুন্নতি ধোয়া দিন। অর্থাৎ, মিনিমাম তিনবার। তারপরেও যদি দেখেন চাল-ডালের পানি স্টিল ডাবের মানির মতো, তাইলে আরও একবার সুন্নতি ধোয়া দিন। তবে এই পর্যায়ের ধোলাইগুলো সুন্নতের খাতায় না পড়ে নফলের খাতায় গিয়ে যোগ হবে। 
এইবার মোটামুটি স্ট্যান্ডার্ড সাইজের একটা পেঁয়াজ নিয়ে খুব যত্ন করে, আত্মি করে, আস্তে আস্তে নির্দয়ের মতো ফালা ফালা করে ফেলুন। চিকন ফালি করার দরকার নেই। একটু পুরু হলেই বরং ভালো। ফালিগুলো এবার পাত্রের চাল-ডালের মিশ্রণের উপর খুব সুন্দর আর শৈল্পিকভাবে ছড়িয়ে দিন। ও ভালো কথা, পেঁয়াজের কথা উপরে অস্ত্রপাতির লিস্টে যোগ করতে ভুলে গেছি মনেহয়। একটু কষ্ট করে যোগ করে নিন যেকোনো সেক্টরে। 
আদা ব্যাটার ছাল ছিলে কুচিকুচি করে উপুর্যপরি ইয়ে করে ফেলুন চপবোর্ডে ফেলে। তারপর ধরুন রসুনকে। কোয়াগুলোর উপর হাতের ছুরিটা পাতালি রেখে হাতের তালু দিয়ে একটু চাপ দিলেই দেখবেন টশ করে শব্দ করে কোয়া'র ইয়ে মারা সারা হয়ে গেছে। তারপর রসুনের কোয়াগুলোকেও চপবোর্ডে ফেলে উপুর্যপরি ইয়ে করে ফেলুন। এইবার আদা-রসুনের কুচিকে পেঁয়াজের চেয়েও শৈল্পিকভাবে পাত্রের উপর ছড়িয়ে দিন। 
মিক্সড ভেজিটেবলের প্যাকেট থেকে আমার নাম নিয়ে কিছু সবজি ঢেলে দিন। সাথে খুব ছোট করে কেটে রাখা আলুকেও ফেলে দিন পাত্রে। খেয়াল রাখবেন, যেনো চাল-ডাল আর সবজি-আলুর সম্মিলিত মিশ্রণ আপনার পাত্রের তিন ভাগের দুইভাগ হয় সর্বোচ্চ।
এবার সবগুলো গুঁড়ামশলা একটু একটু করে ঢালুন। বেশি ঢাললে ক্ষতি নাই, কিন্তু কম ঢাললে কিংবা 'খুব' বেশি ঢেলে ফেললে স্বাদের তারতম্য হবে, আগেই বলে রাখি। ৪-৫ টা এলাচি তুলে নিয়ে পাত্রে ফেলুন। সাথে সমসংখ্যক লবঙ্গ।
দারুচিনির ব্যাপারে বলি, মোটা হোক চিকনা হোক, কড়ে আঙুলের দৈর্ঘ্যের সমান দুইটা স্টিকই যথেষ্ট। 
এবার পাত্রে তেল মারুন। প্রথমে সয়াবিন, তারপর অল্প পরিমানে সরিষার তেল। এতে সরিষার তেলের ঝাঁজ আপনার খাবারে আলাদা মাত্রা যোগ করবে। হাতের তালুতে একটুখানি লবন নিয়ে ফেলে দিন পাত্রে। 
তারপর, জামার হাতা গুটিয়ে ইয়ালি বলে ঝাঁপিয়ে পড়ুন পাত্রের উপর। না না, ছিঃ ছিঃ, পাত্রের শ্লীলতাহানী করতে তো বলিনি। বলেছি, পাত্রের মধ্যে যেসব পদার্থ আপনি এতোক্ষণ অপদার্থের মতো যোগ করেছেন সেগুলো খাবলা খাবলি করে ভালো মতো মিশিয়ে ফেলুন। এই কাজটা করতে হবে পেয়ারসে। নাইলে চালের অবস্থা বানচাল হয়ে যেতে পারে আপনার খাবলাখাবলিতে। কাজেই, খুব সাবধান... খুউব সাবধান...। 
মিশ্রণকার্য সম্পাদনের সময়ে যে ঘ্রাণ এসে আপনার নাসিকরন্ধ্রে ক্রমাগত কড়া নাড়তে থাকবে তাতে মনে হবে, "কী দরকার আর রান্ধোনের, কাঁচাই খায়া লাই, কী আছে জীবনে হালায়!" ঘ্রাণের কারণে এরকম অনুভূতি না হলে বুঝতে হবে, হয় আপনার পেট ভরা নাইলে কোথাও ঝামেলা করছেন! আপনারে নিয়া যুদ্ধে যাওয়া যাবে না। 
যাইহোক, পেয়ারসে মেশানোর পর আপনার মিশ্রণসহ পাত্রটা অনেকটা এইরকম হবে দেখতে- 
 
আপনার মিশ্রণ এইরকম বা এর কাছাকাছি হলে কোনো সমস্যা নাই। কিন্তু অন্যথা হলেই বুঝতে হবে গিয়ানজাম পাকায়ে ফেলছেন কোথাও, খুব সম্ভবত মশলা মারার সময়ে। বেশি হইলে কিছু করার নাই, আর কম হয়ে থাকলেও বেটার লাক নেক্সট টাইম। বড় হয়ে আপনে জলিল ভাই হইতে পারবেন না। নায়ক হইতে হইলে কড়া করে ইনস্ট্রাকশন ফলো করতে হয়, আপনে সেটা করতে অপারগ। 
তো, এইবার পাত্রে পানি যোগ করুন। আলোচ্য পরিমানের ক্ষেত্রে পানির পরিমান পাত্রের কান্দা থেকে কয়েক মিলিমিটার নিচে হওয়া আবশ্যক। এর বেশি নিচে নেমে গেলে ব্যাড়াছ্যাড়া লেগে যাওয়ার সম্ভাবনা আছে। পানির পরিমান কিঞ্চিৎ বেশি হলেও অসুবিধা নেই। ল্যাটকা খিচুরির মূল স্বাদই নির্ভর করে পানিতে। ভালো কথা, বুঝেছেন নিশ্চই আমি এতোক্ষণ ধরে ল্যাটকা খিচুরি রাঁধার কথা বলছিলাম। 
এবার পানির উপরে হাতের একটা আঙুল চুবিয়ে মুখে দিয়ে দেখুন লবন ঠিকমতো হয়েছে কিনা। না হলে লবন যোগ করে আবার টেস্ট করে দেখুন। কাজটা চামচ দিয়েও করতে পারেন। তবে যেভাবেই করেন, হাইজিনের দিকে একটু নজর রাইখেন আরকি! 
কাঁচামরিচ ফালি করে ছড়িয়ে দিন পানির উপর। টমেটো হাতের কাছে থাকলে সুন্দর করে নৌকার মতো ফালি করে তাও যোগ করে দিতে পারেন। টমেটোকে নৌকার মতো ফালি করতে আপনার আপত্তি থাকলে ধানের শীষের মতো করুন। অথবা লাঙ্গলের ফলার মতো, কোনো অসুবিধা নাই। কিন্তু দাঁড়িপাল্লার শেইপ দিতে যাইয়েন না। তাইলে সেই খিচুরির দায় দায়িত্ব আপনাকেই বহন করতে হবে। লেখকের উপর কোনো দায় চাপানো যাবে না। 
পাত্রটাকে রাইসকুকারে চড়িয়ে সুইচ অন করে দিন।
প্রায় ৪০ মিনিট রান্না হবার পর পাত্রের ঢাকনা খুলে এইরকম একটা কিছু দেখতে পাবার কথা- 

এর উপরে এবার আরামসে ঘি ছড়ায়ে দিন। ঘি না থাকলে আর কী করবেন, বাটারের একটা টুকরা কেটে নিয়ে পাত্রের ঠিক মাঝখানে গেঁথে দিয়ে পাত্রের মুখটা আবার ঢেকে দিন। 
গরমের চোটে বাটার যখন গলতে থাকবে, আপনি তখন মনের আনন্দে শীষ বাজাতে বাজাতে কড়কড়া করে ডিম ভাজি করুন, এইরকম করে- 
 
ঘরে তৈরী রসুন কিংবা জলপাইয়ের আচার দিয়ে গরম গরম খিচুরি কড়কড়া ডিম ভাজি দিয়ে খান। আমিও খাই। পুরাই অমৃত। পেট ঠাণ্ডা, দিল ঠাণ্ডা, মনও ঠাণ্ডা। 
গুটেন আপেটিট।

