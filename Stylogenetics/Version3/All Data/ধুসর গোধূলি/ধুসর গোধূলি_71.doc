পাঠপ্রতিক্রিয়াঃ "সাইবার প্রেম" : প্রত্যাশা, ইনভেস্টিগেশন ও প্রাপ্তি




 এইটা একটা প্রতিক্রিয়া পোস্ট। জনৈক অতিথি লেখকের সাইবার জীবনের ঘটে যাওয়া ট্র্যাজেডি(!) নিয়ে আমার পাঠ প্রতিক্রিয়া। তবে আমার রেলগাড়ি অন্য সময়ের মতো লাইন ছাইড়া বেলাইনে হাঁটা ধরলে প্রতিক্রিয়াকারী দায়ী থাকবে না একেবারেই। 
 প্রত্যাশাঃ
 লেখাটা পড়ার পর থেকেই মনের ঈষাণ কোণে ঘূর্ণিবায়ু টাবঘুরুন্টি খেতে শুরু করে। ঘটনা কী? ধুসর গোধূলি তো এমন আহামরি কিছুই লেখেনা যে কোনো সুদর্শনা ললনা তাহার প্রেমের নিদর্শন জাগাইতে একেবারে হাজার হাজার পাবলিকের ঘাড়ে হুমড়ি খাইয়া পড়িবে। তাও এইসব বালছাল পড়িয়া। তাহা হইলে কাণ্ডখানার পেছনের কাণ্ড কী? মহাচিন্তিত হইয়া পড়িলাম। বলিতে দ্বিধা নাই যে রজনীর কয়েক প্রহর বিনিদ্র কাটাইতে হইয়াছে ইহার দরুন। অংক কষি, জাবেদা কষি, মিলার গান শুনিয়া বিভিন্ন এ্যালগোরিদমে ফেলিয়া প্রবলেম মিলাইবার চেষ্টা করি। কিন্তু কোনো দিগ্বিদিক খুঁজিয়া পাই না। দিবসের তৃতীয় শেষ বিড়িতে চতুর্থ সুখটান মারিয়া হাতের টোকা মারিয়া সিগারেটের পশ্চাৎদেশ ছুঁড়িয়া ফেলিতে গিয়াই, ইউরেকা। পাইয়া গিয়াছি। লেখককে ধরিতে পারিয়াছি বলিয়া তখনই গুগল চ্যাট ওপেন করিলাম। সবুজ বাত্তি জ্বলজ্বল করিতে দেখিয়া আর দেরী করি না।
 : রাতে খাইছস?
 : হ
 : কী খাইছস?
 : কী আবার বালের পিৎসা। এই হিন্দি চুল খাইতে খাইতে পেটে চর পইড়া গেলো রে!
 : আহারে। তোর খুব কষ্ট হইতাছে। তুই ইলিশ মাছ ভাজি খাবি?
 : মানে?
 : মানে হইলো। আমি তরে দাওয়াত দিমু। তারপর ইলিশ ভাজি করুম। পদ্মার ইলিশ। তারপর পাবদা মাছের দো-পেয়াজা। আচ্ছা তুই কি ভুনা খিচুড়ি খাবি নাকি পোলাও?
 : অই হালা, আমার লগে ইয়ার্কী করোস?
 : ক্যান আমি কি তোর কিছু লাগি নাকি যে ইয়ার্কী করুম? হাছা কৈতাছি। তরে খাওয়ামু। এইটা একটা প্রমিজ। খাবি?
 : হ খাওয়া যায়...!
 : তাইলে মেন্যু ঐটাই। ইলিশ ভাজি, আধা পোড়া পেঁয়াজ শুদ্ধা, পাবদার দো-পেঁয়াজা আর ভুনা খিচুড়ি। ওকে?
 : ও.কে। আর পানীয়?
 : তুই যা চাইবি তাই।
 : কস কী। সূর্য্য কোন দিন দিয়া উঠছে রে?
 : ধুরো হালা। তুই আমার দোস্ত না? তোরে খাওয়াইতে অসুবিধা কি? এইটুক না করলে দোস্ত কীসের, ক দেখি।
 : হ, কথা সত্য। তুই তো ভালো হইয়া গেছোস রে!
 : হ, দোস্ত আর কতো, ক! আইচ্ছা লেখাটা কি তুই লেখছস?
 .... এইবার ঐ পাশ থেকে শুরু হয় জানা না জানা সব খাচড়া কথার মুষলধারায় বর্ষণ। আমার বাপেও এইসব কথা শুনে নাই জীবনে, আমি কইত্থে শুনুম। কবে এইটারে ভালো করতে পারুম! এতো কইরা কইলাম, "ল, তাবলীগে যাই"। উলটা আমার কান পঁচাইয়া অশ্লীল কথাবার্তা বলে। যাইহোক, আমার আলাভোলা পিসিটা গেলো হ্যাং হইয়া তার এইসব খাচ্চইরা গালাগালি শুইনা। মনটারে ট্যাংরা মাছের মুখের মতো কইরা ভ্যাব্দা মাইরা বইসা থাকি কতোক্ষণ। দুয়েকটা বোধ্য শব্দ যা কানে আসছে তা থেকে আন্দাজ করলাম এই বাক্যগুলা। "তুই আমারে ঘুষ সাধস? তর দিলে কি দুদকের ভয় নাই? তোর মনে কি জাহান্নামের ডর নাই। নালায়েক, বেত্তমিজ...." ইত্যাদি ইত্যাদি।
 বুঝলাম সুবিধা হইলো না। হিমু কামডা করে নাই। করলে যেই টোপ দিছি এতোক্ষণে কনফেস কইরা ফেলতো। যেহেতু গালাগালি করতাছে তার মানে সে লেখে নাই। আর খালি গালাগালি করলেও বুঝতাম ডাল মে কুছ কালা হ্যায়। হালায় কয়, আমার বাপেরে নাকি ফোন দিছে, দিয়া কইছে, "মামা আসেন দুইজনে মিইল্যা ধুগোরে পঁচাই"। আপনেরাই কন কেমন লাগে! আমার প্রত্যাশার ঘাড়ে এক্কেবারে সাড়ে তিন লোটা পানি ঢাইলা দিলো শালা হাবশী।  
 প্রাপ্তিঃ
 হিমুর কাছ থেকে দৌঁড়ানি খাইয়া এদিক ঐদিকে তাকাই। ফেইসবুকে, জিমেইলে এমনকি এসেমেসেও শুভেচ্ছা বার্তা আসতে থাকে। আমি পড়ছি মহা যন্ত্রণায়। বুঝাইতে যাই, কেউ ই বুঝে না। আমি কান্দি, ছাইড়া দেন স্যারেরা। একজন কয়, "বস বাঁটে পাইছি। ছাড়াছাড়ি নাই"। পড়ছিনি মহা ঝামেলায়? যারে দেখি তারেই সন্দেহ হয়। এমনকি বাসস্ট্যান্ডে দাঁড়ানো আমার দিকে আড়চোখে তাকিয়ে মুচকি হাসা মধ্যপ্রাচ্যের ললনারেও সন্দেহ হয়। নিশ্চই এই বেটিই লেখছে! পরক্ষণেই আবার মনে হয়, যাহ্ শালা এই বেটি তো বাংলাই কইতে পারে না, তাইলে বাংলা লেখবো কেমনে?  
 আমি ভাবি, ভাবি আর হাঁটি, হাঁটি আর চিন্তা করি, চিন্তা করি আর সিকারেট ফুঁকি। কূলকিনারা পাইনা। আমার এম্পটি হেডে এইবার আবারো বুদ্ধি দোলা দেয়। ব্যাক টু দ্য রুট! কিংকং এর ব্লগ ঘাটতে থাকি। লাইন বাই লাইন পড়ি তার ব্লগের প্রতিটা পোস্টের। একেবারে শুরু থেকে। খুঁটিয়ে খুঁটিয়ে মন্তব্যগুলো পড়ি। পড়তে পড়তে একটা পোস্ট দেখি। ইয়ান্নির একটা গান নিয়ে লেখা। রেইনমেকার। আগুন গান। ইস্নিপ্সে সার্চাই। গানটা পাই, কিন্তু কনসার্ট ভার্সনটা পাইনা। খুঁজতেই থাকি, খুঁজতেই থাকি। একটা পাই অবশেষে। কিন্তু কোয়ালিটি যাচ্ছে তাই। আমার হেডফোনটা অন্যরকম, এক্কেবারে সেইরকম। যেকোন লো-কোয়ালিটির গানই ভালো শোনা যায়। এমনকি হিমুর মনো প্যানপ্যানানি গুলাও ভালো আউটপুট দেয়। কিন্তু এই গানটা সুবিধার লাগে না। আরও খুঁজি। খুঁজতে খুঁজতে অবশেষে মান্দালয় বে তে অনুষ্ঠিত পুরা কনসার্টটারই অডিওটা পেয়ে যাই। পুরা চুয়াত্তর মেগার। কোয়ালিটি চলেবল। ঐখান থেকে গানটা আলাদা করি। ইস্নিপ্সে আপলোডাইলাম, কয় কপিরাইটের ঝামেলা। তোর গুষ্ঠি কিলাই কপিরাইটের। রাইখা দিলাম গুগল পেইজে। গানটা শুনতেছি তো শুনতেই আছি গত দুইদিন ধইরা। না পঁচা পর্যন্ত চলবে এই শোনাশুনি। 
 অই দেখো, কথায় কথায় ক্ষেত হারাইয়া ফেললাম। বলতেছিলাম প্রত্যাশার পর প্রাপ্তির কথা। মানে "মিশনঃ সাইবার প্রেম"র কথা আরকি। তো এই লিংক সেই লিংক, এই হিসাব-ঐ অংক কষে অবশেষে একটা খসড়া দাঁড় করালাম। মানে মোটামুটি কনফার্ম, কে সেই ব্যক্তি।  
 উপসংহারঃ
মাননীয় অতিথি লেখক (মতান্তরে লেখিকা, কারণ অনেকেই মনে করেন আপনি লেখিকা। এবং তারা ড্যাম শিউর), আপনি তিন চার বছর বাংলা না লিখেও অসাধারণ একখানা লেখা লিখেছেন। সারবস্তু যাই হোক, লেখার প্যাটার্ণ আগুন। "কোলগেট ওয়ান সচলায়তন আপনাকেই খুঁজছে"- নামে একটা ক্যাম্পেইন আছে আমাদের। আপনি প্রথম রাউন্ড উতড়ে গেছেন। এবার সেকেন্ড রাউন্ড, ইনস্ট্রুমেন্টাল রাউন্ড। মনে রাখবেন এই রাউন্ডে আপনাকে একটা আকাশ থেকে ধরে আনা গল্প লেখতে হবে। ঐখানে কোনো ধুগোর-মুগুর চলবে না। পুরোটাই নিজের ক্রিয়েটিভিটি। আপনার যারা রেফারেন্স তাঁরা দেখেন কী দারুণ সব লেখা লিখেন। আপনিও পারেন। সুকান্তের মতোই বলি, "আপনার মধ্যে বারুদ আছে। জ্বলে উঠুন, আলোকিত করুন আপনার চারপাশ।" এই সুকান্ত কিন্তু চ্যাঙড়া কবি সুকান্ত না, আমার দোস্ত সুকান্ত। জনগণের চাপে পড়ে ভাবছি শেষমেশ 'কনফেস' করবো কীনা। আসিফের মতো "ও প্রিয়া--- ও প্রিয়া তুমি কোথায়" বলে দৌঁড়ে সদর রাস্তায় গিয়ে ষাঁড়ের মতো চেঁচিয়ে উঠবো কিনা ভাবছি, নাকি ভূপেনের মতো ম্যাড়ম্যাড় করে গাইবো, "ছায়া ছায়া নিভু নিভু আলোর রেখা, এসময়ে ভালো আর লাগে না একা... একা একা বসে আছি নদীরও ধারে, সে কি আসে যে মোরে বেসেছে ভালো!" ধুরো তার চাইতে কিছুই গাইবো না। বরং দেখি আপনি কী কী করেন!  
 বিদ্রঃ আপনের লেখার ব্যাপারে কিন্তু ঈমানে কই, সত্য কথা কইছি।

