গুরুচন্ডালী - ০১৬



১.
 প্রথম যখন বরফ দেখার সুযোগ হলো, সেবার প্রায় বারো ঘন্টা টানা ড্রাইভ করে গিয়ে তিন-চার দিনের বাসী বরফ দেখে এসেছিলাম সিডনী থেকে বহুদূরের জিন্ডাবাইন এলাকার থ্রেডবো নামক গ্রামে। সারা রাত গাড়ি চালানোর ধকল নিমিষেই উবে গিয়েছিলো রাস্তার পাশের জমে থাকা সাদা সাদা তুষারের দর্শনে। সে এক অন্যরকম অভিজ্ঞতা, এক অন্যরকম রোমাঞ্চ, একেবারেই প্রথম প্রেমের মতো...! খুব ছোট্ট একটা ডোবার আংশিক জমে আইস হয়ে যাওয়া দেখে খুশীতে আটখানা হয়ে তাতে লাফ দিতেই হাটু পর্যন্ত ডুবে গিয়েছিলো মরার মতো ঠান্ডা সেই ডোবার পানিতে। আরো ঘন্টাখানেক গাড়ি চালিয়ে যখন নির্ধারিত জায়গায় পৌঁছেছিলাম তখন অভিযাত্রীরা সবাই 'বরফের স্যুট-বুট' লাগিয়ে, হাতে 'লাঠি' নিয়ে রওনা দিলো পাহাড় ট্র্যাকিঙে। আমরা ছিলাম চার বন্ধু। খুবই সাদামাটা শীতের পোষাকে, যা সিডনী'র নাতিশীতোষ্ণ আবহাওয়ায় যথেষ্ট! কারুরই এর আগে বরফ অবলোকনের সুবর্ণ সুযোগ (বা দুর্ভোগ) আসে নি বলে কেউ জানতো ও না ঠিক কী রকমের জামা পরিধান করা উচিৎ। তো গাড়ি থামিয়েই চারজন হুটহাট নেমে পড়ে হৈহৈ করে পাহাড়ের দিকে দৌড় শুরু করে দিলাম। জোশের ঠেলায় প্রথমে টেরই পাই নি কোথায় যাচ্ছি। যখন খেয়াল হলো ততোক্ষণে জমে থাকা বরফের রাস্তা ডিঙ্গিয়ে কচকচ শব্দ তুলে আমার সমতল থেকে বেশ খানিকটা ওপরে। সেখানে গিয়ে খেয়াল হলো আমরা কথা বলতে পারছি না। ঠান্ডায় মুখ জমে গেছে। একজন আরেকজনকে হাতের ইশারায় ডাকে, ছবি তোলার অনুরোধ জানায়। খাবলা দিয়ে বরফ তুলে একজন আরেকজনকে ঢিলায়। কেউ কেউ আবার খানিকটা মুখে দিয়েও চেখে দেখে! অতি উৎসাহী দু'জন আবার একটা ছোট্ট টিলার আড়ালে এক্সপেরিমেন্ট স্বরূপ প্যান্টের জিপার খুলে ইয়ে করায় মত্ত হয়ে পড়ে। বলাই বাহুল্য এই পোস্টের লেখক ছিলেন সেই দু'জনের একজন।  
 সেদিন ঠান্ডার প্রকোপে আর পাহাড়ের চূড়া থেকে নেমে আসা সাদা ধূয়ার একটা দাবড়ানী খাওয়ার ভয়ে বরফ অভিযানের সেখানেই সমাপ্তি ঘটে আমাদের। গাড়িতে ফিরে পনেরো মিনিট হিটিং সিসটেমে নিজেদের কিছুটা তাতিয়ে নিয়ে নেমে এসেছিলাম সেই এলাকা থেকে। 
 এরপর গঙ্গা-ব্রহ্মপুত্র অববাহিকায় অনেক জল গড়িয়ে চরটর পড়ে একাকার হলো। আর আমিও পথ ঘুরে টুরে চলে এলাম জর্ম্মন দেশে। প্রথম বছর যেবার তুষার ঝরা দেখলাম নিজের ঘরের জানালা দিয়ে, খুশিতে নাচতে ইচ্ছে করছিলো। ছাতা হাতে কোনো এক উত্তরযৌবনা বয়ষ্ক মহিলার রাস্তা ধরে হেঁটে যাওয়া দেখে মনে হচ্ছিলো ছোটবেলায় ক্যালেন্ডারে দেখা একটা ছবি হঠাৎ জীবন্ত হয়ে গেছে। কিংবা আমার পড়ার টেবিলের পাশে রাখা সেই ক্যালেণ্ডারের পাতাটাই হঠাৎ এই সকালে এ্যানিমেটেড হয়ে আমার চোখের সামনে চলা শুরু করেছে। 
 এবার টানা ভারী বরফ পড়ছে তিন'বছরের বিরতিতে। বনে যেখানে তাপমাত্রা সাধারণতঃ হিমাঙ্কের নিচে নামেই না সেখানে প্রায়শঃই হিমাঙ্কের নিচে পাঁচ-ছর পর্যন্ত চলে যাচ্ছে। গত পড়শু ছিলো হিমাঙ্কের নিচে পনেরো! আজকেও তাপমাত্রা হিমাঙ্কের নিচে § হলেও আবহাওয়া বলছে অনুভূত তাপমাত্রা হলো শূন্যের নিচে নয় ডিগ্রি! এর মধ্যে গত দুদিন বরফ না পড়লেও সূর্য্যের পর্যাপ্ত তাপের অনুপস্থিতে দুদিন আগের বাসী বরফ গলে না গিয়ে কাঁচের মতো 'গ্লাট আইস' হয়ে গেছে। যেটা খুবই বিপজ্জনক। এই পরিস্থিতিতে গাড়ির দূর্ঘটনায় পড়ার হার অনেক বেশি। হাঁটতে গিয়ে কোমর ভাঙা থেকে শুরু করে যারা সাইকেল চালায় তারাও বেশ ভেজালে আছে। 
 ২.
 এটা একটা খবর। বদ্দা যখন বিয়ে করলেন শুনলাম। হঠাৎ খুশিতে চিৎকার দিয়ে উঠেছিলাম। ইচ্ছে করছিলো, 'যাই আমিও বিয়ে করে আসি।' যেনো বিয়েটা হাতের মোয়া। ইচ্ছে করলো আর ফেসবুকের স্ট্যাটাস 'সিঙ্গেল' থেকে 'ম্যারিড' বানিয়ে দিলাম! মোয়া হোক বা না হোক, স্ট্যাটাসটা বদলে ফেলতে যে ইচ্ছে হয় নি তা কিন্তু না। কিন্তু পরক্ষণেই মনে হলো, বদ্দা তো একটা কারণে স্ট্যাটাসটা বদলেছেন, আমি বদলাবো কী কারণে? 
 পড়শুদিন ভাইয়া বেশ ঝামেলায় ছিলো, অন্তত ফোনে গলার স্বর শুনে তাই মনে হচ্ছিলো। কথা বললাম। ভাবীর সাথেও। দু'জনের গলাতেই খানিক আতঙ্কের সুর। আমি অভয় দিলাম, আরে এখন এইটা কোনো ব্যাপারই না। একেবারে পান্তাভাত। খালি যাইবা, মাথায় হাতুড়ি দিয়া হালকা বাড়ি দিবে, তুমি অজ্ঞান হয়ে যাবা, তারপর যখন চোখ খুলবা তখন দেখবা সব ঠিকঠাক...! ভাবী বলে, তোমার নিজের খুব অভিজ্ঞতা আছে মনে হয়! খবরটা পেলাম কাল। ভাইয়া ফোন করলো। "তোর ভাস্তি হয়েছে...!" ভাস্তি যে হবে খবরটা জানাই ছিলো। তারপরেও কেমন জানি বাঁধভাঙা উল্লাস শুরু হয়ে গেলো রক্তের ভেতর। খুঁটিয়ে খুঁটিয়ে নানা কথা জিজ্ঞেস করি ভাইয়াকে। ভাইয়াও জবাব দেয়। জীবনে প্রথম প্রথম বাবা হইছে তো! সাথেই সাথেই ছবি তুলে পাঠিয়ে দিয়েছে। যান্ট্রিক গোলযোগের কারণে পাই নাই। কালকে আবার ফোন করে বললো, "আবার পাঠাইছি। দেখ!" খুলে দেখলাম পুটলির ভেতর থেকে একটা টুকটুকি গুটু গুটু চোখ মেলে তাকিয়ে আছে। মনটাই ভালো হয়ে গেলো শালার। অদ্ভূত এই অনুভূতি, অদ্ভূত এই শিহরণ। ভাস্তিকে দেখার পর থেকেই অবশ্য আমার ইচ্ছে করছে নিজের একটা বাবুর! নিজের একটা জলজ্যান্ত পুতুলের!  

