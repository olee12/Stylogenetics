গুরুচন্ডালী - ০১৫



১.
ইদানিং খালি লিখতে ইচ্ছে করে। আবঝাব, নিজের দিনপঞ্জির মতো করে। যা-ই দেখি, যা-ই শুনি, যা-ই পড়ি, যা-ই পরি- সব নিয়েই। এই যেমন আজকে অনেকদিন পর রাইনের পাড় ধরে হাঁটলাম সন্ধ্যাবেলায়। শেষবার গিয়েছিলাম খুব সম্ভবতঃ হিমু-বদ্দা'র সফরের সময়। গাছে গাছে তখনো পাতা ছিলো। দুই ধারে সবুজ পাতার কিম্ভূতকিমাকার গাছের সারির মাঝবরাবর পায়ে চলার রাস্তা। নদীর তীর ধরেও আরেকটা বাঁধানো ট্র্যাক। কেউ কেউ ইনলাইন স্ক্যাটিং ও করে ঐদিকটায়। প্যারাবোলিক রাস্তা, নদীর গতিপথের সঙ্গে সঙ্গতি রেখে। আজকে ঠান্ডা ছিলো প্রচুর। ৫ টায় ঝুপ করে নেমে যাওয়া সন্ধ্যায় হঠাৎ কী মনে করে হাঁটতে হাঁটতে চলে গেলাম ঐদিকটায়। নদীটা বেশ প্রশস্ত মনে হলো। কয়েকটা ভটভটি চলে গেলো মাঝে সাঝে। কয়েক কিলোমিটার দূরের পোস্ট টাওয়ার যেনো মেঘের ভেতর ঢুকে গেছে, কিংবা মেঘ গুলোই হয়তো কূয়াশা হয়ে নিচে নেমে এসেছে! পোস্ট টাওয়ারের দেয়ালে ক্ষণে ক্রিসমাস ট্রি, ক্ষণে জার্মান পোস্টের মনোগ্রাম ভেসে ওঠে। ঐদিকে তাকাই একবার, পরক্ষণে নদীর ঐ পাড়ে ভাসমান চাইনিজ রেস্তোঁরার দিক হয়ে দৃষ্টি ঘুরিয়ে আনি পাতা ঝরে যাওয়া গাছ বেষ্টিত পথের মাঝে। এই ঠান্ডায় ইতস্ততঃ কয়েকজন জগিং পাগল (জগা ঠাকুর) ব্যতিত আর কাউকে চোখে পড়ে না! আমি হাঁটতে থাকি... 
২.
দেশে ফোন করলে একটা বিশেষ কার্ড ব্যবহার করি। এই কার্ডের বিশেষত্ব হলো, কোনো ভুজংভাজুং নাই। একটা এ্যাকাউন্ট নাম্বারের বিপরীতে রিচার্জ করো আর কথা কও। প্রতি মিনিটে একটা নির্দিষ্ট পরিমান সেন্ট খরচা করো- সোজা হিসাব। কোনো আলগা হিসাব নাই। নাই কোনো আলগা ঝামেলা। কিন্তু পিরোবলেম হইলো আমি যে ফোন থেকে ফোন করি, মতান্তরে যে প্রোভাইডারের মোবাইল ব্যবহার করি সেইটা। গত মাসখানেক ধরে এই প্রোভাইডার কোনো কার্ডের এক্সেস নাম্বারেরই এক্সেস দেয় না। ফোন করলে কানেক্ট হওয়ার আগেই লাইন কেটে যায়। গত বেশ কিছুদিন ধরে, এই অবস্থার কিছুটা উন্নতি হয়েছে। এখন মাঝে মধ্যে লাইন এক্সেস পাওয়া যায়, কিন্তু তার জন্য করা লাগে নানা রকম পুজা-অর্চনা-মানত প্রভৃতি। যখন ফোন করবো ভাবি, ব্যাপক উৎসাহ, উদ্দীপনা আর যথাযথ ধর্মীয় ভাবগাম্ভীর্য নিয়ে বসে পড়ি এক্সেস নাম্বারে এক্সেস পাওয়ার মল্ল যুদ্ধে। এমনও হয়েছে রাত দুইটায় যুদ্ধ শুরু করে এক্সেস পেয়েছি সকাল সাতটায়। আবার এমনও হয়েছে ধৈর্য্যের সঙ্গে কুলাতে না পেরে অবশেষে সেযাত্রা যুদ্ধক্ষেত্র থেকে হয়েছি পগারপার। বাড়ির, অন্দরের জনগণ মাঝে মাঝে ত্যাক্ত বিরক্ত হয়ে পাল্টা ফোন দিয়ে জানান দেয়, "ইশটিল ওয়েটিং..."। মির‌্যাকলটা ঘটে তখনই, ঘুট করে লাইনটা লেগে যায়। যে লাইন পেতে আমার টানা ৫ থেকে ৭ ঘন্টা ধৈর্য্যের সঙ্গে নানা বোঝাপড়া করা লাগে, সেই ফোন পেয়ে আমার পেরেশানির অন্ত হয়। হুঁশ করে একটা বাতাসের সঙ্গে বেরিয়ে যায়, "তাইলে মনে হয় হালায় আমার নিয়তটাই খারাপ!" 
৩.
জামা কাপড় জমতে জমতে কাবার্ডের নিচটা পুরা বোঝাই হয়ে গিয়েছিলো। অনতিবিলম্বে ধোপাবাড়ি না পাঠালে পরেরদিন গামছা পরে বাইরে যাওয়ার সিসটেম করা ছাড়া কোনো উপায় থাকবে না। আমাকে লুঙ্গি পরা অবস্থায় আমার ফ্লোরের লোকজন দেখেছে, উপরের তলার কেউ কেউ দেখেছে টিভিরুমে বিড়ি টানতে যাই বলে! এইটা কী জিনিষ, এই নিয়ে তাদের কৌতুহলও প্রথম প্রথম মেটাতে হয়েছে। এখন তারা লুঙ্গি চিনে, আমার পরিধেয় হিসেবে। এর মধ্যে একটা পর্দানশীন ভাবও আছে। কিন্তু আমাকে যদি গামছা পরে ঘোরাঘুরি করতে হয় তাহলে তো অবস্থা একেবারে বেড়াছেড়া! বাসায় না হয় ঘুরলাম, ব্যাপার না। কিন্তু গামছা পরে শহরে চলে গেছি, এইটা ভাবতেই কেমন শিউরে উঠলাম। নিজেকে যাদুঘরের কাঁচের দেয়াল ঘেরা এক ঘরে কল্পনা করে অজান্তেই আঁৎকে উঠলাম। কাল-বিলম্ব না করে একটা বিশাল ব্যাগে সব জাতাজাতি করে ঢুকিয়ে ছুট দিলাম ধোপাবাড়ি। সৃষ্টিকর্তার অশেষ কৃপায় আমার সব কাপড় চোপড়ই মোটামুটি ইস্ত্রিমুক্ত। স্ত্রী এবং ইস্ত্রি- এই দুই জিনিষই আমার কাছে চরম ঝামেলার মনে হয়। আল্লায় বাঁচাইছে, এখনও পর্যন্ত সহি-সালামতে এই দুইয়ের অত্যাচার থেকে বাইরে আছি। 
৪.
দেশে থাকাকালীন স্ট্যান্ডার্ড চার্টার্ড ব্যাংকের কার্ড সেকশনে কাজ করতো এক ইয়ার দোস্ত। অনেক চাপাচাপি করেছিলো 'ভিসা-মাস্টার' করানোর জন্য। বলে "তুই শুধু সিগনেচার মেরে দে, বাকিটা আমি করছি। লিমিট স্টার্টিং-এ পঞ্চাশ হলে চলবে!" আমি গাঁইগুঁই করি। এই জিনিষ আমার ঠিক জুইতের মনে হয় না। মনে হয় হালায় পরের ধনে পোদ্দারী! কখনো তাই করা হয় নি।
 সেদিন কী মনে করে কার প্ররোচনায় দিলাম একটা ফর্ম ফিলাপ করে। প্রথমে আসে ইমেইলে কনফার্মেশন, তারপর একদিন ঘরের ঠিকানায় একটা গোল্ড মাস্টার! লিমিট শুনে আমি চিক্কুর দিয়ে উঠি- "কস কী রে মমিন!" 
৫.
বহুদিন পর আমার চুলায় আগুন জ্বললো অবশেষে। এমনিতেই নাচনা বুড়া, তার ওপরে বাজে ঢেরা। জ্বরের অজুহাতে নিজেই নিজেকে প্রবোধ দেই, "তোর না ব্যাটা জ্বর, তুই রাঁনবি ক্যামনে? জুইত কইরা হুইয়া থাক। ক্ষুধা লাগলে আল্লারে ডাক!" জ্বর ছেড়ে গেলেও প্রবোধে শরীর মানে, মাগার পেট তো আর মানে না। দৌঁড়াই বাইরে। কখনো ম্যাকুস, কখনো ডোনার (O-এর উপরে দুই নক্তা) আবার কখনো ক্রিসমাস মার্কেট থেকে তেলে ভাজা ব্যাকফিশ ফিলে খেয়ে পেটের জ্বালা জুড়াই। রান্না ঘরে বিপুল বিক্রমে পুরো লম্বা টেবিল জুড়ে প্রাকরন্ধন যুদ্ধরত অবস্থায় জিগলিন্ডে'র সাথে কথা হয়। ক্রিসমাসে এই শুক্রবারেই ইবিজা যাচ্ছে বাবা-মায়ের একমাত্র মেয়ে। ওর মা ওর নামে ফ্ল্যাট কিনেছে, টাকা ইনভেস্টমেন্টের উপায় হিসেবে। বাংলাদেশের ব্যাপারে দারুণ উৎসাহী জিগলিন্ডে। কার্নেভালের আগে আগেই ফিরে আসবে ছুটি উদযাপন শেষে। আসার পথে রোমা থেকে শাড়ি আর আনুষঙ্গিক জিনিষ কিনে আনবে, কার্নেভালে পরবে বলে! কিচেনের ডাইনিং টেবিলের ওপর রাখা ফ্লোর মেইট দের ক্রিসমাস ক্যালেণ্ডারের দিকে চোখ যায়। ক্যালেণ্ডারে আমার ঘর খুলে কে যেনো চকোলেট খেয়ে ফেলেছে! আমিও খানিক চিন্তা করে আরেকটা ঘর খুলে তার চকোলেট খেয়ে তাতে লবন ভরে আবার বন্ধ করে দিয়েছি সুন্দর করে। আমার এই কর্মে জিগলিন্ডে হাসে। "তোমার বান্দরামী গুলো খুব ইউনিক...!"
 হঠাৎ আমার জন্য একটা গিফট আছে,  বলে দৌঁড়ে তার ঘরে চলে যায়। ফিরে আসে একটা বই হাতে। আমার হাতে দিয়ে বলে, "ম্যারী ক্রিসমাস..."। ধন্যবাদ দিয়ে বইটা হাতে নিয়ে উলটাই। দ্য কাইট রানার। কবে, কখন, কথায় কথায় বইটা ভালো লাগার কথা জানিয়েছিলাম! আমি ভুলেও গেছি। ও সেটা মনে রেখেছে। ইবিজা যাওয়ার আগে আর দেখা নাও হতে পারে, এই ভেবে আজকেই হাতে ধরিয়ে দিলো ক্রিসমাস প্রেজেন্ট। আমি অসামাজিক প্রাণী এক, এই যে চারপাশে এতো বন্ধুতা, এতো ভালোবাসা- এর প্রতিদান দেই কী করে! 

