ব্যানার বানানোর ইতিবৃত্ত



মিউজিক্যাল র‌‌্যাট লেখার তাড়না অনুভব করছি বটে। কিন্তু এরকম একটা লেখা নামাবার জন্য যে পরিমান  ফিলিংস আর ইয়ের সম্মিলিত হাদুমপাদুমের দরকার হয় সেইটা এই মুহূর্তে  বায়ুমণ্ডলে খুঁজে পাওয়া যাচ্ছে না বলে ভিন্ন পথে (কল্কির) নাও ছেড়ে দিলাম। আল্লাহ ভরসা। 

'ব্ল্যাপ'। মানে, সোজা ভাষায় বললে, ব্লগের ফ্ল্যাপ। এইটা বাংলা ব্লগাতিহাসের নতুন সংযোজন। 
 চিন্তা করে দেখলাম, আমার তো আর ইহজীবনে বই-টই বের করার কোনো সম্ভাবনা নাই। (থাকলেও কেউ কোনোদিন আমার বইয়ের ফ্ল্যাপ লিখতে আগ্রহী হতেন কি-না, এটা একটা বিরাট গবেষণার বিষয়।) কিংবা কোনো বই বের করনেঅলা দরদী ভাইও (বোনও হতে পারেন, তবে সম্ভাবনা ক্ষীণ) অনুরোধ করে দিনের পর দিন গুটকে খোঁচা মেরে তাঁর বইয়ের জন্য ফ্ল্যাপ লিখে দিতে বলবেন না। কিন্তু আমারও তো ইচ্ছা করে ফ্ল্যাপ লেখার, না-কি! 

 তো, দুঃখীর দুঃখে আসলে দুঃখীকেই লুঙ্গী কাছা মেরে নামতে হয়। আমার হাতের কাছে দুঃখী বলতে পেলাম একজনকেই। আমার মূলা ঝুলানো ভায়রা ভাই, দুর্নীতিবাজ মেম্বর দ্রোহী। আমাদের দুজনকে দিয়ে কেউ ফ্ল্যাপ লেখায় না, কেউ লিখেও দেয় না। তাই ঠিক করেছি, আমরা নিজেদের লেখাতে আমরা নিজেরাই ফ্ল্যাপ লিখবো, আই মিন 'ব্ল্যাপ'। এখন মেম্বর তো নয় মণ খাঁটি গব্যঘৃত না হলে লিখবেন না বলে ঠিক করেছেন। তাই আমার আর ব্ল্যাপ লেখা হচ্ছে না সহসা। ইতিহাসের শুরুটা করতে হচ্ছে মেম্বরকেই। কিন্তু কোথায় তিনি! চান্সুরুজ সাক্ষী, আমার এই লেখায় মেম্বর ব্ল্যাপ না লিখলে, তেনার খবরই আছে। 
 বলছিলাম ব্যানার বানানি নিয়ে। যদিও এই লেখাটা সচলায়তনের বাঘা ব্যানারুদের কাছ থেকে আসার কথা ছিলো। কিন্তু তাঁদেরকে যথাসাধ্য খুঁচিয়েও কোনো এ পথের ত্রিসীমানায় আনা গেলো না। এপাশে খোঁচা দিলে ঘ্যাঁশ ঘ্যাঁশ করে পেট চুলকে অন্যপাশ ফিরে আবার নাক ডাকেন তাঁরা। তাদের অত্যাধুনিক বাজুকা না পেয়ে বাধ্য হয়ে আমার গুলতি নিয়েই মাঠে নেমে পড়তে হলো। ইয়া হাবিবি। 
 কথা অনেক হয়ে গেছে। এবার সোজা ফিল্ডে নেমে যাই। 
 প্রথমেই যেটা করতে হবে, তা হলো— "কী" বানাতে চান সেটা ঠিক করতে হবে। আমি এখানে উদাহরণ হিসেবে "শারদোৎসব" নিচ্ছি। এবং ব্যানারের ব্যাকগ্রাউন্ড হিসেবে শরৎ কালের আকাশকে রাখতে চাই। অন্যকিছু না। [জোড়া দেয়া ছবিতে আমি সুবিধা করতে পারি না বলে একরঙা ব্যাকগ্রাউন্ডের দিকে আমার নিক্তি ঝুঁকে থাকে সবসময়েই। তবে আপনি চাইলে কিছু কাশফুলের ছবিও নিতে পারতেন।] 
 যোগাড় করলাম সেরকম একটা আকাশের ছবি। 
স্টেপ ০- ফটোশপে নতুন একটা জমিন খুলতে হবে ৯৬৫ X ১৫০ সাইজের। 

স্টেপ ১- আকাশের ছবিটাকে ফটোশপে ওপেন করে, পুরোটা সিলেক্ট করে তারপর একটু আগে খোলা খালি জমিনের আলের মধ্যে এনে ফেলতে হবে। এরপর ব্যাটাকে ইচ্ছেমতো ডানে-বামে-উপরে-নিচে সমানে কোপাতে থাকেন। অর্থাৎ টেনেটুনে ব্যানারের সাইজের খালি জমিনে ফেলে দেখতে হবে কোন্ দৃশ্যটা ভালো লাগে। 

 স্টেপ ২- শারদোৎসবের ব্যানারে দেবী দূর্গা থাকবেন না, তা কী করে হয়! কিন্তু ব্যাকগ্রাউন্ডের সাথে খাপ খাওয়ানোর জন্য প্রয়োজন হালকা একটা মনোগ্রাম, যা দেবী দূর্গার উপস্থিতি নিশ্চিত করবে। পুরো প্রতিমা এখানে যাবে না। তাই বহুল প্রচলিত সেই অবয়বটুকুই ফটোশপের আলাদা ট্যাবে খুলে, তারপর 'কুইক সিলেকশন টুল' ব্যবহার করে শুধু 'মনোগ্রাম'টা কপি করে নিয়ে শরতের আকাশে ফেলে অবস্থান ঠিক করে নিলাম। 

 স্টেপ ৩- এবার ব্যানারটার জন্য একটা বক্তব্য ঠিক করতে হবে। যেহেতু শারদোৎসবকে তুলে ধরছি, তাই শুরু থেকেই রবি বুড়ার 'শারদোৎসব' নাটকের কিছু ডায়ালগ আমার মাথায় ঘুরপাক খাচ্ছিলো। তবে আবছা আবছা। স্কুলে পড়েছি বলে খুব বেশি করে কিছু মনেও পড়ছিলো না। শরতের আকাশ নিয়ে কয়েকটা লাইন ছিলো, কিন্তু সেটা একটু বেশিই কাব্যিক হয়ে যায় আমার করা ব্যানারের ক্ষেত্রে। একটু মজার কিছু চাই। 
নেট বাবাজীর ঘাড়ে সওয়ার হতেই মিলে গেলো। লক্ষেশ্বর বলে একটা চরিত্র ছিলো সে নাটকে। ছেলেরা তাকে ক্ষেপাতো "লক্ষ্মীপেঁচা" বলে। ছেলেরা একটা ছড়াও কাটতো তাকে নিয়ে, সেই ছড়াটা পেয়ে গেলাম— "কাক লেগেছে লক্ষ্মীপেঁচা, লেজে ঠোকর খেয়ে চেঁচা"। 
ব্যস, লাগিয়ে দিলাম সেটা ব্যানারে। 
 স্টেপ ৪- এবার তো ব্যানারে "সচলায়তন" লেখাটা লিখতে হবে। শ্লোগানটা এক্ষেত্রে ঐচ্ছিক রাখছি, কারণ এমনিতেই টেক্সট বেশি হয়ে যাচ্ছে। সচলায়তন লেখাটা যেকোনো ফন্ট বা রঙে লেখা যায় ব্যাকগ্রাউন্ডের সঙ্গে মানিয়ে। আমি নিজে একটু রঙচঙা (কালারফুল) জিনিস বেশি পছন্দ করি তো! তাই ব্যানারের ফন্টে তো বটেই, পারলে আমার আশেপাশের মানুষজনকেও বার্জার কালার ব্যাংকের রঙের পুকুরে গোসল করিয়ে দেই। 
 তো সেই মোতাবেক "সচলায়তন" লিখে "লক্ষ্মীপেঁচা"কে টেনেটুনে যেখানে ভালো লাগলো, সেখানে বসিয়ে দিলাম নিচের মতো করে। [মনে রাখবেন, এক্ষেত্রে ফন্টের আকার, আকৃতি, রঙ, অবস্থান- সবকিছুই নির্ভর করবে আপনার উপর। যেখানে, যেভাবে আপনার কাছে দেখতে ভালো লাগে!] 

 স্টেপ ৫- ব্যানার বানানি প্রায় শেষ। এ পর্যায়ে এসে কেমন জানি 'খালি খালি' লাগছিলো ব্যানারটা। "শারদোৎসব" কথাটা লেখা থাকলে ব্যানারটা আরেকটু ভালো হতে পারতো দেখতে! এমনটা মনে হচ্ছিলো। তো শারদোৎসব কথাটা লিখে যে সমস্যা খেয়াল করলাম তা হলো, "শারদোৎসব"কে কোথায় বসানো যায়! 
 অবশেষে লেখাটাকে আনুভূমিক অবস্থান থেকে উলম্বাবস্থায় রূপান্তর করে [ফটোশপের টেক্সট টুলসেই আছে, বাঁ দিকে] সর্ববামে টেনে নিয়ে গিয়ে বসিয়ে দিলাম নিচের ছবির মতো করে। 

 স্টেপ ৬- এই জিনিসটা ব্যানারায়তনে মেইল করার আগে একবার ভাবলাম, মুর্শেদ খালি গ্লাস টেক্সট ইফেক্টের কথা বলে। দেখি তো সেরকম কিছু একটা করার চেষ্টা করে! একটু এদিক-সেদিক করে শেষমেষ ব্যানারটা যা দাঁড়ালো তা নিম্নরূপ। 
 তবে গ্লাস টেক্সট নিয়ে কাজ করার মতো যুতসই বাংলা ফন্টের অভাব বোধ করলাম বেশ। 

 পরিশিষ্ট- ফটোশপে আমার জ্ঞান ক-অক্ষর গো মাংস। সুতরাং এর খুঁটিনাটি জিজ্ঞেস করলে কিছুই বলতে পারবো না। তারপরেও চেষ্টা করবো আমার ক্ষুদ্র জ্ঞানে যতোটুকু সম্ভব, ব্যানার বানানোর ক্ষেত্রে সহায়তা করার। শুরুতেই হয়তো মুস্তাফিজ ভাই, উজানগাঁ কিংবা নজু ভাইয়ের মতো দৃষ্টি নন্দন ব্যানার হবে না। তবে আমি নিশ্চিত বাজী ধরে বলতে পারি, সচলের যে কেউ ব্যানার বানানো শুরু করলে সেটা ধুগোর ব্যানারের চেয়ে কমপক্ষে দশগুণ সুন্দর হবে। 
 তাহলে আর দেরি কেনো! শুরু করে দিন মজার মজার আর সুন্দর সুন্দর সব রঙ-বেরঙের ব্যানার বানানো। পাঠিয়ে দিন ব্যানারায়তনের ঠিকানায়। আপনাদের সবার করা ব্যানারে সচলায়তন সেজে উঠুক নতুন সাজে, ঝলমল করে উঠুক নতুন রঙে, প্রতিদিন। 
 সবাইকে শারদোৎসবের শুভেচ্ছা। 
 

