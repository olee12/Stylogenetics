বাংলা অ্যাম্বিগ্রামঃ কীভাবে কী হয়



দ্য ডা ভিঞ্চি কোড নিয়ে যখন মাতোয়ারা সবাই, আমি তখন ড্যান ব্রাউনের সাইট ঘুরে ভিঞ্চি কোডের রহস্য উন্মোচন করতে লেগে যাই। সেখানে জানতে পারি সিজার বক্সের কথা। সিজার বক্স ছাড়াও অন্য আরও পদ্ধতিতে 'কোড ভাঙা' দেখতে থাকি। এক পর্যায়ে সামনে আসে অ্যাম্বিগ্রাম। মাথা আউলানোর সেখানে শুরু। বেশ কয়েকটা সাইট ঘুরে অনেক ফাইট দিয়েও যখন এই জিনিষের কূল-কিনারা করতে পারলাম না, তখন 'উড়ো খৈ গোবিন্দায় নমঃ' বলে পাশ কাটিয়ে সরে আসি। বেশিদিন এক জিনিষ ভালো লাগে না, এটাও একটা কারণ হতে পারে। আমি নতুন কিছু নিয়ে আমার অলস মস্তিষ্কের নিউরণ ব্যস্ত করে ফেলি। অ্যাম্বিগ্রামের ভূত চলে যায় কয়েকদিন পরেই।
 এরপর, বেশ লম্বা সময় পর তানিম সচলে পোস্টায় অ্যাম্বিগ্রাম নিয়ে। পুরানো ভূত আবার মাথাচাড়া দিয়ে ওঠে। এবার অন্য লাইনে গুঁতানো শুরু করি ইন্টারনেটে। কিছুটা সফল হলেও এবারও দিন দুয়েক পরেই চাট্টিবাট্টি গোল করে কাটাপাতলা দিয়ে সটকে পড়ি ঐ পথ থেকে। মাথা খাটাতে ইচ্ছে করে না। অলস মানুষের যা হয় আরকি! 
 এরপর আবার জোয়ার শুরু হয় সচলে। আমি এই জোয়ারে গা ভাসাবো না, ভাসাবো না বলেও কী মনে করে খাতাটা টেনে নিয়ে আবার রেখে দিলাম জায়গামতো। আবুল হোছেন হিমুকে বললাম, অ্যাম্বিগ্রামের স্টেপ-বাই-স্টেপ বর্ণনা করতে। কিন্তু ব্যাটা আস্ত একটা জব্বর কাগু। কিছুতেই কীভাবে কী করে বলে না। শুনলাম ও নাকি মতিঝিলের প্যাটেন্ট সংরক্ষণ অপিসে যোগাযোগ করেছে তার "অ্যাম্বি অংকন পন্থার" প্যাটেন্ট সংরক্ষণ করার জন্য। ব্যাটা জব্বর আলি, থাক তুই তোর আইস্কেপ না ইঙ্কস্কেপ পদ্ধতি নিয়ে।
 অ্যাম্বিপাগল জনগণের হাউশ মেটাতে শেষমেশ আমিই আঁকিবুকি করতে লেগে গেলাম।
 খাতায় অক্ষরগুলোকে মোটামুটি সুশীলভাবে বিন্যাস করা গেলেও সমস্যা হয় কম্পুতে গিয়ে। আধা ইঞ্চির একটা লাইনও সোজা আঁকতে পারি না। আমার অংকন বিদ্যা নিয়ে মোটামুটি সবাই ইতোমধ্যে জেনে গেছেন যে আমি অতিকষ্ট আর আগ্রহ নিয়ে একবার ব্যাঙ এঁকে বন্ধুদের দেখানোর পর তারা আমার পিকাসো প্রতিভা নিয়ে কী উক্তি করেছিলো! সেই কথা আর এখানে বলতে চাই না, সরাসরি চলে যাই বাংলায় অ্যাম্বানোর ধাপ গুলোতে। 
 ধাপ-১:
 যে শব্দটা নিয়ে অ্যাম্বাতে চান তাকে আগে খাতায় লিখে ফেলুন অক্ষরগুলোয় সামান্য ফাক দিয়ে। তারপর খাতাটা ঘুরিয়ে (১৮০ ডিগ্রী) একইভাবে আবার লিখুন অক্ষরগুলো। 
উদাহরণ: আমি 'রবিন' কে অ্যাম্বাতে চাই। খাতায় লিখে ফেললাম এভাবে র বি ন। এবার খাতাকে পুরো একশ আশি ডিগ্রী ঘুরিয়ে র বি ন শব্দটা আবার লিখলাম। র'এর নিয়ে ব; বি'এর নিচে বি এবং ন'এর নিচে র এসে জায়গা নিলো, তবে উল্টো হয়ে। স্ক্যানার নেই বলে দেখাতে পারছি না। আশাকরি ধাপটি পরিষ্কার হয়েছে। না হলেও অসুবিধা নেই। পরবর্তী ধাপে গিয়ে পরিষ্কার হয়ে যাবে। 
 ধাপ-২:
 এবার সোজা 'র' আর উল্টো 'ন'কে একটার উপর আরেকটা ফেললে কেমন দেখায় সেটা চেষ্টা করুন বের করতে। এই দুইটা অক্ষরকে একটার উপর আরেকটা আঁকুন খাতায়। এবার আপনার নিজস্ব তেলেছমাতি খাটান। দুইটা অক্ষরের আতা-পাতা-ঠায়-ঠিকানা মোটামুটি ঠিক রেখে যতো পারেন তেরিগেটি করেন, বাঁকা করেন, ত্যাড়া করেন, যা খুশি করেন, এখানে আপনি স্বাধীন। আঁকা শেষ হলে মনে রাখবেন আপনি এইমাত্র অ্যাম্বি শব্দটার প্রথম আর শেষের অক্ষরটা শেষ করে ফেলেছেন। 
 ধাপ-৩:
 একই পদ্ধতিতে শব্দটির মাঝের অক্ষর পর্যন্ত (জোড় সংখ্যক অক্ষর সম্পন্ন শব্দের ক্ষেত্রে প্রথম অর্ধেক অক্ষর সমূহ) মিশন সম্পন্ন করুন। মাঝের অক্ষরটিকে কীভাবে তার উল্টোটার সঙ্গে সাঁটাবেন, কীভাবে সাঁটালে ভালো দেখায়, বের করে ফেলুন একই ভাবে।
 ধাপ-৪:
 এবার পিসিতে বসে পড়ুন। আঁকাআঁকির যেকোনো সফটওয়্যার হলেই হবে। আমি এমএস পেইন্ট ব্যবহার করেছি। একটা একটা করে ঐ ফাউল যুক্তাক্ষরগুলো আঁকতে থাকুন, আঁকা শেষ হলে ভালো রেজ্যুলুশনে সেইভ করে ফেলুন। 
[ক] র+ন— কে আমি এঁকেছি এভাবেঃ
 
[খ] বি—কে সাদামাটাভাবেই এঁকেছিঃ

 ধাপ-৫:
 এই ধাপে এসে ছবি সম্পাদনার একটা সফটওয়্যারের শরনাপন্ন হয়েছি আমি। হাতের কাছের ফটোশপটাকেই বেছে নিয়েছি। সেখানে ওপরের দুইটা অংকণ খুলে ম্যাজিক টুলের সাহায্য নিয়ে (শুধু) 'বি'কে কপি করে (র+ন)—এর ক্যানভাসের উপর ফেলেছি। তারপর টেনেটুনে একটা ভদ্রমতো জায়গায় এনে ছেড়ে দিয়েছি। ভালো কথা, (র+ন) এর ক্যানভাসটা কিন্তু বড় করে নিতে হবে যাতে করে বাকি অক্ষরগুলো পাশাপাশি আঁটানো যায়।
 
 ধাপ-৬:
 ধাপ-৫ এ যে ছবিটা পাওয়া গেলো, এবার এটাকে একই রেজ্যুলুশনে, চিত্র হিসেবে সেইভ করে ফেলুন। তারপর এখানেই সেটা খুলুন। খুলে ক্যানভাসটা ১৮০ ডিগ্রী ঘুরিয়ে ফেলুন। 
 
 ধাপ-৭:
 এবারও ম্যাজিক টুলের সাহায্য নিয়ে শুধু (র+ন), বি [উল্টো]— কে কপি করে এনে ফেলুন সোজা (র+ন), বি— এর ক্যানভাসে। তারপর আবার টানিটানি শুরু করুন যতোক্ষন না পর্যন্ত দৃষ্টিনন্দন একটা অবস্থান খুঁজে পাচ্ছেন। চিত্রে দেখুনঃ 
 
 ব্যস, পেয়ে গেলেন আপনি "রবিন" এর অ্যাম্বিগ্রাম। 
 ধাপ-৮:
 এবার আপনি চাইলে এটাতে ফুল-পাতা-লতা-গাছ-উদ্ভিদ-প্রাণী, যা খুশি তেলেছমাতি ব্যবহার করতে পারেন। আমিও করেছি। 
 
[এই অ্যাম্বির চাহনেওয়ালা কই! এইবার সত্যি সত্যিই ভাইবা দেখেন শালির লিস্টি নিয়া কোন ক্বেবলা বরাবর রুকু দিবেন!]

 পিপিদা কোটি কোটি বছর আগে বলেছিলেন তাঁর 'প্রকৃতি প্রেমিক'কে যেনো অ্যাম্বিয়ে দেই। উনি আর মানুষ পাইলেন না। ধরলেন গিয়ে আমাকে। আমার প্রথম সীমাবদ্ধতা হলো, আমি পিপিদার সেই মন্তব্যটা এতোদিন দেখিই নাই। আর সবচেয়ে বড় যে সীমাবদ্ধতা সেটা হলো, আমি অ্যাম্বানো নিয়ে এটা-সেটা ঘেঁটেছি (তাও আংরেজীতে) কিন্তু কখনো করি নাই। তো আজকে সেই মন্তব্য চোখে পড়ার পর নুন-চুন-আমের কষ দিয়ে একটা জোড়াতালি লাগিয়ে বানিয়ে ফেললাম 'প্রকৃতিপ্রেমিক অ্যাম্বি'। 
 
 এটার ধাপগুলো আর এখানে বললাম না। ফ্লিকারে তুলে রাখবোনি। 
 [পিপিদা'র কাছে করজোরে ক্ষমাপ্রার্থী দুইটা কারণে। এতোদিন মন্তব্যটা দেখি নাই বলে (দেখলেও কোনো লাভ হতো বলে মনে হয় না) আর আহামরি কিছু একটা বানাতে অক্ষম হলাম বলে!]
 বুঁনোহাঁস ওরফে জংলি হাঁসের পোস্টে সুহান দেখলাম কাতর হয়ে তাকে নিয়ে অ্যাম্বানোর দাবী জানিয়ে গেলো। বুঁনোহাঁস, বেজায় ভালো আঁকেন নিঃসন্দেহে। তিনি 'সুহান'কে আগে বানিয়ে ফেললে সেটা দেখার পর আমার আবঝাব অ্যাম্বি বানানোর উৎসাহটা মরে যাবে। তাই ঝপাৎ ঝপাৎ করে পেইন্টে কয়েক টান মেরে সুহানকে অ্যাম্বিয়ে ফেললাম পত্রপাঠ।
[কইরে সুহাইন্যা, লৈয়া যা তোর অ্যাম্বি] 
সুহান-৪
 

সুহান-৩
 

সুহান-২
 

 এবং সুহান-১
 

 বাংলায় অ্যাম্বানো কঠিন কিছু না। অন্তত যতোটা কঠিন মনে করা হয় ততোটা তো অবশ্যই না। যে ধাপগুলো এখানে বর্ণনা করলাম, আমি নিশ্চিত এর চেয়েও সহজভাবে বাংলায় অ্যাম্বানো যায়, আরও শতগুণ দৃষ্টিনন্দন করে। আমার মাথায় ঘিলু এবং মনে ধৈর্য্য, দুইয়েরই ভয়াবহ রকমের অভাব আছে। যে কারণে অ্যাম্বিতে উৎকর্ষ সাধন আমাকে দিয়ে হবে না।
 কিন্তু আপনি, যিনি পড়ছেন, হবে আপনাকে দিয়ে। হাতে সামান্য একটু সময় থাকলে ট্রাই দিয়ে দেখুন। আশাকরি কোনো জব্বর কাগুকে অনুরোধ করতে হবে না আপনার নিজের অ্যাম্বির জন্য। উল্টা জব্বর কাগুই তখন আপনার পেছনে তেল-ঘি-মাক্খন ঢালতে থাকবে তার কোম্পানীর নামে একটা অ্যাম্বি মেরে দিতে। তখন অবশ্য আপনি শার্টের কলার ঝেরে পার্ট নিয়ে বলতে পারবেন (মহিলারাও ঝারবেন, ওড়নার কানি), "বেইল নাইরে কাগু, বেইল নাই। বদ্ধ সোর্সের এখন বেইল নাই!" 
 শুভ হোক আপনার অ্যাম্বানো।
  

