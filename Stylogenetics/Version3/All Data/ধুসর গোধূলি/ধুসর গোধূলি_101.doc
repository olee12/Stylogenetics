আক্ষেপ-



 ১.
 প্রথম ট্রেনে চড়ি সেই বাচ্চাবেলায়। বড় হবার আগে সেই রুটটাই উঠে যায়। ট্রেনের অপেক্ষায় বাবার সঙ্গে দাঁড়িয়ে দুই পাটের ক্রিম মাখানো বিস্কুটের স্বাদ চাখা হয়ে ওঠেনি তারপর আর। 
 বড়বেলার উপবনের সেই যাত্রাটুকু আর পাওয়া হবে না। চকিত অভিযান শেষে ফেরার পথে প্রচন্ড আবেগে বাড়ানো হাতটা অস্পর্শিতই থেকে যাবে অনাদিকাল। আকষ্মিকতা কিংবা অন্য চিন্তায়, বাড়িয়ে ধরা ভাজ করা ফিনফিনে ওড়নাটা ছুঁয়ে দেখবোনা কখনোই।
  সিলেট গিয়েছি আগে। ভবিষ্যতেও যাবো হয়তো! বিশদ চর্বন চলবে যাত্রার, কেবল মনের চিলে কোঠা থেকে বের হয়ে বর্ণগাঁথা হবে না সংক্ষিপ্ত মধুর সে ঘটনার!
২.
 "ফ্রো ভাইনাখটেন" - ইস্টারের সময়ে ক্রিসমাসের শুভেচ্ছা-সম্বোধনে সৃষ্ট প্রশ্নবোধকে ডানিয়েলা তুষারপাতকে নির্দেশ করে। বড্ড বেশী ভুল সময়ে হয়ে গেলো! জানালার সার্শী গলে সাদা ক্যানভাসে চোখ রেখে মুঠোফোনে আলাপ সারি। পেঁজা তুলোর বর্ষণের নিচে হাত ধরে হাঁটা হবে না প্রিয় মানুষটির সাথে। ভুল সময়ে হয়তো ভুল মানুষটিই আপন হয়ে উঠবে কখনো!
 ৩.
 তিব্বতের ঘটনায় চীনের হিংস্রতার খবর টিভি জুড়ে। অলিম্পিকের মতো অনুষ্ঠান বর্জন করা এতো সহজ না! আমি ক্ষুদেমানব, আইওসি'র দাওয়াতনামাটা প্রত্যাখানের অধিকার আমার গণতান্ত্রিক। পরপর চারবার বিশ্বঅলিম্পিকের আয়োজকদের সঙ্গে কাজ করার স্বপ্নের বিনিময়ে তিব্বতে শান্তি ফিরে আসুক, কামনা করি!

