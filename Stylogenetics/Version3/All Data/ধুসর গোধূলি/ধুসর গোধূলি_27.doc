স্মৃতির ব্যাড সেক্টর থেকে (দুই)



 স্মৃতিগুলো ঝাপসা হয়ে যাচ্ছে। কিছু কিছু ঘটনা আংশিক ব্ল্যাকআউটের কবলে পড়ে গেছে। কিছুতেই সেই অংশগুলো আর মনে করতে পারি না এখন। ভাবলাম স্থায়ীভাবে মস্তিষ্কের ব্যাড সেক্টরে পড়ে যাওয়ার আগেই কয়েকটা ঘটনাকে ডিজিটাল ডায়েরীতে টুকে রাখি ডিজিটাল বাংলাদেশের অ্যানালগ নাগরিক এই আমি! এটা তারই উদ্যোগ... 
আমার অফিসিয়াল শিক্ষাজীবন শুরু হয়েছে বন্দর উপজেলার মদনগঞ্জে। প্রাইমারী স্কুলে আব্বা আমাকে যে সকাল বেলায় দিয়ে আসলেন, সন তারিখ মনে না থাকলেও সকালটার কথা মনে আছে বেশ। হেড স্যারের কক্ষে আমাকে বেশ কিছু প্রশ্নের সন্মুখীন হতে হয়েছিলো। প্রশ্নগুলোর উত্তর দেয়ার পর আমাকে দপ্তরী (কিংবা অন্য একজন শিক্ষক, মনে নেই) সাথে করে টানা বারান্দা ধরে হাঁটিয়ে নিয়ে 'এল' আকৃতির ঠিক কোণার কক্ষটায় ঢুকিয়ে দিলো। আমি দরোজায় দাঁড়াতেই একটা মেয়ে ছুটে এসে আমাকে হাত ধরে টেনে ভেতরে নিয়ে গেলো। বসালো তার পাশেই। আমি তখন লজ্জাবতী লাজুকলতা। হেড স্যারের কক্ষ থেকে বের হয়ে মেঝের অপরূপ কারুকার্য থেকে চোখ ওপরেই ওঠেনি আর। 
 সকালটা সেভাবেই কেটে গেলো। মাথা নিচু করে, লাজুকলতা হয়ে। একটা মেয়ে আমাকে হাত ধরে টেনে এনে তার পাশে বসিয়েছে, এতেও বোধ'য় খানিকটা লজ্জা পাচ্ছিলাম। মেয়েটা নাম জিজ্ঞেস করেছে, আমি বেশ কয়েকবার জিজ্ঞেস করার পর ফিসফিসিয়ে নামটা বলেছিলাম তাকে, আর কাউকে না। পেছন থেকে 'দুষ্টু' ছেলেদের কেউ কেউ মাথায় টোকা দিচ্ছিলো, নাম জিজ্ঞেস করছিলো। আমি মেঝের দিকে তাকিয়ে থাকা অবস্থাতেই মাথায় 'ঠুয়া' খাচ্ছিলাম। আমাকে রক্ষা করছিলো সেই মেয়েটি। আমার দিকে বাড়িয়ে আসা যেকোনো হাতকে সে আমার মাথা পর্যন্ত পৌঁছানোর আগেই সরিয়ে দিচ্ছিলো। আমার হয়ে আমার নামটা নিজেই সবাইকে বলে দিচ্ছিলো। আমি লজ্জায় আরও সিঁটিয়ে যাচ্ছিলাম...।
 'স্কুলে প্রথমদিন' নিয়ে এটা ছাড়া আমার আর কোনো স্মৃতিই অবশিষ্ট নেই। মাথা অনেক হাতড়ালাম, অনেক খোঁজাখুঁজি করলাম, সেই মেয়েটার কিছুই আর আমার স্মৃতিতে অবশিষ্ট নেই। তার নাম মনে করতে পারলাম না! কেমন দেখতে ছিলো সে? পুরোপুরি না বলতে পারলেও কেনো যেনো মনে হচ্ছে তার মুখটা ছিলো গোল। তার গলার স্বর কি মনে আছে আমার! উঁহু, এখানে ভুল হতে পারে। আমার মস্তিষ্কে, আমার কানের কাছে মুখ এনে কারো নাম জিজ্ঞেস করার মতো গলার স্বর একটা আছে, কিন্তু সেটাই তার কিনা আমি অব্যর্থ হয়ে বলতে পারছি না। ও হারিয়ে গেছে আমার স্মৃতি থেকে...! কিছুদিন পর হয়তো ঐ অল্প অংশটুকুও হজম করে ফেলবে মস্তিষ্কের হাজার হাজার ক্ষুধার্ত নিউরন।
 টু-তে ওঠার পর আমার একটা বন্ধু হলো, জনি। ও থাকতো দি বাওয়া জুট মিলস'এর ভেতর। তার বাবার চাকরীর সুবাদে। প্রতিদিন স্কুল ছুটির পর স্কুলের গেট দিয়ে বাইরে বেরিয়ে জনি চলে যেতো বা দিকে আমি চলে আসতাম ডান দিকে, উপজেলা কমপ্লেক্সের দিকে। এই দুই দিকে আরও অনেকেই যেতো, তাদের সাথে আমরাও যেতাম অথবা আমাদের সাথে তারা। 
 জনির ছিলো পোকায় খাওয়া দাঁত। সবগুলো। উপরের, নিচের দুই পাটির সবকটা দাঁতই পোকায় খাওয়া। একটা দাঁতও রেহাই পায়নি পোকার এটমিক আক্রমন থেকে। ও যখন হাসতো, আমি হা করে তাকিয়ে থাকতাম, ওর দাঁতের দিকে! ঠিক এখন, ওর হাসি দেয়া খোলা মুখটা কল্পনা করে আমার বড্ড হাসি পাচ্ছে। ইনফ্যাক্ট, আমি হাসছি, খিক খিক, একা ঘরে। সেইদিনগুলো থেকে বহুবছর পর। বহুদূরের শীতার্ত এক দেশের বদ্ধ কাঁচের জানালার উষ্ণ পাশে বসে, অঞ্জনের 'কাঞ্চন' শুনতে শুনতে...।
 সজিব-মিতু, দু'ভাইবোন। তারা পড়তো থ্রি-তে, আমাদের এক ক্লাশ উপরে। তারাও থাকতো বাওয়া জুট মিলসে। জনি, সজিব, মিতু একই সঙ্গে স্কুলে আসতো, বাসায় ফিরতো। একদিন জনি এসে বললো, "তার মা আমাকে সাথে করে নিয়ে যেতে বলেছে।" বাওয়া জুট মিলসে কখনোই আমাদের, মানে বাইরের জনগণের ঢোকার অনুমতি মিলতো না। বাইরে থেকেই দেখতাম কেবল। ভেতরে 'কী জানি, কী' আছে! জনি'র আহ্বানে না দেখাকে দেখার আনন্দে লাফিয়ে উঠলো মন। কিন্তু পরক্ষণেই আব্বার প্যাচানো বেতের ভয়ে ইচ্ছেটা দুম করে মিইয়ে গেলো! সজিব-মিতু এসে আমাকে বোঝালো, "বেশি সময় তো লাগবে না। যাবা আর আসবা, আমরা এগিয়ে দিয়ে যাবো। আংকেল কিছু বলবেন না।" 
 মিতু মেয়েটা ভয়ানক মিষ্টি ছিলো। পটল চেরা চোখ যাকে বলে, তার ঐ চোখ ছিলো, এখন বুঝতে পারি। নাক সরু, লম্বাটে। ছিমছাম গড়ন। কথা বলতো খুব মিষ্টি করে। বলার সময় ওর চোখ নাচতো। একে তো সে এসে কাঁধে ধরে বুঝাচ্ছে তার উপর ভেতরে, জিনের গড়নে কোথাও নিয়ম ভাঙার অদম্য 'বাগ', আমি সজিব, মিতু আর জনি'র সাথে স্কুলের গেট পেরিয়ে, বের হয়ে বাম দিকে হাঁটতে শুরু করলাম।
 বাওয়া জুট মিলস'এর গেট দিয়ে যখন ওদের সঙ্গে ঢুকলাম, মনে হচ্ছিলো বেশ বড় একটা অসাধ্য সাধন করে ফেলেছি আজ। খুশিতে লাফাতে ইচ্ছে করছিলো তখন। জনিদের বাসায় আন্টি অনেক আদর করলেন। বেশ হাসিখুশি মহিলা। অনেক কথা জিজ্ঞেস করলেন, অনেক গল্প করলেন। কিন্তু মোটামুটি একা একাই। কারণ এখানেও আমার একই অবস্থা হলো, আমি লজ্জায় মুখ তুলতে পারলাম না। মাথা নিচু করে চানাচুরের প্লেট থেকে বাদাম তুলে খাচ্ছিলাম কেবল। পুরোটা সময় কেটেছে আমার চানাচুর খেয়েই, একটা একটা করে। 
 দুপুরে জনির আব্বা এলেন অফিস থেকে, আমাকে দেখে খুশি হলেন নাকি বেজার হলেন বুঝলাম না। টুকটাক কথা বললেন। তারপর খেয়েদেয়ে একটু রেস্ট নিয়ে চলে গেলেন। ভদ্রলোক একটু গম্ভীর প্রকৃতির ছিলেন বোধ'য়। জনির একটা ছোট বোন ছিলো। খুব দুষ্টুমী করছিলো, এটা মনে আছে। কিন্তু নামটা একেবারেই মনে নেই। 
 একটু পরেই সজিব-মিতু চলে এসেছে জনিদের বাসায়। আমরা এক সঙ্গে বের হয়ে গেলাম খেলতে, তাদের মাঠে। বাওয়া জুট মিলস-এর পেছন দিকে। শীতলক্ষ্যার পাড় ঘেঁষে, একটু ভেতরের দিকে। জুট মিলস'এর ইট-কাঠের জঞ্জাল যেখানে শেষ ঠিক সেখান থেকেই মাঠের শুরু। অদ্ভূত সবুজ, নিয়ম করে কাটা, কার্পেটের মতো ঘাস। দূরের এক পাশে, মাঠের যেখানে শেষ, কয়েকগুচ্ছ কাশফুলের ঝাড়। মাঠটা আস্তে আস্তে ঢালু হয়ে শীতলক্ষ্যায় গিয়ে মিশে গেছে। ওখানে ঢালাই দেয়া পাথরের চাঁই ফেলা। বিশাল বিশাল বজরা নামের প্রতি সুবিচার করে পাল তুলে এদিক-ওদিক যাচ্ছিলো হেলে-দুলে। যাত্রীবাহী লঞ্চগুলো একটু পরপর শব্দ করে চলে যাচ্ছিলো। আমি, আমরা সেই অবারিত সবুজ ধরে দৌঁড়িয়েছি, কাশফুলের ডগা হাতে নিয়েছি, ফুল দিয়ে গায়ে সুড়সুড়ি দিয়েছি, পাথরের চাঁইয়ে খালি পায়ে দাঁড়িয়ে শীতলক্ষ্যায় পা ভিজিয়েছি। পকেটে হাত দিয়ে চুপচাপ দাঁড়িয়ে আমরা লঞ্চের শব্দ শুনেছি। সজিব, মিতু, জনি আর আমি, আমরা চারজন। 
 আমার স্মৃতিপটে এই ছবিটা বেশ যত্ন করে আঁকা। "এই অবারিত সবুজের প্রান্ত ছুঁয়ে, নির্ভয় নীলাকাশ রয়েছে নুয়ে"— গানটার এ জায়গাটায় এসে, আমি ঐ মাঠটাকেই দেখতে পাই। গানটা যখনই, যেভাবেই, যেখানেই আমি শুনেছি, কোনো ব্যাত্যয় ঘটেনি এর। অতো সুন্দর, শান্ত, মন ভালো করে দেয়া জায়গা আমি আর কখনো দেখিনি যে! 
 দি বাওয়া জুট মিলস বন্ধ হয়ে গেছে, সেই কবে! তারও আগে আমরা ছেড়ে এসেছি সে জায়গা। খুব সম্ভবতঃ তারও আগে জনিরা ছেড়েছিলো। তার বাবা বদলি হয়ে গিয়েছিলেন বলে (নাকি আমরাই আগে চলে গিয়েছিলাম, এখন আর মনে পড়ছে না)। কিন্তু বাওয়া জুট মিলস'এর সেই মাঠটা এখনও আমার মনের ভেতরে রয়ে গেছে, খুব যত্নে। আমার খুব ইচ্ছে, আমি আবারও যাবো জায়গাটায়। আবারও সেই অদ্ভূত সবুজ গালিচা ধরে দৌঁড়ে যাবো, কাশফুল ছিঁড়ে তা দিয়ে শরীরে সুড়সুড়ি দেবো, প্যান্ট গুটিয়ে হাঁটু অবধি তুলে পাথরের চাঁইয়ে দাঁড়াবো শীতলক্ষ্যায় পা ভেজাবো বলে। পকেটে হাত দিয়ে আবারও আমি চুপচাপ লঞ্চের শব্দ শুনবো। পাল তোলা নৌকা গুনবো। মাঠের ঢালুতে মাথার নিচে হাত রেখে উপরে আকাশের সাদা মেঘ দেখবো। সেদিন হয়তো পোকায় খাওয়া দাঁতের জনি থাকবে না আমার পাশে, থাকবে না মিষ্টি মেয়ে মিতু কিংবা তার ভাই সজিব। কিন্তু একজন হয়তো অবশ্যই থাকবে। হাতভর্তি রেশমী চুড়ি, কলাপাতা কি ফিরোজা রঙের জামা পরা কেউ, যাকে আমি দেখবো আমার জীবনে দেখা সেরা সুন্দর জায়গাটার সাথে মিলিয়ে। যার সঙ্গে আমার সময়টা কাটবে শরতের আকাশে চোখ রেখে বস্তাপঁচা সব গল্প করে করে...।

