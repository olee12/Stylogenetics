আইস স্কেটিং-এ একসন্ধ্যা



 বছরের এই সময় শহরের আনাচে কানাচে ঐতিহ্যবাহী মেলা বসলেই বুঝা যায় ক্রিসমাস আসছে। প্রতিটা রাস্তার মুখে বাতিজ্বলজ্বল বোর্ডে রাস্তার নাম লেখা হয়, লাইটিং ফাইটিং, সবুজ রঙের বিছালি দিয়ে ইতিউতি সাজানো হয় দোকানপাট। ফ্রিডেন প্লাৎসে প্রতিবছরই ভাইনাখট-মার্কটে একটা আইসস্কেটিং এরিয়া বানানো হয়। এসময় এই জায়গাটাতে যতোবারই যাই ততোবারই সেরেন্ডিপিটির কথা মনে হয়।
 শখের বশে দেড়বছর আগে ইনলাইনার স্কেটিং শিখছিলাম। ধুপধাপ পড়ে গিয়ে হাতের তালু হয়ে গিয়েছিলো চালুনীর মতো, সূড়কীর খোঁচা খেয়ে। ডান হাতের কব্জি 'ফ্রী-হ্যান্ড' নাড়াতে পারিনি অনেকদিন। হাঁটুতেও ব্যাথা ছিলো টনটন। তারপরেও ইনলাইনারে এটলিস্ট দাঁড়ানো শিখেছি, তাতেই খুশী আমি। চলতে পারিনা তো কী হয়েছে! বরফের উপর স্কেটিং করার শখ আমার আজন্ম। সিডনীতে ম্যাকুয়ারী সেন্টারে বিশাল বরফের রিং-এ দেখতাম পিচ্চিপাচ্চা গুলা খিলখিলিয়ে কচাং-কুচাং করে এমাথা ওমাথা দৌড়াচ্ছে। আমি বিগম্যাকে কামড় দিতে দিতে দেখতাম আর ভাবতাম, 'এই পুলাপানগুলা ক্যামনে এইরম চিক্কন একটা ব্লেডের উপর দিয়া ফুচুৎ ফাচুৎ কইরা দৌড়ায়!'
 ছোট ভাই আসার পর থেকে তারে নিয়া খুবেকটা বেড়ানো হয় নাই। হয় ওর সময় নাই, নয়তো আমার। কালকে বিকেলের দিকে দুজনেরই টাইমিঙে মিলে গেলে জিজ্ঞেস করলাম আইস স্কেটিংএ যাবে কিনা। ব্যাটা ঘাঁইঘুঁই করে 'হ্যাঁ' বললো নাকি 'না', ঠিক বুঝলাম না। গেলাম তারপরেও কুন্সট মিউজিয়ামের পাশে বিশাল বরফের রিংএ। লাল-নীল বাতি দিয়ে, চান্দিনা দিয়ে সাজানো জায়গাটা। দেখলেই একটা ভালো লাগা শুরু হয়। কোটি কোটি পোলাইন-আবাল-বাল-বৃদ্ধ-বনিতা-সেনোরিটা সবাই রিং এর এর এমাথা ওমাথা করছে হাত-কোমর ধরাধরি ছাড়াছাড়ি করে। 
আবার মেইক শিউর করলাম ছোট ভাইকে। ও এর আগে আইস স্কেটিং দূরের কথা, ইনলাইনারেও চেষ্টা করেনি। কোমর ভাঙতে আপত্তি আছে কিনা জেনে নেয়াই ভালো। পটিয়ে পাটিয়ে রাজী করিয়ে ফেল্লাম একসময় চান্দুকে। শ্যু বুঝে নিয়ে রিংএ নেমে বুঝলাম, নাহ্ যতোটা সোজা মনে করেছিলাম, জিনিষটা আসলে ততো সোজা না। আবার ইনলাইনারের মতো অতো কঠিনও না। বরফের উপর একটু চলতে গিয়ে পুরা টালমাটাল অবস্থা। কোনমতে নিজেকে সামলে নিয়ে এদিক ওদিক তাকিয়ে ছোটভাইকে খুঁজতে গিয়ে দেখি বেচারার কয়েকবার পড়া হয়ে গেছে। আমি কাছে গিয়ে বললাম, 'আমারে দেখো। আমার মতো চলো, এইযে এমনে।'
 ও তার স্বভাবসিদ্ধ দাঁত বের করা হাসি দিয়ে বলে, 'এহ্, তুমি তো নিজেই পইড়া যাও। যদি পড়তেই হয় তাইলে আর তোমারে ফলো করমু ক্যান?'
বগা মিয়া ধপাশ!
 আমি কইলাম, 'কি এতো বড় কথা! আমি স্কেটিং পারিনা? খাড়া দেখাইতাছি।' দিলাম ইয়া বিশাল এক দৌড়। সমস্যা হলো, অন্য যারা ওখানে আছে তারা সবাই মোটামুটি দক্ষ, আমার মতো এ্যামেচার না। তাদের ঘূর্ণনেও একটা লাইন আছে। আমার মতো বেলাইনে দৌঁড়ায় না। নিজেরা দৌঁড়ায় না, আশাও করেনা যে হুট করে একজন বেলাইনে এসে গায়ের উপর পড়বে। এখন সমস্যা হলো, আমি নাহয় এগুলো বুঝি, আমার টালমাটাল পা কি আর বুঝে এতোকিছু? ডানে বামে টলতে টলতে, লাটিমের মতো ঘুরতে ঘুরতে নিজেকে পড়া থেকে বাঁচাতে কাকে ধরেছি সেটাতো আর দেখিনি তখন। হঠাৎ শুনি, 'এন্টশুলডিগুং'। চোখ খুলে দেখি এক ললনাকে জাপ্টে ধরে দাঁড়িয়ে আছি, পাশেই তার বন্ধু চোখ ট্যারা করে দেখছে আমাকে। মনে মনে বললাম, !ল্যাও এলা ঠ্যালা সামলাও। এইবার বুঝি আমার মুখের মানচিত্র চ্যাঞ্জ হইবে এখনি!'
 নাহ, বড়ই ভদ্দরলোক তারা। 'কাইন প্রবলেম' বলে একটা হাসি দিয়ে চলে গেলো আবার। আমিতো হেব্বি খুশী 
 তারপর?
আমি বুঝলাম না, আমার জুতা মাতাল হয়ে সব ললনাদের দিকেই কেমনে যায়! একবার আমি তাদের জাপ্টে ধরি, তো তারা পরেরবার আমাকে ধরে। উৎসাহ দেয়, কৌশল দেখায়। আমি তো রাপু খাপাং। একবার আমার গেইটলক গতি রোধ করতে গিয়ে এক পিচ্চিরে ছোঁ মেরে কোলে তুলে নিলাম। না নিলে অবশ্য বিশাল একটা সংঘর্ষ হয়ে যেতে পারতো। পিচ্চি তো ডরে কাইন্দা দেয় অবস্থা, আমি স্যরি মরি বলে, মুখ কাচুঁ মানু করে বললাম, 'নয়ে-নয়ে।' বাকি সময়টা সংঘর্ষের আগ মুহূর্তে সজোরে চিৎকার দিয়ে বেশ কয়েকজনকে ভড়কে দিয়েছি। পিচ্চি পোলাপান কয়েকটা আমার চিৎকার শুনে রিং থেকে লাফ দিয়ে কয়েক মিলিমিটার ওপরে উঠে গেছে নির্ঘাৎ। 
একেবারে শেষে চলতে গিয়ে দেখি কাকে যেনো ল্যাং মেরে দিয়েছি। ঘুরে সাহায্য করতে গিয়ে দেখি পিচ্চিটা মুখ বাঁকা করছে কাঁদবে বলে। এইবার আমি প্রমাদ গুণলাম। এতোক্ষণ জনগণ কিছুই বলে নাই। এইবার নিশ্চই এই পিচ্চির মা আইসা আমার চৌদ্দগোষ্ঠী উদ্ধার করবে, কিংবা তার পালোয়ান বাবা এসে আমার নাকের সাইনাসের বারোটা বাজাবে, আগের বারের ললনাদের সঙ্গের ছেলেগুলো এসে যদি একটা করেও লাগায় তাইলেও আমার শরীরে আর অক্ষত কোন জায়গা খুঁজে পাওয়ার কথা না। তড়িৎ ডিসিশন নিলাম, 'জলদি ভাগো!!!'
 
