গুরুচন্ডালী (সচলায়তন স্পেশাল এডিশন)



ধিকিধিকি আগুন জ্বলে... 
নাহ, বুকে ছাই চাপা আগুনের কথা বলছি না। দাবাণলে কোনো বন উজার হওয়ার খবর নিয়েও আসি নাই। বরং বন-এ গরমের চোটে নানান কিছু দেখতে দেখতে অতিষ্ঠ হয়ে যাওয়া চোখের কথা বলছিলাম আরকি! শুষ্ক বাতাসে, প্রচণ্ড তাপদাহে দুম করে বিষণ্ণতা ভর করে বসে মনে। কোনো একটা গানে শুনেছিলাম, দুপুরের রোদগুলো নাকি নীল হয়! কে জানে গায়ক কুমার বিশ্বজিৎ হয়তো তেমনি কোনো এক রোদেলা দুপুরে কোনো এক কন্যাকুমারীর কাছে কয়েক হাজার ভোল্টের ছ্যাঁকা খেয়েছিলেন। বেদনায় নীল হয়ে গিয়েছিলেন হয়তো। সেই তখন থেকেই দুপুরের রোদকে তাঁর কাছে নীলচে নীলচে লাগে, সেই মায়াযুক্ত আলোর মতোন!
 আপাততঃ সেই সৌভাগ্য হয়নি বলে এখনো দুপুরের রোদকে আমার ঝলমলে রোদই মনে হয়। রোদেলা দুপুর! (বাহ্, বেশ কাব্যিক একটা নাম দেয়া গেলো বটে!) কিন্তু তাহলে ঐ যে বলছিলাম বিষণ্ণতার কথা, সেটাই বা কেনো! আচ্ছা বলছি। 
 কচকচে বালু আছে না? ঐ যে সিমেন্টের সাথে মিশিয়ে দালান বানানোতে যে বালু ব্যবহার করে পাবলিক। সাদা সাদা বালু, একদম শুকনো, ঝরঝরে। ঐরকম বালুর ঢিবিতে গিয়ে মুঠি পাকিয়ে খুব শক্ত করে কখনো সেই বালু মুঠোবন্দী করেছেন কেউ? যদি করে থাকেন তাহলে বুঝবেন! আপনি যতো শক্ত করেই মুঠোটা বন্ধ করবেন, আঙুলের ফাঁক গলে ততোই বালু গড়িয়ে পড়ে যাবে। আপনি আবার চেষ্টা করবেন, আবার এক মুঠো বালু তুলবেন, মুঠোর আঁটুনি শক্ত করবেন, আবারো গড়গড়িয়ে পড়ে যাবে সব। খেলাটা মজার না!
 এই মজার খেলাটাই আমি খেলি। একেকবার অগোছালো সবকিছু গুছিয়ে আনি, তারপর খুব শক্ত থাবায় আঁকড়ে ধরি, তারপর অসহায়ভাবে আঙুলের ফাঁক দিয়ে তার গড়িয়ে পড়া দেখি। নিজের কোনো কিছুই আর গোছানো হয় না। অগোছালোই থেকে যায় সব, আরও এলোমেলো হয়ে যায়। মনটা ভয়ানক বিষণ্ণ হয় কোনো রোদেলা দুপুরে, যখন আমি একা থাকি, একা হাঁটি নিজের সাথে বোঝাপড়া করতে করতে...!

 পুরনো সেই দিনের কথা...  
 তারিখটা মনে নেই, সালটা ২০০৬ আর মাসটা জানুয়ারী। খুব বাজে সময় কাটে আমার তখন। সারাদিনের কুত্তা ব্যস্ততার শেষে রাতের বেলা রাইনের পাড়ে বসে থাকি, হাঁটি, আলো জ্বেলে চলে যাওয়া কয়লা-পাথর বোঝাই শম্ভুক গতির 'টাইটানিক' দেখি। রাতের শেষ ট্রেন ধরে নিজেকে টেনে টেনে ঘরে ফিরি। পালিয়ে বেড়াই সবকিছু থেকে। আমি আমার একাকীত্ব উপভোগ করি চেটেপুটে। ছুটির দিনগুলোয় সকাল বেলা বেড়িয়ে পড়ি। যেদিকে দুচোখ যায়, চলে যাই। ক্ষিধে পেলে এটা সেটা খাই। দিনের শেষে ঘুরেফিরে আবার সেই রাইনের পাড়, আবারো নিজের সঙ্গে নিজের আড্ডা মারা, আবারো সেই শেষ রাতের ট্রেনে ছোট্ট ঘরে ফেরা। খুব নিঃসঙ্গ, খুব বিষণ্ণ একটা সময়। পাথর সময়। 
 তেমনি একদিন, প্রথম আলো পড়তে গিয়ে বিশাল বড়ো একটা নাম দেখি একটা সাইটের। সাইটের ব্যাপারে কী কী যেনো সব লেখা ছিলো, ভুলেও গেছি এতোদিনে। ঠিকানাটা কপি করে নিয়ে এক্সপ্লোরারের এ্যাড্রেসবারে পেষ্ট করে এন্টার চাপতেই চোখের সামনে বাংলায় লেখা একটা সাইট ভেসে উঠলো। স্রেফ এতোটুকুই, আর কিছু মনে নেই। কারণ এর বেশি সময় তখন ব্যয় করিনি সাইটটির পেছনে। 
 তার বেশ কিছুদিন পর দুপুরের দিকে, সময় একটু ফাঁকা পাওয়াতে দিনকয়েকের পুরনো স্মৃতি থেকে তুলে এনে ইংরেজী বর্ণগুলোকে সাজাই একের পর এক, তারপর আলতো এন্টার চাপি। বাংলা লেখার পাশাপাশি দেখি এক লোক ১২ এ্যাপোসলস-এ ঠেস দেয়া নিজের ছবি টাঙিয়ে রেখেছে প্রথম পাতায়। ভদ্রলোকের চোখের গগলস, পরনের বেশের সাথে পোর্ট ক্যাম্পবেল ন্যাশনাল পার্কের বিখ্যাত জায়গাটার এমনতর দূর্লভ ছবি দেখে মজা পেয়ে গেলাম। ভাবলাম, "এইখানে তাইলে আমার চাইতেও বেকুবে সয়লাব হয়ে আছে। যাই ইট্টু মজা লই"। - এই এখান থেকেই আসলে ধুসর গোধূলি'র যাত্রা শুরু, এখান থেকেই জন্ম হয় এক নতুন চরিত্রের।
 
  নতুন বোতলে নতুন পানীয়... 
 ধুসর গোধূলি'র জন্মের সাথে সাথে এর পেছনের মানুষটা আড়ালে চলে যেতে থাকে ধীরে ধীরে। অনেকটা স্বেচ্ছা নির্বাসনের মতো। ধুসর গোধূলি'র চারপাশে তাকে ঘিরে গড়ে ওঠে একটা আলো ঝলমলে উঠোন। সেই উঠোনে কোনো ক্লান্তি নেই, কোনো ক্লেশ নেই, কোনো খেদ নেই, কোনো বেদনা নেই, কোনো বিরহ নেই, কোনো কষ্ট নেই। আছে কেবলই আনন্দ। ধুসর গোধূলি এমনই একটা অস্তিত্ব যার কোনো কিছুতেই মন খারাপ হয় না, কোনো কিছুতেই সে দুঃখ পায় না। সারাক্ষণ হাসিখুশি, চঞ্চল, চটপটে। খুব ভালো বক্তা সে না, তবে খুব ভালো শ্রোতা। কাউকে মন খারাপ করে থাকতে দেখলে তার ভালো লাগে না। তার আশে পাশে সবারই সবসময় হাসিখুশি থাকা চাই। সবসময় খোঁচাখুঁচি করতে থাকা চাই। জীবনের এগুলোই মূল্যবান লক্ষ! 
 প্রথম আলো থেকে খুঁজে পাওয়া সেই বাংলা ব্লগিং সাইটে ধুগোময় পদচারণার সাথে সাথে বাড়তে থাকে পরিচিতির গণ্ডি। প্রথমে জার্মানীর একজন, তারপর সেই সূত্রে- এই সূত্রে আরও অনেকে, অনেক জায়গায়। 'একই পালকের পাখিরা সবসময় একই সঙ্গে জড়ো হয়'- কথাটা সত্য প্রমাণ করতেই হয়তো একদিন সচলায়তনের জন্ম হয়ে যায় অনেক ঘটনার মধ্য দিয়ে। তারপর সেটা বাড়তে থাকে সবার কোলে কোলে, আদরে আদরে। পরিণত হয় আজকের বিপুল সংখ্যক সদস্য-শুভানুধ্যায়ী বুকের জমিনে ধারণকারী 'প্রিয় সচলায়তনে'। 
 দুই হাজার ছ'য়ের জানুয়ারীর শেষ দিকে জন্ম নেয়া সত্তা ধুসর গোধূলি যথাসম্ভব চেষ্টা করেছে নিজের স্বকীয়তা বজায় রাখতে। চেয়েছে নির্বাসনে চলে যাওয়া চরিত্রটাকে চিরকালই দূরে রাখতে। কিন্তু পেরেছে কি? পেছনের সব অমীমাংসিত ঝামেলা নিয়ে নির্বাসিত সত্তার ভূত প্রায়ই ভর করে এসে ধুসর গোধূলি'র কাঁধে। তাই ধুসর গোধূলিও মাঝে মাঝে বিষণ্ণ হয়, ধুসর গোধূলি'রও মাঝে মাঝে মন খারাপ হয়, ধুসর গোধূলি'রও যে মাঝে মাঝে কষ্ট হয়, ভয়ানক কষ্ট...! 

[কয়েকটা মন্তব্য পড়ে বুঝলাম, লেখাটা লিখা আসলে ঠিক হয়নি। এই ঠিক না হওয়া কাজটাকে কিছুটা প্রশমন করার জন্যই নিচের অংশটুকু বাড়তি সংযোজন।] 
জনগণ এখানে সেখানে নিজের গাওয়া গীত সংযোজন করে, আমিও করলাম সচলায়তনের জন্মদিন উপলক্ষে। কিন্তু ক্যাচাল লাইগা গেলো দেখি! এরম ক্যা? 

