ধূসর বর্ণের ধূসরতা



১.
কতোদিন ধরে এমনটা হচ্ছে। কিছু লিখতে ইচ্ছে করে। এডিটর খুলি, কার্সরটা অনবরত ব্লিঙ্ক করতে থাকে, লেখাটা শুরু করা হয় না, কতোক্ষণ ভ্যাবলার মতো হা করে তাকিয়ে থেকে এপাতা-ওপাতা করে শেষে বেরিয়ে যাই। এই যেমন এই এডিটরটা গত চারদিন যাবৎ খোলা, একটা দাগও দেয়া যায় নি। এখনও, এক লাইন লিখে বিশাল বিশাল একেকটা পজ্ নিয়ে নিচ্ছি। 
 ডিসেম্বরের বিষাদময় আবহাওয়ার বিস্বাদ অনুভূতি যেনো সব গ্রাস করে নিচ্ছে। বরফপড়া দেখতে ভালো লাগে, কিন্তু তার উপর দিয়ে হেঁটে যেতে ভালো লাগে না। গাছগুলোকে পাতাহীন নগ্ন দেখলে মনে এসে দমকা হাওয়ার মতো বিষণ্ণতা ভর করে বসে। অকারণে মেজাজ খারাপ হতে থাকে...। 
২.
ক্রিসমাস মার্কেট বসেছে শহরের সব জায়গায়। প্রতি বছরই বসে। শহরের কেন্দ্রে ঢুকার সবগুলো রাস্তার মুখে আলোকসজ্জা করে রাস্তার নামটা লেখা। রাস্তায় ঢুকলে একটু পরপর তারকার আদলে আলোকসজ্জা। পুরো শহরের কেন্দ্রটাই ঝলমল করে। মার্কেটের এখানে সেখানে  লোকজন গিজগিজ করে। কেউ ছেলেমেয়েকে নিয়ে আসে, কেউ বুড়ো বাপকে, কেউ বা হুইল চেয়ারে করে নিয়ে আসে বৃদ্ধা মা'কে, কেউ আসে বন্ধুদের সঙ্গে আর কেউবা প্রেমিক-প্রেমিকার সঙ্গে। একটা ফুটফুটে বাচ্চা কখনো দৌড়ে এসে বুড়ো দাদীকে দাদার কিনে দেয়া কাঠের খেলনাটা দেখায়। দাদী মুখে হাসি ফুটিয়ে একটু ঝুঁকে নিচু হয়ে নাতনীর গোলাপি টুপিটা ঠিক করে দেয়, নাতনীর যেনো ঠাণ্ডায় অসুবিধা নয় হয়। 
 ফ্রিডেন্সপ্লাৎসে বিভিন্ন স্টলের পাশে বড় বরফের রিং বসে। ওখানে লোকজন স্কেটিং করে। বেশিরভাগই বাচ্চা বাবু। তখন এই জায়গাটাতে সন্ধ্যার সময় গেলেই আমার সেরেণ্ডিপিটি'র কথা মনে হয়। একটা খালি বেঞ্চ খুঁজে নিয়ে বসে থাকি। বাচ্চাদের দেখি, তাদের বাবা-মা'দের দেখি, উৎসাহী গ্র্যাণ্ডপ্যারেন্টসদের দেখি। উঠে চলে আসার সময় একটু কষ্টও বুঝি হয় কোথাও। ছোটবেলা থেকেই বছরের এই সময়টা সবসময়ই জমকালো থেকেছে আমার জন্য। বছরের শেষে পরিজনের সঙ্গে হৈ হুল্লোরে কেটেছে সবসময়। প্রবাস আমার জীবন থেকে সেই হুল্লোর গুলো কেড়ে নিয়েছে নিদারুণ নিষ্ঠুরতায়...। 
৩.
ফেসবুকে আমার এ্যাক্টিভিটিজ এখন অনেক বেড়েছে। ডাকবাক্সে সোৎসাহ উঁকি দেবার জন্যও ফেসবুক খোলা থাকে আলাদা ট্যাবে। কে কোথায় কী করছে, দেখে বেশ মজা পাই। আবার কেমন জানি একটা ভোঁতা অনুভূতিও হয়। 
 প্রায় এক বছর ধরেই প্ল্যান আগাচ্ছিলো উলম হয়ে মিউনিখ ঘুরে আসার। সু-জন সচল তীরন্দাজ বারবার তাগাদাও দিচ্ছিলেন। কিন্তু কাসেলপুরের সাথে বনের সময়ের বাদানুবাদের কারণে সেটা হয়ে উঠছিলো না। আগের সপ্তাহান্তে প্ল্যান চূড়ান্ত করেও বাতিল করতে হয়েছে। তাই গেলো সপ্তাহান্তে আর পেছানোর কোনো কারণ পাওয়া গেলো না। কাসেলপুরী হুজুর যখন জানালেন, "আর পিছামু না", আমার কেনো যেনো বেশ কনফিডেন্টলীই মনে হলো, "আর পেছানো ঠিকও হবে না"। 
 খালাতো ভাইয়ের ওখানে যেতে হয়েছিলো। জরূরী তলব। সপ্তাহান্ত কাটিয়ে চলে আসার পর খোঁয়াড়ে পৌঁছে যখন ফোন দিলাম, "পৌঁছেছি"- ভাস্তি ফোন নিয়ে বলে, "চাচা আই মিস ইউ...!" 
৪.
আকাশ ভাইয়ের সঙ্গে কথা হয় ফেসবুকে। অনেক পুরাতন কথা মনে পড়ে। অলিম্পিকে আইবিএম এর হয়ে কাজ করা আমাদের টিমটার কথা মনে পড়ে। জো' ছিলো মনাশ ইউনিভার্সিটির ছেলে। অসম্ভব রকম ভালো একটা বাডি। টিমলিডার কনি মলয়। প্রথম দিকে একদম সহ্য করতে না পারলেও পরে বেশ সদ্ভাব হয়ে গিয়েছিলো তাঁর সাথে। টেবিল টেনিসে ব্রুনোর কাছে হেরে রানার আপ হিসেবে আইটি ম্যানেজার ইউজিনের কাছ থেকে পাওয়া অলিম্পিক পিনটা আমার কালেকশন বাড়িয়েছিলো বটে! সেই পিনগুলো কোথায় আছে কে জানে। সেই আমিই বা আজকে কোথায় আছি, সেটাও বোধহয় ভাবতে চাইনা! 
সারাজীবনই গেলো ইয়েমারার উপরে। সবকিছু গুছিয়ে আনার পরেই আবার সব ওলটপালোট হয়ে যায়। একেকবার চরম হতাশায় যে পেয়ে বসে না এমন না। 'আমার তো ক্যাপাবিলিটি, এ্যবিলিটি, পসিবিলিটি সবই ছিলো, তাও কেনো আমি সাকসেসফুল মানুষ হলাম না!' এই প্রশ্নটা জ্বালাতে থাকে ভেতরে। আমি জ্বলতে থাকি, পুড়ে যেতে যেতে একটা দীর্ঘশ্বাসের সঙ্গে একটা কথাই বেরিয়ে যায়, "দাস লেবেন গেট ভাইটার"... "দ্য লাইফ গোজ অন..." "জীবন হালায় বহমান..." 
জমে যাওয়া ঠাণ্ডায় একা একা রাস্তায় হাঁটতে হাঁটতে দুই হাতের আঙুল চুলের পরে চালিয়ে দিই। পেছন দিকের খানিকটা জায়গা নিয়ে আঙুলগুলো খাবলা দিয়ে ধরে মাথার চুল। মাথাটা ষাট ডিগ্রীতে বাঁকিয়ে উঁচু করে আকাশ দেখি, শীতের পরিষ্কার আকাশে অনেক দূরের ধূসর চাঁদ দেখি, নীলচে তারাগুলো দেখি, ভালো লাগানোর চেষ্টা করি কিন্তু... ... ... 
share your files at box.net

