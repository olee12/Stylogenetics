মন খারাপের মহৌষধ- মন খারাপ থাকলে খালি ঢুশ মারেন



 [এইখানে বর্ণিত সকল ঘটনা ও চরিত্র বাস্তব। অবাস্তব কিংবা মৃত কোনো কিছুর সাথে মিলিয়া গেলে সম্পূর্ণরূপে লেখক দায়ী, আমি না]
 অনেক দিন আগের কথা। তখন আরবের লোকেরা ঘোড়ার সামনে রিয়ার ভিউ মিরর লাগাইতে ব্যস্ত। সেই সময় কোনো এক উৎসের কল্যানে সম্মিলিত আট-দশজন প্রায়ই বিশাল এমএসএন মজমায় হাজির হইতো, হাউকাউ করতো। সে এক সময়ই আছিলো। কে যে কথা কইতাছে আর কে যে শুনতাছে সেইটা মালুম করতেই লাগতো কয়েক ঘন্টা। সেইরকম এক দিনে মন খারাপ কইরা ভ্যাব্দা হইয়া বইসা আছি। বদ্দা কায়, আগরবাত্তি জ্বালাও। আমি জ্বালাই কাজ ও কাম কোনোটাই হয় না। রাসেল ভাই (তখন তার নামের পরে অস্ট ডটু লাগানোই সাব্যস্ত আছিলো) কয়, আমার কৌতুক পোস্টে যা। হিমুরে লৈয়া কৌতুক বানছি। পইড়া দেখ, মজা পাবি।
 আমি গেলাম, পড়লাম এবং ঠাঠা কইরা হাসলাম। কিছুক্ষণ পর খেয়াল কইরা দেখলাম মন খারাপের ভ্যাপসা ভাবটা আর নাই। দেওয়ানবাগশরীফের লাল পতাকার লাহান পতপত কইরা উড়তাছে মনু মিয়া। ভাবলাম এইখানে এইক্ষণে নিয়া আসি লেখাটা। কিন্তু তন্নতন্ন কইরা খুঁইজাও সেই কৌতুকটা পাইলাম না কৌতুক আর্কাইভ বানানোর উদ্দেশ্যে লেখা পোসটটায়। কালের লগে সব গুলা কৌতুকই নাই হইয়া গেছে। তাও চেষ্টা করি মাথা হাতাইয়া, কোমর গুঁতাইয়া কিছু মনে করতে পারি কিনা!
 হিমু'র একটু আধটু পানাভ্যাস আছে সেটা সবারই জানা। সে প্রায়ই পানশালায় ফাকরুল ভাইয়ের সঙ্গে গুলাবি ডিব্বার হাতিমার্কা বীয়ার খায়, সেটাও অনেকেই জানে। তো একদিন হিমু যথারীতি নাকি পানশালায় গিয়ে গুলাবি হাতিমার্কা বীয়ারের ডিব্বা অর্ডার দেয়। ফাকরুল ভাই তখনো আসেননি। হিমু বীয়ারে চুমুক দেয়, চুকচুক-চুকচুক-চুকচুক। তার টেবিলে কয়েকটা খালি ডিব্বা জমে গেলে সে খেয়াল করে ফাকরুল ভাই তখনো আসেন নি। উপরন্তু তার এটাও খেয়াল হয় রেগুলার বান্ধা কাস্টমারদের অনেকেই সেখানে সেদিন নাই। ঘটনা জানতে সে পাশের টেবিলের জটাধারী কবিকুল শিরোমনি জনাব কুকিলকে জিজ্ঞাসা করে। কবি কুকিল তাকে পানশালার কাঠের দেয়ালে পেরেক ঠুকা এক নোটিশের দিকে নির্দেশ করে চোঁ করে চোঙাকৃতি মগে চুমুক মারে।
 হিমু কাছে গিয়ে, চশমার কাঁচ ঘষে বানান করে আস্তে আস্তে পড়ে-
 "এতোদ্বারা ঘোষনা করা যাইতেছে যে, যে ব্যক্তি রাজকন্যার কুমীরকে বশ করিতে পারিবে তাহাকে রাজকন্যা বিবাহ করিবেন এবং উপঢৌকন স্বরূপ কয়েক পিপা হাতিমার্কা বীয়ার প্রদান করিবেন" 
 হিমু নাকি উপঢৌকনের কথা শুইনাই ছুট দিলো। যাওয়ার আগে অবশ্য ডিব্বার বীয়ারে শেষ চুমুক দিতে ভুলে নাই। তো কাউরে বঙ্গভবনে গিয়া হিমু কাউরে কিছু না জিগায়া ডাইরেক্ট ঢুইকা গেলো কুমীরশালে। জনগণ তো অবাক! কুমীরশাল থাইকা তখন বিরাট ধ্বস্তাধ্বস্তির আওয়াজ পাওয়া গেলো। কিছুক্ষণ পর হিমুর ভিলেনিয়াস হাসি আর গর্জন শোনা গেলো। কুমীর বিকট চিৎকার (নাকি আর্তচিৎকার) কানে ভেসে এলো। তারও ঘন্টাখানেক পর হিমু আলুথালু বেশে পরনের ল্যাঙ্গোট কোনোমতে কোমরের সাথে জাপ্টে ধরে বেরিয়ে আসলো। তার শরীরের কয়েক জায়গায় চামড়া ছড়ে যাওয়াও নাকি অনেকে দেখতে পেলো। তো সেইভাবেই, ল্যাঙ্গোট টেনে ধরা অবস্থাতেই নাকি সে চিৎকার দিয়ে উঠলো, "কোথায়, রাজকন্যা কোথায়! এবার তাকেও নিরীক্ষা করতে চাই!"
 ভাইসব, এইখানে আইসা আপনেগো হাসতে হইবো। না হাসলে কইলাম খবরাছে! সৌজন্যেঃ মাহবুব লীলেন 
- এতোটুকুনই ছিলো কৌতুকখানা। বিষণ্ণ জনগণের স্বার্থে শেয়ার করলাম। যারা এখনো হাসার কোনো কারণ খুঁইজা পান নাই তারা আর কী করবেন, এইটা দেখেন আর দাঁতে কাতুকুতু দিয়া হাসেন।  


