৬ষ্ঠ পাতার বিজ্ঞাপন



'ইত্তেফাকের ৬ষ্ঠ পাতায়
বিজ্ঞাপনে ছিলো পাত্রী চাই,
বর্ণনাতে ছিলো মিল-
ঠিক আমি চেয়েছি যা তাই।' 
৯০/৯১ সালের দিকে তুমুল জনপ্রিয় গান, আদনান বাবুর এলবাম - রং নাম্বার। 
সময়ের সাথে আদনান বাবু ক্রেজ হারিয়েছে। নতুন নতুন শিল্পীর কন্ঠ শ্রোতা প্রিয় হয়েছে। ইত্তেফাকের ৬ষ্ঠ পাতার বিজ্ঞাপনের এ গানও আর শোনা যায় না এখন। নেটে ঘেঁটেও পেলাম না। তবে ইত্তেফাকের পাশাপাশি আরও পত্রিকা এসেছে নানান রঙে।
কোনো এক অদ্ভুত কারণে ৬ষ্ঠ পাতার বিজ্ঞাপনে রয়ে গেছে মিল।
ক'দিন আগে কিচ্ছু করার নাই। হাতের কাছে দৈনিক যুগান্তর। প্রথম পাতা, শেষ পাতা, খেলার পাতা, চিঠিপত্র কলাম শেষ। গেলাম ৬ষ্ঠ পাতায়, বিজ্ঞাপনে ভর্তি। 
পাত্র চাই বিজ্ঞাপনে আছেঃ
"ইতালীর সিটিজেন, সেটেল্ড। +৩৬, সংগত কারণে ডিভোর্সড। ইতালীতে নিজের জুয়েলারী ব্যবসা। পাত্রীর পিঠে টিউমারের চিকিৎসায় স্বল্প সময়ের জন্য ঢাকায় অবস্থান। ইতালী যেতে আগ্রহী সদ্বংশের রুচিশীল অবিবাহিত পাত্র, +৪০ দাঁড়িতে আপত্তি নাই। শেষ জীবনের সংগী পাত্রকে আর্থিক সাহায্য করা হবে। যোগাযোগ করুন - মোবাইলঃ ০১৭*******"
_
লে হালুয়া।
পাত্রী ইতালীর সিটিজেন, নিজের জুয়েলারী ব্যবসা আছে। এরপরেও টিউমারের চিকিৎসার জন্য ঢাকায় আসতে হলো?
এখন পাত্রী সদবংশের ৪০ বছরের পাত্র বিয়ে করে ইতালী নিয়ে যাবেন, আর পাত্র যদি পাত্রীর শেষ জীবন পর্যন্ত সংগী হয়ে থাকতে পারে তাহলে আর্থিক সাহায্য করা হবে। প্রশ্ন হচ্ছে - পাত্রীর যখন শেষ জীবন, পাত্রের তখন কোন জীবন?
দাঁড়িতে আপত্তি নাই? আপত্তি থাকে নাকি!!!
প্রথম আলো এখন বিজ্ঞাপনে সয়লাব।
আদনান বাবুর গানের ৬ষ্ঠ পাতার মুক্তি নাই। বাড়ী ভাড়া, পাত্র-পাত্রী, পড়াব, বিক্রয়, কোরিয়ান ভাষা, সাইপ্রাসে পড়াশোনা হেন কোন বিষয় নাই যে নাই। নিউজ যেমন ১ম পাতা থেকে জাম্প করে - বাকী অংশ ১৫ পাতায়, তেমনি এসব বিজ্ঞাপনও ৬ষ্ঠ পাতায় শেষ হয় না - "শ্রেণীবদ্ধ বিজ্ঞাপনের বাকী অংশ দেখুন ১৪ নং পৃষ্ঠায়"।
গত ২-৩ দিনের প্রথম আলো থেকে বাছাই করা কিছু পাত্র-পাত্রী চাই।
পাত্রীঃ যুক্তরাজ্যে বসবাসরত একটি কোম্পানীতে ম্যানেজার হিসাবে কর্মরত (বয়স ৪৫) পাত্রের জন্য সংস্কারমুক্ত পাত্রী চাই।
সরাসরিঃ ০০৪৪৭৮*********।
সংস্কারমুক্ত পাত্রী জিনিসটা কী রকম?
_
পাত্রীঃ মাস্টার্স, ভদ্র মুসলিম অবিবাহিত ৫'-৪"-৩৫, প্রতিষ্ঠিত কোং-তে কর্মরত পাত্রের জন্য চাকুরীজীবি/আবাসিক সুবিধা আছে এমন সুশ্রী ভদ্র পাত্রী চাই। বিবাহিত-অবিবাহিত বিবেচনাযোগ্য। ব্যাংকার অগ্রাধিকার। মিডিয়া নয়ঃ ০১১৯৫******।
বাহ! পাত্রী চাকুরীজীবি এবং ব্যাংকার হইলে অগ্রগণ্য। তবে পাত্রীর আবাসিক সুবিধা থাকতে হবে। এটা কি বলে কয়ে ঘরজামাই হওয়ার বিজ্ঞাপন?
_
পাত্রীঃ কলেজ টিচার। (৫'-৮"+৩৬) দীনদার ফর্সা পাত্রের জন্য দীনদার পরিবারের লম্বা সুশ্রী পাত্রী চাই। সরাসরি অভিভাবক# ।
পাত্র দীনদার। পাত্রীর পরিবার দীনদার হইতে হবে। পাত্রী দরকার লম্বা সুশ্রী। পাত্রীর দীনদার হওয়ার দরকার নাই? 
_
পাত্রীঃ ঢাকায় অভিজাত এলাকায় বসবাসরত বিবিএ (আইইউবি) যুক্তরাজ্যের গ্লামারগন বিশ্ববিদ্যালয়ে মার্কেটিং-য়ে মাস্টার্স অধ্যয়নরত সুদর্শন পাত্রের (২৫/৫'-১১") জন্য সম্ভ্রান্ত পরিবারের শিক্ষিতা সুন্দরী পাত্রী। বর্তমানে পাত্র গ্রীষ্মকালীন ছুটিতে স্বল্পকালীন সময়ের জন্য ঢাকায় আছেন। শুধু পাত্রীর অভিভাবকগণ দয়া করে সরাসরি যোগাযোগ করুন # ।
আচ্ছা, বিয়েটাও কি গ্রীষ্মকালীন ছুটিতে স্বল্পকালীন সময়ের জন্য?
_
পাত্রঃ ভদ্র শিক্ষিত পরিবারের অবসরপ্রাপ্ত সরকারী কর্মকর্তার স্বল্পকালীন বিবাহ বিচ্ছেদকৃত শিক্ষিত সুন্দরী কন্যার (৩২) (বিবাহের ৫ মাসে জীবন রক্ষার্থে অন্তঃস্তত্বাকালীন ডিভোর্স প্রদানকৃত) প্রফেশনাল, শিক্ষিত, চাকরীজীবি পাত্র (৩৫-৪০) চাই। সরাসরি#
"বিবাহের ৫ মাসে জীবন রক্ষার্থে অন্তঃসত্তাকালীন ডিভোর্স প্রদানকৃত"; এই লাইনের মাজেজা কী?
_
পাত্রীঃ বিয়ের দুই মাস পর অস্ট্রেলিয়া। এইচ এস সি তে কমপক্ষে ৩.৫ পেতে হবে। আইইএলটিএস- ৫.৫ প্রাপ্ত হলে ভালো হয়। আরেক ভাই বিয়ের পর আমেরিকা নিয়ে যাবে। সিটিজেন বিধবা ডিভোর্সী হলে চলবে। মিডিয়া নয়, সরাসরি বিকেল ৫টা ৩০মিনিটের পর #
হা হা। এইটা তো মনে হয় চাকরীর বিজ্ঞাপন। এইচ এস সি ৩.৫। আইইএলটিএস ৫.৫। আবার বিয়ের দুই মাস পরে অস্ট্রেলিয়া।
লারে লাপ্পা। "আরেক ভাই বিয়ের পর আমেরিকা নিয়ে যাবে"। কাকে নিয়ে যাবে? এই পাত্রীকে? সর্বনাশ - ২ ভাই মিলে এক পাত্রীকে বিয়ে!!!
_
পাত্রীঃ ধার্মিক ডাক্তার পাত্রের জন্য সম্পূর্ণ পর্দানশীন, সৎ ধার্মিক পরিবারের পাত্রী চাই। যোগাযোগঃ#
এই ধার্মিক ডাক্তার পাত্র নিজে কতোটা পর্দানশীন? সম্পূর্ণ নাকি আংশিক?
_
পাত্রীঃ শ্যামলা, চুল কম, মধ্যবিত্ত পাত্রের জন্য নম্রভদ্র সাংসারিক মনের বিবাহিত/অবিবাহিত সুশ্রী পাত্রী চাই। যোগাযোগ #
চুল কম? নাকি টাক মাথা?
_
পাত্রীঃ ঢাকায় প্রতিষ্ঠিত শিক্ষিত মানবিক মূল্যবোধসম্পন্ন চল্লিশোর্ধ পাত্রের পঁয়ত্রিশ সুশীলা। সরাসরি #
একজনের আছে মানবিক মূল্যবোধ, চাইতেছে সুশীলা। জয়কার সুশীল সমাজ।
_
পাত্র চাইঃ উচ্চ বংশীয় দ্বীনদার, পি এইচ ডি (ইংল্যান্ড) ডিগ্রীধারী, নিঃসন্তান পাত্রীর (৩৫) জন্য উপযোক্ত পাত্র চাই। যোগাযোগ #
হুম। যেমন তেমন পাত্র না। 'উপযোক্ত' পাত্র।
_
পাত্রঃ ডাক্তার (৩৮+৫'-৪") বিচ্ছেদকৃত ঢাকায় লাক্সারিয়াস গাড়ীবাড়ি সুদর্শনা নারীর জীবনসংগীর সন্ধানে #
সুদর্শনার জীবনসংগী দরকার। কারণ, সাথে আছে লাক্সারিয়াস গাড়ীবাড়ি। বিচ্ছেদকৃত ঢাকায়? মানে ঢাকার সাথে বিচ্ছেদ???
_
পাত্রঃ এমকম সুন্দরী। বুনিয়াদী পরিবার (৫'-৩"+৩০) হাই অফিসিয়াল পিতা। মাল্টি ন্যাশনালে সম্মানজনক পদে পাত্রীর জন্য, যোগাযোগ#
ওজন আছে। যেমন তেমন সুন্দরী না; এমকম সুন্দরী, বুনিয়াদী পরিবার, হাই অফিসিয়াল পিতা!!!
_
প্রথম আলোর পাতা খুঁজে ঘটক পাখী ভাইকে পেলাম না।
আদনান বাবুর গানের মতো পাখি ভাইও হয়তো হারিয়ে গেছে।
তবে ছোট্ট করে আছে মনিকা পারভিনের বিজ্ঞাপনঃ
পাত্র-পাত্রীঃ সুন্দর পরিবেশ, সাথে চা। গোপনীয়তার সাথে চলবে বিয়ের কথা। আসুন মনিকাস বাঁধনে। মনিকা পারভিন #
সুন্দর পরিবেশ, সাথে চা। বিয়ের কথা চালাবে মনিকা!!!
_
ক'দিন ধরে ইচ্ছা ছিলো S@ifur's এর বিজ্ঞাপন নিয়ে লিখবো।
এথিকসের বিন্দু মাত্র ধার না ধরে ব্যবসায়িক প্রতিদ্বন্ধীদের আক্রমণ করে S@ifur's প্রতিদিন এক একটা অসভ্য বিজ্ঞাপন দেয়।
আরো আজব লাগে যখন বিজ্ঞাপনে দেখিঃ মানিকগঞ্জের/ছাগলনাইয়ার সাবেক এম-পি অমুকের ভাগিনা তমুক এখন S@ifur's এর এই ব্রাঞ্চে। আইইএলটিএস বিষয়ে সরাসরি জানুনঃ #
১৪ আগস্টের প্রথম আলোর ৬ষ্ঠ পাতায় S@ifur's এর একটা  বিজ্ঞাপনে চোখ আঁটকালো।
উপরে বড় করে লেখা "সুন্নত পোষাক"।
মূল বিজ্ঞাপনঃ
সুন্নত পোষাকের কারণে চাকরি পেতে সমস্যায় জর্জড়িতরা ফ্রি পরামর্শের জন্য ফোন করুন ঢাবি থেকে মাস্টার্স করা মুরাদ ভাইয়ের (০১৭২০০৪****) সাথে।
সুন্নতী পোশাকের বিজ্ঞাপন দেখে আদনান বাবুর আরেকটা গান মনে পড়লো।  কথাগুলো  -
'সালোয়ার কামিজ পড়া
লিপস্টিক ঠোঁটে মাখা
বাঁকা চুল, চুলে রং করা
নেইলপলিশ নখে ভরা,
ও মুখে তাকিয়ে নিজেকে
নিজেকে হারাই,
আমি যে খুন হয়ে যাই...'
পাত্রীর এতো এতো বিজ্ঞাপনে এরকম কিছু একবারও দেখলাম না!

