মৃত কবিতারা - ০১



আমি ফেসবুকে একজনকে বন্ধু করেছি -
সে স্ট্যাটাস পালটায়, ছবি পালটায়
পালটায় জন্মতারিখ,
আমি ইউটিউবে একজনকে সাবস্ক্রাইব করছি -
সে নাচে - গায় এবং হাসে
বাংলা-ইংরেজী ও হিন্দিতে,
আমি ব্লগস্পটে একজনকে ফলো করছি -
সে কতো রকম ছলচাতুরি করে
গল্পে ছবিতে দিনলিপিতে, তারপর
ফেসবুকের বন্ধুটি ডিম সেদ্ধ করে স্ট্যাটাসে
ইউটিউবে নর্তকীর বয়স বাড়ে ভিড্যু আপডেটে
ব্লগস্পটের চতুর বাড়ায় হিটখোর‌্যামি ক্লিকে ক্লিকে,
আর আমি চেয়ে থাকি-
আমি চেয়ে থাকি ফেসবুকে, ইউটিউবে এবং ব্লগস্পটে
চশমার কাঁচ মুছি, নখ খুঁচাই, এন্টিভাইরাস আপডেট করি-
কারা কারা ডিম সেদ্ধ করে খোসা ছিলে খায়
নর্তকীর বয়স বাড়লে কোমর স্থুল হয়ে যায়
ব্লগস্পটে হিট ক্লিকে ক্লিকে ছয় হাজার ছাড়ায়- অথচ
আমার চেয়ে থাকা ছাড়া কিচ্ছু করা হয় না
আমি চশমার কাঁচ মুছি, নখ খুঁচাই, এন্টিভাইরাস আপডেট করি।

