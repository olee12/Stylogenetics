কান্না এবং শোকের প্রাইভেসি



গত দু'দিনের মারাত্মক ট্র্যাজিক খবরঃ সেন্ট মার্টিনে ছুটি কাটাতে গিয়ে সাগরে ডুবে আহসানউল্লাহ বিজ্ঞান ও প্রযুক্তি বিশ্ববিদ্যালয়ের ৬ ছাত্রের মৃত্যু। আজ সকাল পর্যন্ত টিভি চ্যানেলগুলোর শিরোনামে এবং দেশের প্রধান দৈনিক পত্রিকাগুলোর প্রথম পাতায় স্থান পেয়েছে এ মর্মান্তিক ঘটনা। আগামীকাল এবং পরশু থেকে হয়তো এ নিউজের 'ভ্যালু' কমে যাবে এবং এ সপ্তাহের শেষে মিডিয়া থেকে বিলীন হয়ে যাবে। হয়তো সেটাই স্বাভাবিক, কারণ ফলো-আপের কিছু আর নেই। শোক থেকে যাবে বন্ধুদের হৃদয়ে, স্থায়ী হয়ে থাকবে বাবা-মা-স্বজনদের জীবনে।
এর মধ্যে মিডিয়া, বিশেষ করে কিছু টিভি চ্যানেল, বিবেক-বিবেচনার ন্যুনতম ধার না ধরে - প্রায় নগ্ন লাশের দৃশ্য দেখিয়েছে।
সাগরে ডুবে গেছে সন্তান, বাবা-মা-স্বজন বিলাপ করে জীবনের করুণতম কান্নায় ভেঙে পড়ছেন, মোনাজাত করছেন সশব্দে। আর বেনিয়া টিভি চ্যানেলগুলোর মূর্খ সাংবাদিক কান্নার সুর আর চোখের পানিতে ক্যামেরা ফোকাস করে সে দৃশ্য দেখাচ্ছে সংবাদে বারবার। 
দর্শক টানার কী অশ্লীল চেষ্টা!
অন্যদিকে ডুবে যাওয়া তরুণটি তার বান্ধবীর ফেসবুক ওয়ালে কী লিখে গিয়েছিল তার স্ক্রীণশট শেয়ার করছে কিছু লাইক ভিখারী ফেসবুক গ্রুপ এবং ব্যক্তি। এ নিয়ে চলছে নানান তর্ক-কূতর্ক, গজব এবং গসিপ। এটা আরো কুৎসিত।
শোক প্রকাশের চর্চায় শোকার্ত মানুষের প্রাইভেসিকে সম্মান জানানো হোক।

