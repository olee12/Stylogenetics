নতুন প্রজন্ম কেন পাকিস্তান সমর্থন করে?



১৯৯২ সালের বিশ্বকাপ ক্রিকেট চলছে।
তখনকার মিরপুর এত ইট কাঠের জঙ্গল হয়ে ওঠেনি। পাশের বিল্ডিংয়ে কেউ জোরে কথা বললে অন্য বিল্ডিং থেকে শোনে যেতো। পাকিস্তানের প্রতিটি রানে এবং ওয়াসিম আকরামের উইকেট লাভে আশেপাশে অনেক বাসা থেকে আনন্দ ধ্বনি আসতো। অনেক বারান্দায় ছাদে উড়তো পাকিস্তানের পতাকা।
সেবার ইংল্যান্ডকে হারিয়ে পাকিস্তান চ্যাম্পিয়ন হয়েছে। সে রাতে মিরপুরের মণিপুরে মিছিল বের হলো, পাকিস্তান পাকিস্তান জয়ধ্বনি, হাততালির তালে তালে পাকিস্তান পাকিস্তান চিৎকার। তারিখটা ছিল ২৫ শে মার্চ, ১৯৯২। 
২১ বছর আগের ঠিক ঐ রাতেই পাকি হানাদার বাহিনী ঝাপিয়ে পড়েছিল নিরস্ত্র বাঙালীর ওপর। বড়ভাইয়া বারান্দায় দাঁড়িয়ে এ কথাই স্মরণ করলেন তখন। সঙ্গে ছিল আফসোস আর দীর্ঘশ্বাস।
বয়স কম ছিল তখন, তাই ভাবতাম - বাংলাদেশ যেহেতু বিশ্বকাপে খেলে না তাই অন্য দলকে সমর্থন করাই যায়। (আরেকটু বড় হয়ে বুঝেছি, কোনো যুক্তিতেই পাকিস্তানকে সমর্থন করা যায় না।)
১৯৯২ সাল ছিল স্বাধীনতা যুদ্ধের ২১ বছর পরের সময়। ক্যালেন্ডারের পাতায় আরো ২২ বছর পার হয়েছে। স্বাধীনতার ৪৩ বছর পরেও বাংলাদেশের বিশাল অংশের দর্শক কেন পাকিস্তান সমর্থন করে সেটা এখন বুঝতে পারি না। গত আট বছর ধরে অনলাইন জগতে, বিশেষ করে বাংলা ব্লগে, পাকিস্তানপ্রেমীদের কাজকর্ম দেখে এত বেশি ত্যক্ত বিরক্ত হয়েছি যে - প্রায়ই এদের 'ছাগু', রাজাকারের ছানা পোনা, জামাত শিবির গালি দিয়ে ইগনোর করি। দিনদিন এদের সংখ্যা কী হারে বাড়ছেই বাড়ছে, সেটা জানার জন্য ফেসবুকে একটু চোখ বোলালেই হবে।
এসব পাকিস্তান সমর্থকদের একটা জনপ্রিয় যুক্তি হলো - 'খেলার সংগে রাজনীতি মেশাবেন না'।
এ যুক্তি কতটা তুচ্ছ সেটা আরো ছয় বছর আগেই সচলায়তনে লিখেছন অচ্ছ্যুৎ বলাই।
রাজনীতি ছাড়াও অন্য যে দুটি প্রসঙ্গ এ লেখায় ছিলো তা হলো - ১) পাকিস্তান ভালো খেলে ২) পাকিস্তান আমাদের মুসলমান ভাই।
অচ্ছ্যুৎ বলাই খুব অল্প কথায় প্রমাণ করে দেখিয়েছেন এ দুটি যুক্তি কতো ঠুনকো।
কারণ, পাকিস্তানের চেয়ে ভালো খেলে এমন অনেক দল আছে ক্রিকেটে, রেকর্ড বইই তা বলে। আর ধর্মের জন্য যদি ক্রিকেটে পাকিস্তানকে সমর্থন করতে হয়, সেটা ফুটবলে নয় কেন?  ফুটবল বিশ্বকাপের মাসে এদের ক'জনকে সৌদি আরব কিংবা মরক্কোকে সমর্থন করতে দেখা যায়?  ক'টা বাসার ছাদে মুসলমান ভাইদের দেশের পতাকা দেখা যায়? সব তো দেখা যায় ব্রাজিল আর্জেন্টিনা ফ্রান্স আর জার্মানীর পতাকা।
অর্থ্যাৎ, পাকিস্তানকে সমর্থনের পেছনে ধর্মীয় কারণটা মুখ্য নয়। আছে অন্য কোনো কারণ।
সে কারণটা কি ১৯৭১ সালে এদেশে থেকে যাওয়া পাকিস্তানী চেতনার প্রেতাত্মা? ৪২ বছর পরেও এ প্রেতাত্মা এত শক্তিশালী কেন?
জামাত-শিবির না করা কিশোর তরুণরা কেন পাকিস্তান সমর্থন করে?
আমি কৈশোরে যেমন ভাবতাম, বাংলাদেশ ক্রিকেট বিশ্বকাপে খেলে না, যেমন খেলে না ফুটবল বিশ্বকাপেও, তাই যে কোনো দলকে সমর্থন করা যায়, সে ভাবনার দিনও তো বিগত হয়েছে; ১৯৯৯ সাল থেকে বিশ্বকাপ ক্রিকেট খেলছে বাংলাদেশ।
১৯৯০ এবং পরবর্তী সময়ে যাদের জন্ম হয়েছে তারা ক্রিকেট যখন বুঝতে শিখেছে তখন থেকে বাংলাদেশ আন্তর্জাতিক ক্রিকেটের মাঠের দল। তাহলে এই প্রজন্মের মনে কেন পাকিস্তান জায়গা করে নিলো বুকের অর্ধেক জুড়ে? 
বিভিন্ন সামাজিক আড্ডায় এসব কিশোরকেই প্রশ্ন করতে শুনি, ক্রিকেটে কাকে সাপোর্ট করেন?
'বাংলাদেশ' জবাব শুনে বলে, ২য় দল কে?
আমি জিজ্ঞেস করি, ২য় কেন থাকতে হবে? টেস্ট ক্রিকেট খেলুড়ে অন্য কোনো জাতি কি এভাবে ২য় কোনো দলকে সমর্থনের চর্চা করে?
দুঃখজনক হচ্ছে, এ সমর্থনটা আর সমর্থনের জায়গায় নেই, চলে গেছে উন্মাদনা এবং অশ্লীলতার পর্যায়ে। "দ্বিতীয় দল সমর্থন করি" - এ তত্ত্বের বড় অংশ পাকিস্তানের সমর্থক। এরা গ্যালারিতে বসে যে দেশটির নাম উচ্চারণ করে, যে দেশের পতাকা ওড়ায় সে দেশটির থেকে আমরা আলাদা হয়েছিলাম ৪৩ বছর আগে! বিনামূল্যে নয়, সাগর রক্তের বিনিময়ে। সে দেশটির প্রতি খেলাচ্ছলে ভালোবাসা প্রকাশও আমাদের ৩০ লক্ষ শহীদ আর ২ লক্ষ ৬৯ হাজার নিপীড়িতার প্রতি স্রেফ অপমান ছাড়া আর কিছু নয়।
রেকর্ড বুক বলে পাকিস্তান বিশ্বের সেরা ক্রিকেট টীম নয়, এ দলে এমন কোনো সর্বশ্রেষ্ঠ খেলোয়াড় ছিল না গত এক দশকে যার প্রভাবে পাকিস্তান প্রেম ক্রিকেটে প্রজন্ম থেকে প্রজন্মে ছড়াবে (ফুটবলে যেমন ম্যারাডোনার স্মরণে এখনো অনেকে আর্জেন্টিনা সমর্থন করে)। ওরা মুসলমান ভাই (হায়!), এই যুক্তিও ধোপে টেকে না। বাকী থাকলো কি, রাজনীতি? যেটা শুধু রাজনীতি নয়, আমাদের রক্ত মাখা ইতিহাস - সেটা কি গত দুই দশকে জন্ম নেয়া প্রজন্মের মনে কিছু ছায়া ফেলে না? ২ বছর আগে, ২০১২ সালের ২৩ মার্চে পাকিস্তান-ওয়েস্ট ইন্ডিজের খেলায় যে হাজার হাজার বাঙালি কিশোর-কিশোরী তরুণ-তরুণী পাকিস্তানকে সমর্থনে মিরপুর স্টেডিয়ামে মুখে পতাকা এঁকে, হাতে পাকি পতাকা নিয়ে উন্মাতাল নেচেছিল, জার্সি বদল করেছিল - তার পেছনের যুক্তি কী?
এবারের এশিয়া কাপ ফাইনালে বাংলাদেশের যে নতুন প্রজন্ম পাকিস্তানকে সমর্থন করে স্টেডিয়াম মাতাবে, তাদের মনের ভেতরকার যুক্তিটা আসলে কী?
পাকমন পেয়ারের এ অশ্লীল সময় কখনোই কি ফুরাবে না?

