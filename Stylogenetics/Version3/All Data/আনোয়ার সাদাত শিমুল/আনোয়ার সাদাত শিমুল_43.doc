কাঠের সেনাপতির সন্ধানে



জীবনে বেশির ভাগ আমি বইমেলায় একা একা গিয়েছি। একা একা হেঁটেছি। নাম জানা কিংবা অজানা স্টলের সামনে থেমে চোখ বুলিয়েছি নানান বইয়ে, হাতে নিয়ে নেড়েচেড়ে দেখেছি প্রচ্ছদ – ফ্ল্যাপের বিবরণ - দাম, প্রতি বছরই দেখা মিলেছে কিছু চেনা-জানা মুখের। হয়তো জটলা কোলাহলে মাথা উঁচিয়ে দেখেছি, অটোগ্রাফ শিকারীর দল কাকে জানি ঘিরে ধরেছে। খুব প্রিয় না হলে, অটোগ্রাফে আমার তেমন আগ্রহ ছিলো না কখনো। রুমের বুক শেলফে হাত নেড়ে এখন যে কয়েকটা অটোগ্রাফসহ বই পাই, তার মধ্যে বারবার দেখি – ‘বুক পকেটে জোনাকী পোকা’। বইমেলায় যাওয়ার আগে মনের ভেতর লিস্টি থাকতো কোন কোন বই কিনবো, এর বাইরে অবশ্য সমপরিমাণ বই কিনতাম অপরিকল্পিতভাবে – হয়তো একেবারে অচেনা কোনো লেখকের বই...।
সাম্প্রতিক বছরগুলোয় বইমেলা আমার কাছে অন্যরকম একটি আকর্ষণ হয়ে গেছে। কম্যুনিটি ব্লগের কারণে অনেক ছাপিত লেখকের সঙ্গে পরিচয় হয়েছে, অনেক সহব্লগার ছাপিত লেখক হয়েছেন, এবং হচ্ছেন। মনে পড়ছে ২০০৮এর কথা। অমিত আহমেদের সঙ্গে তখনো দেখা হয়নি, অথচ অনলাইনে-মেইলে-চ্যাটে প্রচুর আড্ডা হয়েছে। প্রথম দেখাতেই হাত বাড়িয়ে বললাম, ‘আমি আপনার বই কিনবো, কিন্তু একপাতা জুড়ে অটোগ্রাফ দিতে হবে, পারবেন?’ অমিত মিটিমিটি হাসে, বলে – ‘তুমি শিমুল, তাই না?’ গতবার আমার এবং অমিতের বই প্রকাশিত হলো শস্যপর্ব থেকে। টরন্টোর ডানডাস স্কয়ারে হিম সন্ধ্যায় আমি তাকিয়ে থাকি আকাশে, কল্পনায় নিয়ন আলোর সাইনবোর্ডে দেখি আমার গল্প সংকলন।
‘ডানডাস স্কয়ার, তুমি কি বাংলা একাডেমীর মাঠ হয়ে যেতে পারো আজ?’
সে সন্ধ্যায় বাসায় ফিরে জিটকে প্রথমেই নক করি কনফুসিয়াসকে।
নানান কথার মাঝে বলি, ‘এবার আপনারও বই আসা উচিত ছিলো’।
জবাবে কনফু কী বলেছিলেন মনে নেই। অবশ্য কনফু ভাবেন বেশি। তার মাঝে হালকাচালি ব্যাপার স্যাপার কম। বিশেষ করে লেখালেখি নিয়ে বরাবরই তিনি সিরিয়াস।
বাংলা ব্লগস্পিয়ারে আমি এসেছিলাম ২০০৬এর মাঝামাঝি। সে-ই শুরু থেকে যাদের লেখা মন দিয়ে অনুসরণ করি তাদের মধ্যে কনফুসিয়াস অন্যতম। আমার এখনো মনে হয় – ব্লগে আমি যতোটা একটিভ পরে হয়েছি - তার প্রথম দিককার বিশাল এক ভূমিকা এই কনফুসিয়াসের। তার কিছু কমেন্টের। সে ঘটনা তাহলে বলেই ফেলি –
২০০৬এর মাঝামাঝি। অন্য এক ব্লগে রেজিস্ট্রেশন করে টুকটাক লেখার চেষ্টা করছি, যতোটা না লিখছি – তার চেয়ে বেশি পড়ছি। নিজস্ব সংকোচে একেবারে পরিশুদ্ধ দিনলিপিগুলো প্রথম পাতায় না দিয়ে কেবল ‘নিজের ব্লগে প্রকাশ’ করি। কোথায় কবে কুকুরের তাড়া খেলাম, কোনদিন রেডিও কিনলাম – নব ঘুরিয়ে বাংলা অনুষ্ঠান শুনলাম, অফিসের ট্রেনিং’এ কী কী হলো- সেসব গল্প। মাঝে কিছু অনুগল্প। আর নিয়মিত কমেন্ট করছি এর ওর পোস্টে। আমার দিনলিপিগুলোও পড়ে থাকছে আমি যেমনটা চেয়েছিলাম, সেভাবে। একদিন কী হলো জানি না, লাঞ্চের পরে এসে দেখি – আমার সব পোস্টে একজনের টানা কমেন্ট। কিছু উৎসাহ, কিছু প্রশংসা, কিছু ইমোটিকন – এরকম। তার নাম কনফুসিয়াস। আমার কেনো জানি মনে হয় – এই কনফুসিয়াস আমার চেনা, হয়তো অন্য কোনো নামে লিখছে এখানে। নয়তো আমার লেখায় খুঁজে বের করে কমেন্টানোর কী দরকার? লিংকে ক্লিক করে ‘করি বাংলায় চিৎকার’ পাতায় গিয়ে টানা পড়া শুরু করি তার সব লেখা। লেখায় বৈচিত্র্য আছে, ভার আছে, ধারও আছে। কিন্তু, কে এই কনফুসিয়াস? সেই ব্লগে তখন জামাতি ছানাপোনাদের ব্যাপক উৎপাত। বেশ কয়েক জায়গায় দেখেছি কনফুসিয়াস ধৈর্য্য ধরে বোঝানোর চেষ্টা করছেন কয়েকজনকে, মুক্তিযুদ্ধ বিষয়ক বইয়ের রেফারেন্স দিচ্ছেন – লেখকের নাম সহ। কিন্তু, আমি কনফুসিয়াসের পরিচয় খুঁজে পাই না।
আরো কয়েকদিন পরে পুরনো লেখায় পড়ি কনফুসিয়াসের একটি লেখা, কঠিন এক রোগে আক্রান্ত শিশু অমিতের মৃত্যু বিষয়ক পোস্ট। এ লেখা আমার কাছে নতুন মনে হয় না, মনে হয় – এ লেখা আগেও পড়েছি, অন্য কোথাও – পত্রিকায় নাকি অনলাইনে? কতক্ষণ ভেবেছিলাম মনে পড়ে না, তবে মাথায় ঝিলিক মেরেছিলো – বাংলালাইভ আই-পত্রিকার কথা। এক বন্ধুর দেয়া লিংকের সুত্র ধরে মাঝে কিছুদিন বাংলালাইভ পড়েছিলাম। এবার সেখানে গুতিয়ে দেখি – ‘ঈশ্বরের রংধনু দেশে’ সিরিজের লেখকই এই কনফুসিয়াস। আসল নাম – মু. নুরুল হাসান।
কনফুসিয়াসের লেখা তখন থেকে আমার আগ্রহের বিষয়।
আর্কাইভে তার আরেকটি লেখা – “আসুন আমরা একটি প্ল্যানচেটের আয়োজন করি”। দূর্দান্ত একটি লেখা। ইতিহাস বিভ্রম নষ্টের দলকে বিনম্র ভাষায় বোঝানো যখন ব্যর্থ হয়, হয়তো তখুনি কনফুসিয়াস বাংলায় এমন চিৎকার দেন। 'যেভাবে কয়েকটি সংখ্যার মানে বদলে গেলো' বাদ দিই কী করে!
এর কিছুদিন পরে – ব্লগার ‘প্রজাপতি’র পোস্টের সুত্র ধরে জানতে পারি – আজ কনফুসিয়াসের জন্মদিন। প্রোফাইলে দেয়া ই-মেইলে কনফুসিয়াসকে জন্মদিনের শুভেচ্ছা জানিয়ে জিজ্ঞেস করি, ‘কেমন কাটলো জন্মদিন?’  তড়িৎ ফিরতি মেইলে অচেনা এই পাঠককে কনফু জানায় – ‘প্রবাসে থাকলে যা হয় আর কি, সারাক্ষণ ফোনের উপরে...’।
পরে ভেবেছি – কনফু কি জানেন যে তার লেখা পড়ে মুগ্ধ হয়েছি বলেই ব্লগের বাইরে মেইল করে শুভেচ্ছা জানিয়েছি! মনের ভেতর খুঁতখুঁত লাগে – এই গায়ে পড়া আচরণে কনফু বিরক্ত হননি তো আবার!
প্রবাসে একা একা একটি ঘরে যে তরুণ ঢাকা বিশ্ববিদ্যালয়ের কার্জন হলের জন্য নস্টালজিক হয়, শেয়ার্ড কিচেনে কালো একটি ছেলের কথা চমৎকার গদ্যে টেনে নিয়ে আসে; আমি সেই লেখকের কথা ভাবি। সম্ভবত সেদিনই পড়ি আরেকটি প্রতিক্রিয়া পোস্ট – ঢাকার রাস্তায় প্রধানমন্ত্রী যাবেন বলে সব গাড়ি থামানো হয়েছে, ট্রাফিকে আঁটকে আছে রোগীবাহী এম্বুলেন্স। পত্রিকায় ছাপানো হয়েছে এ খবর। এ খবর নিয়ে কনফুসিয়াসের আরেকটি আগুন পোস্ট। সময়ের প্রবাহে বাংলা ব্লগ বিস্তৃত হয়েছে, পাঠক বেড়েছে, বেড়েছে কোলাহল। কনফুসিয়াসের পাঠক-ভক্তও বেড়েছে। কিন্তু, আমার কাছে প্রথম দিকের এইসব পোস্ট মনে পড়ে খুব, এখনো।
গল্পকার হিসেবে কনফুর শক্তির টের পাই – ‘সমান্তরাল’ পড়ে।
তার লেখা ‘শব্দশিল্পী’ আমার আরেকটি পছন্দের গল্প হলেও কনফু নিজের লেখার মানদন্ড নিজেই দাঁড় করিয়েছেন পাঠক আমার সামনে – ‘সমান্তরাল’।
এরমধ্যে কনফু জিটকে এড হয়েছেন, সম্ভবত আলাপের প্রথমদিনই জোর করে লিংক দিয়ে ‘প্রেয়ার হল’এর গান শুনিয়েছেন। আমার মনে হয়েছে – এই লোকটি আমার মতো – ভালোলাগা জিনিশ জোর করে হলেও অন্যের সঙ্গে শেয়ার করে। তারপর কতো কতো আলাপ। অনুগল্প সংকলন ‘দিয়াশলাই’ এর কাজ, সঙ্গে অমিত আহমেদ। শত শত মেইল। আখতারুজ্জামান ইলিয়াস কিংবা সৈয়দ মনজুরুল ইসলামের গল্প নিয়ে আলাপ। গল্প লেখার কৌশল নিয়ে সুতো টানাটানি। সব কিছুতে কনফুসিয়াস বড্ডো পরিপাটি, তাড়াহুড়ো নেই। লিংক দিয়েছি, কিন্তু কনফু পড়েননি – মতামত জানাননি, এমন ঘটনা মনে পড়ছে না। নিজের লেখালেখি নিয়ে কনফুকে তুষ্ট হতে দেখিনি এখনো। সচলায়তনে প্রকাশের পরেও কনফু খুঁতখুঁত করেন, আরো নাকি ভালো করা যেতো তার গল্পকে। 
এরকমই দোটানায় ছিলেন কনফুসিয়াস এবার।
প্রসঙ্গঃ এবারের বইমেলায় তার লেখা গল্প সংকলন প্রকাশ।
শেষে সিদ্ধান্ত চূড়ান্ত করেছেন, বই প্রকাশিত হতে যাচ্ছে শস্যপর্ব থেকে, চমৎকার একটি প্রচ্ছদও হয়েছে।
বইয়ের নাম - “কাঠের সেনাপতি”। এ মুহূর্তে কনফুসিয়াস দেশে আছেন। নিজের বই প্রকাশের ক্ষণটি নিজ চোখে দেখবেন, এ ভাগ্যটি আমার হয়নি গতবার। কনফুসিয়াসের বই প্রকাশ আমার কাছে খুব ভালো লাগার, অপেক্ষার একটি ব্যাপার। অনলাইন নিকের বাইরে তারেক নূরুল হাসান নামে প্রকাশ করছেন তার প্রথম বই, গল্প সংকলন ‘কাঠের সেনাপতি’।
গত পাঁচ বছরের মাঝে আজ দ্বিতীয়বারের মতো বইমেলায় গিয়েছি।
লেখক পাঠকের কোলাহলে বারবার মনে হয়েছে – আর কয়েকদিন পরেই এরকম একটি স্টলে দেখা যাবে ‘কাঠের সেনাপতি’।
তারেক নূরুল হাসানের বই।
আমাদের কনফুসিয়াসের বই।
...এবার আমি নিশ্চিতভাবে অটোগ্রাফ শিকারীর দলে।

