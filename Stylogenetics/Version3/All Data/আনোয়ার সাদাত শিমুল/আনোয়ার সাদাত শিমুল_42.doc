ম্যাগনাম ওপাস সন্ধ্যায়...



প্রতিবার বিকেলে বইমেলায় খালি হাতে ঢুকি, আর দুই হাতে বই নিয়ে বের হই রাতে। এবার হলো এর উলটোটা। সন্ধ্যে সাড়ে সাতটার দিকে যখন বইমেলায় যাচ্ছি তখন হাতে ভারী বইয়ের প্যাকেট, সঙ্গে সুহান এবং রায়হান। তাদের হাতেও বইয়ের ভার। আর একটু পরেই হতে যাচ্ছে বইটির মোড়ক উন্মোচন পর্ব। এ বইয়ের নাম – ‘ম্যাগনাম ওপাস ও কয়েকটি গল্প’; আমাদের হিমু ভাইয়ের বই। গল্পকার মাহবুব আজাদের বই।
মেলায় আসার আগে ছিলাম নজরুল ভাইয়ের বাসায়।
সেখানে বই গুছানো নিয়ে কিছু টুকটাক কাজ ছিলো। সব কিছু ঠিক করে নিচে নেমে যখন সিয়েঞ্জি/ট্যাক্সি ক্যাব খোঁজ করছি, তখন খেয়াল হলো – উন্মোচনের জন্য মোড়ানো বই চারটে বাসায় রয়ে গেছে। নজরুল ভাই, নুপুর ভাবী আর নিধি আবার বাসায় গেলো ওগুলো আনার জন্য। আমরা তিনজন মিশুকে চেপে বসলাম। পথে ফোন করলো – নিঘাত তিথি, বইমেলায় অপেক্ষা করছে...। টি এস সি’র মোড়ে যখন পৌঁছলাম তখন ফোন পেলাম অয়নের, সেও অপেক্ষায়। শেষমেষ আমরা পাঠসূত্রের সামনে। দোকানে বই গুছিয়ে দিয়ে দেখছি আশেপাশে কে আছে, এমন সময় সুস্বাস্থ্যের অধিকারী একজন কিনে নিলেন ‘ম্যাগনাম ওপাস ও কয়েকটি গল্প’। আগ্রহ থেকে জিজ্ঞেস করলাম, ‘আপনি কি সচলে লিখেন?’ একটু হাসি দিয়ে বললেন, ‘না, আমি হিমু ভাইয়ের পাঠক’। আমি মুগ্ধ হলাম। কিন্তু, সুহান ধরে ফেললো – ইনি জনাব ওডিন।
সচল বন্ধুরা আসতে শুরু করেছেন।
মোড়ক উন্মোচন মঞ্চে আমরাও প্রস্তুতি নিচ্ছি। পরিচয় হলো – দৃপ্ত’র সঙ্গে। রয়েসয়ে ব্লগস্পটের পাঠক, কমেন্টার। টের পেলাম – সচলায়তনের বাইরে রয়েসয়েরও বেশ কিছু পাঠক হাজির হয়েছেন আজ। এসবের মধ্যে ফোন করলেন হিমু ভাই। এর আগে যে কয়েকবার কথা হয়েছে তার চেয়ে খানিকটা চঞ্চল মনে হলো কন্ঠস্বরে। যে প্রশ্নটি আমি করতে যাচ্ছিলাম, সে প্রশ্নটি উলটো আমাকেই করে বসলেন তিনি – ‘তোমার কেমন লাগছে?’
এর মধ্যে নজরুল ভাই বইমেলায় চক্কর দিয়ে বিক্ষিপ্ত সবাইকে সমবেত করিয়েছেন। মৃদূল ভাই উপস্থাপনা শুরু করেছেন, এসে গেছেন রিটন ভাই। এই প্রথম ছড়াকার মৃদূল আহমেদের উপস্থাপনার কারিশমা দেখলাম। চমৎকার কথা বলতে পারেন তিনি। মোড়ক উন্মোচন পর্বে রিটন ভাই সচলায়তন, এর বিস্তৃতি, সচলদের লেখার ক্ষমতা – এসব নিয়ে বললেন। স্মরণ করলেন চলে যাওয়া জুবায়ের ভাইকে। হিমু ভাইয়ের লেখার বহুমাত্রিকতা, কৌশল, ভাষা – এসব নিয়েও বললেন তিনি। এসময়কার অনলাইন লেখকদের মাঝে হিমু ভাইকে একেবারে প্রথম সারির প্রথম কয়েকজনের মধ্যে রাখলেন। শেষ করলেন এই বলে যে, রিটন ভাই চান হিমু ভাই বিদেশেই থাকুক, কারণ দেশে এসে ছড়া লেখা শুরু করলে রিটন ভাইয়ের প্রতিদ্বন্দ্বী বেড়ে যাবে :)। এরপর আমাকেও কথা বলতে হলো – এতো লোকের সামনে খুব নার্ভাস ছিলাম তাই সম্ভবত গুছিয়ে বলতে পারিনি তেমন।
মোড়ক উন্মোচিত হলো। প্রচ্ছদ দূর্দান্ত হয়েছে। বিশেষ করে কালার কম্বিনেশনটা মনকাড়া। বইয়ের ভেতরটাও পরিপাটি। ফোনে ধন্যবাদ জানালাম,প্রকাশক নজমুল আলবাবকে।
নজরুল ভাই জানালেন – হিমু ভাই চেয়েছেন, তার অনুপস্থিতিতে আমরা যেনো একে অন্যকে অটোগ্রাফ দিই। দেখলাম, সবাই উৎসাহ নিয়ে এ কাজ করছে। আমিও লিখলাম। লিখলাম HIMU, তবে এসে আগে ছোটো করে S এবং শেষে ছোটো করে L লিখলাম।
বইমেলায় বই প্রকাশের ক্ষণটিতে লেখকের অনুপস্থিতির অনুভূতি ব্যাখ্যাতীত। তবে সুহৃদ সচলরা সমবেত হয়েছিলেন সে অনুপস্থিতির শুন্যতা পূরণে। কারা কারা উপস্থিত ছিলেন সেসব নাম উল্লেখ করলে সম্ভবনা আছে বেশিরভাগ নামই বাদ পড়ে যাবে ভুলে। তবে টের পাচ্ছিলাম, সচল পরিবারের হৃদ্যতা এবং উষ্ণতা।
সচল নির্জন স্বাক্ষরের ক্যামেরায় ‘ম্যাগনাম ওপাস ও কয়েকটি গল্প’এর মোড়ক উন্মোচনের কিছু ছবি।
_

_

_

_

_

_

_

_

_

_
.
.
.
এই ছবিটা মেলায় বই যাওয়ার আগে।
ছবির মানুষটির নাম জানা থাকলে আর কিছু বলাই বাহুল্য 


