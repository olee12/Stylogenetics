বিপিএল টি-টুয়েন্টিঃ খুলনা রয়্যাল বেঙ্গলসের জন্য শুভকামনা



"আমার ভাইয়ের রক্তে রাঙানো একুশে ফেব্রুয়ারী, আমি কি ভুলিতে পারি"
একুশের গান দিয়ে শুরু হয়েছে বাংলাদেশ প্রিমিয়ার লীগ ক্রিকেট টি-টুয়েন্টির প্রথম আসর। অনুষ্ঠান শুরু হয়েছে মিনিট বিশেক আগে। লাইভ দেখাচ্ছে নতুন আসা বাংলা টিভি চ্যানেল, চ্যানেল নাইন।
বিপিএল-এর থিম সং গাইতে মঞ্চে আসলেন ভারতের শান, বাপ্পী লাহিড়ী আর বাংলাদেশের কুমার বিশ্বজিৎ। গানটিকে আহামারী কিছু মনে হয়নি। এরচে' বরং শুভ্রদেবের 'গুডলাক বাংলাদেশ' ভালো ছিল। আসিফের 'সাব্বাস বাংলাদেশ'ও অনেক  শ্রুতিমধুর ছিল। আয়োজকরা বিপিএল'এর আয়োজনের গান বাজনা অংশটুকুয় নিখাঁদ বাংলাদেশ রাখতে পারেননি, এটা দূর্ভাগ্যের। উদ্বোধনী অনুষ্ঠান আরো নাকি জমকালো করে তোলা হবে ভারতীয় হটিদের নটি চম্মকচ্চাল্লায়। দৈনিক মানবজমিন জানাচ্ছে "বিপাশা বসু, মালাইকা অরোরা ও ঋতুপর্ণা সেনের নাচের তালে তালে উত্তাল হয়ে ওঠবে গ্যালারি। সেই সঙ্গে দর্শকদের পাগল করবে শান ও বাপ্পী লাহিড়ীর সুরের মূর্ছনায়ও। "
অপেক্ষায় আছি, একদিন আসবে যেদিন বাংলাদেশের ক্রিকেট টুর্ণামেন্ট কেবল বাংলাদেশের শিল্পীদের কন্ঠেই সুচনা হবে।
এবারের বিপিএল-এ আমি খুলনা রয়্যাল বেঙ্গলসের সমর্থক।
আমি মনে প্রাণে চাইছি, খুলনা চ্যাম্পিয়ন হোক।
কারণ?
এ টুর্ণামেন্টে খুলনাই একমাত্র দল যাতে কোনো পাকি খেলোয়াড় নেই। ফরমালিনমুক্ত মাছ।
"আমি কি ভুলিতে পারি" গেয়ে সুচনা করা টুর্ণামেন্টে আমি ভুলতে পারি না ১৯৫২, ১৯৬৯, ১৯৭১।
তাই পারবো না আফ্রিদী-মালিক- আব্দুল-কামরান-আরাফাতদের সমর্থনে তালি বাজাতে। অতএব, বাদ পড়ে যায় শৈশবের চট্টগ্রাম, বেড়ে ওঠার শহর ঢাকার দল, এবং অন্যান্য দলগুলোও।
থাকে শুধু খুলনা, খুলনা রয়্যাল বেঙ্গলস; সাকিব, নাসির রাজ্জাক, শফিউল, শাহাদাত।
গুডলাক, খুলনা রয়্যাল বেঙ্গলস!!!

