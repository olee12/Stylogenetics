কষ্টের নদী



ছেলেটি বড্ড নি:সঙ্গ। একা। রাতের নিস্তব্ধতা তাকে স্পর্শ করে না। একটি আধা তৈরি বাড়ির তিনতলায় শুয়ে আছে সে। ঠিক শোয়া নয়, আধশোয়া। কোমর পিলারের সাথে ঠেস দিয়ে মাথাটা উপরে তোলা। ছেলেটি চাপা হাই দেয়। গভীর রাতে পেঁচার ডাকের সাথে মিশে যায় সে শব্দ। উঠে দাঁড়ায় সে। ঠাস ঠাস করে ঝাড়া দেয় প্যান্টে। ধুলো কতটুকু ঝরলো দেখতে পায় না সে। দেখতে ইচ্ছে করে না তার। তারাহীন আকাশে তাকিয়ে থাকে কয়েক পলক। চাঁদ দেখতে ইচ্ছে করে। মনে পড়ে যায় ছোটবেলার কথা। মায়ের কোল, আয় আয় চাঁদ মামা - - -। নিবিড় উষ্ণতা, গভীর ঘুম আর সিন্দাবাদ হওয়ার স্বপ্ন। মাত্র কয়েক বছরে স্বপ্নগুলো ঝরে গেছে ইউক্লিপটাসের রক্তশুন্য বাকলের মতো।
তারপর অন্য জীবন, অন্য স্বাধ, অন্য স্বপ্ন। প্রচুর ক্ষমতা। বড় নেতাদের বসার ঘর। আর রাতদিন অপারেশন। কিন্তু সব পাল্টে গেছে গত রাতে। ধরা পড়েছে তার দলের দু'জন। সে পালালো। আজ দ্বিতীয় রাত।
---খোলা আকাশ। বাতাসের শোঁ শোঁ শব্দ। ছেলেটি শুয়ে পড়ে। নিজেকে খসখসে শুকনো ঝরাপাতার মতো মনে হয় তার। ভাবতে ভাবতে চোখে জল এসে যায়। আকাশে বিদ্যুৎ চমকায়। কোন হিসাব মেলাতে পারে না। তার মনে হয় - থৈ থৈ কষ্টের নদীতে সে সাঁতার কাটছে। সে নদীর জলে জ্বলছে আগুন।

