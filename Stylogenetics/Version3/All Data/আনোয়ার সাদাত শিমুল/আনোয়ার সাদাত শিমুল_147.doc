আলোচনা পোস্টঃ  অণুগল্পের বিষয় - বিস্তৃতি এবং অন্যান্য প্রসঙ্গ



সচলায়তনে অণুগল্প ই-বুক সংকলনের জন্য  লেখা আহ্বানের পোস্টে  একজন অতিথি লেখক প্রশ্ন করেছিলেন – “টেস্ট, ওয়ানডে'র পর যেমন টুয়েন্টি-টুয়েন্টি ক্রিকেট.. "অণু গল্প" ও কি বাংলা গল্পে ওরকম নতুন কোন ধারা সংযোজনের চেষ্টা?”
খানিকপরে সচল মুজিব মেহদী বলেছেন – “...অণুগল্প চর্চার ইতিহাস বাংলাভাষায়ও খুব অল্পদিনের নয়। বনফুল (১৮৯৯-১৯৭৯)-এর বিস্তর গল্প এই ধারার। তাঁর সবচেয়ে বিখ্যাত গল্প 'নিমগাছ'ও কিন্তু একটা অনুগল্পই। তখন এসবকে অণুগল্প বলা হয় নি। তাঁর গল্পগুলো আয়তনে ছোট কিন্তু উপন্যাসের ব্যাপ্তি ওর মধ্যে পুরে দেয়া আছে-- ইত্যাদি বলা হতো। তাঁর একটা গল্পের নাম 'সংক্ষেপে উপন্যাস'। এটা অবশ্য আয়তনে একটু বড়ো-- দেড় পৃষ্ঠা।খোঁজ নিয়ে দেখা গেল, অণুগল্পকে অন্য বিভিন্ন নামে ডাকার রেওয়াজও আছে। যেমন মোহাম্মদ রফিক একে বলেন 'উপমাগল্প', চৌধুরী জহুরুল হক বলেন 'চোঙাগল্প', হুমায়ুন মালিক বলেন 'কাব্যগল্প', জাহেদ মোতালেব বলেন 'বিচ্ছুগল্প', আমি বলি 'পুঁচকেগল্প'।" 
অণুগল্প ই-বুকের প্রস্তাবক-প্রকাশক অমিত আহমেদকে জিজ্ঞেস করেছিলাম – অণুগল্পকে তিনি কীভাবে সংজ্ঞায়িত করবেন। অমিত আহমেদ ৫০০ শব্দের একটি সীমারেখা টেনেছেন। পরে ‘দিয়াশলাই’ মুখবন্ধে – ফিফটিফাইভ-ফিকশন, ড্রাবল, সিক্সটিনাইনার্স টাইপ লেখাগুলোর উল্লেখসহ সংশ্লিষ্ট সাহিত্য ইতিহাস টেনে অণুগল্পকে একটি ছাঁচে ফেলার চেষ্টা করেছেন।
লেখা আহবান পোস্টে সচল সংসারে এক সন্ন্যাসী ৫০০ শব্দে অণুগল্প সংজ্ঞার সাথে খানিক দ্বিমত ছিলেন, তিনি বলেছেন – “অণুগল্প নামটায় আমার খুব একটা সায় নেই। "অণু" শব্দটি শুনলে যে-আকারটি ভেসে ওঠে অন্তত আমার মনে, ৫০০ শব্দের গল্প সেই তুলনায় অনেক বড়ো।“
বইয়ের নাম প্রস্তাবনা নিয়ে মন্তব্যে সচল আরিফ জেবতিক বলেছেন – “অনুগল্প অনেকটা হাউয়াই মিঠাইর মতো ; খেতে কষ্ট নেই ,মুখে দিলেই অনায়াসে গলে যায় , কিন্তু স্বাদ লেগে থাকে অনেক্ষন ।“
এই অণুগল্প ই-বুক  ‘দিয়াশলাই’  প্রকাশনা-সম্পাদনার সাথে জড়িত থেকে অমিত আহমেদ, কনফুসিয়াস এবং আমি পরে মেইলে – জিটকে অণুগল্প বিষয়ে নিয়ে আরো আলাপ করেছি, আমাদের মনে হয়েছে সচলায়তনে এ ব্যাপারে বিস্তারিত আলাপ হতে পারতো। বিশেষ করে, সংকলনের জন্য পাওয়া লেখাগুলো পড়তে গিয়ে আমরা খেয়াল করেছি লেখকরা অণুগল্প ধারণাটি নিয়ে ভিন্ন ভিন্ন প্রান্তে অবস্থান করছেন। ৫০০ শব্দের গন্ডিতে সীমিত থাকলেও বিষয়-বিস্তৃতি-গভীরতায় অনেকক্ষেত্রে গল্পগুলোকে সমগোত্রীয় করা যায় না। কয়েকজন লেখক গল্পের সাথে মেইলে আলাদা করে এমনটিও লিখে দিয়েছিলেন – ‘অণুগল্প ব্যাপারটি নিয়ে আমি এখনো স্পষ্ট নই’। এবং আমরা সংশ্লিষ্ট তিনজন এ নিরেট বাস্তবতার সাথে একমত হয়েছি।
বিষয়টি আরো স্পষ্ট হয়েছে – যখন সচল মুহম্মদ জুবায়ের    ‘দিয়াশলাই’-এর গল্পগুলি : এক পলকে একটু দেখা পোস্টে প্রকাশিত গল্পগুলোকে পরমাণু, অণু,  স্বয়ংসম্পূর্ণ, বনসাই– এরকম শ্রেণীতে ভাগ করে ‘অণুগল্প’ সংজ্ঞাকে আরেক ধাপ এগিয়ে নিয়েছেন। তিঁনি বলেছেন – “আমি যা বুঝি তা অনেকটা এরকম: পরিসরে অবশ্যই ছোটো, কিন্তু এতে থাকতে হবে পাঠককে সচকিত করে তোলার মতো কিছু একটা। থাকবে তীব্রতা ও তীক্ষ্ণতা। তীরের মতো ঋজু ও লক্ষ্যভেদী। স্ফুলিঙ্গের মতো জ্বলে ওঠা কোনো অনুভূতি। কোনো ধোঁয়াশাময় বর্ণনা নয়। হয়তো স্কেচ, কিন্তু স্পষ্ট দাগে আঁকা। অল্প কথায় অনেক কথা বলে যাওয়া, তবে পাঠককে যেন বোঝার আশা জলাঞ্জলি দিতে না হয়।“
এর বাইরে “পাঠপ্রতিক্রিয়া ।। 'অস্তিত্বের অন্ধকার'-শোহেইল মতাহির চৌধুরীর অণুগল্প”  পোস্টে আমরা দেখেছি সচল হাসান মোরশেদ, মুজিব মেহদী এবং শোহেইল মতাহির চৌধুরীর কিছু মন্তব্য প্রতিমন্তব্য। 
ঠিক এ অবস্থানে থেকে -
সম্মানিত সচল ব্লগার/লেখকদের কাছে জানতে চাইবো – অণুগল্প নিয়ে কে কী ভাবছেন? অণুগল্পের শরীর – দৈর্ঘ্য – প্রস্থ –পরিসীমা অথবা বিস্তৃতি-গভীরতা অথবা ‘অন্যকিছু’ কেমন হয় কিংবা হওয়া উচিত? এক কথায় – অণুগল্প নিয়ে আপনার মতামত জানান। পরিপূরক কিংবা সম্পূরক মতামতে আলাপ এগিয়ে যাক। পোস্টে নাম ধরে আমন্ত্রণ জানাতে গেলে গুরুত্বপূর্ণ নাম ভুলে যাওয়ার সম্ভবনা থাকবে ব্যাপক। তাই সবাইকে, যাঁরা 'দিয়াশলাই'য়ে লিখেছেন বা লিখেননি, সচলের সবাইকে আমন্ত্রণ জানাচ্ছি খোলামেলা আলাপে। বিষয় – অণুগল্প।
শুভেচ্ছা।

