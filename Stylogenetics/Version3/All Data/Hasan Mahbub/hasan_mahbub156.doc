মহামান্যার প্রতি শ্রদ্ধাবনত হয়ে...

  আমি কাল রাতে বেশ কিছু দুঃস্বপ্ন দেখেছিলাম। সচরাচর যেসব দুঃস্বপ্ন দেখে থাকি তার থেকে বেশ অন্যরকম। অবশ্য এগুলোকে ঠিক দুঃস্বপ্ন বলা যায় কিনা তা নিয়ে আমার সন্দেহ আছে। তেমন কোন রক্তারক্তি বা নৃশংসতা ছিলোনা। কিছু এলোমেলো দৃশ্য মাত্র। এমনকি স্বপ্নগুলো হয়তোবা আমাকে বিশেষ কোন ক্ষমতা দান করে গেছে এমনটাও হতে পারে। অনেকেই যেমন পায় স্বপ্নে , অলীক ঔষধ বা যৌবন ধরে রাখার রহস্য। আমিও তেমনটা পেয়েছি কিনা সেটা ভেবে দেখতে হবে। স্বপ্নগুলো ছিলো বিশেষ তাৎপর্যময়। এতে জ্ঞানীদের জন্যে চিন্তার খোরাক থাকতে পারে।
 আমি প্রথমেই দেখলাম একজন বাকপটু শাল পরিহিতা ধর্মবতী মহিলাকে। ধর্মবতী না বলে হয়তোবা ধর্মপ্রাণ বলাটাই ব্যাকরণসম্মত হত, কিন্তু কোন অদৃশ্য ইঙ্গিতে যেন আমি জেনেছিলাম  তার ধর্মপরায়ণতা বিশেষ বিশেষ মৌসুমে মাথাচাড়া দিয়ে ওঠে। ঠিক যেমন ফলবতী গাছ। ধর্মকে গর্ভে ধারণ করে তার উদর হয়ে উঠেছিলো স্ফীত, এবং সে গর্ভবতী রমণীর মতই তার বিশাল উদরে হাত বুলিয়ে মৃদু হাসছিলো। আর প্রচুর কথা বলছিলো। কিন্তু আমাদের অন্য সবার কথা বলা এবং হাসা ছিলো নিষিদ্ধ।
তাই সে যখন নাম নিয়ে খেলে, আমরা মজা পাই কিন্তু আমরা
হাসিনা
আমাদের খুব হাসি পায় তার ছেলেমানুষি দেখে,কিন্তু 
আমরা হাসিনা
আমরা হাসিনা আমরা হাসিনা আমরা হাসিনা।
এটাই আমরা জপ করতে থাকি মনে মনে যেন ভুল না হয় কোন। স্বপ্নের ভেতর কি সমস্ত টের পাওয়া যায় এমনিতেই, মনে হয় এ মন্ত্র জপ করা বন্ধ করে দিলেই মহাবিপদের সম্মুখীন হব। আমরা বুঝতে পারি যে, সে আমাদের প্রভু এবং মহামান্যা একজন। আমরা এখন থেকে তাকে তিনি বলে সম্বোধন করব। 
 আমি জানিনা আমার সঙ্গে অনেকেই এই স্বপ্নটা দেখছিলো কিনা, কারণ আমার মতই বাকহীন দাঁড়িয়ে ছিলো অনেকেই। আমার মতই দেখতে, হুবহু। এবং সবার চোখেই ছিলো মহামান্যার প্রতি ভয় এবং শ্রদ্ধার অভিব্যক্তি। 
 ধর্মবতী মহামান্যা প্রৌঢ় বয়সে গর্ভধারণ করার কারণে কিছুটা লজ্জিত ছিলেন হয়তোবা। তাই তিনি সিদ্ধান্ত নেন গর্ভপাত ঘটানোর। আমাদের নীরব সম্মতিও ছিলো এতে। কারণ বিশেষ কারণে আমাদের অনুভূতিতে আঘাত লেগেছিলো। সে কোন অনুভূতি আমরা জানিনা। তবে কিছু একটার তো বটেই। কিন্তু আমরা কেউ মুখ ফুটে বলার সাহস পাচ্ছিলামনা। হঠাৎ দেখতে পেলাম অনুভূতিতে চরমভাবে আঘাতপ্রাপ্ত কিছু লোক মিছিল করে আসছে। তাদের অনুভূতির শরীর বেয়ে রক্ত ঝরছিলো, তাদের অনুভুতির বিশেষ অঙ্গ উত্থিত হয়ে ছিলো। তারা সবাই হয়তোবা পিতৃত্বের দাবী নিয়ে এসেছিলো। এতক্ষণে আমরা মহামান্যার স্ফিত উদরের রহস্য বুঝতে পারি। মহামান্যা ভয় পান। তিনি আমাদের সবাইকে তুচ্ছ করতে পারলেও বিশেষ অনুভূতিসম্পন্ন মানুষগুলোর উত্থিত অঙ্গ দেখে ,হয়তোবা আবার গর্ভবতী হবার এবং আরেকটি প্রচন্ড শারিরীক মিলনের তাড়নায় গর্ভপাত ঘটাবেন এই প্রতিশ্রূতি দেন। লোকগুলো চলে গেলে তিনি আবার মৃদু হাসতে থাকেন তার পেটের দিকে তাকিয়ে। কিন্তু আমাদের হাসতে নেই।
আমরা হাসিনা।
তার খন্ডকালীন হাস্য প্রগলভতা শেষ হলে তিনি একটি বিশাল আয়নার সামনে দাঁড়ান। আয়নাটায় কোন সমস্যা ছিলো কিনা জানিনা, তাকে খুব বিকট আর বিভৎস দেখায়। তিনি ক্রুদ্ধ হয়ে ওঠেন আয়নাটির ওপরে। কারণ তার নিজের রূপ সম্পর্কে যথেষ্ঠ ভালো ধারণাই পোষণ করতেন। 
"আমার মুখ এরকম দেখাচ্ছে কেন!" তিনি ক্ষিপ্ত হয়ে কারণ জানতে চান অনুচরদের কাছে। তার অনুচরেররাও ক্ষিপ্ত হয়ে ওঠে, কিন্তু কোন কারণ দর্শাতে না পেরে বিব্রত বোধ করে। এতে মহামান্যা, বাকপটু শাল পরিহিতা মহামান্যা রাগান্বিত হয়ে কথার তুবড়ি ছোটাতে থাকেন। আমরা দেখি। আমরা দেখেই যাই। আমরা একদল নির্বোধ এবং নির্বাক মানুষ শুধু দেখেই যাই, কিন্তু কিছু বলতে পারিনা। আমাদের ভয় করে বলতে। হাসিও পায়। কিন্তু, আমরা হাসিনা।
সেসময় আরো একদল মানুষ আসে মহামান্যার প্রাসাদ প্রাঙ্গনে। তারা পোড় খাওয়া একদল মানুষ। তাদের মুখে বেদনা আর হতাশার ছাপ। তবে তারাও দেখতে হুবহু আমাদের মতই। তারা এসেছে এক আলো আঁধারি অঞ্চল থেকে। যেখানে রাতের বেলা হঠাৎ করে মিষকালো আঁধার নেমে আসে। তারা আঁধার নিয়ে কথা বলতে চায় কিন্তু তা ঝলমলে প্রাসাদের আলোর বন্যায় ভেসে যায়। তারা তৃষ্ণার্ত ছিলো, তারা জলের কথা বলতে চায় কিন্তু মহামান্যার ক্রন্দসী নয়নের নোনতা জলের ধারায় অবগাহন করে তাদের জলতৃষ্ণা মিটে যায়। তাদের মধ্যে কেউ কেউ ছিলো পঙ্গু আর স্বজনহারা, তারা বিচারের দাবী তোলে কিন্তু এবার মহামান্যার অনুচরেরা দক্ষ আনুগত্যে তাদেরকে পিটিয়ে হটিয়ে দেয়। শুরু করে ধরপাকড়। 
 (তারা হয়তোবা বলতে পারতো মহামান্যার বিকট রূপের কারণ। তারা ছিলো পোড় খাওয়া আর অভিজ্ঞ। কিন্তু সে সুযোগ আর পেল কই!)
 আয়নাটি ছিলো বিশাল। তাতে এসবই প্রতিফলিত হতে থাকে। এবং কোন এক আশ্চর্য উপায়ে সম্মিলিত জনতার ঘৃনার কদর্য রূপ মহামান্যার একক প্রতিবিম্বের অংশ হিসেবে যুক্ত হয়। মহামান্যা নিজের এ কদর্য রূপ সহ্য করতে পারেননা। তিনি সমস্ত মুখ মুছে ফেলার নির্দেশ দেন। ধীরে ধীরে মুখগুলো মুছে যেতে থাকে। আয়নায় তার প্রতিবিম্ব শুশ্রী হতে থাকে। এবার তিনি সন্তুষ্ট হয়ে গর্ভপাত ঘটান। তখন দূর থেকে সেই বিশেষ অনুভূতিসম্পন্ন মানুষগুলোর কামার্ত চিৎকার শোনা যায়। কিছুদিন পরে তারা আবার সুযোগ পাবে মহামান্যার ওপর উপগত হবার। এসব দেখে অনেক কষ্টেও আমাদের হাসি পায়। কিন্তু আমরা হাসিনা। 
 আমাদের মহামান্যা শিল্পের এবং বিনোদনের বিশেষ অনুরাগী। তাই তিনি তার অনুচরদের নির্দেশ দেন আনন্দদায়ী কিছু প্রদর্শন করার। এতে অনুচরদের ভেতর বিশেষ সাড়া পড়ে যায়। তারা তাকে অত্যাধুনিক চতুষ্কোণ তড়িৎযন্ত্রের কেরদানী দেখাতে থাকে। মহামান্যা এতে অতীব প্রীত হন। তিনি আরাম বোধ করে রাজাসনে গা এলিয়ে দিয়ে বসে অনুষ্ঠানাদী উপভোগ করতে থাকেন। তাকে আরো স্বস্তি দেবার জন্যে অনুচরের দল তার চুলে তেল মাখিয়ে দেয়। তন্দ্রা এসে যায় তার। তিনি আধোঘুম আধো জাগরণে সুখস্বপ্নে বিভোর হয়ে থাকেন। তার সারা শরীরে তেল মালিশ করতে থাকে অনুচরেরা। তিনি পূলক বোধ করেন।
 তাদের জন্যে পরিবেশটা সুখকর হলেও আমরা, দুঃস্বপ্নগ্রস্থেরা  জবুথবু হয়ে দাঁড়িয়ে থাকি। কারণ তেলের কটূ গন্ধে আমাদের বমি পায়। অতি কষ্ট আর ক্ষোভে আমাদের হাসি পায়। কিন্তু আমরা হাসিনা।
তন্দ্রাচ্ছন্ন সুখের আবেশে বেশিক্ষণ ডুবে থাকতে পারেননা মহামান্যা। তড়িৎচালিত চতুরবাক্সের কোন এক বোকামিপূর্ণ আচরণ তাকে পুনরায় ক্ষিপ্ত করে তোলে। তৈলমর্দকেরা চুপসে যায় ভয়ে। আমরা, স্বপ্নাদিষ্টরা বুঝতে পারি, এবার বোকাবাক্সটার কপালে খারাবি আছে। মহামান্যা এবার চোখে চশমা এঁটে তার প্রাপ্ত সম্মামনাসূচক সনদগুলো বগলদাবা করে হিসেব মেলাতে বসেন। তাকে একটি ধারাপাত বই এনে দেয়া হয় তার উপার্জিত বিদ্যাকে কাজে লাগিয়ে সিদ্ধান্ত নেবার নিমিত্তে। তিন অংক কষা শুরু করেন। তিনি জ্ঞানের অতল গহবরে তলিয়ে যেতে থাকেন। অবশেষে সিদ্ধান্তে উপনীত হন,
" 1 সংখ্যাটা অশ্লীল এবং বেয়াদব।এটাকে মুছে দিতে হবে।"
এবার অনুচরদের মধ্যে একজন বলে ওঠে,
"কিন্তু মহামান্যা, ধারাপাত বই থেকে 1  সংখ্যাটা মুছে দিলে তো....."
"চোপড়াও!" গর্জে ওঠেন তিনি।
"আমি কি তাই বলেছি বেকুবের দল? আমি অনেক হিসেব করে বের করলাম যে তড়িৎ প্রযুক্তির সাথে সংখ্যাটার মিলমিশ হচ্ছেনা ঠিকমত, যেমন তেলে জলে মিলমিশ হয়না। তাই ঐ যন্ত্রটি থেকে 1  সম্বলিত সকল চিহ্ন সরিয়ে দাও|
দ্রুতগতিতে নির্দেশ পালিত হয়। বোকাবাক্স আবার চতুর এবং তৈলাক্ত হয়ে ওঠে।
"1" নিশ্চিহ্ন হয়ে যায়। আবার থেকেও যায় মহামান্যা এবং তার অনুচরদলের মহাশক্তির নমুনা হিসেবে। আমরা, স্বপ্নের অভিযাত্রীরা, চোখের সামনে দেখি এই নিশ্চিহ্নকরণ প্রক্রিয়া এবং চমৎকার এক প্রাযুক্তিক ছন্দ।
          1 -0-1-0-1-0-1-0-1 -0-1-0-1-0-1-0  
দীর্ঘক্ষণ এটা দেখতে দেখতে আমরা ছন্দাবদ্ধ হয়ে পড়ি। আমাদের দেহ এই উচ্চপ্রাযুক্তিক ছন্দে দোল খায়। তা দেখে মহামান্যা এবং তার প্রযুক্তিবিদেরা হাসেন। আমরা হাসিনা।
 স্বপ্নটা শেষ হয় খুব খারাপভাবে। এতক্ষণকার স্পষ্ট দৃশ্যপটগুলো এলোমেলো হতে থাকে। এজন্যেই এটাকে আমি দুঃস্বপ্ন বলতে চেয়েছিলাম। বাকপটু শালপরিহিতা মহামান্যার সামনে অনুচর ব্যতীত কারো শব্দ করা নিষেধ জেনেও কারা যেন শব্দ করে ওঠে। কারা যেন লিখতে চায়, নিষেধ জেনেও। তাদের ওপর আবার চড়াও হয় পেটোয়া বাহিনী। তাদেরকে অবরুদ্ধ করা হয়। তাদের লিপিবদ্ধ অক্ষর মুছে দেয়া হয়। আর বিনা কারণেই আমাদের টুঁটি চেপে ধরা হয়।
 এই পর্যায়ে আমার স্বপ্ন ভেঙে যায়। আমি গোঁ গোঁ করতে থাকি আতঙ্কে। হাজর চেষ্টা করেও কোন শব্দ করতে পারিনা। একেই বুঝি বোবায় ধরা বলে? আমার ওপর বোবাভূতটা চেপে বসে। হিমচোখে তাকায়। আমি তার চোখের দিকে তাকিয়ে অনুনয় করি নিঃশব্দ ভাষায়। সে বুঝতে পারে। সে আমাকে ছেড়ে চলে যায়। 
 এই হচ্ছে আমার দুঃস্বপ্নের বিবরণ। তবে লেখার শুরুতে আমি সন্দেহ প্রকাশ করেছিলাম বটে, আদতে এটাকে দুঃস্বপ্ন বলা যায় কিনা। এখন মনে হচ্ছে, "না"। বরং স্বপ্নে আমি এক মহাদীক্ষা পেয়েছি। আজীবন বাকরূদ্ধ থাকার প্রয়োজনীয় শিক্ষা। এটা ছিলো এক প্রাপ্তিময় স্বপ্ন। মহামান্যার প্রতি শ্রদ্ধাবনত হয়ে এখন আমরা আর কথা বলিনা। আমরা হাসিনা। এতে তিনি আমাদের ওপর তুষ্ট হয়েছেন। আপনারা যারা এই স্বপ্নের বিবরণী পড়লেন, দয়া করে সবাইকে নিরাপদে থাকার এই দাওয়াই বাতলে দিবেন। 
 

                    