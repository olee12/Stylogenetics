সিঙ্গাপুর যাত্রা - ১




দেশান্তরী হওয়ার ঠিক আগে দিয়া বছর দুয়েক একটা বেসরকারী ব্যাংকে চাকরি করছিলাম। একটু বোরিং আছিল কামটা - আর আমিও জন্মের আইলসা - কিন্তু তারপরেও বস কোন এক কারনে আমারে বেশ পছন্দ করতো। শাহেদ ভাই, তার লাইনে বেশ জাঁদরেল ব্যাংকার। তার কল্যাণেই (?) ঢাকার মায়া ছাইড়া পুরা একটা বছর চট্টগ্রামে থাকতে হইছিলো - হুট কইরা আমারে ট্র্যান্সফার দিয়া দিছিলো। ঢাকার পোলা চিটাগাং-এ গিয়া বেশ ভালো ধাক্কা খাইছিলাম। 
তো আমারে বনবাসে পাঠানোর কারনেই হউক, কিম্বা আর যে কারনেই হউক, একটা রিজিওনাল মিটিং-এ যাওয়ার লেগা শাহেদ ভাই আমারে একবার ঢাকায় তলব করলো। জিগাইলো - পাসপোর্ট ঠিক আছে? আমি কই, হ। উনি কয়, আচ্ছা, তাইলে অমল'দারে পাসপোর্টটা দিয়া দেও, ও সিঙ্গাপুরের ভিসার ব্যবস্থা করবো, ঐখানে মিটিং আছে। 
বাহ! আমি তো মহাখুশী। সাধারণতঃ এইসব মিটিং-এ সিনিয়র লোকেরাই যায়, কিন্তু শাহেদ ভাই দয়াপরবশ হইয়া এইবার আমারেও নিমন্ত্রণ দিছে। এর আগে কোলকাতায় গেছিলাম একবার অফিসের কামে, কিন্তু সিঙ্গাপুর তো অন্য জিনিস! কতো নাম শুনছি। আমার বাপের দিকের কিছু কাজিন ঐখানে গিয়া কামলাও দিছিলো কয়েক বছর।
তো গেলাম সিংহ-পুর। পাঁচ-ছয়জনের টীম। মাত্র দুই দিনের সফর - প্রথম দিন মিটিং-ফিটিং, কিন্তু পরের দিন কোন কাম নাই, নিজের ইচ্ছা মতন ঘুরাফেরা। আসলে মূল ধান্দা যে ঐটাই, পরে গিয়া বুঝলাম। মিটিং গেলো যেমুন-তেমুন -- সবাইর আগ্রহ আসলে পরের দিনের কেনাকাটা আর ঘুরাফেরার উপর। ডলি আপা তো প্রমাণ সাইজের দুইখানা স্যুটকেসই নিয়া গেলো। এবং ডিক্লেয়ার দিয়া দিলো যে দোনোটাই না ভইরা উনি ঢাকা ফিরবো না। 
তাই দ্বিতীয় দিন ঘুম থেকা উইঠাই সবাই গেলো গিয়া শামসুদ্দিন নামের বিরাট এক বহুতল দোকানে, সেইখানে আলপিন থেকা এরোপ্লেন (প্রায়!) সবই মিলে। ডলি আপা বিপুল উৎসাহে জিনিস কেনা আরম্ভ করলো, শাহেদ ভাইও লগে লগে বউ-বাচ্চার লেগা জিনিস চয়েস করতাছে। তালহা, শাহনাজ, বাকিরাও একই কেস। এইদিকে আমি দোকানের উপর নীচ দুই চক্কর দিয়া বুঝলাম, এইটা আমার জায়গা না। সেই রকম দোকান - চাইলে ওনারা এইখানে সন্ধ্যা পর্যন্ত আরামসে থাইকা যাইতে পারবো। কিন্তু আমি কি করুম। আমার বউ-বাচ্চা কিছুই নাই (বয়স তো হপায় ২৪) আর আউল-ফাউল স্নো-পাউডার কিনা টাইম নষ্ট করার টাইম বা ইচ্ছাও নাই। 
বরং আমার খায়েশ হইলো শহর ঘুইরা দেখা। তাই বসরে কইলাম, শাহেদ ভাই, আমি এই বেলা ফুটি, আপনেগো লগে সন্ধ্যায় দেখা হইবো। উনি কইলো, আচ্ছা ঠিকাছে, তয় বেশী দূরে যাইয়ো না, আর টাইম মতন হোটেলে ফিরা আইসো। 
চমতকার! আমি শহর দেখতে বাইর হইলাম। ফেব্রুয়ারী মাস - কিন্তু ঘিলু বাষ্প হওয়ার মতন গরম পড়ছিলো সেইদিন। ঠাঠা রৌদ আর তার উপর ট্রপিকাল ভ্যাপসা গরম তো আছেই। সব মিলায় যা-তা অবস্থা। রাস্তা দিয়া হাইটা যাইতে যাইতে আমি দরদর কইরা ঘামতাছি। কিন্তু শহরের লোকজন দেখি ঘামে না। (কিম্বা হয়তো বগলতলায় প্যাড পইরা আছে সবাই)। 
দেইখা আরো যা বুঝলাম, তা হইলো সিঙ্গাপুরের লোকের পয়সার কোন অভাব নাই। রাস্তায় গাড়ি সব হইলো হয় বিএমডব্লিউ নয় লেক্সাস নয় মার্সিডিস। একটা টয়োটা দেখছিলাম কিনা সন্দেহ (ওকে, হয়তো দেখছিলাম, কিন্তু খেয়াল নাই, চকচকা গাড়িগুলাই বেশী মনে আছে)। আর মানুষজনের গায়ের কাপড় চোপড় দেইখা টাকার গরমটা আরো বুঝা যায়। আবাল বৃদ্ধ বণিতার গায়ে দামী দামী ব্র্যান্ডের কাপড়। আচ্ছা, অফিসের এক্সিকিউটিভ বা সুন্দরী ললনা দামী ব্র্যান্ড পরবো, তা নাইলে বুঝলাম। কিন্তু তাই বইলা তিন বছরের বাচ্চা পোলা, পাঁচ বছরের কচি খুকি, হেরাও? সবাইর পরনে হয় পোলো নয় রালফ লরেন নয় ডনা কারান বা গ্যাপ বা লাকোস্ত্‌। আর ব্র্যান্ডের লোগোও একদম মুখের উপর না হইলে চলে না। কঠিন অবস্থা। কিন্তু আমার কাছে অত ভাল্লাগেনাই সিঙ্গাপুরের এই দেখাইন্না প্রতিযোগিতা। আমার অভিজ্ঞতায় এই রকম অতিমাত্রায় ব্র্যান্ড প্রদর্শনী আর কখনো কোথাও দেখছি বইলা মনে পড়ে না, না এর আগে না এর পরে। 
তো ভাবলাম এই বাল-ছাল পছন্দ হইতাছে না, অন্য কোথাও যাই। ঘুরতে ঘুরতে ইন্ডিয়ান পাড়ায় গেলাম গিয়া। সাউথ ইন্ডিয়া থেকা যত রাবার চাষের কামলা ধইরা নিয়াইছিলো ১০০ বছর আগে, তাগো বর্তমান বংশধর। চীনাগো তুলনায় ইন্ডিয়ানগো অবস্থা বেশ খারাপ মনে হইলো। ঘরবাড়ি, বেশভূষা - সব কিছুর মইধ্যেই একটা কমতি-কমতির ছাপ। এরই মইধ্যে পাইয়া গেলাম একটা বাঙ্গালী রেস্তোরা-কাম-দোকান টাইপের। কাউন্টারে বেঁচতাছে পুরি-সিঙ্গারা আর উলটা দিকের দেয়ালে ঝুলতাছে এক মাসের পুরান তারকালোক, চিত্রবাংলা এইসব। বাসী খবরের কাগজও আছে কিছু। সেইখান থেকা গেলাম গিয়া মালয়গো একটা বড় মসজিদ দেখতে। সেন্ট্রাল না কি জানি নাম আছিলো। 
এরপর দুয়েকজনরে জিগাইলাম, ভাই আর কি দেখার আছে, হেরা কইলো জুরং যাও, পাখির অভয়ারণ্য আছে, হরেক পাখির মেলা দেখতে পাইবা। কিন্তু পাখি দেখার বিশেষ জো পাইলাম না। ঠিক করলাম একটু প্রত্যন্ত কোথাও ঘুইরা আসি। অফ দ্য বীটেন ট্র্যাক, আর কি। ম্যাপ-ট্যাপ ঘাইটা বাইর করলাম যে পুলাউ উবিন নামে একটা ছোট্ট দ্বীপ আছে, মেইন সিংগাপুর-এর উত্তরে। সেইখানে সুন্দর সুন্দর বীচ আছে। দিনে গিয়া দিনে ফিরা আসা যাইবো। ইঞ্জিন চালিত নৌকায় যাওয়া লাগবো - ওরা কয় বামবোট (bumboat)।  রওনা হইলাম চাংগি বোট টার্মিনালের দিকে। বুঝি নাই তখনও যে যমের লগে মোলাকাত করতে যাইতাছি। যদিও সেই যাত্রায় যম আমারে টানতে পারে নাই!
দ্বিতীয় পর্বে সমাপ্য।

