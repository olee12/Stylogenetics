গর্জে উঠি আরেকবার




গতবার বাঙ্গালিদের অনুষ্ঠান শেষ হবার পরে রিভিউ লিখেছিলাম। সেই অনুষ্ঠানের সাফল্যের কথা মনে রেখেই ভাবছি এইবার আর সেই ভূল না করি, আগে থেকে একটা জানান দিয়ে রাখি। জামাত-শিবির-রাজাকারদের সাম্প্রতিক তৎপরতার প্রতিবাদে আর স্বাধীনতার সত্য তুলে ধরে লন্ডনে একটি বিজয় দিবসের অনুষ্ঠান হতে যাচ্ছে। বিশ্ব সাহিত্য কেন্দ্র লন্ডন আর দৃষ্টিপাত ক্রিয়েটিভ-এর যৌথ প্রযোজনায় এই অনুষ্ঠানের শিরোনাম দেয়া হয়েছে 'গর্জে উঠি আরেকবার'। 
অনুষ্ঠানের উদ্যোক্তাদের বক্তব্য থেকে তুলে ধরছি - 
স্বাধীনতার ৩৬ বছর পেরিয়ে গেছে স্বপ্নে, স্বপ্ন-ভঙ্গে।
কখনও সাফল্যে উজ্জ্বল হয়েছে বাংলার মুখ কখনও ব্যর্থতায় মলিন।
তবুও স্বপ্ন দেখা কেউ ছেড়ে দেয়নি।
আগামী ১৫ ডিসেম্বর আমরা আর একটি বিজয় দিবস পালনের উদ্দেশ্যে এক হতে চাই। কিন্তু যখন দেখি ৩৬ বছর পরও স্বাধীনতার মূল সত্য নিয়ে প্রশ্ন ওঠে, এক সময়ে পাকিস্তানী বাহিনীর হাতে হাত মেলানো দালালেরা আজও এই মাটির বিরুদ্ধে কথা বলার দুঃসাহস দেখায়, আমাদের বীর যোদ্ধাদের অর্জনকে খাটো করে দেখার প্রয়াস পায়। 
তখন আরো একবার বুক বেঁধে দাঁড়াবার প্রয়োজন অনুভব করি আমরা। সেই অনুভবের তাড়না থেকেই বিজয় দিবস উপলক্ষ্যে আমাদের অনুষ্ঠান 'গর্জে উঠি আরেকবার।
অনুষ্ঠানের অর্থ-প্রাপ্তির পুরোটাই সাইক্লোন-বিধ্বস্ত মানুষের কল্যাণে ব্র্যাকের ত্রাণ-তহবিলে দান করা হবে।   
দিন - ১৫ ডিসেম্বর শনিবার
সময় - সন্ধ্যা ৭:০০ থেকে ৯:০০
স্থান - টয়েনবি হল, ২৮ কমার্শিয়াল স্ট্রিট, লন্ডন
টিউব - অল্ডগেট ঈস্ট (টয়েনবি হল এখান থেকে এক মিনিটের হাঁটা পথ) 
খাবারের জন্যে চা-সিঙ্গারা আর ড্রিংক্সের আয়োজন থাকবে। 
*
কি থাকছে অনুষ্ঠানে? বক্তব্য একটাই - মুক্তিযুদ্ধের স্বপক্ষে, রাজাকারদের বিপক্ষে - কিন্তু অনেক রকম সাংস্কৃতিক ফর্ম্যাট-এর আয়োজন করা হয়েছে। দুই ঘন্টার অনুষ্ঠানে থাকছে নাটিকা, পুঁথি পাঠ, পালাগান, কবিতা, বৃন্দ আবৃত্তি, এমনকি কিছু ভিজ্যুয়ালও। গেলো অক্টোবর মাসে এই শিল্পীরাই পশ্চিম লন্ডনের ভবন-এ অনুষ্ঠিত সাংস্কৃতিক প্রোগ্রামে দর্শক মাতিয়েছিলো। এবারও তার অন্যথা হবে না আশা করা যাচ্ছে। 
তারপরেও কিছু স্পেশাল অ্যাট্রাকশনের কথা না বললেই না। ঢাকায় গ্রুপ থিয়েটারের সাথে সম্পৃক্ত ছিলেন লিসা গাজী - তার হৃদয়কাড়া অভিনয় সেদিন ভবনের দর্শকদের কাঁদিয়েছিলো। আছে সোহিনীর মায়াবী কন্ঠে গান, থাকছে লালন শিল্পী নবনীতার সঙ্গীত। তরুন বাঙ্গালি-বৃটিশ শিল্পী সৌমিক দত্ত তার সরোদ বাজনার জন্যে ইতিমধ্যে দেশে-বিদেশে বাহবা কুড়িয়েছেন, থাকছে তার বাদ্য। আরো অন্যান্য শিল্পীরাও থাকবেন। এত কিছুতেও যদি পাবলিকের মন না ভরে, সে জন্যে রাখা হয়েছে শেষ মারণাস্ত্র। এ তল্লাটের সচলদের প্রিয় পাঠক আন্দালিব থাকছেন নাটকের অভিনয়ে  
লন্ডনে সচলদের কয়েকজনকে ব্যক্তিগতভাবে বলেছি। আশা করি শত কাজের ব্যস্ততার মধ্যে সময় করে চলে আসতে পারবেন সবাই। আবার দেখা হলে ভালো লাগবে। (শোহেইল ভাই, গতবার কাট্‌ দিছেন, এই বেলা মিস দিয়েন না!) বন্ধুবান্ধবদেরও নিয়ে আসুন - আর সবচেয়ে ভালো হয় যদি নতুন প্রজন্মের শিশু-কিশোর আর এদেশীয় বাঙালি বন্ধুদের নিয়ে আসতে পারেন। অনুষ্ঠানের মেসেজটা জরুরী - এবং যেই নবীনেরা এখনো সে সময়ের সত্য সম্পর্কে জানে না, তাদের কাছে সেই সত্য পৌঁছে দেয়ার এখনই সময় বলেই মনে করি। 

