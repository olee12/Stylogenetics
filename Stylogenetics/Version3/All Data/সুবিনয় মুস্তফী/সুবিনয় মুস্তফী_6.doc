ঝটিকা সফর - বার্সেলোনা



মাতু আমার নিকটতম বন্ধু। কলেজ জীবন থেকে চিনি, বিশ্ববিদ্যালয়ে এসে খাতির। ভাবনা-চিন্তায়, ধ্যান-ধারণায় অনেক মিল। ঠিক দশ বছর আগে - ৯৯ সালের গ্রীষ্মকালের কথা - আমরা এক রাতে বেড়িয়ে পড়ি নেপালের উদ্দেশ্যে। সোবহানবাগ থেকে বাস ছেড়েছিল, পরের দিন লালমনিরহাট সীমান্ত, অতঃপর ভারতে প্রবেশ। তারপর আরেক বাস ধরে পাহাড় বেয়ে বেয়ে কাঠমুন্ডু শহর, পাক্কা দেড়দিন পরে। এক নাগারে দুই সপ্তাহ ধরে নেপালের এক মাথা থেকে আরেক মাথা চষে বেড়ানো -- সুখের এক ট্রিপ, ছোট্টকালের স্মৃতি।
এরপর অনেকদিন চলে গেল। ৯ বছর ধরে আমরা পৃথিবীর দুই কোণে। কিন্তু সেই নেপাল ভ্রমণের ভাবনা মাথা থেকে নামে না, গ্যাঁজানোর সময় পেলেই তাই আমরা প্ল্যান করি ভবিষ্যতে নিত্য নতুন সব ট্রিপের। কপালের ফেরে মাস কয়েক আগে মাতু চলে এলো আমার শহরে। ব্যাস, আর পায় কে। তারপর থেকে যদ্দিন দেখা হয়, তদ্দিনই কথা ওঠে - কোথাও যাই চল। এদেশেই এদিক ওদিক কিছু ঘুরে দেখলাম -- রোমানদের পুরাকীর্তি, শহরের বাইরে খামারবাড়ি, কিম্বা সাগরের পার। 
কিন্তু এইসব তো ফাও ট্রিপ। দুধের সাধ ঘোলে আর কি। মাসখানেক আগে মাতু তাই দুম করে কিনেই ফেললো সস্তা প্লেনের টিকেট। গন্তব্য স্পেনের বার্সেলোনা। আগস্টের শেষ উইকেন্ডে একটা বাড়তি ছুটির দিন আছে, তাই তিনদিন ঘরে বসে অপচয় না করে বরং একটা নতুন দেশ, একটা নতুন শহর দেখে আসা যায়। 
যেই কথা সেই কাজ। ট্রিপের সমস্ত পরিকল্পনার দায়িত্ব পড়লো আমার ঘাড়ে। হাতে সময় শুধু তিনদিনই, তাই এর সর্বোচ্চ সদব্যবহার করতে চাইলে ঠাসা প্ল্যানিং-এর কোন বিকল্প নেই। নেট থেকে ভালো দেখে গাইডবই কিনে সেটা ধরে যাত্রার রুটিন বানাই আমি, আর মাতু মালিশ দেয় ওর নতুন কেনা দামী ক্যামেরায়। দিন গুনি অধীর আগ্রহে। 
*
বার্সেলোনা-কে আমি মূলত জানতাম ১৯৯২ সালের অলিম্পিক নগরী হিসাবে। স্পেনের পূর্ব দিকে ভূমধ্য সাগরের তীর ঘেষে এই বন্দর নগরী, সে দেশের সবচেয়ে আকর্ষণীয় শহর, পর্যটকদের জন্যে দারুণ চুম্বক। আরো কয়েকটা পরিচয় আছে এর যেমন -
- এই বছরের চ্যাম্পিয়ন্স লীগ বিজয়ী ফুটবল দল এফ সি বার্সেলোনা'র শহর, যেখানে মেসি, এটো, থিয়েরি অঁরি খেলে থাকেন, আর রাইকার্ড, ইয়োহান ক্রুইফ এককালে কোচ ছিলেন।
- ১৯৩৬ সালে স্পেনের ফ্যাসিবাদী জেনারেল ফ্রাংকোর বিরুদ্ধে লড়াইয়ের শহর। সেই গৃহযুদ্ধে প্রগতিশীল বামপন্থী গোষ্ঠী শেষমেষ হেরে গিয়েছিল, তবে বার্সেলোনার অলিতে-গলিতে যেই মরণ-লড়াই হয়েছিল, সেটাকে অমরত্ব দিয়ে গেছেন জর্জ অরওয়েল তার "হোমেজ টু ক্যাটালোনিয়া" গ্রন্থে। এই গৃহযুদ্ধকে ঘিরে হেমিংওয়ে লিখেছিলেন উপন্যাস, কালজয়ী ছবি তুলেছিলেন রবার্ট কাপা, আর প্রাণ দিয়েছিলেন কবি ও নাট্যকার ফেদারিকো গার্সিয়া লোরকা।

*
বার্সেলোনার প্রতি আকর্ষণ তাই বহুমুখী! আমি সুযোগ পেলেই অনলাইনে মৃদু মন্দ স্প্যানিশ ভাষা চর্চা করি। 'ওলা।' 'বুয়েনোস দিয়াস।' 'গ্রাসিয়াস।' 'আদিওস।' 'মেনু দাও।' 'এর দাম কত?' ইত্যাদি ইত্যাদি। আস্তে আস্তে যাত্রার দিন চলে এলো। অফিস শেষে বাড়ি যাবার সময় থাকবে না, তাই সকালে লাগেজ নিয়েই অফিসে চলে গেলাম। পাঁচটা বাজে তো পড়িমরি করে দৌড়! সোজা গ্যাট্‌উইক এয়ারপোর্ট, রাতের ফ্লাইট। ইউরোপের চরম সস্তা এয়ারলাইন রায়ান-এয়ারের ফ্লাইট ধরবো আমরা। 
প্লেনে উঠেই বুঝলাম যে কি রকম লক্কর-ঝক্কর। সীট নাম্বারের বালাই নেই - লোকাল বাস-টেম্পোর মত যে যেখানে বসতে পারে। প্রতিটা সীট মানুষে ঠাসা, একটাও খালি নেই। সবাই যাচ্ছে দক্ষিণে - ভূমধ্য সাগরের তীরে, সূর্যের হাতছানিতে। ঘন্টাখানেক দেরীতে প্লেন উঠলো আকাশে, এবং পাইলট মহাশয়ের হুটোপুটির খেলা শুরু হলো তারপরে। যখন নামার সময় হলো জিরোনা বিমানবন্দরে, বার্সেলোনা থেকে ৫০ মাইল উত্তরে, পাইলট মোটামুটি হ্যাঁচকা টানে ৩০,০০০ ফুট উচ্চতা থেকে বিমানটাকে সোজা মাটিতে নামিয়ে আনলো। কানের ব্যথায় যাত্রীরা সব গোঙ্গাচ্ছে, কেউ কুঁকড়ে আছে, কেউ দুই কান চেপে ধরে আছে, হঠাৎ উচ্চতার পরিবর্তনে মাথা কারোই ঠিক থাকে নাই। 
*
কান ডলতে ডলতে সুস্থির হয়ে নামলাম। এই তাহলে স্পেন। জীবনে প্রথমবারের মত। রাত ১২টা বাজে - তারপরেও বেজায় গরম, ৩০ ডিগ্রী সেলসিয়াস তো হবেই। তাজ্জবের ব্যাপার যে বিন্দুমাত্র ভিসা চেক ছাড়াই আমরা এয়ারপোর্ট ছেড়ে বেরিয়ে এলাম। ইমিগ্রেশনে একটা কাক-পক্ষীও ছিল না। তো এখন বার্সেলোনা যাবো কিভাবে? ৫০ মাইল পথ পেরুনোর জন্যে রয়েছে বার্সেলোনা বাস, ফিরতি টিকেট একুশ ইউরো দিয়ে কিনে বাসে চড়লাম। হাইওয়েতে উঠে গেলো গাড়ি, রাতের আঁধার কেটে খালি রাস্তা দিয়ে চলে গেল সাইঁ-সাঁই করে। বাসের ভেতর ঘুটঘুটে অন্ধকার, আমার পেছনে এক ইংরেজ তরুন আর তার স্প্যানিশ বান্ধবী নানান পদের খুনসুটি করছে, আমি মাথা হেলান দিয়ে বাতি আর সাইনবোর্ড চলে যেতে দেখছি একের পর একের পর এক। 
শহর চলে এলো। বার্সেলোনা নর্ড (Barcelona Nord) স্টেশনে বাস যখন আমাদের ফেলে দিলো, তখন রাত একটারও বেশী বাজে। তবে চিন্তা মাত। হোস্টেলে রুম বুকিং দেয়া আছে, ম্যাপ বলছে সেই হোস্টেল বাস স্টেশন থেকে খুব বেশি দূরে নয়। 
লাগেজ নিয়ে হাঁটা শুরু করলাম। রাতের আঁধারে যা অল্প কিছু দেখলাম শহরের, বেশ চমৎকার - চওড়া রাস্তা, সুমসাম, সাজানো, পুরানো ধাঁচের সুন্দর সব দালান-কোঠা উঠে গেছে রাস্তার দুই ধারে। ফুটপাথও বিশাল, পাশাপাশি দুটা রিকশা চলে যেতে পারবে হেসে খেলে। হোটেলের রাস্তাটা খুঁজে পেলাম। 64 Ronda Sant Pere।  
কিন্তু একি। ৬৪-র সামনে দাঁড়িয়ে দেখি কোন হোস্টেল নেই এখানে। চারতলা উঁচু দালানের গেট তালা মারা - রাত দেড়টা কি আর এমনি এমনি বাজে? পাশে মেইলবক্সে যা যা নাম দেখলাম, সবই মানুষের নাম, হোটেল ফোটেল কিছু নেই এইখানে। ফোন নাম্বার খুঁজে বের করে ফোন দিলাম। বাজ়ে কেউ ধরে না, বাজে কেউ ধরে না। আবার ফোন দিলাম। আবার বাজে কিন্তু কেউ ধরে না। 
ফোনটা কেটে গেল। 
আচ্ছা বিপদ! সামনে ধারে একটু এগোলাম, দেখা গেলো যে এরপরের দালান (৬২ নম্বরে) হোটেল একটা আছে বটে, তবে সেটার নাম ভিন্ন। আরো ভালো করে তাকিয়ে দেখলাম - গেটের চিপায় ছোট্ট একটা কাগজের স্টিকার (চুইংগামের মোড়কের থেকেও ছোট সেই কাগজ) সেখানে আমাদের হোস্টেলের নাম লেখা আছে ক্ষুদ্রাক্ষরে। যাক, পাইসি তোরে! আমরা তুমুল উৎসাহে বেল বাজানো শুরু করলাম। 
পুরান শহর, নিশুতি রাত। শূন্য নির্জন রাস্তা ঘাট। গাছের কালো পাতার ভেতর থেকে উঁকি দিচ্ছে হলদে বাতি। আর লাগেজ হাতে তিন দেশী ক্র্যাং ক্র্যাং করে বেল বাজিয়ে যাচ্ছে। 
কে একজন বেলটা তুলেছিল অনেকক্ষণ পরে। দুর্বোধ্য স্প্যানিশে দুই লাইন বলে ফোনটা রেখে দিয়েছিল। এরপরে যখন বেল চাপি, তখন দেখি রিং-ও বাজে না আর! যাশ্‌শালা, এখন উপায়? রাতটা কি রাস্তায় কাটাতে হবে নাকি??? 
(চলবে)

