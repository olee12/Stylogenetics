গাড়ি চলে না (৩) - ফিনিক্স থেকে বসুন্ধরার বাব্‌ল




আমরা সব মিলিয়ে ৬ ভাই ১ বোন। এক মায়ের পেট থেকে যে কত বিভিন্ন কিসিমের সন্তান পয়দা হতে পারে, আমাদের পরিবার তার একটা বড় উদাহরণ। আমার ঠিক পরে যেই দুই ভাই, তাদের কথা ধরি। মাহফুজ হচ্ছে জন্মের আলসে, কুম্ভকর্ণের থেকেও বেশী ঘুমাতে পারে ও। পড়াশোনা ঠিকমত শেষ করেনি, কাজ-কামের খবর নাই, সারাদিন বাসায়ই পড়ে থাকে। যদি না ঘুমায়, তাহলে খবরের কাগজ পড়ে সারাদিন, একদম প্রথম পৃষ্ঠা থেকে শেষ পৃষ্ঠা পর্যন্ত। বাপ-মা'র ওকে নিয়ে টেনশনের অন্ত নেই। ভবিষ্যতে এই ছেলের কি হবে, সেই চিন্তায় তারা কাবু। 
ওর পরেরটার নাম ছোটন। মাহফুজের একদম উলটা। ভীষণ চটপটে, ভীষণ উদ্যোগী। কম্পিউটার সাইন্সে পড়াশোনা শেষ করে অস্ট্রেলিয়া চলে গেছে, সিডনি থেকে মাস্টার্স করেছে, অস্ট্রেলিয়ায় বসবাসের কাগজপত্রও করে ফেলেছে সে খুব তাড়াতাড়ি। এখন ছোটন সিডনিতে ফ্রি-ল্যান্স প্রোগ্রামিং করে, ওয়েবসাইট ডিজাইন করে, আর একটা কলেজে আইটি পড়ানোর ধান্দা করছে। ৮ বছর আগে ওর একটা হার্টের অপারেশান হয়েছিল ভারতে, কিন্তু সেটাও ওকে আটকাতে পারেনি। ওকে নিয়ে আমরা কোন টেনশন করি না, কারন জানি যে ওকে দিয়ে হবে।
ধরেন এই দুই ভাই আমার কাছে আসলো একটা আবদার নিয়ে। দুইজনই আমার কাছে বড় অংকের টাকা ধার চাইলো। (যদিও তা দেয়ার বিন্দুমাত্র সামর্থ্য আমার নেই, কিন্তু যুক্তির খাতিরে ধরি চাইলো!) আমি হয়তো বড় ভাই হিসাবে কাউকে কম বেশী ফেভার করবো না। কিন্তু মাহফুজকে টাকা দেয়ার সময় আমি সেই টাকাটা মোটামুটি খরচের খাতায় ফেলে দেবো, ধরে নেবো যে এই টাকা আর ফেরত পাচ্ছি না। কিন্তু ছোটন যদি চায়, তাহলে আমি ওকে বেশ নিশ্চিন্তেই টাকাটা ধার দিয়ে দেবো। কারন আমি জানি যে এই টাকার দ্বিগুণ ফেরত দেয়ার তাকত ওর আছে। 
কিন্তু আমি তো আপন বড় ভাই। এখন ধরেন আমার কাছে না এসে ওরা আমাদের কাজিন শিবলির কাছে গেলো টাকার জন্যে। সে তো প্রথমেই মাহফুজকে হেসে উড়িয়ে দেবে। বলবে, গেলি! কিন্তু ছোটনকে সে হয়তো টাকা ধার দিলেও দিতে পারে, তবে আগে ও জেনে নেবে ছোটন কিভাবে টাকাটা ফেরত দেয়ার প্ল্যান করছে, কদ্দিনের মধ্যে, ইত্যাদি। 
আমার কাজিন যে কাজটা করছে, সেটা হলো মাহফুজ আর ছোটনের creditworthiness (ঋণগ্রাহ্যতা) যাচাই করে দেখছে। ছোটন ওর বিচারে অনেক বেশী creditworthy তাই ছোটন ধারটা পাওয়ার যোগ্য, কিন্তু মাহফুজের ঋণগ্রাহ্যতা খুবই কম। ওকে ধার দিয়ে আমার কাজিন টাকাটা খোয়াতে চাবে না।  
পরিভাষায় ছোটন হলো prime risk - উৎকৃষ্ট ঝুঁকি, তুলনামুলক বিচারে নিরাপদ ঋণগ্রহীতা। আর মাহফুজ? ও হলো sub-prime risk - নিকৃষ্ট মানের রিস্ক, যাকে ঋণ দেওয়া খুবই ঝুঁকিপূর্ণ কাজ হবে। আমার কাজিন যেই কাজটা করলো, বিশ্বের সব ব্যাংকই প্রতিদিন এই কাজটা করে - যারা ঋণ চাইছে বাড়ি কিনতে বা শিল্প গড়তে, তাদের সেই ঋণ ফেরত দেবার সম্ভাবনা মাপ-জোক করে।
কিভাবে যুক্তরাষ্ট্রের সাবপ্রাইম ঋণগ্রহীতাদের কারনে বিশ্ব অর্থনীতিতে এমন তোলপাড় উঠেছে, সেটা উদঘাটন করাই আজকের পোস্টের উদ্দেশ্য।   
Quick ঝালাই
তার আগে একটু পেছনে চোখ বুলিয়ে নেই। গত দুই পোস্টে (এখানে ও এখানে) আমরা ১৯৯৫-২০০৩ সাল পর্যন্ত মার্কিন অর্থনীতির চড়াই-উতরাইয়ের একটা মোটামুটি আন্দাজ পেয়েছি। বিশেষ করে বিখ্যাত ডটকম ক্র্যাশের ব্যাপারে। তার থেকেও বেশী যেটা ধরতে চেষ্টা করেছি তা হলো সুদের হার, asset bubble ইত্যাদি নানা ভ্যারিয়েবেল কিভাবে একে অপরের সাথে সম্পৃক্ত। আগের পোস্টের মন্তব্য পড়ে চিন্তা করলাম এই অংশটা আরেকটু তরল করার অবকাশ আছে। তাই চলুক আরেকবার - 
সুদের হার যখন কম --> তখন অনেক ঋণ দেয়া নেয়া হয়
 --> বাজারে liquidity তৈরী হয় --> লিকুইডিটি খুঁজে বেড়ায় সম্পদ যেমন স্টক, শেয়ার, জমি, বাড়ি, ফ্ল্যাট --> ক্রেতাদের মধ্যে প্রতিযোগিতা চলে asset কেনার জন্যে --> অ্যাসেট'এর দাম ক্রমে বাড়তে থাকে --> মূল্যবৃদ্ধি হতে হতে এক পর্যায়ে speculation বা হুজুগ শুরু হয়ে যায় --> তখন পুরো ব্যাপারটা একটা asset price bubble'এ পরিণত হয় --> উত্তরোত্তর সমস্ত অ্যাসেট'এর দাম দৌড়াতে থাকে --> ক্রেতাদের পাগলামোর কারনে তখন exotic asset'এর দামও বেড়ে যায় (পেইন্টিং, অ্যান্টিক ইত্যাদি) --> bubble চূড়ান্ত পর্যায়ে চলে যায় - তখন হঠাৎ এক সময় জুয়াড়ীদের টনক নড়ে, বাজারের সেন্টিমেন্ট ঘুরে যায়** --> তখন সশব্দে বুদবুদ ফাটে --> অনেক সময় এর ফসল হিসাবে অর্থনীতিতে মন্দা চলে আসে। 
তবে সেন্ট্রাল ব্যাংক যদি এই প্রক্রিয়ার যে কোন এক পর্যায়ে গিয়ে সিদ্ধান্ত নেয় যে বাজারে বেশী liquidity হয়ে গেছে, এই লিকুইডিটি কমানো দরকার, তখন তাদের মারণাস্ত্র হলো সুদের হার বা interest rate বাড়িয়ে দেয়া। সুদের হার তরতর করে বাড়িয়ে দিলে --> ঋণগ্রহীতা আর ঋণের সংখ্যা কমে যাবে --> বাজারের লিকুইডিটি কমে আসবে --> অ্যাসেট কেনার হিড়িক কমে যাবে। সময়মতো সুদের হার না বাড়ালে তার কুফল কি হতে পারে, ফেড চেয়ারম্যান অ্যালান গ্রীনস্প্যানের শাসনামল তার বড় নজির।
** সেন্টিমেন্ট-এর ব্যাপারটা বেশ ইন্টারেস্টিং, তাই এর আরেকটু ভেতরে যাওয়া যায়। সেন্টিমেন্ট কি কারনে এক সময় পড়ে যায়? সত্যি কথা বলতে অর্থনীতিবিদরা এখনো এর কারন হলফ করে বলতে পারেন না। এখানে mass psychology বা herd behaviour'এর মত সমষ্টির মনস্তাত্ত্বিক ব্যাপার জড়িত আছে। তবে কিছু কিছু কারন চিহ্নিত করা যায়। হঠাৎ একটা বড়-সড় external shock এসে বাজারকে কাঁপিয়ে দিতে পারে। সাম্প্রতিককালে এই রকম শকের সবচেয়ে বড় নজির অবশ্যই ৯/১১'র হামলা। এর ফলে সমগ্র উন্নত বিশ্বের বাজার-সেন্টিমেন্টে বড় আঘাত লেগেছিল - মার্কিন বাজারের উপর এই হামলার প্রভাব নীচের গ্রাফে দেখতে পাচ্ছেন। সেন্টিমেন্ট ঘুরে যাওয়ার আরেকটা কারন হতে পারে যে কেন্দ্রীয় ব্যাংক ইতিমধ্যে সুদের হার বাড়ানো শুরু করেছে - সস্তা টাকার দিন শেষ এটা বুঝতে পেরে অনেক সময় জুয়াড়ীরা মনে বড় দাগা খান। এতেও বাজারের পতন শুরু হতে পারে। 
ফেডের সুদের ঢেউ খেলানো চিত্র
 
১% কেন ও কিভাবে?
উপরের গ্রাফটা একটা ওয়েবসাইটে খুঁজে পেলাম - চমৎকার একটা ইতিহাস লুকিয়ে আছে এই দাগের প্রতিটি মোচড়ে! আজকের মতন মনোনিবেশ করি সেকশন ৩-এর উপর। ডটকম বাব্‌ল ততোদিনে ভেঙ্গে পড়া শুরু করেছে, সবাই বাজার নিয়ে বেশ শংকিত। এমন সময় এলো ৯/১১'র আক্রমণ। শেয়ার বাজারের জন্যে এটা ছিল একেবারেই মরার উপর খাড়ার ঘা। এমনিতেই নিউ ইয়র্ক হলো মার্কিন তথা বিশ্ব অর্থনীতির প্রধাণ প্রাণকেন্দ্র, এবং ওয়াল স্ট্রীট হচ্ছে বিশ্বের সর্ববৃহৎ ব্যাংক ও আর্থিক প্রতিষ্ঠান সমূহের আস্তানা। গোল্ডম্যান স্যাক্স, মেরিল লিঞ্চ থেকে শুরু করে সিটিগ্রুপ, আমেরিকান এক্সপ্রেস, জ়ে পি মরগান, এদের সবার প্রধাণ কার্যালয় নিউ ইয়র্কে। এমন একটা ভয়ানক আক্রমণের পরে দুনিয়ার অর্থনীতির কি হবে, আবার কি হামলা হবে কি না, এই সকল ভয়ভীতি টেনশন বাজারকে একেবারে মানসিক ভাবে পর্যুদস্ত করে দিল। শেয়ারের দাম প্রবল বেগে নিম্নমুখী হতে লাগলো।
এহেন দুর্যোগের সময় সুপারম্যানের ভূমিকায় অবতীর্ণ হলেন মিস্টার গ্রীনস্প্যান। ৯/১১'র ঠিক পরে পরেই ফেডারেল রিজার্ভের জরুরী মিটিং বসে ১৭ সেপ্টেম্বরে। বাজারকে আশ্বস্ত করার লক্ষ্যে গ্রীনস্প্যান সেদিন সুদের হার ৩.৫০% থেকে ৩.০০%'এ নামিয়ে দেন। তার মাত্র তিন সপ্তাহ পরেই অক্টোবরের শুরুতে আবার সুদের হার কমানো হয় ২.৫০% পর্যন্ত। কিন্তু তাতেও ক্ষান্ত হলেন না গ্রীনস্প্যান - এর পরের মাসে সুদের হার নামলো ২.০০%-এ। আর ডিসেম্বরে এসে আরো ০.২৫% কমানো হলো -- ১.৭৫%। 
শুরু হয়েছিল সাড়ে তিন শতাংশ দিয়ে, সেটা এসে ঠেকলো পৌনে দুইয়ে - মানে ঠিক অর্ধেক হয়ে গেল সুদের হার, মাত্র তিন মাসের মধ্যে। শেয়ার বাজারকে বাঁচাতে গ্রীন্সপ্যানের তখনকার সমস্ত পদক্ষেপ লিপিবদ্ধ আছে এখানে। 
গ্রীনস্প্যান নিজের স্বপক্ষে যুক্তি দেখিয়েছেন যে ৯/১১'র পরে শেয়ার বাজার ছাড়াও সমগ্র আমেরিকা জুড়ে যে ভয়ংকর নৈরাশ্য, ভীতি ও অনিশ্চয়তা কাজ করছিলো, তা মোকাবেলার লক্ষ্যে এই পদক্ষেপগুলা তখন জরুরী ছিল। এমনিতেই অর্থনীতি তখন মন্দার দিকে অগ্রসর হচ্ছিল, তার উপর যখন এত বড় একটা অঘটন ঘটে গেলো, তখন ফেড'এর গুরুদায়িত্ব ছিল ব্যবসা প্রতিষ্ঠান ও সাধারণ জনগণকে আশ্বস্ত করা যে এই দুঃসময়ে ফেড তাদের পাশে আছে। সুদের হার ধুপধাপ করে কমিয়ে দিলে তারা যদি আবার ব্যবসা-বাণিজ্য কেনাকাটা করতে ভরসা পান, তাহলে ফেডের সেটাই করতে হবে। 
২০০১ পেরিয়ে ২০০২ সালও অর্থনীতির জন্যে অত্যন্ত খারাপ গেলো। টেকনোলজি কম্পানীগুলা লক্ষ লক্ষ লোক ছাটাই করলো।  বেকারত্বের হার অস্বাভাবিক ভাবে বেড়ে গেলো। সব কিছু মিলিয়ে বিচ্ছিরি এক অবস্থা। জবাবে গ্রীনস্প্যান সুদের হার কমাতে কমাতে ১.০০% নিয়ে আসলেন। সেই ঐতিহাসিক দিনটি ছিল ২৫ জুন ২০০৩ - এর আগের ৪৫ বছরে সুদের হার কখনো এতটা নামেনি। ঋণের ক্ষীণ স্রোত একটা বন্যায় পরিণত হলো। ব্যবসা বাণিজ্য শিল্প প্রতিষ্ঠান থেকে শুরু করে সাধারণ লোকজন, বাড়ি বা গাড়ী কিনতে ইচ্ছুক যারা, আবাল বৃদ্ধ বণিতা সবাই ঢালাও হারে ১% সুদে ঋণ নিতে আগ্রহী হয়ে পড়লো। 
সুদের হার মাটিতে নামিয়ে দিয়ে গ্রীনস্প্যান আরেকটা কাজ করলেন। তিনি এই ১% হার ধরে রাখলেন পুরো একটা বছর। এত দীর্ঘ সময় ধরে এত নীচুতে সুদের হার আটকে রাখাটা গ্রীনস্প্যানের আমলের সবচেয়ে বড় ভুল হিসাবে এখন সনাক্ত করা হয়। এর ফলে লিকুইডিটির যে প্রবল জোয়ার আসলো অর্থনীতিতে, তা সহজেই অনুমেয়। ১% সুদের যুগে আমেরিকাতে যেই বিশাল পরিমান ঋণ তৈরী হয়েছিল, তার প্রভাবেই পুনরায় বড়সড় asset price bubble সৃষ্টি হয়। (যেটা আজ ২০০৬-০৭'এ এসে সাবপ্রাইম ক্রাইসিসে রূপান্তরিত হয়েছে।) 
মামু কেন বড়লোক (হতে পারতো!) 

বিশেষ করে হাউজিং সেক্টরে সেই বাব্‌ল একটা প্রকান্ড আকার ধারণ করে। যুক্তরাষ্ট্রের প্রায় প্রতিটি শহরে, প্রতিটি অঙ্গরাজ্যে এই হাউজিং উন্মাদনা জেঁকে বসে। আমাদের প্রিয় মডু মাহবুব মুর্শেদ থাকে যেই শহরে, অ্যারিজোনার ফিনিক্স, সেটা পরিণত হয় হাউজিং উন্মাদনার কেন্দ্রবিন্দুতে। একেবারে Ground Zero. অবিশ্বাস্য হলেও সত্য যে ২০০৫ সালে মাত্র এক বছরে ফিনিক্স শহরে বাড়ির দাম গড়ে ৫০% বৃদ্ধি পেয়েছিলো। এবং শুধু ফিনিক্স না, পুরো দেশ জুড়ে বেপরোয়া বেগে বাড়ির দাম বাড়তে থাকে। লাস ভেগাস, ওয়াশিংটন, বস্টন, নিউ ইয়র্ক, প্রতিটি শহরে বিরাট বুদবুদের সৃষ্টি হয়। ক্যালিফোর্নিয়া, ফ্লোরিডার মত অঙ্গরাজ্যগুলাতেও এই হাউজিং বাব্‌ল বিশালাকৃতি ধারণ করে। ঋণের নেশায় বুদ হয়ে প্রপার্টি বাজারে মাতলামোর সময় ছিল সেটা। পুরো ব্যাপারটাকে speculative madness, স্রেফ হুজুগ ছাড়া আর কিছু বলা সম্ভব না। 
বুদবুদ বাংলাদেশী স্টাইল

বাংলাদেশের সাথে হয়তো কিছু মিল খুঁজে পাচ্ছেন কোন কোন পাঠক। বাংলাদেশে বর্তমানে অনেক লিকুইডিটি আসছে বিদেশ থেকে রেমিট্যান্স-এর আকারে। সর্বশেষ খবর অনুযায়ী বিদেশে অভিবাসী বাংলাদেশীরা ২০০৭ সালে প্রায় সাড়ে ছয় বিলিয়ন ডলার (৪৫,৫০০ কোটি টাকা) বাড়িতে পাঠিয়েছেন। এই সংখ্যা অতীতের সমস্ত রেকর্ডকে চুরমার করে দিয়েছে। তার আগের বছর ২০০৬-এ রেমিট্যান্স এসেছিল 'মাত্র' সাড়ে পাঁচ বিলিয়ন ডলার।   	
রেমিট্যান্স জিনিসটা ভালো। এতে কোন দ্বিমত নেই। কিন্তু দুঃখজনক হলেও সত্য যে বাংলাদেশে রেমিট্যান্স মূলত যাচ্ছে জমিজমা আর ফ্ল্যাট-বাড়ি কেনার মত অনুৎপাদনশীল খাতে। এই কথাটা নতুন কিছু না, এই পোস্টের আগেও লাখো মানুষ একই কথা বলেছেন। বিদেশ থেকে আসা এই লিকুইডিটির পাহাড়, সেটাকে একটা উৎপাদনশীল খাতে পরিচালিত করতে আমরা নির্মমভাবে ব্যর্থ হচ্ছি। যেহেতু liquidity chases assets, প্রবাসে এত পরিশ্রম করে যে মানুষটা এত টাকা দেশে পাঠাচ্ছেন, তিনি অবশ্যই চাইবেন একটা নিরাপদ অ্যাসেট কিনতে। সেটাই যুক্তিযুক্ত এবং সেটা তার অধিকারও বটে। 
কিন্তু তার ফলাফলটা আমরা বিচার করি? দেশটা আর কতই বড়? বিশাল টাকার পাহাড় ছুটছে জমির পিছনে, যেটা পরিমানে একেবারেই সীমিত। এর ফলে সৃষ্টি হয়েছে আমাদের নিজস্ব বাবেলের। জমির দাম আর ফ্ল্যাটের দাম কিভাবে উড়াল দিয়েছে তা সবারই জানা। প্রবাসীদের টাকা এই বেপরোয়া মূল্যবৃদ্ধির পিছনে প্রধাণ চালিকাশক্তি। কিন্তু এই বাবেল কিভাবে ফাটবে জানা নেই, আদৌ ফাটার কোন কারনও দেখছি না। অন্য কোন অ্যাসেট কি আছে যেটার দিকে আমাদের প্রবাসীরা ঝুঁকতে আগ্রহী হবেন? ভেবে দেখুন এই বিশাল পরিমান টাকা আমাদের বৈদেশিক সাহায্যের তুলনায়ও অনেক বেশী। কোনভাবে যদি এই টাকার বন্যাকে নতুন শিল্প-কারখানা তৈরীর খাতে প্রবাহিত করা যেতো, যদি বিশ্বমানের ফ্যাক্টরি নির্মানে এতগুলা টাকা ব্যবহার করা যেতো, তাহলে দেশ অনেক বেশী উপকৃত হতো। কিন্তু সেটা না হয়ে সবাই বসুন্ধরায় পাঁচ কাঠা কিনতে ব্যস্ত। 
তাদের দোষ দিয়েও লাভ নেই। প্রবাসীদের জন্যে দেশীয় শিল্পে বিনিয়োগের নিরাপদ পরিস্থিতি তৈরী করে দেওয়ার দায়িত্ব সরকারের। প্রবাসীদের দেশপ্রেমের অভাব নেই, কিন্তু তারা তাদের কষ্টার্জিত টাকা থেকে একটা ভালো রিটার্ন চান। দেখা যাচ্ছে প্রপার্টি বাব্‌লই তাদের সবচেয়ে ভালো লাভের গ্যারান্টি দিচ্ছে। ৫ লাখ টাকা যদি হয় এক কাঠা জমির দাম, সেটা কয়েক বছরের মাথায় ১০ লাখ, ১৫ লাখ হয়ে যাচ্ছে। ফ্ল্যাটের দামও একই ভাবে আগাচ্ছে। এত চমৎকার লাভ তারা আর কোন সেক্টর থেকে আশা করতে পারেন? 
সঠিক জানা নেই প্রবাসীদের টাকা দেশের শিল্পায়ন খাতে প্রবাহিত করার লক্ষ্যে বর্তমান বা পূর্বের কোন সরকার কোন পদক্ষেপ নিয়েছেন কিনা। ঢাকার শেয়ার বাজারে নতুন কম্পানীর IPO বা শেয়ার ছাড়া হলে প্রবাসীদের IPO লটারিতে দাঁড়াতে হয় না এতটুকু জানি। তাদের গ্যারান্টি দেয়া হয় যে নতুন শেয়ার তাদের জন্যে বরাদ্দ থাকবে। এইভাবে তারা নতুন ব্যবসা বা শিল্প প্রতিষ্ঠানের প্রসারে সাহায্য করছেন, এটা অবশ্যই একটা ভালো পদক্ষেপ। কিন্তু সামগ্রিক বিচারে এই পদক্ষেপ ক্ষুদ্র। সরকারের আরো অনেক কিছু করার আছে, শেখার আছে। 
ফিলিপিন বা ভারত বা মেক্সিকো বা শ্রীলংকার মত দেশের উদাহরণ আছে, যারা প্রবাসীদের পাঠানো টাকার চমৎকার প্রয়োগ করতে সফল হয়েছে শিক্ষা, স্বাস্থ্য, পরিবহন ইত্যাদি খাতে। শিল্পায়ন আর অর্থনৈতিক উন্নয়নের পথেও সেই টাকাটা খাটানো গেছে। এই সব দেশে আমাদের পেটমোটা আমলাদের পাঠিয়ে দিয়ে তাদের সরেজমিনে শিখে আসা উচিৎ কিভাবে পলিসিগুলা তৈরী করা হয়েছে, প্রয়োগ করা হয়েছে। 
হায় সে কি আর হবে কখনো? তাও আশা হয়, একদিন, কোন এক দিন...
যাক, ভেবেছিলাম লিখবো সাবপ্রাইম নিয়ে, কিন্তু আজকেও দেখছি হলো না! কত কথাই না মাঝখানে চলে আসে। আজ যা দেখলাম তা হলো অতিরিক্ত লিকুইডিটির ফলে আমেরিকা থেকে বাংলাদেশ সবখানেই কিভাবে প্রপাটি বাব্‌লের সৃষ্টি হয়েছে। নেক্সট পর্বে আশা করছি বাড়ি মর্টগেজ ব্যবসার খুঁটিনাটি আর নানা রকম দুই নম্বরী জালিয়াতির কিছু বিবরণ দিতে পারবো। সকলকে ধন্যবাদ।  
টাইমলাইন
১৯৯৫-২০০০ - টেলিকম ও ডটকম প্রসূত শেয়ার বাবেল
২০০১-২০০৩ - ডটকম ধ্বস, শেয়ার বাজারের পতন
২০০৪-২০০৬ - সাবপ্রাইম বাবেল, পুনরায় শেয়ার বাজারের উত্থান
২০০৭ - আজতক - সাবপ্রাইম ক্রাইসিস
অর্থনীতি সিরিজের পূর্ববর্তী পোস্ট
- ১০০ ডলারের তেল, আর আমাদের অর্থনীতির ভবিষ্যত
- গাড়ি চলে না - বিশ্ব অর্থনীতিতে ঘোর ঘনঘটা
- গাড়ি চলে না (২) - পিকাসো, টিউলিপ, ডটকম ও সাবপ্রাইম

