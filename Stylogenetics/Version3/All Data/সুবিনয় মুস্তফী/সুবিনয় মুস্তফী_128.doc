লস্ট ইন ট্র্যান্সলেশান



 
বিতর্ক হচ্ছিল ইংরেজী মাধ্যম, বাংলা মাধ্যম নিয়ে। একজন বলেছেন ভাষার মাধ্যমে ওয়েল ইনফর্মড হবার কথা। পাশাপাশি জার্মান সাহিত্য থেকে বেছে বেছে তীরন্দাজ তার সুচারু অনুবাদ পরিবেশন করে যাচ্ছেন। এত কিছুর মাঝে একটা খবর চোখে পড়লো যেটা দেখে মনে হলো, আমাদের দেশে এমনটা যদি করা যেতো...
কয়েক বছর আগে জাতি সংঘ আরব দুনিয়ার পশ্চাদপদতার কারণ অনুসন্ধান করে একটি রিপোর্ট বের করেছিল। পরে সেই রিপোর্ট তারা বাৎসরিক ভিত্তিতে প্রকাশ করতে থাকে। লেখকরা আরব দেশেরই - সমাজ বিজ্ঞানী, সাহিত্যিক , সাংবাদিক ইত্যাদি। ২০০২ সালে প্রকাশিত প্রথম রিপোর্ট, সেখানে আরব দেশগুলোর বেহাল অবস্থার পেছনে তারা তিনটি বড় কারণ ('three deficits') দর্শান - ব্যক্তি স্বাধীনতার অভাব, নারী স্বাধীনতার অভাব এবং জ্ঞান বিজ্ঞানের প্রসারের অভাব।
তিনটি অভাবই তারা নানা ভাবে খতিয়ে দেখেন। তৃতীয় অভাবটি - জ্ঞান বিজ্ঞানের প্রসারের অভাব - বিশ্লেষণ করতে গিয়ে একটি ইন্টারেস্টিং তথ্য বেরিয়ে পড়ে। গত হাজার বছরে যতগুলো বইপত্র বিদেশী ভাষা থেকে আরব ভাষায় অনূদিত হয়েছে, এক মাত্র স্পেনেই এক বছরে তার থেকে বেশী বই অনূদিত হয়ে থাকে। বহির্বিশ্বে জ্ঞানের যে অবারিত প্রবাহ, তা থেকে ২৫ কোটি লোকের আরব জাতি পুরোপুরি বিচ্ছিন্ন। হাইনরিখ ব্যোল কি লিখেছেন কিম্বা আলবেয়ার কাম্যু কিম্বা স্টিফেন হকিং কিম্বা রিচার্ড ডকিন্স, এমনকি দান্তে, সার্ভান্তেস, কালিদাস বা রবীন্দ্রনাথ - এই সব কিছুই আরবদের নাগালের বাইরে। যদি কেউ জানতে চায় তাহলে তাকে আগে ইংরেজী বা লেখকের মূল ভাষা শিখে নিতে হবে।
এই দূরবস্থা নিরসনে আবু ধাবির শেখ সাহেব একটি প্রজেক্ট হাতে নিয়েছেন - কালিমা প্রজেক্ট। উদ্দেশ্য একটাই - দুনিয়ার নানা দেশের ভাষা থেকে সর্বশ্রেষ্ঠ গ্রন্থগুলো অনুবাদ করে আরবদের সামনে তা তুলে ধরা। প্রথম ধাক্কায় একশোটি বইয়ের তালিকা প্রণয়ন করা হয়েছে। তাতে অনেক কিছুই আছে - সফোক্লিসের নাটক, ভার্জিল-এর কবিতা, স্পিনোজার দর্শন, কীন্স-এর অর্থনীতি, গিবন-এর ইতিহাস, ফাইন্‌ম্যানের বিজ্ঞান, ল্য কর্বুসিয়ে-এর স্থাপত্য, হাইন্‌লাইনের সাইন্স ফিকশন, মুরাকামির উপন্যাস। (এমনকি আরবদের জন্যে অবশ্যপাঠ্য লরেন্স রাইটও লিস্টে আছেন।) প্রথম ধাক্কার পরে আরো একশো, তারপর আরো একশো, এভাবেই অনূদিত লাইব্রেরি গড়ে উঠবে। এরকম একটি উদ্যোগের প্রশংসা না করে উপায় নেই, এরকম উদ্যোগের সুফল ছাড়া কুফলও নেই কোন। 
*
বাংলাদেশের অবস্থা হয়তো আরবদের মত অত খারাপ না। বাংলায় অনুবাদ একেবারে কম নেই। সেবা হোক আর কলকাতাই হোক, বিদেশী সাহিত্যের বড় বড় কাজগুলির অনেকগুলোই বোধ করি বাংলায় এত দিনে অনুবাদ হয়ে গেছে, সেটা মলিয়ের থেকে শুরু করে শার্লক হোম্‌স পর্যন্ত। দেশে সাধারণ পাঠকের ইংরেজীর গড় মানও আরবদের থেকে ভাল। কিন্তু যতই বর্তমানের দিকে আসি, ততই অনুবাদের সংখ্যা, পরিধি আর মান কমে আসে। ফিকশন বাদ দিলেও নন-ফিকশনের দিক দিয়ে আমাদের যে দৈন্য, তা অস্বীকার করার উপায় নেই। যে হারে জ্ঞানের প্রসার হচ্ছে পৃথিবীতে, সে হারে আমাদের অ্যাক্সেস বাড়ছে না। 
হয়তো ঢালাওভাবে স্কুলে সবাইকে ভালো ইংরেজী শিখিয়ে এর নিরসন করা যায়, কিন্তু সেটা খুব তাড়াতাড়ি সম্ভব না। তারপরেও অত দাম দিয়ে কে বা বিদেশী বই কিনতে পারবেন। একদা উৎসুক পাঠকদের জন্যে বৃটিশ কাউন্সিল উজ্জ্বল ভূমিকা পালন করেছে। সেই বৃটিশ কাউন্সিল এখন IELTS  টেস্ট সেন্টার হয়ে পয়সা বানানোর ধান্দায় ব্যস্ত। লাইব্রেরীর এখনকার কালেকশানের অবস্থা ব্যাড়াছ্যাড়া। শাহবাগে পাবলিক লাইব্রেরীতে কিছু বই আছে, সত্তরের দশক পর্যন্ত বেশ ভালো কালেকশান ছিল ওদের। কিন্তু সেগুলার উপর ধুলার আস্তরণ দেখে বোঝা যায়, যে বইগুলা এক দশকে হয়তো একবার নাড়াচাড়া করা হয় - বা তারও কম। বিশ্ব সাহিত্য কেন্দ্রের অবস্থাও অনেকটা একই।  
তার চেয়েও বড় কথা যে ইংরেজীতে যত সহজে একটা বই বোধগম্য হবে, আত্মস্থ হবে, স্বাভাবিকভাবেই নিজের ভাষায় সেটা অনেক বেশী সহজবোধ্য হবে। এখন যে পরিস্থিতি, তাতে বর্তমানের সবচেয়ে ইন্টারেস্টিং বা গুরুত্বপূর্ণ লেখালেখির সাথে শুধু এলিট বা ইংরেজী জানা শ্রেণীরই বেশী যোগাযোগ আছে। ইনফরমেশন মনোপলির সৃষ্টি হয়েছে। ইন্টারনেট এসে হয়তো আমাদের কূপমুন্ডকতা কিছুটা কেটেছে, কিন্তু সেটা খুব বেশী না। আর বিদেশী টিভি থেকে মেকী উচ্চারণে হাই-বেবি আর হিন্দি বলা ছাড়া পোলাপান আদৌ কিছু শিখেছে কিনা, জানা নেই। 
সরকার বা শিক্ষা মন্ত্রনালয় বা বাংলা একাডেমী কি কালিমার মত একটা উদ্যোগ নেবেন? হাজারো মিটিং-সেমিনার হয় বছরে, অনেক টাকা খরচ করে। সেই বাজেট থেকে যদি প্রতি বছর পঞ্চাশটি গুরুত্বপূর্ণ বইও রেগুলার অনুবাদের উদ্যোগ নেওয়া হয়, তাতে পাঠককূল অনেক লাভবান হবে। সেটা বাংলা একাডেমীর নিজস্ব অনুবাদ ব্র্যান্ড হিসেবেও তারা বাজারজাত করতে পারেন। প্রতি বছর বই মেলায় যেমন। ফান্ডিং-এর প্রশ্ন উঠলে - নানা কর্পোরেট নানা কাজে টাকা ঢালে, তাদেরকেও এই কাজের ফান্ডিং-এ টেনে আনা যায়। যেভাবে এই কাজ সম্ভব হয়। কিন্তু উদ্যোগটা বাংলা একাডেমীর মত একটা নামী সংস্থা থেকেই আসা উচিত। 

