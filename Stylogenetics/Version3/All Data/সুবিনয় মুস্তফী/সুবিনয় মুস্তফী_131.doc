১০০ ডলারের তেল, আর আমাদের অর্থনীতির ভবিষ্যত




সকালে কাজে এসে ই-মেইল খুললেই দেখি আধা ডজন রিপোর্ট বসে আছে ইন-বক্সে, এক পাতা কি দু'পাতায় বিশ্ববাজারের লেটেস্ট হাল-হকিকত। সারাদিনে আরো আধা-ডজন রিপোর্ট আসে। গত কয়েকদিন যাবত সব রিপোর্টে ঘুরে ফিরে একটা কথাই চলে আসছে - তেলের দামের বিস্ময়কর উর্ধ্বগতি। 
তেলের দামের রকেট গতি
কয়েক বছর আগেও - ১৯৯৯ সালে এক ব্যারেল তেলের দাম ছিল ১৬-১৭ ডলারের মত। ৯/১১ বা ইরাক যুদ্ধ সত্ত্বেও ২০০৩ সাল অব্দি সেই দাম ৩০ ডলার পেরোয়নি -  কিন্তু তারপর থেকে কি যেন পাগলামো শুরু হলো। নিম্নে এক ব্যারেল তেলের বছরশেষ মূল্য দেয়া হলো- 
২০০৪ - ৩৮ ডলার
২০০৫ - ৫০ ডলার
২০০৬ - ৫৮ ডলার
২০০৭ নভেম্বর - ৯৬ ডলার (এই সপ্তাহে)
ধারনা করা  হচ্ছে ইতিহাসে প্রথমবারের মত তেলের দাম ১০০ ডলার পার হয়ে যাবে, এবং সেটা এই বছরই। বিজ্ঞমহল নানাবিধ কারন দর্শান এর পিছনে - গত পাঁচ বছর ধরে বিশ্ব অর্থনীতির রমরমা প্রবৃদ্ধি তার অন্যতম। আমেরিকা-ইউরোপ ছাড়াও এশিয়া-প্যাসিফিক অঞ্চলের দেশগুলো প্রবল গতিতে এগিয়ে গেছে - বিশেষ করে চীন ও ভারতের প্রবৃদ্ধির হার তাক লাগানোর মত। 
তেল মানেই জ্বালানী। অর্থনীতির ইঞ্জিন সচল রাখতে চাইলে তেলের বিকল্প নেই।  ভারত-চীন যত এগুচ্ছে, তেলের চাহিদাও তত বাড়ছে - এই দুটো দেশেই এক বিলিয়ন করে লোক থাকে, মানে মানবতার এক তৃতীয়াংশই হয় চীনা নয় ভারতীয়। তাই এদের অর্থনীতি যদি এমন বল্গাহীন বেগে ছুটে, তাহলে তেলের দামের উপর চাপ তো পড়বেই। 
সরবরাহে হাজারো সমস্যা 
অন্যদিকে আছে যোগান সমস্যা।  মধ্যপ্রাচ্যে চলছে অনবরত টেনশন। ইসরাইল-প্যালেস্টাইন সংঘাত তো অনেক পুরনো, তার উপর এসে যোগ হয়েছে  ইরাকে মার্কিন আগ্রাসন আর ইরানের বিরুদ্ধে বুশ সরকারের নানান হুমকি। ইরাক ও ইরান দুটি দেশই বিশাল তেলের খনির উপরে বসে আছে। এবং তেলের যে আন্তর্জাতিক বাজার, সেটা মধ্যপ্রাচ্যের যে কোন টেনশনের প্রতি অত্যন্ত সেন্সিটিভ। একটা খারাপ খবর এলেই দড়াম করে দাম ৫-১০ ডলার বেড়ে যাওয়া অস্বাভাবিক কিছু না।
আরো ফ্যাক্টর আছে। রাশিয়া আরেক তেল-সমৃদ্ধ দেশ - তার নেতা ভ্লাদিমির পুতিন এককালে কেজিবির প্রধান ছিলেন, তিনি বিশ্ব রাজনীতিতে গত কয়েক বছর ধরেই প্রচুর রংবাজী করছেন - তার সবচেয়ে স্মরণীয় উদাহরণ  দুই বছর আগে পার্শ্ববর্তী দেশ ইউক্রেনে গ্যাস সরবরাহ বন্ধ করে দিয়ে তার অর্থনীতি পঙ্গু করে দেওয়ার প্রচেষ্টা। পুতিন-কে তেলের বাজার বাঘের মত ভয় পায় - ভদ্রলোক এরপরে যে কি বলবেন বা করবেন, কারো কোন আইডিয়া নেই। 
আবার দুনিয়া জুড়ে বেশ কিছু গুরুত্বপূর্ণ তেলের খনির প্রোডাকশনও কমে আসতে শুরু করেছে - সেটা মেক্সিকো থেকে শুরু করে ইউরোপের অদূরে নর্থ সী-র (North Sea) তেলের খনিতে পরিলক্ষিত হয়েছে। কিছু বিশেষজ্ঞের মতে সৌদি আরবের তেলের প্রোডাকশনও এখন নিম্নগামী - কিন্তু সৌদি সরকার সে তথ্য প্রাণপণে চাপা দিয়ে রাখছে। এদিকে উত্তর গোলার্ধে শীত চলে এসেছে - জ্বালানী তেলের চাহিদা ডিসেম্বর-জানুয়ারীতেই সবচেয়ে বেশী। 
সব কিছু মিলিয়ে দেখা যাচ্ছে যে যেই সময়ে তেলের চাহিদাটা বাড়ন্ত, ঠিক সেই সময়েই তেলের যোগান নিয়ে নানান সমস্যা দেখা দিয়েছে। তাই আগামী কয়েক সপ্তাহের মধ্যেই তেলের দাম ১০০ ডলারের রেকর্ড ভঙ্গ করবে, সেটা মোটামুটি অনিবার্য। 
তেলের দামের পাশাপাশি ন্যাচারাল গ্যাসের দামও বাড়তির দিকে। বাংলাদেশ বেশ ভালো ন্যাচারাল গ্যাস রিজার্ভ-এর উপর বসে আছে, এটা আমাদের জন্যে সুসংবাদ। কিন্তু তেলটা আমাদের আন্তর্জাতিক বাজার থেকেই কিনতে হয়। 
বাংলাদেশের কি হবে?
কথা হচ্ছে তেলের দাম যদি পার্মানেন্ট একটা উঁচু স্তরে গিয়ে ঠেকে, তাহলে আমাদের কি হবে? এটা মোটামুটি ধরে নিয়েছেন অনেকেই যে ৫০ ডলার কেনো, তেল আর কোনদিন ৭০ ডলারেও নামতে পারে কিনা সন্দেহ। এই নতুন সত্যের মোকাবেলা কিভাবে করবেন আমাদের সরকার? তাদের কি এই বিষয়ে কোন ভাবনা আছে? দ্রব্যমূল্যের যে বেপরোয়া স্ফীতি গত দুই-তিন বছরে বাংলাদেশে দেখা গিয়েছে, তার অনেকটা সরকারী মহলের অর্বাচীন অর্থনৈতিক পলিসির ফলাফল তো অবশ্যই, সাথে সাথে অনেক যোগান সমস্যাও আছে আমাদের। কিন্তু এসবের পাশাপাশি তেলের দামটা একেবারে উপেক্ষা করা যায় না। 
আসলে মূল্যস্ফীতি নিয়ে এখন সমগ্র বিশ্বেই ত্রাহি-ত্রাহি রব উঠেছে - সেটা চীন-ভারতে যেমন সত্য, ইউরোপ-আমেরিকাতেও ঠিক ততটাই সত্য। বিভিন্ন দেশের সেন্ট্রাল ব্যাংক কিভাবে মূল্যস্ফীতিকে দাবিয়ে রাখবে, সেই সমস্যা নিয়ে হিমসিম খাচ্ছে - বিশেষ করে জ্বালানী আর খাবারের দাম এবছর বিশ্বব্যাপী বেড়ে গিয়েছে। বাংলাদেশে এই সমস্যাটাই প্রকট আকার ধারণ করেছে। আর গরীব দেশে মূল্যস্ফীতি আরো খারাপ জিনিস - খাদ্যদ্রব্যের উর্ধ্বগতি মূলত নিম্ন আয়ের লোকের জন্যেই সবচেয়ে বেশী কষ্টদায়ক হয়ে দাঁড়ায়। 
আমাদের নীতি-প্রণেতারা কি ভাবছেন? আমাদের অর্থনীতিবিদদের কি পরামর্শ?  গত ১৫ বছর যাবত বাংলাদেশ ৫-৬% হারে প্রবৃদ্ধি অর্জন করেছে, সেটা চালিয়ে রাখা কি সম্ভব হবে? দেশে কর্ম সংস্থানের অভাবে প্রতি বছর রেকর্ড পরিমান লোক দেশ ত্যাগ করছে - ২০০৪/৫ সালে আড়াই লাখ লোক অভিবাসী হয়েছে, ২০০৫/৬ সালে তিন লাখ, ২০০৬/৭ সালে ইতিমধ্যে সোয়া চার লাখ! সরকারী পরিসংখ্যান মতেই গত ২১ বছরে প্রায় অর্ধকোটি বঙ্গসন্তান দেশত্যাগ করেছে।  শিক্ষিত লোকের থেকে বেশী গেছে স্বল্প-শিক্ষিত স্বল্প-আয়ের লোক - মূলত মধ্যপ্রাচ্য, ইউরোপ, মালয়েশিয়া-সিঙ্গাপুর তথা দূরপ্রাচ্যের দেশে গতর খেটে পয়সা উপার্জনের লক্ষ্যে। দেশের অর্থনীতির চাকা যদি কোন কারনে থমকে দাঁড়ায়, বা দ্রব্যমূল্যের উর্ধ্বগতি যদি নিম্ন আয়ের লোকের নাভিশ্বাসের কারন হতে থাকে, তাহলে দিনে দিনে আরো লোক দেশত্যাগ করবে, একান্ত বেঁচে থাকার তাগিদেই। 
গ্লোবাল ওয়ার্মিং, জ্বালানীর দাম, তেল-গ্যাস থেকে শুরু করে বিশুদ্ধ পানি সহ অন্যান্য রিসোর্সের জন্যে প্রতিযোগিতা (যেগুলো ভবিষ্যতে দেশে দেশে সংঘর্ষের কারন হয়ে দাঁড়াবে), এই সব দেখলে মাঝে মাঝে ভয় হয়। আজকের কথা বাদ দেই, ১৫ বা ২০ বছর পরে দেশে জীবনযাত্রার মান কোথায় গিয়ে দাঁড়াবে - সেটা কি ভালো হবে নাকি আরো মন্দের দিকে যাবে? 
এই সব বিষয়ে সচলদের কি ভাবনা? আপনাদের মতামত কাম্য। 
P.S. Peak oil theory এবং ভবিষ্যতের জীবনযাত্রায় তার প্রভাব - এই বিষয়ে ইন্টারনেটের সবচেয়ে জ্বালাময়ী ব্লগার মার্কিন লেখক জেম্‌স কুন্স্‌ট্‌লার (James Kunstler)। তিনি বেশ কিছু বই লিখেছেন এই নিয়ে, এবং প্রতি সোমবার তার ব্লগে তিনি নতুন লেখা দেন। পড়ে দেখতে পারেন - বিশেষ করে মার্কিন প্রবাসী সচল যারা তারা কুন্স্‌ট্‌লারের যুক্তিতে অনেক ভাবনার খোরাক পাবেন।
P.P.S. দৃষ্টিপাত ব্লগার জ্যোতি রহমান  - তিনি অস্ট্রেলিয়া প্রবাসী অর্থনীতিবিদ - বাংলাদেশের সাম্প্রতিককালের মূল্যস্ফীতির কারন অনুসন্ধান করে চমৎকার কিছু লেখা লিখেছেন। লিংক এখানে।

