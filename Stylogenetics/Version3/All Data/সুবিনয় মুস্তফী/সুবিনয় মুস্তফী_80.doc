লাইটনিং বল্ট!



ছোটবেলায় সবরকম খেলাধূলাই ভয়ংকর আগ্রহের সাথে ফলো করতাম। ফুটবল ক্রিকেট টেনিসের সাথে সাথে এথলেটিক্স-ও। আমার বাচ্চাকালের হিরো ছিল মার্কিন ট্র্যাক তারকা কার্ল লুইস। ১৯৮৮ সালের সিউল অলিম্পিকের সেই স্মৃতি আজো জ্বলজ্বল করে। তখন ৮৮-র সর্বগ্রাসী বন্যা চলছে - স্কুল-টুল সব বন্ধ, আর টিভিতে এরশাদের হাঁটুপানিতে হাঁটাহাঁটির প্রোপাগান্ডা। এরই মাঝে এক রাতে বিটিভির অলিম্পিক রাউন্ড-আপে দেখলাম ১০০ মিটার দৌড়ের ফাইনাল। কানাডার স্প্রিন্টার বেন জনসন ধ্বংস করে দিল বিশ্ব রেকর্ড - ৯.৭৯ সেকেন্ড। কিন্তু দুই দিনের মধ্যেই ড্রাগ টেস্টে ধরা পড়ল জনসন। অলিম্পিকের ইতিহাসে সর্ববৃহৎ স্ক্যান্ডাল। 

এথলেটিক্সের রেকর্ডের মান-ইজ্জত নিয়ে তখন থেকেই ঘোর সন্দেহের শুরু। গত বিশ বছর ধরে তাই চলে আসছে। বেন জনসনের পরে ১০০ মিটারে আরো দুটি বিশ্ব রেকর্ড বাতিল করা হয়েছে - টিম মন্টগোমারি আর জাস্টিন গ্যাটলিনের ড্রাগ ব্যবহারের কারনে। 
*
তবে সিউলের সুদীর্ঘ ২০ বছর পরে জামাইকার নবীন তারকা উসেইন বল্ট অবশেষে স্প্রিন্টিং-এর যেই যথোপযুক্ত গ্ল্যামার এবং মর্যাদা, সেগুলো অনেকাংশেই ফিরিয়ে আনতে সক্ষম হয়েছেন। গত শনিবার অবিশ্বাস্য এক দৌড়ে ইতিহাসে প্রথমবারের মত ১০০ মিটারের সময়কে ৯.৬-এর কোঠায় নামিয়ে আনেন - ৯.৬৯ সেকেন্ড। (ভিডিও এখানে)
আর আজকে চারদিন পরে আবারো ইতিহাস সৃষ্টি করলেন ২১ বছরের এই অতিমানব। এথলেটিক্সের জগতে সবচেয়ে বিস্ময়কর দৌড়গুলোর একটি ছিল মার্কিন স্প্রিন্টার মাইকেল জনসনের ১৯৯৬ সালের আটলান্টা অলিম্পিক্সে ২০০ মিটার দৌড়ে স্বর্ণপদক বিজয়। সেই রাতে জনসন (মানে মাইকেল জনসন - কলংকিত বেন জনসনের সাথে কোন সম্পর্ক নেই) যদি শুধু বিশ্ব রেকর্ড গড়তেন তাইলে তিনি এত হৈচৈ-এর সৃষ্টি করতেন না। কিন্তু জনসন শুধু রেকর্ড ভাঙ্গেননি। ১০০ বা ২০০ মিটার স্প্রিন্টে রেকর্ড ভাঙ্গে সাধারণত ০.০১ বা ০.০২ সেকেন্ডের ব্যবধানে - খুব বেশীর বেশী ০.০৪ বা ০.০৫ সেকেন্ডের ব্যবধানে। ওদিকে আটলান্টায় জনসন ২০০ মিটার দৌড়েছিলেন ১৯.৩২ সেকেন্ডে, মানে  আগের রেকর্ডের থেকে ০.৩৪ সেকেন্ড তিনি এক ধাপে ছেঁটে ফেলেন। 

ক্রীড়াজগতের ইতিহাসে সে ছিল এক অবিস্মরণীয় মুহুর্ত। সোনালী রঙ্গের রানিং-শু পরিহিত, ডান্ডার মত খাড়া এবং শক্ত হয়ে দৌড়াচ্ছেন এক কৃষ্ণাঙ্গ স্প্রিন্টার। ১৯৯৬ সালে জনসন যেই রেকর্ড গড়েছিলেন, ভাবা হয়েছিল আর কোনদিন তা কেউ ভাঙ্গতে পারবে না।
কিন্তু আজকে বেইজিং-এর অলিম্পিক স্টেডিয়ামে উসেইন বল্ট তাই ভাঙ্গতে সক্ষম হলেন। এথলেটিক্সের পরম আরাধ্য রেকর্ড - the Holy Grail of track and field - ২০০ মিটার আজ তিনি দৌড়েছেন নতুন এক সময়ে - ১৯.৩০ সেকেন্ড। (ভিডিও)
গত শনিবার খানিকটা হেলাফেলায় দৌড়েও তিনি ১০০ মিটারে নতুন রেকর্ড সৃষ্টি করেছিলেন। কিন্তু বল্ট জানতেন যে মাইকেল জনসনের ২০০ মিটার রেকর্ড ভাঙ্গতে চাইলে তাকে পড়িমড়ি করে দৌড়াতে হবে। কোন রকম রিল্যাক্স বা গাফিলতি করা চলবে না। 
তিনি রিল্যাক্স করেননি। ফুল স্পীডেই দৌড়েছেন পুরো ২০০ মিটার। এবং দৌড়ের পরে মাইকেল জনসন স্বয়ং তাকে খেতাব দিয়েছেন - সুপারম্যান! 
*
ড্রাগের সন্দেহ ১০০% মোচন করা আদৌ কোনদিন সম্ভব কি না জানি না। এইটাই বেন জনসনের মত কুলাঙ্গারদের কর্মফল। কিন্তু এতোটুকু সত্য যে বল্ট-কে হাজারোবার টেস্ট করা হয়েছে, এই অলিম্পিকেও, কিন্তু কিছু পাওয়া যায়নি। পাওয়া না গেলেও তার স্পীড, তার প্রতিভা বিশ্বাসযোগ্য। সেই ১৫ বছর বয়স থেকেই স্প্রিন্টে নানান শিরোপা জিতে চলেছেন। এবং ইতিহাসের অন্যান্য নামী স্প্রিন্টারদের থেকে তিনি সম্পূর্ণই আলাদা অন্তত তার বিশাল উচ্চতার কারনে - ৬ ফুট ৫ ইঞ্চি - প্রায় বাস্কেটবল খেলোয়াড়দের কাছাকাছি! যেখানে কার্ল লুইস ছিলেন 'মাত্র' ৬ ফুট ২। হিসাব করা হয়েছে যে তার উচ্চতার কারনে বল্ট ১০০ মিটার পাড়ি দিতে পারেন মাত্র ৪০-৪১ কদমে। অথচ সাধারণ উচ্চতার স্প্রিন্টারদের লাগে আরো ৫-৬ কদম বেশী!
ইতিহাসের দ্রুততম মানব উসেইন বল্ট বিশ্বময় কোটি কোটি দর্শককে পুলকিত করেছেন গত কয়েকদিন ধরে। মানুষরূপী এই বিদ্যুতের ঝলক, আমাদের সময়ের লাইটনিং বল্ট উসেইন বল্টকে অজস্র অভিনন্দন।

