মন্দার সাথে বসবাস



কপালজোরেই বোধহয় এই যাত্রা বেঁচে গেলাম। গত বছর আমাদের টার্মিনেটর-রূপী বস আর তার সাগরেদ ইস্রায়েলি কমান্ডো-কে নিয়ে একটা লেখা দিয়েছিলাম। তারপর টেম্স নদীতে অনেক জল গড়িয়ে গেলো। এই কম্পানীতে লোক ছাটাই হলো দুই-তিন-চার রাউন্ড -- অবশেষে পঞ্চম রাউন্ডে এসে হুজুররা ক্ষান্ত দিলেন। 
এখন এই অফিসের প্রতিটা ফ্লোরে সারি সারি টেবিল খালি পড়ে থাকে, মানুষ তো দূরের কথা, একটা পিপড়াও খুঁজে পাওয়া যাবে না। কয়েক মাস আগেও অফিসের প্রতিটা আনাচে-কানাচে ছিল ব্যস্ততা, মানুষ + কম্পিউটারের কোলাহল, প্রিন্টার-ফ্যাক্স-ফটোকপিয়ারের মিহি ইলেক্ট্রনিক কিচিরমিচির। আর এখন? শুধু টিউবলাইটের প্রাণহীন আলো, ছাই রং কার্পেট, শাদা ডেস্কের উপর নীরব কালো টেলিফোন। 
*
গত অক্টোবর মাসে শেষ দফা ছাটাই জারী হলো। তার আগের চার দফায় অন্যান্য  ডিপার্টমেন্টগুলোতে প্রচুর ক্ষয়ক্ষতি সাধন হয়েছিল, কিন্তু আমাদের উপর তেমন আঁচড় পড়েনি। তাই যখন শুনলাম যে আরেক রাউন্ড ছাটাই আসছে, তখন মোটামুটি ধরেই নিলাম যে এইবার আর আমাদের মাফ নাই। স্বয়ং ঈশ্বরও এইবার টার্মিনেটরের লাল চাহনি থেকে আমাদের রক্ষা করতে এগিয়ে আসবেন না।
যেই সোমবার দিন নতুন বেকারদের নাম ঘোষণা হবে, তার আগের শুক্রবার বিকালে আমি আমার সহকর্মী/বন্ধু ফুলজেন্স-এর সাথে হেঁটে হেঁটে রেল স্টেশনে যাচ্ছি। ফুলজেন্স-এর ইতিহাস বেশ চমকপ্রদ - রোয়ান্ডার ছেলে, মাতৃভাষা ফরাসী, ৯৪-এর হুটু-টুটসি গণহত্যার আগের বছর সে পড়াশোনা করতে চীন চলে যায়। সেখানেই কলেজ, ইউনির্ভাসিটি, অতপর চাকরি - চীনা ভাষা এখন অনর্গল বলতে পারে। আর সেখানেই এক পর্তুগীজ/ফরাসী মেয়ে সোনিয়াকে বিয়ে করে, তার কিছুদিন পর লন্ডন চলে এসে আমাদের অফিসে চাকরি ধরে।
তো আমি সেদিন ফুলজেন্স-কে বলি - বাপধন, এইবার তো আর মাফ নাই। এরপর যামু কই? সে বলে, আরে ধুর মিয়া তুমি এত্তো টেনশন করো কেন? দেখো না, এর আগে আরো চার রাউন্ড গেছে? আমাদের কিছু হইসে বলো? দেইখো এইবারও কিসু হবে না। আমরা পিচ্চি ডিপাটর্মেন্ট, বস-রা আমাদের ঘাটাবে না, আমাদের মাথা কেটে ওদের আর কয় পয়সা বাঁচবে? আর ওরা তো আমাদের কাজও বেশ পছন্দ করে।
আমি বললাম - আরে ব্যাটা এখনো ঘাটায় নাই বলেই তো চিন্তা আরো বেশী, বাকি ডিপার্টমেন্টগুলা যা মাইর খাওয়ার খেয়ে ফেলসে, এইবার আমাদের পালা। কিন্তু ফুলজেন্স একদম  নিশ্চিত - নো ম্যান, তুমি এতো ডরাইয়ো না, দেইখো আমরা ঠিকই থাকবো। 
স্টেশনে এসে গেছি। আমি বললাম - তোমার কথাই যেন ঠিক হয়। সি ইউ মান্ডে। 
*
বলা বাহুল্য সোমবার দিন আর ফুলজেন্স-এর সাথে দেখা হয়নি। সেইদিন সকালে অফিসে ঢোকামাত্র ওর ডাক পরে দোতলার মিটিং রুমে। সেখান থেকে আর আমাদের ফ্লোরে ফিরে আসেনি। 
সেইদিন চাকরি যায় আরো অনেকের - চীনা মেয়ে লিসি, ওর বয়ফ্রেন্ড তার কিছুদিন আগে মাত্র চাকরি খুঁইয়েছে। চলে যায় ক্রিস্টিয়ান - ইংলিশ মেয়ে, খুব চুপচাপ। ঘরে চারটা ছোট-ছোট বাচ্চা, আর অসুস্থ স্বামী (তার দৃষ্টিশক্তি লোপ পাচ্ছিলো)। পুরো সংসারের খরচ ক্রিস্টিয়ান-কে একাই টানতে হয়। চলে গেল জশুয়া - অস্ট্রেলিয়ার ছেলে, ভীষণ করিতকর্মা, কিন্তু একটু স্বাধীনচেতা, অন্য অফিসের বড়হুজুরদের সাথে বনিবনা হচ্ছিল না। আরো গেল রোমানিয়ান মেয়ে ডানিয়েলা - ওর অবশ্য তেমন চিন্তা নেই, দুইদিন পরে বাচ্চা হবে, আর ওর পাঞ্জাবী শিখ জামাই হলো এমটিভি ইউরোপ-এর বিরাট হোমরা-চোমরা। 
এইরকম অনেকেই সেইদিন বিদায় নিলো। নীচ থেকে ডাক আসে। ডেস্ক থেকে উঠে ধীরপায়ে মিটিং রুমে চলে যায়। আর ফেরত আসে না। ১৫-২০ মিনিট পরে অফিসের সেক্রেটারি ওদের ডেস্কে গিয়ে ল্যাপটপ, ব্যাগ, কোট, কাগজপত্র সবকিছু গুছিয়ে নিয়ে চলে যায়। 
আমরা দেখি আর চোখাচুখি করি। কেউ কিছু বলি না। এরপর কার ডাক?
*
সেদিন দুপুরে লাঞ্চের এক ফাঁকে ফুলজেন্স-কে ফোন দেই। সে বলে - 'ম্যান ইউ ওয়ের রাইট! আমি কল্পনাই করি নাই যে এইভাবে শেষ হয়ে যাবে।' কি স্বান্তনা দিবো? ওর আর সোনিয়ার একটা ছোট বাচ্চাও আছে, আইজাক - পিচ্চি দারুণ মজার। ফুলজেন্স-এর পক্ষে বেশীদিন বেকার বসে থাকা সম্ভব না, কিন্তু এদিকে চাকরির বাজারও এর থেকে আর খারাপ হতে পারে না।
*
অক্টোবর পেরিয়ে আস্তে আস্তে নভেম্বর গেল, তারপর ডিসেম্বর। উত্তরের কনকনে শীত বাড়ে, হাড়গোড় জমে যায়। সাথে সাথে বাজারও একটু থিতু হতে আরম্ভ করলো। বুঝলাম যে গর্দান কাটার পালা হয়তো এইবারের মতো শেষ। নতুন বছরে এসে সেটা নিশ্চিত হওয়া গেলো কিছুটা - এক সকালে অফিসে এসে দেখি টামির্নেটরের ইমেইল। বন্ধুগণ, কঠিন একটি বছর পার করে এসেছি আমরা , সহকর্মীদের সবাইকে ধন্যবাদ। এখন নতুন বছরে আবার কম্পানীকে পুনরুজ্জীবিত করে তোলার পালা। আপনাদের যার যা আছে, সবকিছু নিয়ে কাজে ঝাঁপিয়ে পড়ুন। 
মেইল পড়তে পড়তে আমি আমার দোস্ত ফুলজেন্স-এর কথা ভাবি। শেষ খবর পাওয়া পর্যন্ত ও একটা ব্যাংকে টেলারের চাকরি নিয়েছে। সাময়িক চুক্তিতে।

