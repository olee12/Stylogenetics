অরণ্য আসলে ঠিক ফিরিয়ে দেয়া যাচ্ছে না...



গত লেখায় প্রবৃদ্ধি, ৭২-এর নিয়ম, ক্যাচিং আপ এই সব বিষয় নিয়ে এক গাদা প্যাঁচাল পারলেও আসল জিনিস নিয়েই তেমন আলাপ করিনি। জিডিপি দিয়ে অর্থনীতির সাইজ মাপে, বুঝলাম, অর্থনীতি বড় না ছোট, তেজী না নিস্তেজ, তাও বোঝা গেল। কিন্তু জিডিপি-র ভেতরে আসলে যায় টা কি? আর সেটা মাপেই বা কিভাবে? 
এই বিষয়ে আগের লেখায় একটু হিন্ট ছিলো - তবে তার আগে আমাদের নাখালপাড়ার কাঁচা বাজারের কথা একটু বলবো। হিন্ট-টা ছিল এই যে এক বছরে একটা দেশে যতগুলা দ্রব্য-সামগ্রী তৈরী হচ্ছে আর যত সেবা বিক্রি হচ্ছে, সবগুলো একত্রে যোগ করলে আমরা পাই সেই বছরের জিডিপি। কিন্তু এই কথা বলা যত সোজা, করা যে তত সোজা না - তা সহজেই অনুমেয়। 
Lies, damn lies and statistics
পূর্ব নাখালপাড়ায় সকালের বাজার। খোলা আকাশের নীচে চিপা রাস্তায় বাজার বসে - শুরু হয় মাটিতে বসা শাক-সব্জীওয়ালাদের দিয়ে, কাপড় বা প্লাস্টিক বিছিয়ে তার উপরে থরে থরে সাজানো আলু-পটল-শাক। এদের ছেড়ে একটু আগালেই পাবেন ডিমওয়ালার দল, আর তার একটু পরে মুরগী বিক্রেতা। ডজন ডজন পোলোর ভেতর শত শত মুরগী। খদ্দের আসছে, মুরগী বের করছে, টিপে-টুপে দেখছে, পছন্দ হলে দামাদামি করে নিয়ে নিচ্ছে, না হয় রেখে দিচ্ছে। এর পরে মাংসের দোকান, আর তারও একটু পরে মাছের বাজার। ছোটবেলায় আব্বার সাথে যখন বাজারে যেতাম, এই জায়গাটা ছিল আমার সবচেয়ে অপছন্দ। পায়ের তলায় মাটি না, শুধু প্যাঁকপ্যাকে কাদা - মাছের আঁশ, মাছের উচ্ছিষ্ট, বাতাসে মেছো গন্ধ। আর কোন এক কারনে এই মাছের বাজারেই হাউ-কাউ ছিল বাজারের অন্যান্য অংশ থেকে সবচেয়ে বেশী। 
এই হলো আশি বা নব্বইয়ের দশকে নাখালপাড়ার সকালের বাজার, সন্ধ্যায় যেটা ট্র্যান্সফার হয়ে চলে যেতো আধা-মাইল দূরে রেললাইনের উপরে। সেই বাজার আরো বড়, এবং ক্রেতা-বিক্রেতার সমাগমও অনেক বেশী হতো, কারন কাজ থেকে ফেরা মানুষের দল তখন বাজার করতে যেতো। ঢাকা শহরের মাত্র একটা পাড়ার কাঁচা বাজারের চিত্র, সারা দেশে এই রকম ডেইলি বাজার বসে হাজারে হাজার। 
এই বাজারের ক্রয়-বিক্রয় - মানে জাতীয় জিডিপির প্রতি নাখালপাড়া বাজারের যে অবদান - সেটা কিভাবে মাপা সম্ভব?? আর দেশ জুড়ে এই রকম দশ হাজার বাজারের বিক্রি? প্রতিদিন, ৩৬৫ দিন? আরো আছে সারা দেশে লক্ষ লক্ষ দোকানপাট, মার্কেট আর সুপারমার্কেট, মিল কারখানা ফ্যাক্টরী, অফিস আদালত। আর কৃষি খাতের কথা তো এখনও বলিইনি। 
নিঃসন্দেহে জিডিপি হিসাব করা কোন সহজ কাজ নয়। তারপরেও চেষ্টা চলে। পৃথিবীর সব দেশেই জিডিপি মাপার জন্যে আলাদা এজেন্সি বা ব্যুরো থাকে। এদের কাজ শুধু জিডিপি মাপাই না - বরং অর্থনীতির আরো নানান সূচকের হিসাব রাখা, যেমন বেকারত্বের হার, জিনিসপত্রের মূল্যবৃদ্ধি, আমদানী-রপ্তানী, আরো অনেক কিছু। এই সমস্ত সংখ্যা-পরিসংখ্যান-ডাটা'র একটা সামগ্রিক নাম দেয়া হয় - national accounts। মানে একটা জাতির খতিয়ান। আর এই সার্বিক খতিয়ান মাপার উদ্দেশ্যে প্রতিটা এজেন্সিতে কাজ করেন অগুণতি পরিসংখ্যানবিদ আর অর্থনীতিবিদ। 
বাংলাদেশে এই সংস্থার নাম বাংলাদেশ ব্যুরো অফ স্ট্যাটিস্টিক্স (BBS)। হেড অফিস ঢাকার আগারগাঁও-এ অবস্থিত আর দেশ জুড়ে এর অনেকগুলো রিজিওনাল অফিস আছে। বৃটেনে আছে অফিস অফ ন্যাশনাল স্ট্যাটিস্টিক্স (ONS), যুক্তরাষ্ট্রে BLS, BEA ইত্যাদি। 
জাতীয় ব্যুরোগুলোর পাশাপাশি আছে আন্তর্জাতিক সংস্থাগুলো। যেমন ধরেন, জাতিসংঘ থেকে শুরু করে বিশ্বব্যাংক, আইএমএফ, এডিবি, OECD - এরা সকলেই বিভিন্ন দেশের অর্থনৈতিক আর উন্নয়ন পরিসংখ্যানের উপর কড়া নজর রাখে। অনেক সময় দুই সংস্থার নম্বরের মধ্যে ব্যাস-কম দেখা যায়। এমনকি একই সংস্থার ভেতরেও হয়তো কোন পন্ডিত খুঁজ়ে খুঁজে বের করলেন যে অতীত পরিসংখ্যানে আসলে ভূল ছিলো, সেটা সংশোধন করা দরকার। এই রকম data revision বা data correction খুবই নিত্য নৈমিত্তিক ব্যাপার। চীনা সরকার যেমন কিছুদিন আগে বললো যে ২০০৭ সালের প্রবৃদ্ধি আসলে ১২% না, ১৩% হবে। 
ডিজরায়েলি যথার্থই বলেছিলেন - তিন রকম মিথ্যা কথা আছে। মিথ্যা, ডাঁহা মিথ্যা, আর পরিসংখ্যান! কিন্তু তার পরেও পরিসংখ্যানের প্রয়োজন আছে। একেবারেই কোন রকম মাপামাপি না করার থেকে ভূল-ভ্রান্তি সহ মাপামাপিও ফলপ্রসূ হতে পারে। 
তিন খাতের তত্ত্ব
জিডিপি জিনিসটা এক দিক দিয়ে চিন্তা করলে রুবিক্স কিউবের সাথে তুলনা করা যায়। আপনি রুবিক্স কিউব যেভাবেই ঘুরিয়ে দেখেন না কেন, এর আকৃতি বদলায় না, শুধু রং বদলায়। একই ভাবে একটা দেশের জিডিপি বিভিন্ন উপায়ে মাপা যায়, কিন্তু ফলাফল প্রতিবার একই আসা উচিত। যেভাবেই মাপেন না কেন, জিডিপির সাইজে খুব বেশী হেরফের হওয়ার কথা না, যদিও চেহারা চেঞ্জ হয়ে যাবে। 
মূল যেই দুটো রাস্তা আছে, সেগুলো একটু ঘুরে আসি। একটার নাম সাপ্লাই, আরেকটার নাম ডিমান্ড। এর মধ্যে প্রথম রাস্তা, মানে সাপ্লাই বা production approach বোঝাটা অপেক্ষাকৃত সহজ। এর সার কথা আর কিছুই না। একটা অর্থনীতিতে তিনটা প্রধাণ সেক্টর থাকে - এদের উৎপাদন সব এক করে যোগ দাও - জিডিপি পেয়ে যাবে। 
এই খাতগুলো কি কি? সহজ কথায় বললে কৃষি, শিল্প এবং সেবা। কিন্তু তাত্ত্বিকরা যেহেতু সব কিছুই একটু কায়দা করে বলতে পছন্দ করেন, তারা আবার ভিন্ন নাম দিয়েছেন। যেমন - 
Primary sector - কৃষি, মৎস্য, বন, খনিজ, ইত্যাদি।
Secondary sector - শিল্প - সেটা ভারী শিল্প হতে পারে বা লাইট ম্যানুফ্যাকচারিং।
Tertiary sector - সেবা খাত - এখানে যত রকম সেবা আছে সব ঢুকাতে পারেন - ব্যাংকিং, ইন্স্যুরেন্স, মিডিয়া, বিনোদন, হোটেল-রেস্তোরা, পর্যটন, শিক্ষা, স্বাস্থ্য ইত্যাদি বহুত কিছু। ও হ্যাঁ, মোবাইল-ও।
এই লিস্ট দেখলে একটা বিষয় ফুটে উঠে। একটা দেশের উন্নয়নের সাথে সেই অর্থনীতির কাঠামোর নিবিড় যোগাযোগ আছে। অর্থনীতি যত বেশী complexity বা sophistication এর দিকে যাবে, দেশ তত উন্নত বা সমৃদ্ধশালী হবে। তাই এশিয়া-আফ্রিকার অপেক্ষাকৃত গরীব দেশগুলোতে এখন পর্যন্ত primary sector টাই প্রধাণ - হয় ক্ষেত-খামার নয় বিভিন্ন রকম খনিজ উত্তোলন। কেনিয়ার যেমন আছে কফি, আর দক্ষিণ আফ্রিকার আছে মাটির নীচে সোনা-রূপা-হীরা। 
এসব দেশে শিল্প বিপ্লব যখন ভালোমত সংঘটিত হবে, তখন সেকেন্ডারি খাত অর্থাৎ বিভিন্ন রকম কল-কারখানা বেশী গুরুত্বপূর্ণ হয়ে উঠবে। এই দ্বিতীয় স্টেজের সাম্প্রতিক উদাহরণ হিসাবে পূর্ব এশিয়া বা পূর্ব ইউরোপের দেশগুলোর কথা বলা যেতে পারে। এরা ইতিমধ্যে শিল্পায়নের পথে অনেকটা এগিয়ে গেছে। চেক'রা বানাচ্ছে গাড়ী, মালয়েশিয়া বানাচ্ছে টিভি - আর চীন বানাচ্ছে 'আলপিন থেকে এরোপ্লেন' পর্যন্ত। 
উন্নয়নের তৃতীয় ধাপে উঠে গেলে দেখা যায় যে কৃষি বা লোহা-লক্কড় না, সেবা খাতটাই সবচেয়ে বড় আকার ধারণ করেছে। নগরায়নের সাথে উন্নয়নের সম্পর্কটা এখানে আরেকটু পরিষ্কার হয়। ইতিমধ্যে সেবা খাতে পৌঁছে গেছে এমন দেশের উদাহরণ হিসাবে পশ্চিম ইউরোপ বেশ যুৎসই। 
উপরের এই বিশ্লেষণটা আসলে নতুন কিছু না, যারা মার্ক্সবাদ নিয়ে পড়াশোনা করেছেন, তাদের কাছে এর অনেক কিছুই পরিচিত ঠেকবে। তিন খাতের তত্ত্ব (three-sector hypothesis) এর যে মূল কথা, তা হলো - 
- উন্নয়ন যত এগোয়, সনাতনী খাতগুলোর উৎপাদন তত কমে যায় (তুলনামূলক বিচারে), আর ঠিক তেমনই সনাতনী খাতে শ্রমিকের প্রয়োজনও কমে যায়। 
শ্রমিকের বিতরণের বিষয়টা আরেকটু ঘাঁটা যায়। খুব রাফ হিসাবে শ্রমের অনুপাতটা হলো ৭০-২০-১০। প্রাইমারী খাতের উপর নির্ভরশীল গরীব দেশে ৭০% লোক কাজ করে ক্ষেত-খামার-খনিতে, ২০% কাজ করে শিল্প-কারখানায়, আর মাত্র ১০% কাজ করে সেবা খাতে। অথচ উন্নত দেশের বেলায়, যেখানে সেবা খাত মুখ্য হয়ে উঠেছে, সেখানে হিসাবটা পুরো উল্টো। সেখানে মাত্র ১০% লোক পাবেন কৃষি আর খনিতে, বা হয়তো তার থেকেও কম। শ্রমিকদের বড়-সড় অংশ মিলবে অফিস আদালতে, বিভিন্ন সেবা প্রদানে তারা নিয়োজিত। 
এই পৃষ্ঠায় বিশ্বের প্রতিটা দেশের শ্রম বন্টনের কাঠামো লিপিবদ্ধ করা আছে। বড়ই ইন্টারেস্টিং হিসাবগুলো।
খেয়াল রাখতে হবে যে তিন-খাত তত্ত্বের হিসাবটা রাফ হিসাব। বাস্তবে প্রতিটা দেশেই যে ৭০-২০-১০ অনুপাতটা মিলে যাবে, তা একেবারেই নয়। তবে একটা দেশের অর্থনীতির কাঠামো আর উন্নয়নের বর্তমান পরিস্থিতি সম্পর্কে একটা মোটামুটি আন্দাজ অবশ্যই পাওয়া যায়। 
প্যাঁচাল বাড়ছে তাই আজকের মত শেষ কথাটা বলে শেষ করে দেই। উন্নয়নের চরমে গিয়ে দেখা যাচ্ছে যে tertiary মানে সাধারণ সেবা খাত দিয়েও ঠিক হচ্ছে না, তার থেকেও হাই-ফাই কিছু চলে আসছে। একে কেউ কেউ নাম দিচ্ছে quaternary sector - সেখানে থাকছে তথ্য প্রযুক্তি, কনসাল্টিং, এবং উঁচু মানের গবেষণা বা research & development। এই রকম অর্থনীতির উদাহরণ হিসাবে যুক্তরাষ্ট্র বা জাপানের নাম আসবে সর্বাগ্রে। তবে এটা মনে রাখা দরকার যে এই অর্থনীতিগুলো এতই বিশাল যে তাদের অন্যান্য সেক্টরগুলো, এমনকি প্রাইমারী খাতের কৃষি বা মাছ ধরাকেও একদম ফেলে দেয়া যায় না। যেমন যুক্তরাষ্ট্র পৃথিবীর চার নম্বর গম উৎপাদক দেশ। 
আবার অনেক সময় ঐতিহাসিক বা সাংস্কৃতিক কারনে এই সনাতনী খাতের লবিগুলো অনেক জোরদার হতে পারে। উদাহরণ স্বরূপ ইউরোপ আর আমেরিকার শক্তিশালী কৃষি লবি প্রতিনিয়ত গরীব দেশের কৃষকদের বাঁশ মেরে যাচ্ছে, আর ওদিকে আন্তর্জাতিক বিরোধিতা সত্ত্বেও জাপানের ফিশিং ইন্ডাস্ট্রি সাগরের নিরীহ তিমি মাছগুলো মেরে ফেলতে সদা সচেষ্ট। 
আগামীতে ডিমান্ড সাইড থেকে হিসাবটা দেখানোর ইচ্ছা আছে। আর জিডিপি-র আদি নির্মাতা সাইমন কুজনেৎসের কথাও না বললেই না। 

