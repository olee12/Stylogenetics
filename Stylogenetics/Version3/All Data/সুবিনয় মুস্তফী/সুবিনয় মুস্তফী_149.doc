ধরা যাবে না ছোঁয়া যাবে না বলা যাবে না কথা



ছড়াকার আবু সালেহ-র কথা হয়তো সিনিয়র কারো কারো মনে থাকবে। এখন কই আছেন তিনি তা জানিনা, কিন্তু তার সময়ের নামকরা ছড়াকার ছিলেন। 'পল্টনের ছড়া' বলে একটা বই ছাপিয়েছিলেন, তাতে রাজপথের ছড়া, বিক্ষোভের ছড়া। আজকের দিনে তার সেই লেখাগুলার কথা মনে পড়লো, যদিও ছড়াগুলা তিনি লিখে গেছেন অন্য এক সময়ে - ৬৯-এর গণআন্দোলনে আর ৭২-৭৪ সালের মধ্যে। ছোট বেলায় পড়েছিলাম, আজকে আবার খুলে দেখলাম। সেইখান থেকে দুইটা ছড়া। 
১) 
ধরা যাবে না ছোঁয়া যাবে না বলা যাবে না কথা
রক্ত দিয়ে পেলাম শালার এমন স্বাধীনতা!
যার পিছনে জানটা দিলাম যার পিছনে রক্ত
সেই রক্তের বদল দেখো বাঁচাই কেমন শক্ত,
ধরা যাবে না ছোঁয়া যাবে না বলা যাবে না কথা
রক্ত দিয়ে পেলাম শালার মরার স্বাধীনতা!
বাঁচতে চেয়ে খুন হয়েছি বুলেট শুধু খেলাম
উঠতে এবং বসতে ঠুঁকি দাদার পায়ে সেলাম,
ধরা যাবে না ছোঁয়া যাবে না বলা যাবে না কথা
রক্ত দিয়ে পেলাম শালার আজব স্বাধীনতা! 
২)
বাগিয়ে নিয়ে চেয়ারখানা
জাত শুয়োরের ছা
বলছে আবার তাতেও নাকি
প্রাণটা ভরে না,
রক্ত খেলো মুন্ডু খেলো
গিললো সবই পেটে
তাতেও নাকি পেট ভরেনা
যাচ্ছে জিভে চেটে,
এমন ধরন রাক্ষুসীদের
দেশটা দেখে ভাই
হাতুড় শাবল তাক করেছি
মারবো জোরে ঘাই! 
কোন ছড়াটা যে কার জন্যে প্রযোজ্য সেটাই চিন্তা করি!

