বিদায়, সলঝেনিৎসিন...



এই মুহুর্তে বিবিসি নিউজের প্রথম পাতায় প্রথম আইটেমটি একজন লেখকের মৃত্যু সংবাদ! কে এই মানুষ? রাজা নন, রাজনীতিবিদ নন, প্রেসিডেন্ট বা প্রধানমন্ত্রী নন। আজকের দিনে একজন লেখকের মৃত্যুর খবর কিভাবে এত বড় সংবাদ হতে পারে?
*
মারা গেছেন যিনি, তাঁর নাম আলেক্সান্দার সলঝেনিৎসিন। বিংশ শতাব্দীর অন্যতম গুরুত্বপূর্ণ সাহিত্যিক। রুশ লেখকদের মধ্যে আজ পর্যন্ত পাঁচজন সাহিত্যে নোবেল পুরষ্কার জয় করেছেন। বুনিন, পাস্তের্নাক, ব্রডস্কি, শলোখভ এবং এই আলেক্সান্দার সলঝেনিৎসিন। 
মূলত দুটো বই লিখে অমরত্ব লাভ করেন। কি লিখেছিলেন? চড়াই-উৎরাই, বেদনা-কষ্টে ক্লিষ্ট তার জীবন। দ্বিতীয় বিশ্বযুদ্ধে সাহসিকতার সাথে লড়াই করেছিলেন। বীরত্বের জন্যে পদকও জিতেছিলেন। কিন্তু স্টালিনের দুঃশাসনের বিরুদ্ধে লেখার জন্যে তার উপর নেমে আসে চরম বিপর্যয়।
সুদীর্ঘ বিশটি বছর তিনি অতিবাহিত করেন স্টালিনের নির্মম গুলাগ সিস্টেমের ভেতরে। গুলাগ - রক্ত হিম করা এক নাম। ঐতিহাসিকদের হিসাব মতে দেড় থেকে দুই কোটি মানুষের অন্তিম সমাধি। এই দানবের গ্রাসের ভিতরে নিপতিত হন সলঝেনিৎসিন। সাইবেরিয়া থেকে কাজাকিস্তান। জ়েল, শ্রম শিবির, নির্বাসন। বরফ আর ঠান্ডা - ঠান্ডা আর বরফ। ক্ষুধা, রোগ, মৃত্যু। লক্ষ কোটি মানুষের হিমেল বেওয়ারিশ মৃত্যু।
সেইসব অভিজ্ঞতার উপর ভিত্তি করে একটি বই লিখেন। মাত্র ১৬০ পাতার শীর্ণকায় একটি উপন্যাস। অথচ গ্রেনেডের মত বিকট শব্দে তার বিস্ফোরণ। ইভান দেনিসোভিচের জীবনে একটি দিন ১৯৬২ সালে প্রকাশ পায়। Totalitarianism নামের যে জ্যান্ত দুঃস্বপ্ন বিরাজমান ছিল, তার এক অমূল্য দলিল। ১৮ বছর বয়সে সেই বই পড়েছিলাম -- সলঝেনিৎসিনের ভাষায় সেই দোজখের বিবরণ মনের ভেতর আজ অব্দি গেঁথে আছে। 
উইকি থেকে উদ্ধৃতি - 
The story is set in a Soviet labor camp in the 1950s, and describes a single day of an ordinary prisoner, Ivan Denisovich Shukhov. Its publication was an extraordinary event in Soviet literary history—never before had an account of "Stalinist repression" been openly distributed. The editor of Novy Mir, Aleksandr Tvardovsky, wrote a short introduction for the issue, titled "Instead of a Foreword," to prepare the journal's readers for what they were about to experience.
*
সোভিয়েত রাষ্ট্রের কুদৃষ্টি তার উপর আরো প্রবলভাবে নিক্ষিপ্ত হয়। কেজিবির জুলুম চলে নানা ভাবে। তিনি তখন গোপনে ঝড়ের বেগে লেখার কাজ চালিয়ে যাচ্ছেন। লিখছেন তার সাহিত্য জীবনের বিশালতম সৃষ্টি, তার ম্যাগনাম ওপাস - গুলাগ দ্বীপপুঞ্জ (The Gulag Archipelago)। 
ইভান দেনিসোভিচ যতই ছোট, গুলাগ দ্বীপপুঞ্জ ততই বৃহদাকার। মোট সাত খন্ডে প্রায় দুই হাজার পাতার অনুসন্ধান-ধর্মী প্রামাণ্য বই। অনেকের মতে বিংশ শতাব্দীর অন্যতম শ্রেষ্ঠ নন-ফিকশন গ্রন্থ। আবারও উইকি থেকে - 
The sheer volume of firsthand testimony and primary documentation that Solzhenitsyn managed to assemble in The Gulag Archipelago made all subsequent Soviet and KGB attempts to discredit the work useless. Much of the impact of the treatise stems from the closely detailed stories of interrogation routines, prison indignities and (especially in section 3) camp massacres and inhuman practices. There had been works about the Soviet prison/camp system before, and its existence was known to the Western public since the 1930s. However, never before had the wide reading public been brought face to face with the horrors of the Soviet system in this way.
*
ইতিহাসের চাকা সাহিত্যিকেরা ঘুরিয়ে দিতে পারেন কিনা, বলা শক্ত। "তরবারীর থেকে কলম শক্তিধর" - এমন কথাও আমরা অহরহ শুনে থাকি। তবে সত্যিই যদি এমন কোন লেখক থেকে থাকেন, যার কলম শুধু তরবারী কেন, ট্যাংক আর কামানের মতই পরাক্রমশালী ছিল, তাহলে তিনি সলঝেনিৎসিন। সোভিয়েত শাসন ব্যবস্থার যে তথাকথিত নৈতিক মহত্ব, সেই ভিত্তিটাকেই তিনি ঝাঁকিয়ে প্রবলভাবে কাঁপিয়ে দিতে সক্ষম হয়েছিলেন। শ্রেণী মুক্তির নাম করে বর্বর অত্যাচার, আর সমাজের নামে ভয়-ভীতি আর বিকৃতি - মহারাজ যে একেবারেই ন্যাংটো, সেই সত্যটা সলঝেনিৎসিনের মত আজান দিয়ে আর কেউ জানাতে পারেননি।  
অন্যদের কথা ভোলা সম্ভব নয়। শালামভের সাইবেরিয়া-স্মৃতি - কোলিমার কাহিনী - তার মৃত্যুর পর তাকে অমরত্ম এনে দিয়েছে। চুকোভস্কায়া আর গিঞ্জবার্গ নামের দুই সাধারণ নারী রেখে গেছেন তাদের অসাধারণ জবানবন্দী। কিন্তু সলঝেনিৎসিন-এর অর্জন, সলঝেনিৎসিন-এর অবদান তাদের থেকেও ব্যাপক, তাদের থেকেও গভীর। 
*

১৯৭০ সালে তিনি নোবেল পুরষ্কার লাভ করেন। তার চার বছর পরে ১৯৭৪ সালে সলঝেনিৎসিনের রুশ নাগরিকত্ব বাতিল হয়ে যায়, এবং তাকে দেশ থেকে বের করে দেয়া হয়। জোরপূর্বক নির্বাসন। প্রথমে জার্মানী, তারপরে সুইজারল্যান্ড হয়ে যুক্তরাষ্ট্র। ঠাঁই নেন বরফাচ্ছাদিত ভার্মোন্ট প্রদেশের এক নির্জন কোনে। হয়তো ফেলে আসা সাইবেরিয়ার তুষার-শুভ্র বিশালত্বই খুঁজছিলেন আবার। সুদীর্ঘ ১৮ বছর তিনি রাশিয়াতে ফিরতে পারেননি। 
কিন্তু পাশ্চাত্য সমাজের বস্তুবাদী জীবনধারা আর মূল্যবোধের পচনও তিনি কখনো মেনে নিতে পারেননি। ১৯৯০ সালে সলঝেনিৎসিন তার রুশ নাগরিকত্ব ফিরে পান। আর ১৯৯৪ সালে অবশেষে তার প্রাণপ্রিয় মাতৃভূমে ফিরে আসার সুযোগ হয় - পুরো বিশ্বের মিডিয়া তখন হুমড়ি খেয়ে পড়ে এই সংবাদটি কভার করার জন্যে। রুশ সাহিত্য সংস্কৃতিতে তার গগনচুম্বী অবস্থান, এমনকি তার চেহারা সুরত - বিরাট দাড়ি ছিল তার - মিডিয়া তাকে নতুন রাশিয়ার এক রকম অলি-পয়গম্বর হিসাবেই দেখতে চেয়েছিল। অনেকটা বলতে পারেন রুশ নেলসন ম্যান্ডেলা। কিন্তু ইয়েলৎসিন আর পুতিনের দ্রুত বদলে যাওয়া রাশিয়াতে তার কথা শোনার লোক তেমন অবশিষ্ট ছিল না। শেষ জীবনে এসে কেউ কেউ তার লেখাকে রুশ জাতীয়তাবাদ আর ইহুদী-বিদ্বেষে দুষ্ট বলেও অভিহিত করেন।
সে যাই হোক, অন্তত ইভান দেনিসোভিচ আর গুলাগ আর্কিপেলাগো-র জন্যেই সলঝেনিৎসিন চিরস্মরণীয় হয়ে থাকবেন। বিংশ শতাব্দীর ইতিহাস, কমিউনিজম, লেনিন-স্টালিনের রাশিয়া - এইসব বিষয়ে যতদিন মানুষের আগ্রহ-কৌতুহল থাকবে, ততদিন সলঝেনিৎসিনও হয়ে থাকবেন আমাদের জন্যে অবশ্যপাঠ্য।
মহান লেখকের প্রয়ানে জানাই বিনীত শ্রদ্ধা। 
*

এবং আরো কিছু ভিডিও লিংক। 

