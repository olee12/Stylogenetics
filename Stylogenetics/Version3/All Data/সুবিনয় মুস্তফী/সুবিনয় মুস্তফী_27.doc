লেভারেজ - পরের পয়সায় পোদ্দারি



মাহবুব মুর্শেদ জানালেন যুক্তরাষ্ট্র নিবাসী বাঙ্গালিদের দুর্দশার কথা। বৃটেনেও অবস্থা দিনকে দিন খারাপের দিকে যাচ্ছে। গত দুই সপ্তাহে আমার দুজন বন্ধু চাকুরি হারিয়েছে। একজন ইনভেস্টমেন্ট ব্যাংকে কাজ করতো, তার পুরো ডিপার্টমেন্টই বন্ধ করে দিয়েছে। আরেকজন রিক্রুটমেন্ট এজেন্সিতে - সে বেচারা গত এক-দুই মাসে কাউকে কোন চাকুরি খুঁজে দিতে পারেনি। তাই চাকরি নট। এই বাজারে একমাত্র স্কুলটিচার বা ডাক্তাররাই হয়তো হলফ করে বলতে পারবে যে তাদের কোন সমস্যা হচ্ছে না বা হবে না। বেশির ভাগ পেশা আর বেশির ভাগ ইন্ডাস্ট্রিই কোন না কোন ভাবে ঝুঁকির সম্মুখীন। নিজের চাকরিও যে থাকবে আজ থেকে তিন মাস বা ছয় মাস পরে তার কোন গ্যারান্টি দিতে পারছি না।  
কিন্তু এইসব নিয়ে টেনশন করলে তো জীবনের চাকাই বন্ধ হয়ে যাবে। মাহবুব আজকে যা দেখছেন, সেটা আমাদের দেখার দুর্ভাগ্য হয়েছিল ২০০১-০২-এর ডটকম  ক্র্যাশের সময়। ডিগ্রি শেষ করে মাত্র বেরুবো, এমন সময় টেক্সাস তথা পুরো দেশের চাকরির বাজার চুরমার। বন্ধুবান্ধবরা দলে দলে আবার নতুন কোর্সে ভর্তি হয়ে গেল - কেউ কেউ দ্বিতীয় এমন কি তৃতীয় মাস্টার্স-ও করতে বাধ্য হন! আমি চলে আসি ইউকে'তে। তবে সেই দেড়টা বছর - ২০০২-এর মাঝামাঝি থেকে শুরু করে ২০০৩-এর শেষ অব্দি যেই পরিমান টেনশন করেছিলাম, যেই পরিমান হতাশা আর দুশ্চিন্তায় কাবু হয়েছিলাম - তাতে আমার আয়ুস্কাল যে বছর দশেক কমে গেছে, তাতে কোন সন্দেহ নেই। 
এইবেলা তাই আর তেমন টেনশন করছি না। যা হবার হবে। ভাগ্যের লিখন না যায় খন্ডন। মেঘের কোলে রোদ হেসেছে, every cloud has a silver lining। ইত্যাদি ইত্যাদি। এইসব ভেবে নিজেকে প্রবোধ দিচ্ছি আর তুলনামূলকভাবে কিছুটা রিল্যাক্সড ফিল করছি, বা চেষ্টা চালিয়ে যাচ্ছি।
 * * * 
এই দুর্যোগের একটা পার্শ্বপ্রতিক্রিয়া হলো - যারা কোনদিনও অর্থনীতির মারপ্যাঁচ নিয়ে বিশেষ কোন আগ্রহ বোধ করতেন না, তাদেরও অর্থনীতি সম্পর্কে ধারনা, জ্ঞান (economic literacy) আগের তুলনায় অনেক সমৃদ্ধ হয়েছে। আমার প্রায়ই মনে হয় যে উচ্চ মাধ্যমিক পর্যায়ে সকল ছাত্রকেই বেসিক ইকনমিক্স পড়ানো উচিত। শুধু টেক্সটবইয়ের প্রথাগত পুঁজিবাদ নয়, অর্থনীতির অন্যান্য ধারাও থাকা উচিত, যারা আগ্রহী তাদের জন্যে। আদৌ কোনদিন হবে কি না কে জানে, তবে আমার স্থির বিশ্বাস যে এই ধরনের জ্ঞান একটা উন্নয়নশীল দেশের নাগরিকদের জন্যে আরো বেশী জরুরী।
সে যাই হোক। শিরোনামে লেভারেজ-এর কথা উল্লেখ করেছিলাম। এইবারের মন্দা নিয়ে যারা পেপার পত্রিকা নাড়াচাড়া করছেন, তারা এই শব্দটা যত্রতত্র দেখে থাকবেন। আজকের লেখার বিষয়বস্তু এই 'লেভারেজ'।  
লেভারেজ মানে কি? তেমন কঠিন কিছু না - লেভারেজ (leverage) মানে ধার-দেনা। অনেক কিছুকেই দোষ দেয়া যায় আজকের মন্দার জন্যে, তবে কাঠগড়ায় লেভারেজ-এর জন্যে একটা বিশেষ স্থান দিতেই হবে। অল্প কথায় লেভারেজ নিয়ে কিছু বলেই বিদায় নেবো। 
বাস্তবে পুঁজিবাদের তিন-চার রকম মডেল নিয়ে খেলা চলছে আজকে। একদিকে আছে আমেরিকা-বৃটেনের Anglo-Saxon model - বা ইংরেজীভাষী দেশগুলোর পুঁজিবাদ। আরেকদিকে ইউরোপীয় পুঁজিবাদ - জার্মানি বা ফ্রান্স যেটা বেশী পছন্দ করে - সেখানে অর্থনীতিতে রাষ্ট্র বা সরকারের ভূমিকা অনেক বড়। আবার অন্যদিকে এশীয় ধারার চর্চাও আছে - সেটা একটু ভিন্ন ধাঁচের। রপ্তানীভিত্তিক অর্থনীতি, তাই পরের কাছে জিনিস বেঁচে নিজের দেশের উন্নয়ন হচ্ছে এর মূল কথা। (এঙ্গলো বনাম ইউরোপীয় চর্চা নিয়ে ইকনমিস্ট পত্রিকার একটি সুন্দর আর্টিকেল।)
ফিরে আসি প্রথম ধারায় - এঙ্গলো-স্যাক্সন মডেলে। এখানেই লেভারেজের চর্চা সবচেয়ে বেশী হয়েছে, এখানেই ধার-দেনা নিয়ে বেয়ারা রকমের বিশৃংখলা একটা হোলি খেলার পর্যায়ে চলে গিয়েছিল। প্রশ্ন আসে আমেরিকা বৃটেনের পুঁজিবাদে লেভারেজ এতো বড় স্থান কিভাবে পেলো? 
এর উত্তর খুঁজতে শেয়ার বাজার এবং কর্পোরেটদের একটা বড় ভূমিকা আছে - সেটা একটু দেখা যাক। 
লেভারেজ-এর আকর্ষণ - রিটার্ন বাড়ানোই মূল কথা
একটা সহজ উদাহরন দেই। ধরেন আমি ব্যবসা করতে চাই। ব্যবসা শুরু করার জন্যে পুঁজি আছে আমার ১০০ টাকা। এই ১০০ টাকা আমার মূলধন বা ইকুয়িটি (equity)। ব্যবসা আরম্ভ করলাম - ১০০ টাকা খাটিয়ে প্রথম বছর শেষে আ্মি মুনাফা করলাম ৪০ টাকা। তার মানে আমার লাভ হলো ৪০/১০০ - ঠিক ৪০% শতাংশ। এই চল্লিশ পার্সেন্ট হলো আমার রিটার্ন অন ইকুয়িটি (return on equity, সংক্ষেপে ROE)। 
ধরেন আমার পাশের বাড়ির ছেলে জুয়েলও ব্যবসা করতে চায়। তার পুঁজি আছে আমার থেকে কম - ৫০ টাকা, কিন্তু তার প্রয়োজনও ১০০। জুয়েল বাকি ৫০ টাকা ব্যাংকের থেকে ধার করে ম্যানেজ করলো। এটা ওর লেভারেজ। 
তাহলে জুয়েলের equity হলো ৫০ আর leverage(অথবা debt) হলো ৫০। মোট ১০০। 
জুয়েল একই রকম ব্যবসা করে আমার মতোই লাভ করলো। ৪০ টাকা। ওর return on equity তাহলে কতো? সোজা হিসাব ৪০/৫০ = ৮০% শতাংশ। আমি আর ওই পোলা একই বাণিজ্য করলাম, একই মুনাফা করলাম কিন্তু ওর ROE আমার থেকে দ্বিগুণ! 
আপনি হয়তো জিজ্ঞেস করবেন - কিন্তু ব্যাংকের টাকা তো ওর টাকা না - সেটা তো ফেরত দিতে হবে। ঠিক, হয়তো দীর্ঘ মেয়াদে গিয়ে তা দিতে হবে, কিন্তু এই বছর বা সামনের বছর ব্যাংক-কে শুধু সূদটা দিলেই চলবে, আসলের চিন্তা পরে করা যাবে। এমন কি চাইলে ব্যাংকের সাথে আলোচনা করে আসলটা রিনিউ বা rollover-ও করা যেতে পারে। মানে জুয়েল শুধু সূদটা সময়মত দিতে পারলেই কেল্লা ফতে। 
ইনভেস্টর বা শেয়ার কারবারীরা শুধু ঐ রিটার্ন অন ইকুয়িটি-টাই দেখবে। ওরা দেখবে আমার ROE ৪০% আর জুয়েল দিচ্ছে ৮০%। তাই ওর ব্যবসা আরো বেশী বিনিয়োগকারী পাবে, আরো বেশী শেয়ার বিক্রি করবে। জুয়েলের কম্পানীর শেয়ারের দামও বাড়বে আমার থেকে দ্রুত। আর আমি, আমার শেয়ার, আমার বিনিয়োগ পড়ে থাকবে তিমিরে। 
এই যে লেভারেজ-এর উদাহরণ দিলাম, সেটাকেই আরো বহুগুণে ব্যবহার করে আমাদের বাবাধন ইনভেস্টমেন্ট ব্যাংক এবং হেজ ফান্ড (hedge fund) রা ব্যবসা করেছিল। ১ টাকা মূলধন তো ৩০ টাকা লেভারেজ বা ধার করা। ROE সেই রকম ফাটাফাটি, শেয়ারের দাম আকাশচুম্বী, আর বছর শেষে বোনাস - তার তো কোন কথাই নাই!
সেই লেভারেজ-এর বুদবুদই ফেটে গেলো ২০০৮ সালে। বছরের শুরুতে একটা সিরিজ লিখেছিলাম এই সস্তা ঋণের উৎস নিয়ে। পুরান পাঠকরা হয়তো পড়ে থাকবেন। বছরের শেষে আমরা দাঁড়িয়ে আছি ধ্বংসস্তুপের উপরে। এখন শুরু হয়েছে deleveraging-এর যুগ। নিজের মাকেও এখন আর কেউ ৫ টাকা ধার দিতে রাজী না, এমন অবস্থা প্রায়! 
এই বছর যা কিছু ঘটে গেছে, তা নিয়ে শত শত বই পুস্তক লেখা হবে আগামীতে। ১০০ বছর পরে অর্থনীতির পাঠ্যবইয়ের পাতায় এই আশ্চর্য বছর ২০০৮-কে নিয়ে পোলাপান পড়াশোনা করবে। কাছে থেকে দেখার সৌভাগ্য/দুর্ভাগ্য হলো। 
আরেকটা জিনিস যেটা শিখেছি এই বছর, তা হলো - বাজারের গতিবিধি নিয়ে আসলেই কেউ কিছু জানে না। No one knows a f**king thing। চেষ্টা করবো এই নিয়ে আরেকটু নিয়মিত লেখার। দেখা যাক কোথাকার পানি কোথায় গড়ায়।  
অবশেষে একটা লিংক - গার্ডিয়ান পত্রিকায় উইল হাটোন-এর সাম্প্রতিক একটি লেখা - জার্মান মডেল ভালো না বৃটেনের-টা ভালো? ঝরঝরে আলাপ, পড়ে মজা পাবেন। 
P.S. এই শব্দগুলো সমার্থক - leverage, debt বা gearing। যদি শুনেন কোন মানুষ বা কম্পানী highly leveraged বা highly geared, বুঝবেন ব্যাটা পরের পয়সা নিয়ে মাস্তানী করতেছে। 

