অমর্ত্য সেন - 'আত্মজীবনী' থেকে



"আমার জন্ম হয়েছিল এক বিশ্ববিদ্যালয় ক্যাম্পাসে - মনে হয় যে আমি আমার সারা জীবনটাই কোন না কোন ক্যাম্পাসে কাটিয়ে দিয়েছি। আমার পরিবারের আদি নিবাস ছিল ঢাকায়, বর্তমানে বাংলাদেশের রাজধানী শহর। পুরনো ঢাকার ওয়ারী এলাকায় আমার পিতৃপুরুষদের বাড়ি ছিল - রমনায় অবস্থিত ঢাকা বিশ্ববিদ্যালয় ক্যাম্পাস থেকে সেটা বেশী দূরে নয়। আমার বাবা আশুতোষ সেন এই বিশ্ববিদ্যালয়ে রসায়নের অধ্যাপক ছিলেন।  
তবে আমি জন্মগ্রহণ করি শান্তিনিকেতনে, রবীন্দ্রনাথ ঠাকুর কর্তৃক স্থাপিত বিশ্বভারতী'র ক্যাম্পাসে। সে সময়ে বিশ্বভারতী স্কুল ও কলেজ দুটিই ছিল। সেখানে আমার নানা ক্ষিতি মোহন সেন সংস্কৃত ভাষার শিক্ষক ছিলেন। পাশাপাশি তিনি প্রাচীন ও মধ্যযুগের ভারতীয় সংস্কৃতি বিষয়েও ক্লাস নিতেন। আমার মা অমিতা সেন বিশ্বভারতীতে পড়াশোনা করেছিলেন - পরে আমি যেমনটা করি। 
শান্তিনিকেতন থেকে পাশ করে আমি কোলকাতা চলে যাই, প্রেসিডেন্সি কলেজে পড়াশোনা উদ্দেশ্যে। সেখান থেকে বিলেত - কেম্ব্রিজ বিশ্ববিদ্যালয়ের ট্রিনিটি কলেজে। কোলকাতা ও কেম্ব্রিজ, এই দুই শহরেই আমি অধ্যাপনা করেছি। এ ছাড়া দিল্লী বিশ্ববিদ্যালয়, লন্ডন স্কুল অফ ইকনমিক্স (LSE), অক্সফোর্ড এবং হার্ভার্ড বিশ্ববিদ্যালয়ে পড়িয়েছি। ভিজিটিং প্রফেসর হিসেবে ম্যাসাচুসেট্‌স ইন্সটিটিউট অফ টেকনোলজি (MIT), স্ট্যানফোর্ড, বার্কলি এবং কর্নেল বিশ্ববিদ্যালয়েও কাজ করেছি। অধ্যাপনা ও গবেষনার বাইরে তেমন কোন সিরিয়াস চাকরি আমি কখনো করিনি। 
বড় হয়ে কোন বিষয়ে পড়াশোনা করবো, এই সিদ্ধান্ত আমি ছোটকালে অনেকবার অদল-বদল করেছিলাম। তিন বছর বয়স থেকে সতের বছর বয়সের মধ্যে আমি যথাক্রমে সংস্কৃত, গণিত এবং পদার্থবিদ্যা, এই বিষয়গুলোর প্রতি ঝুঁকি। তবে শেষমেষ আমি অর্থনীতির উদ্ভট আকর্ষণটাকেই বেছে নিই। 
কিন্তু আমি যে বড় হয়ে শিক্ষক বা গবেষক হবো - তা যে বিষয়েই হোক না কেন - এই সংকল্পে আমার কখনো ভাটা পড়েনি। যখন 'একাডেমিক' শব্দটার কথা ভাবি, তখন আমি শব্দার্থ হিসেবে ভাবি 'sound' - পোক্ত, যুক্তিযুক্ত, নির্ভরযোগ্য। অভিধানে যে সেকেলে শব্দার্থগুলো দেওয়া আছে - "unpractical," "theoretical," বা "conjectural" - প্রয়োগের অযোগ্য, তাত্ত্বিক, অনুমান নির্ভর - এই অর্থগুলো আমার কাছে প্রতীয়মান হয় না।" 
(অসম্পূর্ণ - মূল ইংরেজী রচনা এখানে)
*
নোবেল পুরস্কার বিজয়ী অনেকেই নোবেল কমিটির কাছে আত্মজীবনীমূলক রচনা লিখে পাঠান। কেউ লম্বা লেখা দেন, কেউ অপেক্ষাকৃত ছোট আকৃতির। ১৯৯৮ সালে অর্থনীতি শাস্ত্রে নোবেল জয় করেন বাঙ্গালী অর্থনীতিবিদ অমর্ত্য সেন, উন্নয়ন অর্থনীতিতে (development economics) তার অদ্বিতীয় অবদানের জন্যে। অমর্ত্য "আত্মজীবনী" শিরোনামে একটি রচনা জমা দেন, যেটি নোবেল পুরস্কারের ওয়েবসাইটে সংরক্ষিত আছে, অন্যান্য বিজয়ীদের লেখাগুলোর সাথে। এই রচনাটা কয়েক বছর আগে পড়েছিলাম, বেশ ভালো লেগেছিলো। অমর্ত্য তার শৈশব, শিক্ষা, জীবনদর্শন - এ সব নিয়ে বেশ বিস্তারিতভাবেই লিখেছেন। তার প্রথম অংশটুকু অনুবাদ করলাম। সময় ও সুযোগ বুঝে বাকি রচনা থেকে সবচেয়ে ইন্টারেস্টিং অংশগুলা অনুবাদ করার ইচ্ছা আছে। অমর্ত্য বাবুর কাছে আন্তর্জালিক-ক্ষমা চেয়ে নিচ্ছি! সু.মু. 

