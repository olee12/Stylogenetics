এই যদি হয় মানবধর্ম...



(কারো ধর্মীয় চেতনায় আঘাত দেবার জন্যে এই লেখাটি লেখা হয়নি। প্রতিটা বক্তব্যের পেছনে প্রামাণ্য লিংক দেবার চেষ্টা করেছি।) 
ক্যাথলিক চার্চ আরেকটা প্রবল ঝাঁকি খেতে যাচ্ছে। এক দশকের গবেষণা-অনুসন্ধান শেষে আইরিশ সরকার আজকে একটি রিপোর্ট বের করছে। লোমহর্ষক তার বিষয়বস্তু - ক্যাথলিক পাদ্রীদের হাতে আইরিশ শিশু-কিশোরদের শারীরিক, মানসিক ও যৌন নিপীড়নের এক করুণ ইতিহাস। ৫ খন্ডে রচিত ৩,০০০ পাতার বিশাল এই রিপোর্টটি সংকলনের দায়িত্বে ছিলেন একটি সরকারী কমিশন, যার নেতৃত্ব দিয়েছেন শীর্ষস্থানীয় এক আইরিশ বিচারপতি। রিপোর্টের বিস্তার ব্যাপক। কমিশনের সদস্যরা সেই ১৯৩০-এর দশক থেকে শুরু করে বর্তমানকাল পর্যন্ত তাদের অনুসন্ধান চালিয়েছেন। গার্ডিয়ান পত্রিকার ভাষায় এই রিপোর্ট হচ্ছে a comprehensive portrait of sexual, physical and emotional damage inflicted on children consigned to Ireland's now defunct network of reformatories, workhouses, orphanages and other church-run institutions between the 1930s and the 1990s.
১০০-রও বেশী ইন্সটিটিউশনের ভেতরে অনুসন্ধান চালানো হয়েছে। প্রায় ৫০০ জন পাদ্রীর বিরুদ্ধে অভিযোগ তলিয়ে দেখা হয়েছে। প্রামাণ্য স্বাক্ষ্য দিয়েছেন আড়াই হাজার স্বাক্ষী, যারা এইসব ইন্সটিটিউশনের ভেতরে থেকে বড় হয়েছিলেন। অনেকে দূর-দূরান্ত থেকে ফিরে এসেছেন, অস্ট্রেলিয়া থেকে বা আমেরিকা থেকে, কেবলমাত্র তাদের বক্তব্যটুকু বলার জন্যে, যুগ যুগ আগে তাদের উপর যে অত্যাচার চলেছিল তার বিরুদ্ধে স্বাক্ষ্য দেয়ার জন্যে। 
কারা এই ইন্সটিটিউশনগুলো চালাতো? ক্যাথলিক চার্চের অনেকগুলো 'অর্ডার' বা তরিকা আছে - জেসুইট, ফ্রান্সিস্কান, বেনেডিক্টাইন, ডমিনিকান, ইত্যাদি। নবীন পুরোহিত-পাদ্রীরা এইসব বিভিন্ন তরিকার মধ্যে থেকে একটা বেছে নেন, সেই অর্ডারের ভেতরে থেকেই শিক্ষা-দীক্ষা আর ট্রেনিং লাভ করেন। পরবর্তীতে বাকি জীবন তারা অর্ডারের সেবায় নিয়োজিত থাকেন, বিভিন্ন পোস্টিং-এ দায়িত্ব পালন করেন। ধরেন, পাড়ায় একটা স্কুল থাকতে পারে যেটা জেসুইট পুরোহিতদের দ্বারা চালিত, আবার আরেকটা এতিমখানা থাকতে পারে যেটা কিনা ডমিনিকান পাদ্রীদের নিয়ন্ত্রণাধীন। ঢাকার বিখ্যাত সেইন্ট জোসেফ স্কুল, নটরডেম কলেজ এবং হলিক্রস কলেজ়ের কথা সবাই জানেন - এই তিনটাই প্রতিষ্ঠা করেছেন 'হলি ক্রস' অর্ডারের পাদ্রীরা। 
*
সে যাই হোক, ফিরে আসি আয়ারল্যান্ডে। হাজার হাজার শিশু-কিশোর এইসব পাশবিক নিপীড়ন আর লাঞ্ছনা্র শিকার হয়েছিল। পত্রিকায় যৌন নিপীড়নের উদাহরণ দেয়া হয়েছে -- "interrogation about sexual activity, inspection of genitalia, kissing, fondling of genitalia, masturbation of witness by abuse and vice versa, oral intercourse, rape and gang rape". যারা এই অকথ্য অত্যাচার সহ্য করেছিলেন, তারা আজকে প্রাপ্তবয়স্ক, অনেকেই হয়তো আর বেঁচে নেই। তারা বলেছেন যে আইরিশ রাষ্ট্র আর সমাজ়ব্যবস্থায় ক্যাথলিক চার্চের যেই দোর্দন্ড প্রতাপ, সেই প্রতাপের বিরুদ্ধে মুখ খোলার সাহস তাদের ছিল না। অন্যথায় তাদের এক কথায় মিথ্যুক সাব্যস্ত করা হতো। 
ক্যাথলিক চার্চের প্রতাপের ব্যাপারে বাড়িয়ে বলা হচ্ছে না। আজকে ইউরোপের মানুষ হয়তো ধর্মের ব্যাপারে ১৫ আনাই উদাসীন। কিন্তু দুই দশক আগেও আয়ারল্যান্ড, স্পেন বা ইটালির মত ক্যাথলিক সংখ্যাগুরু দেশে রোমান ক্যাথলিক চার্চ ছিল এক সমান্তরাল সরকারের মতোই শক্তিশালী। সমাজের রন্ধ্রে রন্ধ্রে মিশেছিল চার্চের অধীনস্থ অর্ডারগুলো, আর প্রতিটা কাঠামোতে চার্চের ছিল নীরব এবং সরব উপস্থিতি, প্রভাব, প্রতিপত্তি। ইন্ডেপেন্ডেন্ট পত্রিকা যথার্থই বলেছে - In Ireland, as it was in the 1950s, the Catholic bishops effectively were its rulers. It was the Archbishop of Dublin who was the ultimate arbiter of public policy. 
*
ক্যাথলিক চার্চের পুরোহিতদের হাতে দৈহিক অত্যাচার বা যৌন নিপীড়নের কেলেংকারি এটাই প্রথম নয়। সত্যি বলতে ইদানীংকালে এটা একটা নিত্য নৈমিত্তিক ঘটনা হয়ে দাঁড়িয়েছে। পাঁচ-ছয় বছর আগে মার্কিন যুক্তরাট্রের ক্যাথলিক অধ্যুষিত বস্টন শহরে ভয়াবহ এক কেলেংকারি উন্মোচন হয় - এই কেলেংকারি উদঘাটনে অগ্রণী ভূমিকা রাখেন বস্টন গ্লোব দৈনিক পত্রিকার রিপোর্টাররা। পরবর্তীতে লস এঞ্জেলেস সহ আরো অনেক শহরে একই রকম কাহিনী উন্মোচন হয়। 
অন্যান্য দেশের তুলনায় মার্কিন সিস্টেমে নিগৃহীত বা নিপীড়িত নাগরিকদের আইনগত ব্যবস্থা নেয়ার সুযোগ সুবিধা বেশী রয়েছে। তাই যুক্তরাষ্ট্রে বিগত দশকে চার্চ এবং তার পাপিষ্ঠ পাদ্রীদের বিরুদ্ধে অনেকগুলো মামলা দায়ের হয়েছে। চার্চ এইসব ধামা চাপা দেয়ার চেষ্টা করেছে, যেখানে ব্যর্থ হয়েছে সেখানে শত শত মিলিয়ন ডলারের ক্ষতিপূরণ দিতে বাধ্য হয়েছে। উইকিপিডিয়াতে উল্লেখ আছে যে সাম্প্রতিক বছরগুলোতে বিশ্বের কম সে কম ২০টি দেশে ক্যাথলিক চার্চের পুরোহিতদের বিরুদ্ধে সেক্সুয়াল এবিউজের অভিযোগ তোলা হয়েছে। 
*
এর পরিণতি কি? আয়ারল্যান্ডে যেমন নবীন প্রজন্মের ভেতরে ক্যাথলিক চার্চ বিষয়ে সন্দেহ বহুগুণে বৃদ্ধি পেয়েছে। এমনিতেই আধুনিকতা, প্রযুক্তি, স্বচ্ছলতা, এসবের প্রবল চাপে পড়ে প্রচলিত ধর্ম আজকে পিছপা হয়ে আছে। এটা শুধু আয়ারল্যান্ড নয়, বরং গোটা বিশ্ব জুড়েই সত্যি। একবিংশ শতাব্দীর শুরুতে আমরা মোটের উপর এক গ্লোবালাইজড সেকিউলার প্রযুক্তিঘন পুঁজিবাদী বিশ্বে বসবাস করি। এই যুগের তরুণ তরুণীদের কাছে ধর্মের আকর্ষণ ক্ষীণ, বলতে গেলে নেই প্রায়। আর যেখানে এই রকম ন্যাক্কারজনক এবিউজের ঘটনা ঘটেছে, সেখানে মানুষ ধর্মকে আর কি চোখে দেখবে? প্রতিটা এবিউজ কেসেই দেখা গেছে যে ক্যাথলিক কর্তৃপক্ষের প্রথম প্রতিক্রিয়া হলো ঘটনাকে ধামাচাপা দেয়া, সমস্যার গুরুত্ব অস্বীকার করা। পরবর্তীতে নানা দিক থেকে চাপের মুখে পড়লে পুশব্যাকের চেষ্টা, যেটা ব্যর্থ হলে মামলা-মোকদ্দমা, জরিমানা ক্ষতিপূরণ ইত্যাদি। কিছু কিছু ক্ষেত্রে হয়তো দোষী পাদ্রীদের পদ থেকে অপসারণ করা হয়েছে। কিন্তু সত্যিকার অর্থে আইনী সাজা হয়েছে, জ়েলের ভাত খেয়েছে, এমন যৌনপাপী পুরোহিতের সংখ্যা নগণ্য। 
প্রশ্ন উঠেছে যে রোমে বসে পোপ বেনেডিক্ট এইসব এবিউজের ব্যাপারে কি বক্তব্য দেবেন বা কি বিহিত করবেন। আপাতদৃষ্টিতে ভ্যাটিকানের এই বিষয়ে তেমন কোন উৎকন্ঠা আছে বলে মনে হয় না। বরং বর্তমানে যিনি পোপ, তিনি প্রয়াত জন পলের তুলনায় সব বিষয়েই বেশী কট্টরপন্থী বলে পরিচিতি লাভ করেছেন। ক্যাথলিক পাদ্রীদের হাতে এইসব যৌন নিপীড়নের ঘটনা কেন ঘটে বারবার? অনেকে মনে করেন যে সবচেয়ে বড় কারন হলো তাদের বিয়ে-শাদী করার বিরুদ্ধে ভ্যাটিকানের অনুশাসন। 'পাদ্রী হবে চিরকুমার' - ক্যাথলিক চার্চের এই অনুশাসনটি হাজার বছরের পুরানো। পাদ্রীরা স্বাভাবিক প্রথায় যৌনপ্রবৃত্তি প্রবাহিত করতে পারেন না, সারা জীবনেও না। তাই তাদের ভিক্টিম হয়ে যায় নিরীহ শিশু কিশোররা। ছিন্নভিন্ন হয় বাচ্চাদের শৈশব-কৈশোর - অনেক ক্ষেত্রে তাদের সারা জীবন। কিন্তু র‌্যাটজিংগার মানে পোপ বেনেডিক্ট এই 'চিরকুমার পুরোহিত' সিস্টেমের কোন অবসান ঘটাবেন, এমনটা ভাবার কোন কারন নেই। 
*
দুঃখের বিষয় হলো এই যে আজকে আয়ারল্যান্ডে যেই এবিউজের ঘটনা উদঘাটিত হলো, তার পরিণামে আইনী শাস্তি ভোগ করতে হবে না কোন দুশ্চরিত্র লম্পট পাদ্রীকে। যেই সিনিয়র পুরোহিতরা চার্চের উপরতলায় বসে এইসব ঘটনার প্রত্যক্ষ বা পরোক্ষ অনুমোদন দিয়েছিলেন, দোষীদের আগলে রেখেছিলেন, তাদের বিরুদ্ধেও কোন ব্যবস্থা নেয়া হবে না। এই নির্মম সত্য জানার পরে এক স্বাক্ষী ব্যক্ত করেছেন তার তিক্ত ক্ষোভ - "I'm very angry, very bitter, and feel cheated and deceived. I would have never opened my wounds if I'd known this was going to be the end result. It has devastated me and will devastate most victims because there is no criminal proceedings and no accountability whatsoever."
ভবিষ্যতে কি হবে? যেমনটা বলেছি, এককালের প্রবল ধর্মপ্রাণ দেশ আয়ারল্যান্ড, তার নতুন প্রজন্ম আজ চরম উদাসীন। গীর্জার সাপ্তাহিক প্রার্থনায় লোকজনের সমাগম বহুগুণে কমে গেছে। এক সময়ে আইরিশ যুবক বা বস্টনের ক্যাথলিক তরুণদের জন্যে পাদ্রী হওয়া ছিল এক অতি সম্মানজনক পেশা তথা সার্বিক জীবনব্যবস্থা। কিন্তু সেই পেশা বেছে নিতেও আজকে আর তেমন কেউ আগ্রহী না। পাদ্রী ট্রেনিং দেবার 'মাদ্রাসা'গুলোতে সীট খালি পড়ে থাকে। নতুন মুখের অভাবে অনেক কনভেন্ট আর মনাস্টারি বন্ধ হয়ে গেছে, আরো অনেকগুলো কনভেন্ট ক্ষয়িষ্ণু, হুমকির সম্মুখীন। আগে একটা পাড়ার শৃংখলা কিছুটা হলেও বজায় রাখতে পারতেন পাদ্রীরা। তাদের অবর্তমানে পাড়ার ছেলেদের তদারকি করার আর কেউ নেই। তাই এসেছে গ্যাং মারামারি, ড্রাগ এবং এলকোহলের চর্চা। এক অবক্ষয়ের পরিবর্তে, হয়তো সেই অবক্ষয়ের কারনেই, আরেক রকমের অবক্ষয়। 
*
দেখুন বস্টনের এবিউজ কেস নিয়ে পিবিএস ফ্রন্টলাইন-এর হৃদয়বিদারক এক ডকুমেন্টারি - Hand of God। বাংলাদেশের মাদ্রাসা বা ক্যাডেট কলেজগুলোর ভেতরে কি ঘটে, এসব নিয়ে কেউ কোন অনুসন্ধান কোনদিন চালাতে পারবেন কি? 


