ব্লগার কেন শিক্ষানবিশ হতে যাবে?



আগে এইটা দেখেন।
শ্রদ্ধেয় সুমন রহমান ভালো লেখক। তিনি যখন এই তল্লাটে ছিলেন, তার লেখা পছন্দ করতাম। উনি চলে যাওয়ায় ব্যথিত হয়েছিলাম। কিন্তু পত্রিকায় উনি যা লেখলেন, তাতে হাসান মোরশেদের কথাই ঠিক লাগলো - ভালোই দিয়া গেলেন ভাই। জায়গা মতন চিপায় পাইয়া পেপারের পাতায় সচলের গায়ে মুইতা গেলেন। সুযোগ বুইঝা চান্সের সদব্যবহার করছেন। ওয়েল ডান। 
সুমন ভাইয়ের প্রতি শ্রদ্ধা রেখেই বলছি - আমার আন্দাজ ওনার ডি-সচলাইজড হবার খেদ এখনো যায়নি। তার লেখার পদে পদে প্যাট্রনাইজিং সুর, সচলের প্রতি কেমন একটা শ্লেষ/করুনা/অবজ্ঞা হিংসা/ঘৃণার মিশ্রন। তার কিছু কথা উদ্ধৃত না করলেই না। 
- বলেছেন - ব্লগ নাকি গুটিকয় শিক্ষানবিশের জন্যে লেখকের আত্মাভিমান তৈরির জায়গা। 
নিজের পাল্লায় বাকি সবাইকে মেপে ফেলেছেন। সচলেরা তার ভাষায় 'খ্যাতনামা' লেখক হবার ধান্দায় আছেন, হয়তো এমনটা ভেবেছেন। যদি ভেবে থাকেন, সে ধারণা ভুল, সুমন ভাই। আপনারা খ্যাতনামারা আমাদের শিক্ষানবিশদের ভুল শুধরে দেবেন, তা গুরুবাক্য হিসাবে ধারন করবো, এক সময় আপনাদের স্পন্সরশিপে আমরা "শিক্ষানবিশ ব্লগার" পদ থেকে গ্র্যাজুয়েট করে "পরিপূর্ণ লেখক" হবো - এসব আইডিয়া কোথায় পেলেন জানি না, তবে ভেবে থাকলে ভুল ভেবেছেন। 
একজন ব্লগারের সত্ত্বা হলো সে একজন ব্লগার। তার দাম নির্ধারণ করার জন্যে সে প্রিন্ট-এর আলিঙ্গনের প্রত্যাশায় বসে থাকে না। তার পাঠকের মন্তব্য, ইন্টার‌্যাকশান, বন্ধুত্ব - এগুলোই তার খাঁটি পাওনা। খ্যাতির পাগল কে, সেটা দেখার জন্যে ব্লগে আসা লাগে না। তাই বলি - স্বঘোষিত "লেখক"দের থেকে বাহবার কোন দরকার নেই। বরং যদি কোন আত্মাভিমান থেকে থাকে, সেটা লেখকের আত্মাভিমান নয়। সেটা ব্লগারের আত্মাভিমান। তফাত আছে। ভেবে দেখবেন। 
- বলেছেন - ব্লগে যে বিক্ষোভ লতিয়ে উঠেছে, তাকে নীরবে ছাড় দেওয়ার মত অবকাশ কি আধুনিক রাষ্ট্রব্যবস্থায় আছে? নিশ্চিতভাবেই নেই 
আধুনিক রাষ্ট্রব্যবস্থা সম্পর্কে সীমিত জ্ঞানের একজন মানুষের পক্ষেই এরকম আজব মন্তব্য করা সম্ভব। 
- বলেছেন উনি আরেক জায়গায় - ব্লগ নাকি নবীন লেখকদের জন্যে প্রজননক্ষেত্র। 
প্রজননক্ষেত্র বুঝি! তার অলিখিত এসাম্পশান হলো এখনো পরিপক্ক লেখক হইনি। এখনো ব্যাঙ্গাচি আছি। তাদের আশীর্বাদে এক সময় ম্যাচিওর লেখক হতে পারবো, পত্রপত্রিকায় লেখা যাবে, হয়তো বইমেলায় বেরুবে বই। আজিজে আর গাছতলার আড্ডায় মিলবে দেখা। তার আগে পর্যন্ত ট্যাডপোলই থেকে যাবো। 
সুমন ভাই, আপনার এই basic assumption একান্তই আপনার। তবে এটুকু বলি। অপরিপক্ক লেখক কিনা জানি না। কেয়ারও করি না। কেয়ার করি অন্য জিনিস - আমি পরিপক্ক ব্লগার কি না। সেই হিসাব আমার কাছে বেশী দামী। আপনাদের আকিকা, আপনাদের দেয়া ব্যাপটিজম যেহেতু চাইনি, সেটা নিজের কাছেই রেখে দেন না হয়।
- বলেছেন - তাদের যে ভুল তা স্রেফ শিক্ষানবিশির ভুল। 
প্যাট্রনাইজিং-এর সংজ্ঞা এটাই। এই নিয়ে যা বলার অলরেডি বলেছি। গুরুজীর থেকে শিক্ষা নিতে অস্বীকার করলাম, আমি এই নাদান শিক্ষানবিশ। নাউ প্লিজ গো অ্যাওয়ে। 

