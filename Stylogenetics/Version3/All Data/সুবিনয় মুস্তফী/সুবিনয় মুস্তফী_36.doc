প্রতিভাবান প্রকৌশলীদের প্রতি




বিশ্ব জুড়ে অর্থনৈতিক মন্দার খবরটি সত্য হলেও সব কিছুই দুঃসংবাদ নয়। সত্য বটে যে কোন কোন দেশ এবং কোন কোন সেক্টর একদম কাবু হয়ে পড়েছে - যেমন ধরেন যুক্তরাষ্ট্র, অথবা ব্যাংকিং সেক্টর। আবার এরই পাশাপাশি কোন কোন দেশ এবং কোন কোন অর্থনৈতিক সেক্টর একদম বহাল তবিয়তে দিন কাটিয়ে দিচ্ছে। মন্দার লেশমাত্র তাদের ছোঁয় না, বরং তাদের জনবলের চাহিদা বাড়ছে। কিছু কিছু ক্ষেত্রে কাজ করার লোক না পাওয়ায় রীতিমত দক্ষ (skilled) শ্রমিকের সংকট দেখা দিচ্ছে!
এরকম চার-পাঁচটি উদাহরণ এই লেখাতে দেবো। বিবিধ শ্রেণীর প্রকৌশলীদের জন্যে বর্তমান সময়টা এক রকম স্বর্ণযুগ বলতে পারেন। এর পেছনে কারনও বিবিধ - 
- দিন যত যাচ্ছে, তত উন্নত বিশ্বের জনসংখ্যা বৃদ্ধ হচ্ছে (ইউরোপ, আমেরিকা, জাপানে)। কর্মক্ষম মানুষের সংখ্যা কমে আসছে। যত লোক রিটায়ার করছে, তত ইয়াং লোক উঠে আসছে না। এই সংকট আরো দুর্বার হয়েছে টেকনিকাল সমস্ত ফিল্ডে। বিশেষ করে যুক্তরাজ্য বা জার্মানির মত দেশে ছেলেপেলেদের "কঠিন" বিজ্ঞান পড়াতে অরুচি এক বিশাল ক্রাইসিসের সৃষ্টি করেছে। গণিত, ফিজিক্স, রসায়ন - এসবে অনাগ্রহ বা অনীহা থাকলে বিজ্ঞানে অগ্রসর হওয়া সম্ভব না। তাই এইসব দেশে জ্ঞানবিজ্ঞানের চর্চা ভবিষ্যতে যেমন রুদ্ধ হবে, ঠিক তেমনই অতি প্রয়োজনীয় নির্মান কাজ, বা বৈজ্ঞানিক গবেষনা কাজও বাধাপ্রাপ্ত হবে। এবং দেখা যাচ্ছে বাস্তবে হচ্ছেও তাই। 
- আরেকটি মূল কারন তেলের মূল্যবৃদ্ধি। এর সবচেয়ে বড় বেনিফিশিয়ারী কে হয়েছে? নিশ্চয়ই মধ্যপ্রাচ্যের দেশগুলো। চল্লিশ টাকার তেল যেহেতু ১৪০ হয়েছে, সেহেতু ওদের এখন বারো মাসই ঈদ লেগে আছে। অন্যান্য দেশে ক্রেডিট ক্রাঞ্চ এবং লিকুইডিটির প্রকট সংকট চলছে (তারল্য, বা ক্যাশ টাকা, বা সহজলভ্য ঋণ অর্থে)। কিন্তু আরবদের তেল যেহেতু খোদাপ্রদত্ত, তা শুধু মাটির নীচ থেকে উঠিয়ে ব্যারেলে ভরে বিশ্ব বাজারে বিক্রি করলেই ব্যাংকে জমা পড়ে বিলিয়ন এমন কি ট্রিলিয়ন ডলার। সেই টাকা দিয়ে এককালে আরবরা চরম ভোগবাদী জীবনযাপন করতো। বিলাসবহুল প্রমোদতরী, রেসকোর্সে ঘোড়া, মোনাকোর ক্যাসিনোতে জুয়া, কিম্বা লাস ভেগাসের গণিকা - সবাই আরবদের টাকার খনি থেকে এককালে লাভ করেছে। 
মদ/মাগীবাজি যে এখনো চলছে না, তা না। কিন্তু ৭০-এর দশকের তেলের বুমের সময় যথেচ্ছ বিলাসিতার পাশাপাশি আরবরা যেই কাজটা করেনি, সেটা তারা এখন করছে। বিভিন্ন উৎপাদনশীল বা ভবিষ্যতমুখী খাতে তারা টাকা ইনভেস্ট করছে - শিক্ষা, স্বাস্থ্য, অবকাঠামো, এবং তেল ছাড়াও অন্যান্য ব্যবসায়িক সেক্টর - সব কিছুতেই এখন তারা মনোযোগ দিতে চাইছে। 
*
আজকের লেখার টার্গেট নবীন প্রকৌশলী ভাইয়েরা যারা অনেকেই হয়তো পড়াশোনা করছেন এখনো। দেশে তো বটেই, বিদেশে থাকা ইঞ্জিনিয়ারিং স্টুডেন্টরাও। সারা দুনিয়াতে যেই পরিমাণ টেকনিকাল কাজের জোয়ার এসেছে, তার থেকে আমাদের প্রকৌশলীরা কেন বঞ্চিত হবেন? ভারতীয়রা আজকে যেমন মোটামুটি বিশ্ব আইটি সেক্টর-কে কব্জা করে ফেলেছে। তার পেছনে একটি মূল সঞ্চালিকা শক্তি ছিল বিশ্বের বিভিন্ন দেশে - প্রধাণত মার্কিন যুক্তরাষ্ট্রের সিলিকন ভ্যালিতে - ভারতীয় টেক বিশারদদের আধিপত্য। 
ভারতীয় টেকিরা যে কেবল নিজের পকেট ভরেছিলেন, দেশের বাড়িতে শুধু নিজের জন্যে বাড়ীঘর করেছিলেন তা কিন্তু না। বরং তারা নেটওয়ার্ক গড়েছেন নানান দেশে। বিদেশে বসে বিভিন্ন দুরূহ প্রজেক্ট সম্পাদন করেছেন, বিশ্বমানের প্রজেক্টে কাজ করেছেন, এমন কি সে সব প্রজেক্টে নেতৃত্ব দিয়েছেন। যখন দেশে অনুকূল পরিবেশ পেয়েছেন, উপযুক্ত কাজের ডাক পেয়েছেন, সেই ডাকে সাড়া দিয়ে দেশে চলে গেছেন, দেশকে এগিয়ে নেওয়ায় তাদের অবদানটাও যেন রাখতে পারেন। 
এই লেখা পড়ে হয়তো কেউ কেউ ভাবতে পারেন যে আমি ব্রেন ড্রেন-এর সমর্থনে লেখছি। তা নয়। আমি বাংলাদেশের মেধা আর প্রতিভার পূর্ণ বিকাশের সমর্থনে লেখছি। আমাদের যেই জেনারেশনের প্রকৌশলীরা বেরিয়ে আসছে, তাদের মেধাপ্রকাশের ক্ষেত্র হতে পারে কিন্তু গোটা বিশ্ব। এবং তাদের অর্জিত অভিজ্ঞতা থেকে লাভবান হতে পারে ভবিষ্যতের বাংলাদেশ। 
এই লেখার টার্গেট তাই কলেজ পড়ুয়া ছাত্ররাও। এবং তাদের ভাই, বোন, কাজিন, বাবা, মা, আত্মীয়, যারা তাদের গাইড করতে পারে। দেশের ছেলেপেলে এখন আগাছার মত বিবিএ পড়ে। আমি নিজে বিবিএ-র ছাত্র ছিলাম, সেই বিধায় বিবিএ পড়াশুনার মান সম্পর্কে সম্পূর্ণ জেনেই বলছি। এই পড়াশুনা করে হয়তো ঢাকার বিদেশী ব্যাংক বা মাল্টিন্যাশনালের সাবান-শ্যাম্পু বা বিড়ি বেঁচার কাজ সহজে পাওয়া যেতে পারে। কিন্তু দেশের সমস্ত মেধাবী ছাত্ররা কেন এই লাইনে যেতে চাইবে? কারন সঠিক দিক নির্দেশনার অভাব। সামনে আশার আলোর অপ্রতুলতা। এই কারনে ছেলেমেয়েদের কাছে উচ্চ মাধ্যমিকের পরে বিবিএ পড়তে চাওয়াটা একটা ডিফল্ট অপশন হয়ে গেছে। 
আমরা বরং চাইবো, আমাদের ছেলেমেয়েরা সবরকম পড়াশোনা করুক। বিশেষ করে যে সব টেকনিকাল লাইনে আমাদের ছেলেপেলেদের এতো মেধা, সেই মেধা পূর্ণ বিকাশ পাক। কিছু বিবিএ-র দরকার আছে জ়ানি, আর অর্থনীতির মারপ্যাঁচ শেখা তার থেকেও জরুরী! কিন্তু ঠিক ততখানি জরুরী এক নতুন বিজ্ঞানমনস্ক, প্রকৌশল-পারদর্শী জেনারেশন। নতুন নতুন প্রযুক্তি বিশেষজ্ঞরাই ভবিষ্যতের দুনিয়াটাকে চালাবেন। এই ব্যাপারে কোন সন্দেহের অবকাশ নেই। আমাদের ছাত্র, শিক্ষক, অভিভাবক এমন কি সরকারের দরকার এই সব ট্রেন্ডের দিকে নজর রাখা এবং এর থেকে পূর্ণ লাভ নিজের এবং দেশের জন্যে তুলে আনা। 
উদাহরন ১)
তেল প্রকৌশলীর অভাবে মরে যাচ্ছে তেল ইন্ডাস্ট্রি! New Oil Crisis: An Engineer Shortage! আমার কথা না, বরং টাইম ম্যাগাজিনের কথা। এই আর্টিকেলটা পড়ে দেখুন। সাম্প্রতিক একটি রচনা, খুবই প্রাসংগিক। খুব সংক্ষেপে এর সারমর্ম - পেট্রোলিয়াম ইন্ডাস্ট্রি এক বিরাট প্রকৌশলী ক্রাইসিসে ভুগছে। বাৎসরিক ১০ থেকে ১৫% ইঞ্জিনিয়ার কমতি হচ্ছে প্রয়োজনের তুলনায়। তেলের দাম বাড়ার ফলে এখন বিশ্বের ইতি-উতি তেল আবিষ্কার এবং উত্তোলনের কাজ পুরোদমে চলছে। কানাডা থেকে আজারবাইজান, মধ্যপ্রাচ্য থেকে ব্রাজিল পর্যন্ত। সবাই তেল খুঁজছে। 
কিন্তু ইঞ্জিনিয়ার কই? নেই নেই নেই! জানা গেছে যে পেট্রোলিয়াম ইঞ্জিনিয়ার সমিতির সদস্যদের দুই-তৃতীয়াংশ এখন চল্লিশোর্ধ। অর্ধেকের বেশী আগামী দশকের মধ্যে রিটায়ারমেন্টের মেয়াদের ভেতর চলে যাবেন। 
কিন্তু নতুন ছেলেপেলে সেই পরিমানে আসছে না। সদ্য পাশ পেট্রোলিয়াম ইঞ্জিনিয়ার তাই এখন বাঘের দুধের মত দুর্লভ, তাদের বেতনও এখন ওয়াল স্ট্রীটের কাছাকাছি চলে গেছে! এই সংকটের পরিপ্রেক্ষিতে আমরা কি করতে পারি? আমাদের কি তেল ইঞ্জিনিয়ারিং পড়ানো হয় বুয়েটে বা অন্যত্র? যদি না হয়, তাহলে এমন কোন ধরনের প্রকৌশল পড়া দরকার, যেখানে থেকে পেট্রোলিয়ামে সাইডওয়াইজ চলে যাওয়ার অবকাশ থাকবে। অনেকেই বিদেশে মাস্টার্স করতে চলে যান গ্র্যাজুয়েশান শেষে। যদি এমন হয় যে ভবিষ্যত ক্যারিয়ার অপশনের কথা চিন্তা করছেন, তাহলে পেট্রোলিয়ামকে মাথার সামনে রাখুন। আখেরে নিশ্চিত লাভবান হবেন!
(আগামী খন্ডে সমাপ্য)

