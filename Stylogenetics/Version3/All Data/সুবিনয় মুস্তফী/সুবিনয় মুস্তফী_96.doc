ওয়েস্টার্ন



সপ্তাহখানেক আগে যুক্তরাষ্ট্রে বেরাতে এসেছি। অন্যান্যবারের মত ড্যালাস শহরে বন্ধুদের বাড়িতে দাওয়াত খেয়ে ঝিম মেরে থাকতে চাইনি এবার। না, এবারের উদ্দেশ্য ছিল বিশাল এক সফরে বের হবার। আমেরিকার পশ্চিমে রোডট্রিপ। এই পশ্চিমের থেকে 'এপিক' নিসর্গ আর খোদার দুনিয়ায় খুব বেশী নেই। তিন মাস আগে গাইডবুক কিনে ট্রিপের পরিকল্পনা করা শুরু করি। ১৫০ বছর আগে কাউবয় আর ইন্ডিয়ানদের সংঘর্ষ এখানেই হয়েছিল, এই ওয়েস্ট-কে নিয়েই ছোটবেলায় বই পড়েছি সেবার, ছবি দেখেছি জন ওয়েইন আর ক্লিন্ট ঈস্টঊড-এর। আর পশ্চিমে রোডট্রিপ কিংবদন্তীর পর্যায়ে নিয়ে গেছে জ্যাক কেরুয়াক-এর অন দ্য রোড, বা ঈজি রাইডার আর থেলমা এন্ড লুইস-এর মত চলচ্চিত্র।
পাঁচ দিন আগে বেরিয়েছি আমি আর রাসেল, আমার প্রাক্তন রুমমেট। একটা ভাড়া করা ছোট টয়োটা জীপে। ড্যালাস থেকে শুরু করি। নিউ মেক্সিকো আর এরিজোনা হয়ে নেভাডা-তে এসে ঠেকেছি আজকে। পাঁচ দিনে গাড়ি চালিয়েছে রাসেল প্রায় ১৮০০ মাইল। অবিশ্বাস্য কিছু স্থান দেখার সৌভাগ্য হয়েছে - নিউ মেক্সিকো'র পাহাড়-চুড়ায় অপরূপ সান্তা ফে শহর, প্রাচীনামলের ইন্ডিয়ানদের ধ্বংসপ্রাপ্ত নিদর্শন চাকো ক্যানিয়ন, আর সেরার উপরেও সর্বসেরা এরিজোনা-ইউটাহ সীমান্তে অবস্থিত মনুমেন্ট ভ্যালি। প্রায় দুই দিন হয়ে গেছে, এখনো অভিভূত সেখান থেকে এসে। 
আজ রাত কাটাচ্ছি লাস ভেগাসে। কালকে চলে যাবো গ্র্যান্ড ক্যানিয়নে- দুই রাত সেখানে থাকার প্ল্যান। টানা দশ দিন পুরো পশ্চিম চষে বেরানোর ইচ্ছা - এখনো অর্ধেক বাকি। একটা ছবি একটা ম্যাপ আর একটা ভিডিও শেয়ার করলাম। এখন দেখি, ভেগাসের নাইটলাইফ একটু চেখে...

কোথায় গেলাম, কি দেখলাম - তার ম্যাপ।

মনুমেন্ট ভ্যালি। যার বিশালত্ব আর একাকীত্বের বিন্দুমাত্র ধারনাও এই ছবি থেকে দিতে ব্যর্থ হলাম...

