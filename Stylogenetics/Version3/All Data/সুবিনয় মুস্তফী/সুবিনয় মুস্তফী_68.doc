গাড়ি চলে না (২) - পিকাসো, টিউলিপ, ডটকম ও সাবপ্রাইম




বাঁয়ে যে চিত্রকর্মটি দেখছেন, তার শিরোনাম পাইপ হাতে বালক। ১৯০৫ সালে পাবলো পিকাসো প্যারিসে বসে ছবিটি আঁকেন। শিল্পীর বয়স তখন সবে ২৫, প্যারিসের বোহেমিয়ান পাড়ায় মাত্র বসবাস গেড়েছেন। হয়তো প্রশ্ন উঠতে পারে যে আমেরিকার সাবপ্রাইম ক্রাইসিস-এর সাথে ১০০ বছরের অধিক পুরনো এই ছবিটির কি সম্পর্ক থাকতে পারে? কিন্তু কেঁচো একটু খুঁড়তে গেলেই যে সত্যটি বেরিয়ে পড়ে, তা হলো পিকাসোর বালক আর সাবপ্রাইম সমস্যা একই মুদ্রার এপিঠ ওপিঠ। 
(খল)নায়কের নাম গ্রীনস্প্যান

গত পোস্টে দেখা গেলো যে ২০০১-০২ এর মন্দা নিরাময় করতে গিয়ে আমেরিকার কেন্দ্রীয় ব্যাংক ফেডারেল রিজার্ভ, সংক্ষেপে ফেড, সুদের হার কমিয়ে ১%-এ নিয়ে আসে। উদ্দেশ্য বিনিয়োগ ও কেনাকাটা আবার চাঙ্গা করে তোলা। এবং এও দেখেছিলাম যে পলিসিটি আপাতদৃষ্টে সফল হয়েছিল। এই প্রসংগে ফেড'এর তৎকালীন চেয়ারম্যান অ্যালান গ্রীন্সপ্যান সম্পর্কে একটু বলার সময় হয়েছে। 
গ্রীন্সপ্যান ১৯৮৭ সালে রোনাল্ড রেগানের শাসনামলে ফেড'এর চেয়ারম্যান হিসাবে নিযুক্ত হন। এই পদটি শুধু আমেরিকা নয় বরং সমগ্র বিশ্বের অর্থনীতির জন্যে একটি অত্যন্ত গুরুত্ববহ পজিশন। চেয়ারম্যান এবং তার সাঙ্গপাঙ্গ-রাই আমেরিকার সুদের হার নির্ধারণ করেন - উদ্যোক্তারা সহজ়ে ব্যবসার পুঁজি পাবে কি পাবে না, লোকজনের ঘরবাড়ি কেনার সামর্থ্য হবে কি হবে না, তার অনেকটাই নির্ভর করছে ফেড কত বেশি বা কত কম সুদের হার ধার্য করে দিল তার উপর। 
গ্রীন্সপ্যান যৌবন বয়সে উগ্র (অনেকে বলেন উন্মাদ) রক্ষণশীল লেখিকা অ্যায়েন র‌্যান্ডের শিষ্য ছিলেন। প্রৌঢ় বয়সে এসে তাকে মার্কিন অর্থনীতির শিখরে বসিয়ে দিলেন প্রেসিডেন্ট রেগান। পরবর্তীতে প্রথম বুশ এবং বিল ক্লিনটন এই দুজনের শাসনামলের সময়ে গ্রীন্সপ্যান বেশ সদর্পেই ফেডারেল রিজার্ভের নেতৃত্ব দেন। 
বদনা লিমিটেড - ১৯৯৬-এ মতিঝিলের শেয়ার ধ্বস
৯০-এর দশকের মাঝামাঝি যখন ডটকম বুদবুদ প্রথম সৃষ্টি হয়, তখন পর্যালোচকদের অনেকেই বলেছিলেন যে শেয়ারবাজার বেপরোয়া হয়ে যাচ্ছে, একে থামানো উচিত। ১৯৯৫-৯৬ এর দিকে এসে শেয়ার সূচক Dow Jones Index ঘোড়ার বেগে ছুটতে আরম্ভ করে। বাংলাদেশেও সেই সময়ে শেয়ার বাজারের নেশা তৈরী হয়েছিল - ১৯৯৬ সালের কথা বলছি। কাজকাম বাদ দিয়ে বন্ধুবান্ধব থেকে টাকা ধার নিয়ে এমনকি জমি-জমা বিক্রি করে মতিঝিলে শেয়ারের খেলায় নেমেছিলো হাজার হাজার মানুষ। এবং তাদের প্রায় সবাই ধরাও খেয়েছিলো, কারো কারো ক্ষেত্রে বিশাল ধরা, একেবারে সর্বস্ব-খোয়ানো ধরা। 
ঢাকা স্টক মার্কেটে যেটা হয়েছিল, সেটা ছিল একটা ক্লাসিক স্পেকুলেটিভ বাবেল (speculative bubble)। হুজুগ থেকে সৃষ্ট বুদবুদ বলতে পারেন। হালাল রাস্তায় চিন্তা করলে শেয়ারবাজি কিন্তু বেশ সরল। অমুক কম্পানীর পণ্য উৎকৃষ্ট, ব্যবস্থাপনা চৌকষ, মার্কেট কব্জা। আমি জানি যে গ্রামীন ফোন একটা সলিড কম্পানী, এর মোবাইল মানুষ খাবেই, গ্রামীণও প্রতি বছর লাভের খাতায় থাকবেই। তাই গ্রামীণের শেয়ার কিনলে আমি বছর কে বছর ভালো মুনাফা পাবো, ভালো ডিভিডেন্ড খাবো, আমার শেয়ারের দাম উত্তরোত্তর বাড়তে থাকবে। এটাই স্বাভাবিক। 
স্পেকুলেটিভ বাবেল-এর ক্ষেত্রে এই সব লজিক কাজ করে না। কম্পানীর প্রডাক্ট ভালো কি মন্দ, তার ম্যানেজারগণ জিনিয়াস না গাধা, এই সব কেউ হিসাব করে না। আমি শুধু জানি যে গত সপ্তাহে বদনা লিমিটেড-এর শেয়ারের দাম ছিল ৫০ টাকা, আজকে সেটা ১০০ টাকা, এবং আগামী সপ্তাহে সেটা ১৫০ টাকা হয়ে যাবে। তাই আমি ১২০ টাকা দিয়ে হলেও সেই শেয়ার যে কোন ভাবে আজকে কিনবো, তারপর আগামী সপ্তাহে সুন্দরমত ১৫০ টাকায় বিক্রি করে দিয়ে কড়কড়ে লাভ গুণবো। মানে, ভবিষ্যতে দাম বাড়ার আশায় আজকে বেশী দাম দিয়ে কেনা। এটাই স্পেকুলেশান, হুজুগ।
কিন্তু বুদবুদ যখন ফাটে, তখন একেবারে মাথার উপর ফাটে। হঠাৎ যদি কেউ বলে বসে - বদনা লিমিটেডের শেয়ার তো ভাই আমি কিনবো না, ওদের বদনা তো এখনো প্রডাকশনেই যায়নি - ঠিক তখনই লাগে ভ্যাজাল। যেই ব্যাটা ১২০ টাকা দিয়ে শেয়ার কিনেছিলো ১৫০ টাকায় বেঁচার আশায়, হঠাৎ সে টের পায় তার শেয়ারের কোন ক্রেতা নেই। কোনমতে তার টাকা ফেরত পাওয়ার জন্যে ১২০ কেন, ১০০ টাকায়ও তখন সে শেয়ার ছেড়ে দিতে রাজী থাকে - যদি ভালোয় ভালোয় আরেকটা গাধার কাছে গছিয়ে দেয়া যায়! কিন্তু ততক্ষণে মার্কেট-ব্যাপী প্যানিক শুরু হয়ে গেছে, লোকজন কোনমতে শেয়ার বেঁচে দিয়ে বাপের থেকে ধার নেয়া টাকা উদ্ধার করতে পারলেই বাঁচে। তখন ক্রেতার অভাবে তীব্র গতিতে শেয়ারের দাম নীচে নামতে থাকে। 
বাংলাদেশের শেয়ার বাজারে ১৯৯৬ সালের শেষের দিকে এসে যে ধ্বস নেমেছিলো, তা অনেকটা এমনই ছিল। অবশ্য যতদূর মনে পড়ে, সেখানে শেয়ারের দাম নিয়ে ছিনিমিনি খেলে পাবলিককে কিছু অসৎ স্টকব্রোকার প্রতারিতও করেছিল।  
স্পেকুলেটিভ বাবেল অবশ্য নতুন কিছু না। যুগে যুগে এমনটা হয়েছে। ১৬৩০-এর দশকে হল্যান্ডে টিউলিপ ফুল কেনাবেঁচা নিয়ে বিরাট এক বাবেল সৃষ্টি হয়েছিল, যেটা টিউলিপ-মেনিয়া হিসাবে আজও বিখ্যাত। মাইক ড্যাশ-এর এই নিয়ে একটি সুপাঠ্য বই আছে।  
হুজুগের রাজা Asymmetric Alan
তো ৯০-এর দশকের শেষের দিকে নিউ ইয়র্কের শেয়ার বাজারেও বিরাট বুদবুদ সৃষ্টি হলো। কিভাবে ডাও জোন্স সূচক বেড়েছে, তার নজির এখানে পাবেন। ১৯৭২ সালে এই সূচক ১০০০-এ পৌঁছায়। তারপরের ইতিহাস নিম্নরূপ - 
১৯৮৭ - ২০০০
১৯৯১ - ৩০০০
০২/৯৫ - ৪০০০
১১/৯৫ - ৫০০০
১০/৯৬ - ৬০০০
০২/৯৭ - ৭০০০
০৭/৯৭ - ৮০০০
০৪/৯৮ - ৯০০০
০৩/৯৯ - ১০,০০০
০৫/৯৯ - ১১,০০০
খুব অল্প সময়ের মধ্যে সূচক দ্বিগুন তিনগুন হয়ে গেল। কেউ কেউ বলতে লাগলেন - আরে বুঝো না তো, ইন্টারনেট-ভিত্তিক অর্থনীতি এক নতুন ডাইমেনশন সৃষ্টি করবে, তাই শেয়ারের চড়া দাম আসলে ঠিকই আছে। ক্ষুদ্র সংখ্যক কিছু লোক ইতিহাসের পাতার দিকে তাকিয়ে বললেন যে - না, এমন বুদবুদ আগেও হয়েছে, এবারও হচ্ছে। ফেড তুমি এই আগুনে একটু পানি ঢালো, গ্রীন্সপ্যান তুমি সুদের হার প্রয়োজন মত বাড়াতে থাকো। বাজারের গতি প্লীজ একটু মন্থর করো। 
কিন্তু গ্রীন্সপ্যান তাদের কথা শোনেননি। ১৯৯৭ থেকে ১৯৯৯ - এই সময়ে তার পদক্ষেপ নেয়া উচিত ছিলো কিন্তু তিনি তার কর্তব্য পালন করেননি। নতুন শতাব্দীতে এসে যখন সবার টনক নড়লো যে ইন্টারনেট স্টক ভালো কিন্তু আসলে অত ভালো না, তখন বড্ড দেরী হয়ে গেছে। ঢাকার শেয়ার বাজারের মত নিউ ইয়র্কেও শুরু হলো প্যানিক। সড়সড় করে ডাও জোন্স পড়তে লাগলো - ১১,০০০ থেকে ৭,০০০-এর কোঠায় নেমে এসেছিল সূচক শেষমেষ। 
তাই মন্দার বর্গী এলো দেশে। গ্রীন্সপ্যান বাবাজি এইবার অ্যাকশনে নামলেন। দরকারের সময় সুদের হার তিনি কখনো বাড়াতেন না, কিন্তু বাবেল ফেটে গেলে সুদের হার কমাতে গ্রীন্সপ্যানের জুড়ি কেউ ছিল না। এই কারনে তার শাসনামলের পলিসিকে এখন asymmetric বলে অভিযুক্ত করা হয়। তিনি হুজুগ থামাতে কিছু করতেন না, কিন্তু হুজুগ ফেঁসে গেলে ঠিকই অনেক কিছু করতে প্রস্তুত ছিলেন। আরে বাবা, বাবেলটা হতে দিস কেনো? হুজুগ সময়মত থামালে তো এত ঝামেলা বাঁধে না। কিন্তু গ্রীন্সপ্যান একটা না, বরং দু'দুটা বাবেলের সৃষ্টি করেছিলেন। প্রথম বাবেল, ডটকমের ধাক্কা তিনি নিজেই সামলেছিলেন, কিন্তু দ্বিতীয় বাবেল সাবপ্রাইমের খেসারত এখন দিতে হচ্ছে অন্য সবাইকে। 
লিকুইডিটি থেকে বাবেল কিভাবে তৈরী হয়?
সুদের হার যখন অনেক কম থাকে তখন সবাই ঋণ নিতে রাজী থাকে। অর্থনীতিতে প্রচুর টাকা ঘোরাফেরা করে। পরিভাষায় একে excess liquidity বলা হয়। বাজারে টাকা যে অনেক বেশী, এই কথা দ্বারা এটাই বোঝানো হয়েছে। 
কিন্ত টাকা তো আর এমনি এমনি ভেসে বেরাবে না। সেটা দিয়ে কিছু একটা কেনা দরকার। সহজ কথায় টাকা খোঁজে সম্পদ। Liquidity chases assets. 
সাধারণ মানুষ বড় অংকের টাকা পেলে যেই কাজটা সবচেয়ে বেশী করে, তা হলো স্থাবর সম্পত্তি কেনা। যেমন ফ্ল্যাট অথবা বাড়ী। ক্রেতাদের মধ্যে প্রতিযোগিতার কারনে এই সকল স্থাবর সম্পত্তির দাম তখন বাড়তে থাকে। অন্যান্য ক্যাটেগরির সম্পদের দামও পাশাপাশি বেড়ে যায় - জমি-জমা, স্টক বা শেয়ার। এমন কি লিকুইডিটি-প্রসূত বাবেল যখন চরমাকৃতি ধারণ করে তখন আমরা দেখতে পাই যে নানা রকম 'exotic assets', যেমন ধরেন শিল্পকর্ম অথবা অ্যান্টিক (antique) সামগ্রীর দামও বেড়ে গেছে। কেনার যখন আর কিছু বাকি থাকে না, তখনই লিকুইডিটি দৌড়ায় এই সব পেইন্টিং আর অ্যান্টিক-এর পেছনে। সাইসাই করে দাম বেড়ে যায় এগুলার। 
এটাকে এক রকম অমোঘ নিয়মও বলা যেতে পারে - যদি পেপার পত্রিকায় পড়েন যে অমুক পেইন্টিংটি দামের দিক থেকে নতুন বিশ্বরেকর্ড সৃষ্টি করেছে, তখনই বুঝবেন যে ডাল মে কুছ কালা হ্যায় - বুঝে নিতে হবে যে বুদবুদ বড় হতে হতে শেষ সীমানায় চলে গেছে, ফাটতে আর বেশী দিন বাকি নেই।
কেয়ামতের আলামত - ভ্যান গখ ও পিকাসো 
এই কারনেই শুরুতে পিকাসোর শরণাপন্ন হয়েছিলাম। পাইপ হাতে বালক চিত্রকর্মটি ২০০৪ সালের মে মাসে নিলামে ওঠে। এবং ১০৪ মিলিয়ন ডলারের রেকর্ড মূল্যে বিক্রি হয়ে ভ্যান গখের পূর্ববর্তী রেকর্ড ভঙ্গ করে। মজার ব্যাপার হচ্ছে এই যে, ভ্যান গখের রেকর্ডটিও সৃষ্টি হয়েছিল আরেক লিকুইডিটি বুদবুদেরই কল্যাণে। সেই ১৯৯০ সালে ভ্যান গখের আঁকা ছবি - ডাক্তার গাশে'র প্রতিকৃতি - ৮২ মিলিয়ন ডলার দিয়ে কিনে নিয়েছিলেন জাপানী ব্যবসায়ী রিওই সাইতো। জাপানের মিরাকেল অর্থনীতির শেষ উল্লাসের দিন তখন। ৮০'র দশকের asset-price bubble-এর চরম বাড়াবাড়ি প্রায় শেষ পর্যায়ে, আর কিছুদিনের মধ্যেই জাপান নিপতিত হয় সুদীর্ঘ এক মন্দায়, যার রেশ তারা আজ পর্যন্ত ঠিকমত কাটিয়ে উঠতে পারেনি। জাপানের স্থবিরতার সুযোগ নিয়ে গত দশ বছরে চীন আবির্ভূত হয়েছে এশিয়া মহাদেশের নতুন অর্থনৈতিক পরাশক্তি হিসাবে। 
ভ্যান গখের রেকর্ড টিকেছিল ১৪ বছর কিন্তু পিকাসোর রেকর্ড মাত্র দুই বছরের মাথায় মুছে গেলো। ২০০৬ সালে গুস্তাভ ক্লিম্‌ট-এর একটি পেইন্টিং বিক্রি হয় ১৩৫ মিলিয়ন ডলারে। কিন্তু এই রেকর্ডও বেশী দিন টেকেনি। একই বছর অ্যাবস্ট্রাক্ট এক্সপ্রেশনিজম ধারার দুটি চিত্রকর্ম - ভিলেম ডি কুনিং'এর একটি এবং জ্যাকসন পোলক'এর একটি - নিলামে বিকোয় যথাক্রমে ১৩৭ মিলিয়ন এবং ১৪০ মিলিয়ন ডলারে। (এই লিংকে সবগুলা পেইন্টিং-এর বিবরণ দেয়া আছে।) ২০০৬ সালে এই খবরগুলো যখন পত্রিকায় দেখতাম, তখন মনে পড়তো ভ্যান গখের ছবি নিয়ে আশির দশকে তোলপাড়ের কথা। বুঝেছিলাম যে খেলা ওভারটাইমে চলে গেছে, কিছুদিনের মধ্যেই এই বাবেল ভেঙ্গে পড়বে, ঠিক দিনক্ষণ নিশ্চিত না হলেও কেয়ামতের আলামত সবই পরিষ্কার। 
এবং শেষমেষ হলোও তাই। ২০০৭ এর মাঝামাঝি এসে বিশ্ববাজারে হঠাৎ করেই সেন্টিমেন্ট নেতিবাচক মোড় নিল। আজ ছয় মাস পরে আমরা দাঁড়িয়ে আছি এই সর্বশেষ বাবেলের ফেটে-যাওয়া ময়লা ফেনার উপর। এই বাবেল সৃষ্টির সিংহভাগ দোষই বর্তায় ওয়াল স্ট্রীটের চামচা ফেড চেয়ারম্যান অ্যালান গ্রীন্সপ্যানের উপর। তিনি গত বছর রিটায়ার করেছেন। এবং গত ছয়মাস ধরে অনেকটা নির্লজ্জভাবেই নিজের সাফাই গাইছেন, তার নানান ভূল সিদ্ধান্তের জন্যে অজুহাত বানাচ্ছেন। একটা যুক্তি খাড়া করিয়েছেন এই রকম - যে asset-price bubble যখন ঘটে, তখন সেটাকে বাবেল হিসাবে সনাক্ত করা দুরূহ, তাই আমি সেই সময় সুদের হার বাড়াইনি বা অন্য কিছুই করিনি। এইসব ফালতু প্যাঁচাল আর কি। একটা বইও লিখেছেন এইসব আগডুম-বাগডুম যুক্তি দিয়ে। 
সব মিলিয়ে ধারণা করছি যে জ্যাকসন পোলকের রেকর্ডটি বেশ কয়েক বছর টিকবে। বাঁয়ে দেখছেন সেই ছবিটি - নম্বর ৫, ১৯৪৮। 
P.S. প্রশ্ন উঠতে পারে যে speculation আগে না liquidity আগে। উত্তর হলো বাজারে অতিরিক্ত লিকুইডিটি থেকেই speculation-এর জন্ম হয়, যদিও এটা সব ক্ষেত্রে সত্য নয় - যেমন বাংলাদেশের বেলায়। তবে সেখানেও জমি-জমা বেঁচে ধার-কর্জ করে লিকুইডিটি সৃষ্টি করা হয়েছিল, বাজারে speculation করার উদ্দেশ্যে।
টাইমলাইন
১৯৯৫-২০০০ - টেলিকম ও ডটকম প্রসূত শেয়ার বাবেল
২০০১-২০০৩ - ডটকম ধ্বস, শেয়ার বাজারের পতন
২০০৪-২০০৬ - সাবপ্রাইম বাবেল, পুনরায় শেয়ার বাজারের উত্থান
২০০৭ - আজতক - সাবপ্রাইম ক্রাইসিস
অর্থনীতি সিরিজের পূর্ববর্তী পোস্ট
গাড়ি চলে না - বিশ্ব অর্থনীতিতে ঘোর ঘনঘটা
১০০ ডলারের তেল, আর আমাদের অর্থনীতির ভবিষ্যত

