মাতৃভীতি



বয়স তখন দশের মত হবে, ক্লাস ফাইভে পড়ি। স্কুলে আমার এক বন্ধু ছিল, মনিপুরীপাড়ার ছেলে, নাম স্ট্যান। মহা ফক্কর। সেই স্ট্যানের কাছেই আমার প্রথম তালিম - নারী পুরুষের রমণ ক্রিয়া কিভাবে সম্পন্ন হয়, কথ্য ভাষায় এই ক্রিয়াকে কি কি নামে অভিহিত করা হ্য়, চ-শব্দের প্রয়োগ কোন কোন ক্ষেত্রে উপযুক্ত, উক্ত শব্দের কি কি ভ্যারিয়েশান হতে পারে, রমণ ক্রিয়ায় আসলে কি ঘটে এবং কিভাবে - এই সমস্ত বিষয়ে পিএইচডি প্রাপ্ত আমার বন্ধু স্ট্যান। টিফিনের সময় দোলনার ধারে দাঁড়িয়ে দাঁড়িয়ে তার বিশাল জ্ঞানসমুদ্র থেকে কয়েক ফোঁটা জ্ঞান সে আমাকে দান করলো। আমি তো মোটের উপর বিশ্বাসই করতে পারলাম না যে নারী পুরুষ এই রকম আশ্চর্য রকমের বিশ্রী কাজে লিপ্ত হতে পারে। তাই আমি শালার কথা চাপা বলেই উড়িয়ে দিলাম। 
এখানে উল্লেখযোগ্য যে আমার হাইপার-পরহেজগার পিতামাতা সেই আমলে বাসায় ভিসিআর-এর বিরুদ্ধে যেই দন্ডাদেশ জারি করেছিলেন, তা আজ ২০০৭ পর্যন্ত বলবত আছে, এবং সেই নিষোধাজ্ঞা পরে স্যাটেলাইট টিভির উপরেও আরোপিত হয়। এই কারনে বাল্য বয়সে ভিডিও-র মাধ্যমে রমণ ক্রিয়ার খুঁটিনাটির সাথে পরিচিত হওয়ার কোন সুযোগ পাইনি। এটা সেই যুগের কথা যখন চুমাচুমির দৃশ্যও বিটিভি-র সেন্সররা অবলীলায় ঘ্যাচাং করে দিতো। (বাই দ্য ওয়ে, আপনাদের কি ধারণা? ম্যাকগাইভার কি কোন মেয়েরে চুমাইতো? আর থান্ডারক্যাট্‌সের চিটারা আর লায়নো? ওদের কি কেস?)  
তো স্ট্যানের পাঠদান শেষে সেই দিন যথারীতি বাসায় ফিরলাম। আমার আধ-ডজন ভাই বোন, বেশীর ভাগই আমার ছোট। সবাই এক টেবিলে পা দুলিয়ে দুলিয়ে দুপুরে ভাত খাওয়ার রীতি ছিল আমাদের। খাওয়ার সময় 'রেস' লাগতাম, কে সবার আগে শেষ করতে পারে, তার কম্পিটিশান। আমি তরকারি (বিশেষ করে পটল) একদম সহ্য করতে পারতাম না, চান্স পেলেই খোলা জানালা দিয়ে সেই পটল উঠানে ফালানোর তক্কে তক্কে থাকতাম। একটা বিল্লি ছিল, যদি খায়। তরকারি ফেলার কাজটা করতে হতো ভাইদের অগোচরে, ওরা দেখতে পেলে মায়ের কাছে নালিশ যাওয়ার ঘোর আশংকা আছে ('আম্মা আম্মা, মেজ ভাইয়া পটল ফালাইয়া দিছে!' ইত্যাদি। বদখত সব পোলাপান।) আমার জন্যে এহেন নালিশের কোন সুফল নেই, সবই কুফল।
স্ট্যানের থেকে দীক্ষা নিয়ে ঐ দিন বাসায় ফিরে দুপুরে খেতে বসেছি। প্লেটে আবারও পটল, আমার পছন্দ হচ্ছে না। তরকারি ফেলার ধান্দা করছি, ইতিউতি তাকাচ্ছি, জানালা দিয়ে পটল ছুঁড়ে মারার এঙ্গেল এবং স্পীড মনে মনে হিসাব করছি - কিন্তু আমার ছোট ভাই আমার মতিগতি টের পেয়ে গেলো। সে গম্ভীর স্বরে বল্লো, 'ফেললে আম্মারে কইয়া দিমু।' সাধারনতঃ এই কথা শুনলে আমি প্ল্যান বাতিল করে দিতাম। কিন্তু ঐদিন কোন এক কারনে আমি বিচলিত হলাম না। হঠাৎ আমার মাথায় এসেছে, বাহ এই তো ভালো সুযোগ। আমার নতুন শেখা শব্দমালা ছোট্টনের উপর একটু প্র্যাকটিস করে নেই। নতুন এক আগ্রাসী থ্রেট খেলে সে হয়তো পিছিয়ে যাবে। 
তাই আমি চোখ-মুখ কুঁচকে (একটু নীচু স্বরে) ছোট্টনকে বল্লাম, 'তুই কইলে তোরে একদম চুইদ্দা দিমু।' 
চেষ্টা সত্ত্বেও কথাটা বোধ হয় একটু জোরেই বেরিয়ে গিয়েছিল। সাথে সাথে রান্নাঘরে ঘটাং-ঘটাং শব্দে প্লেট-পাতিল পড়ে যাওয়ার শব্দ পেলাম। তার আধা-সেকেন্ড পরে ধুপধাপ পা-ফেলার আওয়াজ। তার আধা-সেকেন্ড পরে কিচেন থেকে আমার মা-জননীর আবির্ভাব - ভয়ংকর রণমুর্তি তার, জোন অফ আর্ক বা মা দুর্গাও তার কাছে হার মানে। চোখের পলকে তিনি আমার কাছে পৌঁছে গেলেন, হঠাৎ টের পাই লোহার সাঁড়াশী যেন আমার দুই গাল চেপে ধরেছে। আমি কিছু বলতে পারছিনা, কিছু বুঝতেও পারছিনা, তার আগেই আমার মায়ের গ্র্যানাইটের আঙ্গুলের তীব্র চাপে আমার মুখ খুলে গেলো। আমার মাথার চুল তার অন্য হাতের শক্ত মুঠিতে ধরা, মাথা ঘুরানোর কোন স্কোপ নেই, শুধু অস্পষ্ট স্বরে গাঁই-গুঁই করতে পারছি তখন। তিনি সোজা আমার মুখ-গহবরে হাত ঢুকিয়ে দিয়ে আমার মুখে যে আধা-চিবানো খাবার ছিল, সেটা বাইরে ফেলে দিতে লাগলেন। আর সাথে সাথে বলে যাচ্ছেন 'বাইর কর, বাইর কর, শয়তান! এই রকম জঘন্য কথা আমার যেই পোলা কইতে পারে, তার আমার ভাত খাওয়ার দরকার নাই! বাইর কর তুই!' 
আমি প্রচন্ড ভয় পেয়ে গেছি, কোনমতে আর্তনাদ করে বল্লাম 'আমি কি কইসি?' আম্মার জবাব এলো (তিনি তখনো আমার মুখের উপর নিদারুন অত্যাচার চালাচ্ছেন) - 'তুই কি কইসোস মানে??? আর কোনদিন যদি তোর মুখে এই রকম বাজে কথা শুনছি, তাইলে খাওয়া তো বন্ধই, তোরে আমি মাইরাই ফালামু। তোরে আমি ঘরের থেকা বাইর কইরা দিমু!' আগে মেরে তারপরে ঘর থেকে বের করে দেবেন, নাকি উল্টাটা - এই সিকোয়েন্স আমার কাছে ঠিক পরিস্কার হলো না। কিন্তু এই নিয়ে আর বেশী প্রশ্ন করা বুদ্ধিমানের কাজ হবে না বুঝলাম। আম্মা তার ভয়াবহ হুশিয়ারি দিয়ে সেবারের মত আমাকে ছেড়ে দিলেন। কিন্তু আমার যা শিক্ষা হওয়ার, তা ততক্ষণে হয়ে গেছে। বলাই বাহুল্য, যে মা-বাবার সামনে আর কোনদিন চ-শব্দের ক্ষীণতম প্রয়োগও আমি কখনো করিনি। 
(আমার মায়ের চরম ডিসিপ্লিনারী শাসনের দুটা বড় উদাহরণ আছে। এইটা একটা। ঐদিন কলাপাতায় খাবার টেবিলে ধ্রুব জানতে চেয়েছিলেন ওয়াইন একদমই খাই কি না - তার জবাবে অন্য গল্পটা বলেছিলাম। প্রায়ই আমার শৈশবের কথা মনে পড়লে সেই স্বৈরশাসনের কথা মনে পড়ে। কই গেলো সেই সব!)

