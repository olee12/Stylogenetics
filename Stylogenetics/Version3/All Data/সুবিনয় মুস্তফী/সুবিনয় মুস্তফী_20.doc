মন্দার মানচিত্র




দুনিয়ার অবস্থা যে চ্রম খ্রাপ সেটা বোঝার জন্যে এই ম্যাপটা চ্রম উপকারী। সমগ্র বিশ্বের ম্যাপ চার ভাগে বিভক্ত করা হয়েছে। 
- যেই দেশগুলো লাল কালিতে সয়লাব, তাদের অর্থনীতি ইতিমধ্যে মন্দায় ডুবে গেছে। উন্নত বিশ্বের প্রায় সব দেশই এখন এই তালিকায় পড়বে। আমেরিকা, কানাডা, ইউরোপ, জাপান ইত্যাদি। বিরাট লাল কালির মধ্যে রাশিয়াও আছে এখন।
- কমলা রঙ্গের দেশগুলো অত্যন্ত ঝুঁকিপূর্ণ অবস্থায় আছে। এদের মধ্যে পাবেন আর্জেন্টিনা, তুরস্ক, দক্ষিণ আফ্রিকা, নরওয়ে, অস্ট্রেলিয়া ইত্যাদি। এদের ঝামেলায় পড়ার কারন - এদের অনেকেই কমোডিটি আর নানান প্রকার খনিজ দ্রব্য চীন আর উন্নত বিশ্বের কাছে সাপ্লাই দিয়ে আসছিলো। নরওয়ের তেল, অস্ট্রেলিয়ার মিনারেল - এসবের দাম ভূপতিত হয়েছে। এই দেশগুলোর রিসেশনে চলে যাওয়ার সম্ভাবনা তাই এখন প্রবল। 
- নীল রঙ্গের দেশগুলো below trend। এর মধ্যে দেখছি মেক্সিকো, ভারত, চীন, ইন্দোনেশিয়া, ইত্যাদি। এবং বাংলাদেশও এই তালিকার সদস্য। এদের ব্যাপারটা হলো, এরা সম্ভবত ২০০৯-১০ সালে অর্থনৈতিক প্রবৃদ্ধি চালিয়ে যাবে। কিন্তু আগের থেকে অনেক কম স্পীডে। যেমন, ভারতের লং-টার্ম ট্রেন্ড ধরা হয় ৭-৮ পার্সেন্ট প্রবৃদ্ধি। সেই ভারত এই বছর হয়তো ৪-৫% শতাংশ প্রবৃদ্ধি পাবে, কপাল ভালো হলে। চীনের লং-টার্ম গড় ১০%-এর মত -- সেটা তো ২০০৯ সালে হবেই না, বরং চীনেরও লাল কালি বা নিদেনপক্ষে কমলা গ্রুপে চলে যাওয়ার আশংকা আছে। 
আর বাংলাদেশ? এতোদিন তো ৫-৬% করে প্রবৃদ্ধি হচ্ছিলো। কিন্তু লেফট হুক রাইট হুক কম্বিনেশন খেয়ে অর্থনীতি ধরাশায়ী হয় কিনা, সেটা বর্তমানে চরম আশংকার বিষয়। লেফট হুক হলো বিদেশ থেকে আমাদের গার্মেন্টস-এর পড়ন্ত চাহিদা - এর আগাম আভাস অলরেডি পাওয়া গেছে। রাইট হুক হলো রেমিট্যান্স। মধ্যপ্রাচ্য আর পাশ্চাত্য থেকে আমাদের রেমিট্যান্স ইনকাম সামনে প্রবল ধাক্কা খেতে যাচ্ছে। এই দুই আঘাতের চোটে অর্থনীতির কি দশা হয় বলা যায় না। সবচেয়ে ভয়ের ব্যাপার হলো যে কর্মসংস্থান একদম নাজেহাল অবস্থায় পড়বে। এই পরিস্থিতি লাঘবে কৃষি হয়তো কিছুটা ভূমিকা পালন করতে পারে। কিন্তু শেষ বিচারে কৃষি সেক্টরের পক্ষে এতো বড় জনগোষ্ঠির কর্মসংস্থান করা একদমই সম্ভব নয়। (এই কারনেই আমাদের শহরে ভাসমান মানূষের এতো ঢল আর এয়ারপোর্টে এতো ভীড়।) তবুও অর্থনীতিবিদ আর ব্লগার জ্যোতি রহমানের মতে কৃষি যদি এই বছর পুনরুজ্জীবিত হয়, তাহলে কিছু পজ়িটিভ প্রবৃদ্ধি অর্জন করা সম্ভব।
- বাকি থাকে কি? সবুজ রঙ্গের কিছু স্পেশাল দেশ যারা এখনো দাবড়িয়ে বেড়াচ্ছে! মূলত ব্রাজিল, পেরু এবং পোল্যান্ড। সারা পৃথিবী ঘুরে মাত্র তিনটা দেশ! যদিও ম্যাপটায় ভালো করে নজর দিলে দেখবেন যে আফ্রিকা এবং মধ্যপ্রাচ্যের দেশগুলো প্রায় সবই অনুপস্থিত। আফ্রিকা বেশ ভালো অবস্থানে চলে এসেছে গত পাঁচ বছরে, এবং এখন পর্যন্ত যদ্দূর জানি তারা তুলনামূলকভাবে চমৎকার ইকনমিক পার্ফোরমেন্স দেখাচ্ছে। আর মধ্যপ্রাচ্য বলতে বোঝায় কেবলই তেল। খুব সম্ভবত নির্ভরযোগ্য ডাটার অভাবে এই দেশগুলোকে এই ম্যাপে উহ্য রাখা হয়েছে। 

