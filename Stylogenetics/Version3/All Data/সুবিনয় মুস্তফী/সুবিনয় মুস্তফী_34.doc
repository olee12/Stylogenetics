প্রাচীন বাংলায়, বইয়ের পাতায়




বুকশেলফে শত শত বই। কিন্তু হাজারো কাজের ভিড়ে আগের মত বই পড়া হয় না। ইন্টারনেট এসে অনেক সময় গিলে ফেলেছে। এককালে ইন্টারনেট ছিলো কেবল ব্রাউজ করার জিনিস, ঘুরে ফিরে পড়ার জিনিস। আজকাল নানান ব্লগিং প্ল্যাটফর্মের সদস্য হয়ে কালক্ষেপণের নতুন পথ বের হয়েছে - শখের লেখালেখি! 
কিন্তু ছোটকালের সেই নেশাগ্রস্তের মত বই-পড়ার স্মৃতিগুলো আমাকে দোষী আসামীর মতই তাড়া করে বেরায়। বুকশেলফে না-পড়া শত শত বই আমাকে মৃদু তিরস্কার করে। কালকে কাজে যাওয়ার আগের মুহুর্তে তাই একটা বই তুলে নিলাম। পাতাল রেলে বসে যেতে যেতে আধ-ঘন্টা, ফিরতে ফিরতে আরো আধ-ঘন্টা। এরকম করে করে অন্তত কিছু তো পড়া হবে ডেইলি!
তুলে নিয়েছিলাম শওকত আলী সাহেবের প্রদোষে প্রাকৃতজন। গেলোবার যখন ঢাকা গেলাম, এক বন্ধু গিফট করেছিল। কিন্তু কাল পর্যন্ত হাতে নিয়ে দেখা হয়নি। বইয়ের শুরুতে আনিসুজ্জামানের লেখা একটা ছোট রিভিউ বা blurb জাতীয় আছে। সেটার উপর তড়িত চোখ বুলিয়ে বুঝতে পারি এটা ইতিহাস-ভিত্তিক উপন্যাস - হিস্টোরিকাল নভেল। 
ইংরেজী ও অন্যান্য ইউরোপীয় ভাষায় এই শ্রেণীর উপন্যাস অঢেল, কিন্তু বাংলায় সচেতনভাবে ভিন্ন এক সময়, ভিন্ন এক দেশ, ভিন্ন এক মানুষকে উপন্যাসের পাতায় ফুটিয়ে তোলার প্রচেষ্টা কতখানি হয়েছে, আমার জানা ছিল না। উৎসুক মনে তাই শুরু করলাম। ট্রেন দুলছে। আমি দুলছি। ৬ নম্বর বাসের মতই গাদাগাদি। এরই মধ্যে শ্যামাঙ্গ জেগে উঠলো।
শ্যামাঙ্গ জেগে উঠলো, আজকে নয়, এখানে নয় - বরং ৮০০ বছর আগে বরেন্দ্রভূমিতে। প্রাচীন বাংলার এক ধুধু প্রান্তরে। চৈত্রের ক্ষমাহীন দাবদাহের মাঝে এক বটগাছের নীচে শ্যামাঙ্গ জেগে উঠলো। আমি মোহিতের মত চলে গেলাম শওকত আলীর হাত ধরে সেই সময়ে। 
*
একটু খটকা লাগছিলো শুরুর দিকে। লেখক ইচ্ছাকৃতই ভাষা নিয়ে বিরাট এক এক্সপেরিমেন্ট করেছেন। তৎসম শব্দে ভরিয়ে দিয়েছেন তার গদ্য। যেহেতু ১২০০ সালের আশেপাশে সেন রাজার আমলের কাহিনী, তাই পরবর্তীতে আরবী, ফার্সী, তুর্কী, হিন্দি, উর্দু, ইংরেজী, ফরাসী বা ওলন্দাজ থেকে ধার করা কোন শব্দ আসেনি, সব সযতনে পরিহার করেছেন। এর ফলে শওকতের লেখার ভঙ্গি শুরুর দিকে বেশ কাঠ-খোট্টা লাগারই কথা, বিশেষ করে যারা এককালে হুমায়ুনের অতি সরল গদ্য খুব বেশী করে পড়েছেন, তাদের কাছে। 
এরকম শত শত উদাহরণের একটা শুধু দেই -
শ্যামাঙ্গ উঠে বসতেই মুখোমুখি হলো। দেখলো, দুটি শ্যামবর্ণা যুবতী পাশাপাশি এসে দাঁড়িয়েছে। সম্মুখে হঠাৎ অপরিচিত যুবাপুরুষ দেখে ঈষৎ অপ্রতিভ। লক্ষ্য করে শ্যামাঙ্গ, দুজনেই ঈষৎমেদা আর শ্রোণীভারানতা। তবে আবার দুজনকে ঈষৎ চঞ্চলও মনে হয়। হয়তো নবীন যৌবনের কারনে দুজনেরই কৃষ্ণ অক্ষিপক্ষে কৌতুক ও কৌতুহল। শ্যামাঙ্গ মৃদু হাস্যে বললো, আমি ভিন্নদেশী পথিক, এই গ্রামের নাম কী, বলবেন?
শুরুতে এরকম গদ্য পড়ে খটকা লাগছিলো। মাত্র তো ১৯৮৪ সালে লেখা, ১৮৮৪ সালে নয়! মনে হচ্ছিল লেখক এক্সপেরিমেন্ট করতে গিয়ে একটু বেশী বেশী করে ফেলেছেন। একদিকে বিদেশী ভাষা থেকে ধার করা শব্দ বর্জন করেছেন - সম্ভবত তখনকার কথনের প্রতি বিশ্বস্ত থাকতে চেয়েছেন। কিন্তু আবার একই সাথে তার গল্প বলার (narration) জন্যে ব্যবহার করেছেন বর্তমানের চলিত ভাষা, সাধু ভাষা নয়। আবার ওদিকে গ্রামবাসীদের মুখে তুলে দিয়েছেন শুদ্ধ ভাষা! এর কারন কি? সেকালের গ্রামবাসীরা কি শুদ্ধ বলতো? নাকি এখনকার মত আঞ্চলিকই বলতো? 
উত্তর আমার জানা নেই, হয়তো গবেষকেরা জানবেন। কিন্তু তাতে কিছু যায় আসে না। শওকতের এই অবাক-করা ভাষা এক সময় একটা আবহের সৃষ্টি করে। একটা মোহ তৈরী হয় মনে - মনে হয় আরেকটু পড়ি, দেখি এক্সপেরিমেন্টে আর কি কি ভাষা-সাহসের পরিচয় দিলেন? তাই নাক গলানো হয়ে যায় "নাসিকা অনুপ্রবেশ", বাঁশের টুকরো হয় "বংশ খন্ডিকা" আর সাজনা ডাটা হয় "সজিনা দন্ডিকা"! ভদ্রলোক পারেনও। যদিও শ্রোণীভারানতা শব্দের মানে এখনো ঠাহর করতে পারিনি।
(বইটা পড়তে পড়তে আমার কয়েক বছর আগের এক মার্কিন টিভি সিরিজের কথা মনে পড়ে যায়। ডেড্‌ঊড ছিলো উনবিংশ শতাব্দীর প্রেক্ষাপটে একটি ওয়েস্টার্ণ কাহিনী, অনেকখানি সত্য ঘটনা অবলম্বনে। কিন্তু লেখক ডেভিড মিল্‌চ ইচ্ছা করেই চরিত্রদের মুখে কঠিন, কাব্যিক ভাষা তুলে  দিয়েছিলেন, অশ্রাব্য কিছু গালিগালাজ সহ। সেই সিরিজের সবচেয়ে আকর্ষণীয় দিকগুলোর একটি ছিল সেই ডায়ালগের কারুকাজ, তার সম্মোহনী শক্তি।) 
প্রদোষে প্রাকৃতজন-এর গদ্যেও সেই সম্মোহনী আকর্ষণ অনুভব করি। 
*
 দারুণ লাগে শুরুতে ফ্ল্যাশব্যাকের দৃশ্যগুলো। শ্যামাঙ্গ কে? কেনই বা সে এই বিরান প্রান্তরে ঘুরে বেড়াচ্ছে? ফ্ল্যাশব্যাকে বোঝা যায় যে সে ছিল এক মৃৎশিল্পী। স্থানীয় ভূপতির টাকায় তৈরী মন্দিরের জন্যে সে মাটির শৈল্পিক ফলক বানাতো। কিন্তু ডিভাইন (divine) বিষয়াদি ছেড়ে - যেমন রামায়ন কাহিনী - সে profane বা সেক্যুলার বিষয় নিয়ে ফলক বানাতে উদ্যত হয়। আর্ট হিস্টরির ছাত্র আমি নই, কিন্তু এতটুকু বুঝতে পারি যে ইউরোপীয় রেনেসাঁস-এর সময় যেই বিতর্ক হয়েছিল - sacred vs profane art - সেই বিতর্কই শ্যামাঙ্গের মনে বাসা বেঁধেছে কয়েক শো বছর আগে । কেন তাকে রামের বনগমন নিয়েই ফলক বানাতে হবে? কেন তাকে দৈনন্দিন বিষয় ব্যবহার করতে দেয়া হবে না তার শিল্পে? এই নিয়ে গুরুর সাথে চলমান ঝগড়া এক পর্যায়ে ক্লাইম্যাক্সে গিয়ে পৌঁছায়। শ্যামাঙ্গ সেই মন্দির কম্পলেক্স থেকে চিরতরে চলে যায়।   
ঘুরতে ঘুরতে গিয়ে পড়ে নদীতীরে এক গ্রামে। আত্রাই আর করতোয়ার সংযোগস্থল  থেকে "বিশ ক্রোশ" দূরে। সেখানে এক পরিবারের সাথে রাত কাটাতে গিয়ে পরিচয় মেলে আরেক টেনশনের। ইতিহাসের ঘূর্ণায়মান চাকার মড়মড় টের পাওয়া যায় বরেন্দ্রর এই বিরানভূমিতেও। এসেছে বৌদ্ধ ভিক্ষুরা। এই অঞ্চলে তাদের তৎপরতা বাড়ছে। আর এসেছে যবনজাতি!
যবনজাতি। মানে তুর্কী সেনারা। বঙ্গে মুসলমানদের প্রথম অনুপ্রবেশ। সেই মাহেন্দ্রক্ষণে স্থানীয় সমাজের মনে কি কি প্রতিক্রিয়া হয়েছিল - লেখক তা কল্পনা করার চেষ্টা করেছেন। এক সময় এসে স্থানীয় এক হিন্দুর ভাষায় যবনজাতির বিচিত্র উপাসনার একটি বিবরণ পাওয়া যায়। বাঙ্গালের চোখে দেখা প্রথম নামাজের বিবরণ! অসামান্য লেগেছে সেই প্যারাগ্রাফটি।  
হায়, এখনো মাত্র ত্রিশ পৃষ্ঠায় আছি! কিন্তু এতটুকু পড়েই যে কি পরিমান ভালো লেগেছে এবং কেন, সেটা হয়তো বোঝাতে পেরেছি। শওকত আলীর সাহসের প্রশংসা করতে হয়। চির পরিচিতের গন্ডী ছেড়ে দূরে বহু দূরে - ৮০০ বছর আগে - তার উপন্যাসের কাহিনী বসাতে সাহস লাগে বৈকি। আর যেই ইতিহাসের চাকার কথা বলছিলাম - লেখক বাংলার ইতিহাসের এক ক্রিটিকাল সময়কেই বেছে নিয়েছেন। 
কয়েকদিন আগে পড়ছিলাম - মার্কিন উপন্যাসিক টম উলফ তার এক রচনায় টলস্টয়ের আনা কারেনিনা সম্পর্কে মন্তব্য করেছেন - The dramas of Anna, Vronsky, Karenin, Levin and Kitty would be nothing but slow-moving romances without the panorama of Russian society against which Tolstoy places them. The characters' electrifying irrational acts are the acts of the heart brought to a desperate edge by the pressure of society. 
সেই একইভাবে শওকত আলীর চরিত্ররা তাদের সময়, তাদের সমাজ, তাদের ইতিহাসের যাতাকলে আটকা পড়া কিছু সাধারণ মানুষ। সামনে আসছে বখতিয়ার খিলজি তার ১৮জন ঘোড়সওয়ার নিয়ে। আসছে যবন মুসলিমের প্রতাপ যা ৮০০ বছর পরেও পূবের বাঙ্গালীর স্বত্ত্বার একটি নির্ধারক। শ্যামাঙ্গ-রা সেই ক্রান্তিকালের নীরব স্বাক্ষী। শওকত আলীর রিসার্চের সত্যতা সম্পর্কে ঐতিহাসিকরাই ভালো জানবেন। কিন্তু তার কল্পনাতে যে daring এর পরিচয় দিয়েছেন, তার তারিফ - থুক্কু, প্রশংসা - না করি কিভাবে? 
*
বাংলায় লেখা অন্যান্য হিস্টোরিকাল নভেল সম্পর্কে যদি আর কেউ জেনে থাকেন, দয়া করে জানাবেন। শীতে দেশে যাওয়ার ইচ্ছা আছে। বর্তমানের আরো কিছু চমৎকার উপন্যাসের নাম যদি কেউ দেন, তাহলেও কৃতজ্ঞ থাকবো। 

