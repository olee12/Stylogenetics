আর কত দেশান্তরী?



শিক্ষক ও লেখক আসাদুল্লাহ খান একটি চমৎকার (ভীতিকর?!) লেখা দিয়েছেন শনিবারের ডেইলি স্টার পত্রিকায়। ব্যাপক বেকারত্বের কারনে আমাদের যুবসমাজের একটি বড় অংশ - বিশেষ করে নিম্ন আয়ের বা নিম্ন শিক্ষার  যুবকরা - পরিত্রাণের উপায় হিসেবে বিদেশকে বেছে নিচ্ছেন। আসাদুল্লাহ খানের সুদীর্ঘ রচনায় অনেক কিছুই উঠে এসেছে, যা আমাদের ভাবিয়ে তুলতে বাধ্য। (যেমন প্রতি বছর ১৫ লক্ষ যুবক লেবার ফোর্সে নতুন প্রবেশ করছে, কিন্তু মাত্র ৫ লক্ষ যুবকের কাজের সংকুলান হচ্ছে। বাকি ১০ লক্ষ বেকারত্বের তালিকা ভারী করছে।) তার এইসব পর্যবেক্ষণ নিয়ে আরো লেখার ইচ্ছা আছে, তবে প্রথমে একটা প্রামাণ্য আর আরো কিছু পরিসংখ্যান তুলে ধরতে চাই।
কয়েক বছর আগে শুনেছিলাম কিভাবে স্পেন-গামী কিছু দেশীয় তরুণ ভূমধ্য সাগরে একটি ডিঙ্গি নৌকায় আটকে পড়েছিল, কিভাবে তারা মারা গিয়েছিল, আর বেঁচে থাকার লক্ষ্যে নরমাংস ভোজনে বাধ্য হয়েছিল। মৃদুল চৌধুরীর অসাধারণ  প্রামাণ্যচিত্র দেশান্তরী-তে সেই করুন কাহিনীর বর্ণনা রয়েছে। একেবারে শেষে এসে মৃদুল স্পেন-ফেরত সেই তরুণদের একজনকে জিজ্ঞেস করেন তার ভবিষ্যত চিন্তা সম্পর্কে। বিদেশ নামের সোনার হরিণ ধাওয়া করতে গিয়ে যেই ছেলেটি মৃত্যুর কাছাকাছি চলে এসেছিল, সে বলে ওঠে অবলীলায় যে সুযোগ পেলে সে আবারো বিদেশ যেতে আগ্রহী!!! এই কি তাহলে প্রকৃত অবস্থা??
অফিশিয়াল পরিসংখ্যান দেখলে ব্যাপারটি আরো পরিষ্কার হয়। বিদেশে পলায়নরত মানুষের ঢল দিনে দিনে বাড়ছে বই কমছে না। কিভাবে বাড়ছে দেখা যাক -
* ২০০৪-০৫ সালে ২৫০,০০০ লোক অভিবাসী, দেশত্যাগী হয়েছিল
* ২০০৫-০৬ সালে ২৯১,০০০ লোক
* ২০০৬-০৭ সালে ৪২১,০০০ লোক (কেবল প্রথম দশ মাসের হিসাব)
গত সপ্তাহে Independent সংবাদপত্রের একটি রিপোর্টে এসেছে যে গত বছর আট লক্ষাধিক বাংলাদেশী দেশত্যাগ করেছে কাজের খোঁজে। এমন একটি সংখ্যা আমাদের বিস্মিত না করে পারে না। ৮৩২,৬০০ - মানে আগের বছরের প্রায় দ্বিগুণ। আর এতো গেলো কেবল অফিশিয়াল হিসাব। আনঅফিশিয়ালি আরো কয়জন গিয়েছে সে হিসাব কে রাখে?
অবধারিতভাবে প্রশ্ন ওঠে যে বেকারত্ব সমস্যা, আমাদের যুবসমাজের হতাশা তাহলে কোথায় গিয়ে ঠেকেছে? যেই বাংলাদেশ-কে নিয়ে বিদেশী ব্যাংকরা এতো গরম গরম রিপোর্ট লিখেছিল, তার প্রকৃত রূপ কি? ইংরেজীতে একটি কথা আছে, voting with your feet। মানে একটি অঞ্চলের ভবিষ্যত নিয়ে তার মানুষ কতখানি আশাবাদী তা বোঝা যায় তাদের কথা থেকে নয়, তাদের গালভরা বুলি থেকে নয়, বরং তাদের আসল ব্যবহার থেকে। তারা কি নিজ দেশেই আশার আলো দেখছে, কাজ-কর্ম আয়-উপার্জন আর পরিবার-পরিজনের কথা ভাবছে? নাকি বাধ্য হয়ে পা চালিয়ে দেশের বাইরে চলে যাচ্ছে চাকরি আর টাকার খোঁজে?
ঢাকার নানান আদম-বেপারীর অফিসের সামনে জনমানুষের ঢল যারা দেখেছেন, তাদের এই প্রশ্নের উত্তর নিয়ে কোন সন্দেহ থাকবে না।
এদিকে আমাদের শহুরে সমাজ তাদের আরাম-আয়েশ নিয়ে ব্যস্ত। গুলশান বনানীতে অফিস, উত্তরায় ফ্ল্যাট। মোবাইলে মিনিট, টিভিতে টক শো, আর কফি ওয়ার্ল্ডের ২০০ টাকার স্যান্ডউইচ। মাঝে মাঝে কজমো-তে গিয়ে "সংস্কৃতির ঢাক তেরে কেটে থাক থাক"। এদের কিছুই স্পর্শ করে না। এসি দেওয়া গাড়ির জানালার ওপাশের হতাশাগ্রস্ত, জর্জরিত, মূল্যস্ফীতিতে কাবু সাধারণ মানুষের ঢল তাদের ছুঁতে পারে না।
ফেব্রুয়ারী মাস আমাদের গর্বের মাস। বাংলা ভাষা ও বাঙ্গালীর অধিকার আদায়ে ৫৬ বছর আগে প্রাণ দিয়েছিল কিছু তরুণ দেশপ্রেমী। এই মাসে তাই দেশ-দেশ করে আকাশ বাতাস ফাটিয়ে ফেলি আমরা, সংস্কৃতিমনা শহুরে মধ্যবিত্ত। করি বইমেলা, গায়ে চাপাই দামী পাঞ্জাবী বা লাল পাড়ের শাড়ি।
কিন্তু প্রশ্ন হলো, সালাম বরকত কি এমন একটি দেশের স্বপ্ন দেখেছিল? রফিক জব্বার কি এমন দেশ চেয়েছিল? কি করলে অন্তত আমাদের যুবসমাজ বাংলাদেশকে আবার ভোট অফ কনফিডেন্স দেবে? কি করলে আমাদের মানুষদের আমাদের দেশের গন্ডিতেই ধরে রাখা যাবে? কি করলে তাদের কর্মসংস্থান আয়-উপার্জন তথা অর্থনৈতিক মুক্তি নিশ্চিত হবে?
দেশান্তরী-র প্রিভিউ

