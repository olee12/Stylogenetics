ডরিস লেসিং - এ বছরের সাহিত্য নোবেল বিজয়ী




কারো অনুমানই ঠিক হয়নি শেষমেষ - ফিলিপ রথ বা মুরাকামি নয়, সবাইকে কিছুটা অবাক করে দিয়েই সাহিত্যে এবারের নোবেল জিতলেন বৃটেনের বর্ষীয়ান লেখিকা ডরিস লেসিং (Doris Lessing)। দ্বিতীয় বিশ্বযুদ্ধ পরবর্তী সময়ে ইংরেজী সাহিত্য তথা ফেমিনিস্ট সাহিত্যের কর্ণধার হিসেবে তিনি সুপরিচিত। অনেক বয়স হয়েছে তাঁর, তাই বোধ হয় সকলে ভুলেই গিয়েছিল লেসিং-এর কথা। 
সাহিত্যের বিভিন্ন অঙ্গনে তাঁর বিচরণ। আত্মজীবনীমূলক প্রথম উপন্যাস The Grass is Singingলিখে তিনি প্রথম পাঠক ও সমালোচকদের নজরে আসেন - সেই ১৯৫০ সালে। জিম্বাবুয়ের এক শ্বেতাংগ খামারে তাঁর বেড়ে ওঠার কাহিনী সেটা। আফ্রিকার শ্বেতাংগ সমাজের বর্ণবিদ্বেষ তাঁর প্রথমদিকের রচনায় ঘুরে ফিরে আসে। পরবর্তীতে ফেমিনিজম, কমিউনিজম ও মার্ক্সবাদী দর্শনও তাঁর উপন্যাসের বিষয়বস্তু হিসেবে প্রাধান্য পায়। বিশেষত ১৯৬২ সালে রচিত The Golden Notebook উপন্যাসটি নারীবাদী সাহিত্যের একটি মাইলফলক হিসেবে চিহ্নিত। 
সাইন্স ফিকশনের সফল রচয়িতা হিসেবেও লেসিং সুনাম কামিয়েছেন। ৭০ ও ৮০র দশকে তিনি লিখেন পাঁচ খন্ডের সাইন্স ফিকশন উপন্যাস সিরিজ - Canopus in Argos। আশির দশকের মাঝামাঝি লেখা The Good Terrorist উপন্যাসে তিনি আবার রাজনৈতিক বিষয়বস্তুতে ফিরে যান। ৯০-এর দশকে দুই খন্ডে রচিত তার আত্মজীবনী প্রচুর সমাদৃত হয়। 
লেসিং-এর বয়স এখন প্রায় নব্বই, তারপরেও তিনি ক্লান্তিহীনভাবে লিখে যাচ্ছেন আজ অব্দি। নতুন শতাব্দীতেই ছয়টি নতুন বই লিখেছেন তিনি - সর্বশেষ রচনা একটি উপন্যাস The Cleft (২০০৭)। 
আধুনিক সাহিত্যের এই স্তম্ভকে জানাই অভিনন্দন। কিছু লিংক - 
- লেসিং-এর ওয়েবসাইট
- উইকিপিডিয়াতে লেসিং
- Contemporary Writers ওয়েবসাইট-এ লেখিকার পরিচিতি 
- লেখিকার সাক্ষাত্‌কার (অডিও লিংক)

