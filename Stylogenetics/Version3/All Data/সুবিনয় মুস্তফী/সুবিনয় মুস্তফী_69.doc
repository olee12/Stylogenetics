গাড়ি চলে না - বিশ্ব অর্থনীতিতে ঘোর ঘনঘটা



ব্লগ পড়ে জানলাম ঢাকার মিরপুরে একটি গার্মেন্টস ফ্যাক্টরি বন্ধ হয়ে যাবার ফলে গত দুইদিন যাবত সংঘর্ষ হয়েছে। ডেইলি স্টার পত্রিকার ওয়েবসাইটে গেলাম - একের পর এক হেডলাইন - Rice prices stable after steady rise - Govt's food security not satisfactory - Donors skeptical about rice-aid - Hike oil prices, says expert committee.
ভালো কোন খবর নেই। তেলের দাম গতকাল অবশেষে ১০০ ডলার ছুঁয়েছে। আন্তর্জাতিক বাজারের জন্যে একটা মনস্তাত্বিক মাইলস্টোন ছিল এটা। একবার যখন ১০০ পার হয়েছে, তখন আরো অনেক দূর যাবে এই বছর আন্দাজ করা হচ্ছে। আরব শেখরা ছাড়া সেটা কারো জন্যেই মঙ্গলজনক নয়। এই বছরটা বেশ খারাপ ভাবে শুরু হলো, এবং আমাদের অর্থনীতি এতগুলা বহুমুখী চ্যালেঞ্জের কিভাবে মোকাবেলা করবে - আদৌ করতে পারবে কিনা - সে প্রশ্নের সদুত্তর মেলা ভার। 
প্রেক্ষাপট - ডটকম ক্র্যাশ, ২০০১-০২
একটু অন্য জায়গা থেকে শুরু করি। গোটা পৃথিবীর অর্থনীতিই আজ এক বেসামাল অবস্থানে চলে এসেছে। বাংলাদেশেও তার কুফল পড়ছে অনেকভাবে। দুনিয়ার সবচেয়ে ধণাঢ্য দেশ আমেরিকা বর্তমানে এক অর্থনৈতিক বিভীষিকার মধ্যে দিয়ে দিন গুজরান করছে। (সাবপ্রাইম ক্রাইসিস (subprime crisis) নামের এই ক্রাইসিস নিয়ে বিষদ আলোচনা-টানাহ্যাঁচড়া চলছে।) যুক্তরাজ্যের অবস্থাও টাল-মাটাল। সনাতনী ভাষায় যেই দেশগুলাকে 'অর্থনৈতিকভাবে উন্নত' সাব্যস্ত করা হয় - আমেরিকা, কানাডা, জাপান, ইউরোপের পশ্চিমাংশ - তাদের সবারই পূর্বাভাস বেশ নিরাশাব্যঞ্জক। ২০০৮-০৯ কারো ভালো যাবে না, এ কথা মোটামুটি জোর দিয়ে বলা যায়।
কিন্তু কোথা থেকে শুরু হয়েছে এই গ্যাঞ্জাম? অনেক বিজ্ঞজন  বলেন যে আজ থেকে এক দশক আগে সংঘটিত ডটকম বুদবুদ (dotcom bubble) থেকেই আজকের পরিস্থিতির আদি সূত্রপাত। ৯০-এর দশকের শেষভাগে এসে ইন্টারনেট এবং আইটি প্রযুক্তি-নির্ভর নতুন নতুন সব ব্যবসা প্রতিষ্ঠান তৈরী হলো। Amazon আর eBay থেকে শুরু করে Pets.com পর্যন্ত হরেক রকম বিস্ময়কর কম্পানীর আবির্ভাব হলো। প্রযুক্তির ইতিহাস দূরে থাক, পৃথিবীর ইতিহাসেই এই রকম অভিনব প্রতিষ্ঠান আগে কখনো দেখা যায়নি। New economy-র তখন জয়জয়কার। নতুন দিনের প্রতিশ্রুতি দেখিয়ে এই কম্পানীরা শেয়ার ছাড়লো বাজারে, আর শুধু যে বাঙ্গালীই হুজুগে না, তা প্রমাণ করে দিয়ে উন্নত বিশ্বের লক্ষ লক্ষ মানুষ সেই স্টক ব্যবসায় মাতলো। হুহু করে আকাশে উঠে গেল ইন্টারনেট স্টকের দাম। সিলিকন ভ্যালি হয়ে গেল রাতারাতি কোটিপতি তৈরী করার কারখানা। মাইক্রোসফট আর ওরাক্‌লের (Oracle)-এর মত শেয়ারের দাম এতটা ফুলে উঠলো, যে নতুন শতাব্দীর শুরুতে ওরাক্‌লের মাথা ল্যারি এলিসনের ব্যক্তিগত সম্পত্তির মূল্য ৫৩ বিলিয়ন (৫,৩০০ কোটি) ডলার পর্যন্ত উঠেছিল - আজকে তা 'মাত্র' ১৮ বিলিয়ন। 
কিন্তু ২০০১-০২ সালে এসে সেই বুদবুদ (dotcom bubble) বিকট শব্দে ফেটে গেল, ইন্টারনেট শেয়ারে নেমে এলো ধ্বস। এই ধ্বসের ফলে সমগ্র মার্কিন অর্থনীতিতে নেমে এলো এক লঘু কিন্তু দীর্ঘমেয়াদী মন্দা। মন্দার প্রভাব মূলত আমেরিকাতে পড়লেও তার ছোঁয়াচ পৃথিবীর অন্যান্য দেশেও লেগেছিল। মার্কিন অর্থনীতির বিশালাকৃতির কারনে তাতে সর্দি লাগলে বিশ্বব্যাপী হাঁচির রোল পড়ে যায়, অনেকটা সেই রকম ঘটনা।
ডটকম ধ্বস এবং ড্যালাসে কতিপয় বাঙ্গালী
সেই ডটকম মন্দার ব্যক্তিগত অভিজ্ঞতা সুখকর ছিল না। অনেক লোক অনেকভাবে মার খেয়েছে, তার মধ্যে বাঙ্গালীও ছিলেন প্রচুর। আমি তখন ড্যালাসে বসবাসরত, পড়াশোনা চালাচ্ছি। ড্যালাস শহর ডটকম বাণিজ্যগুলার জন্যে একটা বড় কেন্দ্র ছিল - নরটেল বা টেক্সাস ইন্সট্রুমেন্টস-এর মত অনেক বড় বড় কম্পানীর সেখানে অফিস ছিল। আমার সবচেয়ে ঘনিষ্ঠ বন্ধু আরিফ তখন ড্যালাসে আইটি প্রকৌশলী, অত্র এলাকায় আমাদের বাঙ্গালী বন্ধুবান্ধবদের সিংহভাগই আরিফের মত নানান আইটি প্রতিষ্ঠানে কাজ করেন। হাতে গোণা দুয়েকজন বাদ দিলে প্রায় সবার একই ব্যাকগ্রাউন্ড - বুয়েট থেকে স্নাতক, আমেরিকায় গিয়ে মাস্টার্স, অতপর চাকরি। 
২০০১-এর শুরুর দিকে এই মন্দা নামার পরে আরিফ আর বুয়েটের ভাইরা এক দুর্বিষহ অবস্থার মধ্যে দিন কাটিয়েছিলেন। দৈনিক পত্রিকার হেডলাইন তখন অনেকটা এই রকম -
আজ মটোরোলায় ১০০,০০০ কর্মী ছাটাই।
আগামী মাসে ইন্টেল ৭০,০০০ লোক লে-অফের (lay-off) ঘোষণা দিয়েছে।
নরটেল থেকে ৫০,০০০ লোক চাকুরিচ্যুত। 
সে এক ভয়াবহ পরিস্থিতি। আরিফ ১২-১৪ ঘন্টা কাজ করে এসে রাতে আমাকে ফোন দিতো, বলতো 'বুঝলা আজকে আরো ৮০০ লোকের চাকরি গেল, আল্লাহই জানে কবে আমারটা চলে যায়, দোয়া কইরো ম্যান।' শেষমেষ ওর চাকরি ঠিকই ছিল, কিন্তু আমাদের পরিচিত অনেক বাঙ্গালী ভাই-বোনদের আকস্মিক বেকারত্বের শিকার হতে হয়েছিল, এবং ৯-১১ পরবর্তী আমেরিকায় একজন বহিরাগত বাঙ্গালীর জন্যে সেটা যে কত বড় মানসিক, অর্থনৈতিক ও আইনগত চাপের সৃষ্টি করতে পারে, তা যারা সেই সময় সেই দেশে ছিলেন, তারা জানবেন। আমার অনেক পরিচিত দেশী ভাই আর সহ্য করতে না পেরে কানাডা চলে গিয়েছিলেন, কেউ কেউ বাংলাদেশে ফেরত। অনেকে বুড়ো বয়সে দ্বিতীয়বারের মত মাস্টার্স করতে নামেন, স্রেফ আইনগত স্ট্যাটাস ধরে রাখার জন্যে।
পুনর্জন্ম এবং পুনর্ধ্বংস
সেই অবস্থা থেকে কিভাবে পরিত্রাণ পেলেন তারা পরে? মন্দা ঠেকাতে গিয়ে যুক্তরাষ্ট্রের কেন্দ্রীয় ব্যাংক (Federal Reserve)  সুদের হার মাটিতে নামিয়ে আনলো। সে দেশের অর্থনীতিতে নিউট্রাল সুদের হার তখন ৪-৫% এর মত হবে, কিন্তু Fed তা নামিয়ে আনলো মাত্র ১%-এ। উদ্দেশ্য দেশে নতুন ভাবে বিনিয়োগ উদবুদ্ধ করা। যদি মাত্র ১% হয় সুদের হার তাহলে উদ্যোক্তারা নিশ্চয়ই আরো ব্যবসায়িক ঋণ নিতে আগ্রহী হবেন। পাশাপাশি সাধারণ মানুষও ধার-কর্জ করে হলেও তাদের ব্যক্তিগত কেনাকাটা বাড়াবেন, সেটাই আশা। ১% মানে সহজলভ্য গাড়ি কেনার ঋণ, বাড়ি কেনার ঋণ। মোদ্দা কথা, সুদের হার কমিয়ে অর্থনীতিতে ডিমান্ড চাঙ্গা করা।  
তাতে কাজ হলো। প্রায় দুই বছরের মত ধুঁকে ধুঁকে চলার পর অর্থনীতিতে আবার প্রাণ ফিরে এলো। যদিও ইন্টারনেট প্রতিষ্ঠানদের সেই বর্ণালী প্রতিশ্রুতি তখন কেবলই ধূসর স্মৃতি শুধু। ডারউইন-এর তত্ত্ব অনুযায়ী সবচেয়ে যুতসই কম্পানীগুলাই বেঁচেছিল শেষে, কালের অতলে Pets.com সহ আরো অনেক ইন্টারনেট start-up কম্পানী হারিয়ে যায়। 
কিন্তু পুনর্জন্মের মধ্যেই ছিল পুনর্ধ্বংসের বীজ, তা Fed-এর গুরুরা বোঝেননি। মার্কিন অর্থনীতির পুনর্জন্ম ক্ষণস্থায়ী হলো, সব মিলিয়ে ৩-৪ বছর। আবার ফিরে এসেছে অন্ধকার দিন, শুধুমাত্র মার্কিন অর্থনীতির জন্যে নয়, মোটামুটি সমগ্র বিশ্বের জন্যেই। পরের পর্ব সাবপ্রাইম নামের বারুদকে নিয়ে।

