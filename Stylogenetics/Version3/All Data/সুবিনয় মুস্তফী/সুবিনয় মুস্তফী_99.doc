ইংলিশ মিডিয়ামের এক ছাত্রের কথা



এই বিতর্কে যাবো কি যাবো না, সেই চিন্তা করতেছিলাম। পরে ভাবলাম কি আছে দুনিয়ায় - যারা ইচ্ছা করে ভুল বুঝবে তারা ভুলই বুঝে যাবে, আর যারা খোলা মনে পড়বে, তাদের মন সব সময়ই খোলা। প্রেজুডিস বা বিদ্বেষ জিনিসটা কি রকম, এইটা অনেক লেভেলেই প্রত্যক্ষ করছি এই জীবনে - তার কয়েকটা উদাহরণ মাথায় আসতেছে এই মুহুর্তে। 
- ইংরেজী মিডিয়াম বনাম বাংলা মিডিয়াম
- গুলশান-বনানী বনাম নাখালপাড়ার পোলা
- বড়লোক বনাম মধ্যবিত্ত বনাম নিম্নবিত্ত
- ভদ্রলোক বনাম রিকশাওয়ালা
- 'আঁতেল' বনাম নন-আঁতেল
- ঢাকার পোলা বনাম 'মফু' বা 'মফিজ'
- ক্যাডেট বনাম নন-ক্যাডেট
- গ্রামের কাজিন বনাম শহরের কাজিন
- হিন্দু-খৃস্টান বন্ধু বনাম মুসলিম, ইত্যাদি। 
এইগুলা তো গেলো কেবল দেশের কথা। বিদেশে যে প্রতিদিন প্রতি বেলায় আরো কয়শো রকমের নতুন বৈষম্য দেখতেছি, তা নিয়ে বলতে গেলে উপন্যাস লেখা ছাড়া উপায় থাকবে না। 
*
লেখাটা অফিসে বসে কাজের ফাঁকে লেখতেছি, তাই খাপছাড়া লাগলে আগেই ক্ষমা চেয়ে নেই। কনফুসিয়াসের পোস্ট, পরবর্তীতে তিথি, হিমু, শিমুল আরো অন্যান্যের কমেন্ট পড়লাম। ইংলিশ মিডিয়াম নিয়ে বিষোদগার অন্তত আমার জীবনের গত ১৫-২০ বছর ধরে দেখতেছি, শুনতেছি। প্রথম প্রথম পিত্তি একটু জ্বলতো। অনেকদিন ধরে তাও জ্বলে না। মাঝে মাঝে এই ব্লগ বা অন্যান্য ব্লগে যা দেখি, সেটা সেই পুরানো বিদ্বেষ বা বিষোদগারেরই অনলাইন সংস্করণ। এইটা নিয়েও বিশেষ বিচলিত হবার কিছু দেখি না। তবে হাসি পায় বিদেশে ইমিগ্র্যান্ট পাবলিক যখন দেশীয় ইংলিশ মিডিয়ামদের গাইল দেয়। সাহিত্যে যারে বলে irony।
*
ইংলিশ মিডিয়ামের অনেক পোলাপানের, অনেক স্কুলেরই প্রবলেম আছে। এই কথা সবার আগে আমিই বলি। অনেক স্কুল আছে - কিন্ডারগার্টেন থেকে শুরু করে এই সব জায়গায় - যেইখানে স্কুলের বাউন্ডারির ভিতরে বা ক্লাসের ভিতরে ছাত্রদের বাংলায় কথা বলা নিষেধ। এই স্টুপিড আইন বজায় রাখা অসম্ভব - কিন্তু তাও কেউ কেউ এই নিয়মটা বানায়। কেন তারা এইটা করে তা আমার আন্দাজে নাই - হয়তো একটা সেকেন্ড-হ্যান্ড ঔপনিবেশিক মানসিকতা, হয়তো একটা ফালতু সুপিরিয়রিটি কমপ্লেক্স। কিম্বা হয়তো তারা চায় সারাক্ষণ চর্চার মাধ্যমে ছাত্রদের ইংলিশটা এক্কেবারে ফ্লুয়েন্ট হয়ে যাক। কিম্বা সবগুলা কারনের মিশ্রণও হতে পারে। 
যেই কারনেই হোক এই সব স্কুলে বাংলার 'নীচু স্ট্যাটাস' আর ইংরেজীর উচ্চ স্ট্যাটাস নিয়ে একটা বাজে ধারনা স্টুডেন্টদের মনে একেবারে ছোটকালে ঢুকায় দেওয়া হয়, সেইটা ইচ্ছাকৃত হোক বা অনিচ্ছাকৃত ফলাফল হোক। যেহেতু অনেক ইংলিশ মিডিয়াম স্কুলের কালচার নিজস্ব একটা বুদবুদের মতো, তাই এদের ছাত্র-ছাত্রীরা এই মানসিকতা নিয়েই বড় হয়, অন্তত এ-লেভেল পর্যন্ত। বুদবুদ থেকে বেরুবার আগে তারা আর কোনভাবে চিন্তা করতে পারে না। 
(ও-লেভেল = ম্যাট্রিক। এ-লেভেল = ইন্টার।)
*
কিন্তু অনেক স্কুল আছে যেইখানে বাংলা ভালো মতোই শিখানো-পড়ানো হয়। ভূগোল-রসায়ন সব ইংরেজীতেই শিখতেছে কিন্তু বাংলা টিচার আছে, বাংলা ক্লাস আছে, বাংলা সাহিত্য আর ব্যাকরন বই, সব কিছুই আছে। আমি আর আমার ক্লাসমেটরা ছোটবেলায় কায়কোবাদ আর সুফিয়া কামালের কবিতা মুখস্থ করছি। ক্লাস ওয়ান থেকে ক্লাস টেন পর্যন্ত 'আমার বই' সিরিজ পড়ছি। কে ঐ শোনালো মোরে আজানের ধ্বনি। কালো মানিক হোক বা বীরশ্রেষ্ঠদের জীবনী, সব পড়ছি। গোলাম সাকলায়েনের একের ভেতর পাঁচ থেকে গ্রামার শিখছি। ভাব সম্প্রসারণ বা সারাংশ করছি - দুঃখ বিনা সুখ লাভ হয় কি মোহিতে, জাতীয়। 
বাংলা শেখাটা বড় ইস্যু না। দেশের বেশির ভাগ ইংরেজী মিডিয়াম ছাত্রছাত্রীরা ও-লেভেলে বাংলা সাবজেক্টে পরীক্ষা দেয়। তাই বাংলা পড়া, জানা, বোঝাটা এদের জন্যে কোন সমস্যা না। আমি যখন কলেজে এ-লেভেল পড়ি - কাকরাইলের উইলসে - তখন ক্লাসের পোলাপানদের জন্মদিনে সবচেয়ে ভালো গিফট ছিলো হুমায়ুন আহমেদের বই। কেউ কেউ এক জন্মদিনে পাঁচ-ছয়টা করে হুমায়ুনও পাইতো। এইটা প্রায় ১৫ বছর আগের কথা - তখনও হুমায়ুন কিছু ভালো বই লেখতো। আমার ক্লাসের পোলাপান সুনীল, শীর্ষেন্দু আর সমরেশের বিরাট ভক্ত ছিলো। রমনার ঐপারে বইমেলায় যাওয়া রেগুলার ব্যাপার ছিলো। একেবারে সংস্কৃতি বিচ্ছিন্ন এই অভিযোগ তাই খাইতে রাজী না।  
*
তবে অনেক কিছুর মতোই এইখানেও অর্থনৈতিক শ্রেণী বিভেদের ব্যাপারটা প্রবলভাবে কাজ করে। মার্ক্স বুড়া ঠিকই কইছিলো। ক্লাস ক্লাস ক্লাস - সব কিছু ছাপায় দেয় এই ক্লাস সিস্টেম। এ-লেভেল ছিল উইলস লিটল ফ্লাওয়ার থেকে। আমার বাসা যেমন নাখালপাড়ায়, আমার ক্লাসমেটদের বেশীর ভাগ থাকতো মালিবাগ, মগবাজার, রামপুরা, সিদ্ধেশ্বরী, কাকরাইল এই সব জায়গায়। এলিফেন্ট রোড, মহাখালি থেকে কিছু পোলাপাইন আছিলো, এমন কি পুরান ঢাকা থেকেও কয়েকজন। এরা সবাই সাধারন মধ্যবিত্ত বড়জোর উচ্চ মধ্যবিত্ত ঘরের পোলাপান ছিল। সেই হিসাবে এরা 'নর্মাল' ছিল।
তবে আমার ও-লেভেল ছিল গুলশানের এক ইংলিশ মিডিয়াম স্কুলে। ক্লাস সিক্স থেকে ক্লাস টেন পর্যন্ত সেই স্কুলে ছিলাম, গুলশান এক আর দুইয়ের মধ্যেখানে। খুব কঠিন বয়স। আমার বাপ, যে কি না গ্রামের ছেলে ছিল, ঢাকায় একটা ফার্মাসিউটিকাল কম্পানীতে চাকরি করতো, নাখালপাড়ায় বাড়ি তার - উনি যে কি বুঝে আমারে সেই স্কুলে পাঠাইছিলো, সেইটা ঠিক শিওর না। কিছুটা আন্দাজ করতে পারি - স্কুলের নিজের বাস ছিল তাই আনা-নেওয়া নিয়া বাড়তি টেনশন নাই - আর উনি সব সময়ই বলতেন ইংরেজী জানতে হবে ঠিক মতো, ভূল ভ্রান্তি ছাড়া। 
তবে উনি নিজেও বোধ হয় বুঝেন নাই স্কুলের কালচারটা কেমন। পড়াশোনা একেবারেই খারাপ ছিল না - সাকলায়েন আর সুফিয়া কামাল ঐখানেই পাইছিলাম। তবে স্কুলের ছাত্রদের ব্যাকগ্রাউন্ড, তাদের অর্থ-বিত্ত আমার নাখালপাড়ার পরিবার, আমার বিক্রমপুরের বাপের থেকে পুরা ভিন্ন ছিল। উদাহরণ দেই - ক্লাস সিক্সে আমার ক্লাসমেটদের মধ্যে ছিল যারা - মিশরের রাষ্ট্রদূতের ছেলে মোহাম্মদ, বাংলাদেশের তৎকালীন চতুর্থ-সর্বোচ্চ বড়লোকের (মরহুম ইব্রাহিম মিয়া) ছেলে পারভেজ, বাটা কম্পানীর কান্ট্রি ম্যানেজারের ছেলে শামীম। বিরাট স্টিল কারখানার মালিক-শিল্পপতির ছেলে মুখতার, সিঙ্গাপুর এয়ারলাইন্সের পাইলটের ছেলে ইশতিয়াক, বিলেত ফেরত বাংলাদেশী ডিপ্লোম্যাটের ছেলে জাফর। আরো আসছিলো পরে - ইরাকী রাষ্ট্রদূতের ছেলে আলি, জাতীয় পার্টির এক এমপির ছেলে রাফি। এমনকি এরশাদের মাগী জিনাত মোশাররফের ছেলে (রানা মনে হয় নাম ছিল) সেই পোলাও আমাদের সাথে এক মাস ক্লাস করছিলো, সেভেন কি এইটে। 
এইটা এরশাদের শাসনামলের কথা, তাই রাফি বা রানা'র কি রকম ঠাটবাট আন্দাজ করতে পারেন। রাফি খোদার তিরিশটা দিন বিরাট এক পাজেরো হাঁকায় আসতো। পাইলটের পোলা ইশতিয়াক প্রতিদিন অবিশ্বাস্য রকমের দারুন দারুন টিফিন নিয়ে আসতো। ক্লাসের অনেকেরই ছিল চকচকে নতুন নাইকি জুতা, দামি গেম এন্ড ওয়াচ এইসব। বলা বাহুল্য এরা প্রায় সবাই গুলশান বনানী আর বারিধারার পোলাপান ছিল। কিছু ধানমন্ডি। হাতে গোনা কিছু 'নর্মাল' ফ্যামিলির পোলাপান - সাইফুল মহাখালির, আমি তেজগাঁর। পুরাপুরি মিসফিট।
এদের সাথে পাল্লা দেওয়া আমার পক্ষে কখনোই সম্ভব ছিল না। নাইকি জুতা ছিল না, সুন্দর জামা কাপড় ছিল না। যখন কেউ জানতে চাইতো আমি কই থাকি, ছোট মনে বলতাম নাখালপাড়া। ক্লাসের পোলাপানরে সচরাচর আমার বাসায় আনতাম না। আমার আম্মা এই জিনিসটা বুঝতে পারছিলো। তাই বনানীতে শামীমের বাসায় বার্থডে পার্টি বা লালমাটিয়াতে রাফির বাসায় সন্ধ্যার দাওয়াতে আমাকে কখনো যাইতে দিতেন না। বলতেন - ওরা আমাদের মতন না, ওদের সাথে বেশী মেশা উচিত না। আমি তো আকাশ থেকে পরি। পুরা ক্লাসে সব মিলায় আছিই আমরা মাত্র এক ডজন ছাত্র, সবাই একদম ভাইয়ের মতন। এদের সাথে আমি কেমনে হিসাব করে মিশি বা না মিশি?! তাই একই সাথে আমি বড় হইছি ইনসাইডার আর আউটসাইডার হিসাবে। ওদের জীবন যাত্রা, কথাবার্তা, মনমানসিকতার সাথে খুব ভালো ভাবেই পরিচিত, ওরা অনেকে আমার ভালো বন্ধুও আজকে পর্যন্ত। কিন্তু একই সাথে আমি কখনোই ঐ জগতের না, ছিলামও না আর হইতে চাইলেও কোনদিন পারতাম না। হাজার রকমের মানসিক কমপ্লেক্স সৃষ্টি হইতে পারতো আমার এই রকম একটা পরিবেশে। সেইটা না হওয়ার বড় কারন ছিল অন্যদের থেকে পড়াশুনায় ভালো ছিলাম, আর বাসার পরিবেশ খুব পোক্ত ছিল। সেইটাতে আগে একটু যাই, পরে আবার শিল্পপতি রাষ্ট্রদূতদের কাছে ফিরতেছি। 
*
আমার আব্বা আমাদের সেই পাঁচ বছর বয়স থেকে একই সাথে ইংলিশ আর বাংলা গল্পের বই কিনে দিতেন। আমার সবচেয়ে প্রথম বই প্রগতি প্রকাশনের রাশিয়ান বাচ্চাদের বই আর লেডিবার্ড সিরিজের ইংরেজী বই। আক্ষরিক অর্থেই দুপুরে বাংলা গল্প আর বিকালে ইংরেজী গল্প পড়ে আমি আর আমার ভাইরা বড় হইছি। যখন আট বছর বয়স হইলো, তখন বইমেলায় যাওয়া শুরু করি। প্রতি ফেব্রুয়ারী মাসে একদিন আমরা বইমেলায় যাই - সোজা সেবা প্রকাশনীর স্টলে! কিনো জুল ভার্ন আর তিন গোয়েন্দা, কিনো ওয়েস্টার্ন আর কিশোর ক্লাসিক। 
ঐদিকে আমার আম্মা হইলো হুজুর - উনি কইতো এতো গল্পের বই পড়লে কি বেহেশতে যাবি? বাজান এইবার নবীর জীবনটা একটু বাইর কইরা পড়ো। হজরত ওমরের বইটা পড়ো, রাবেয়া বসরীর বইটা পড়ো। সেগুলাও সব পড়ছি। আব্বা সব সময় বাসায় Bangladesh Observer রাখতো, তাই খবর পড়তাম ক্লাস ফাইভ কি সিক্স থেকে। স্পোর্টস নিউজ দিয়ে শুরু - গাভাস্কার আর স্টেফি গ্রাফ, ভিভ রিচার্ডস আর বরিস বেকার -  পরে আস্তে আস্তে ওয়ার্ল্ড নিউজের পাতায় প্রবেশ, গর্বাচেভ আর রেগান। এই সব মনে পরে। আব্বা রিডার্স ডাইজেস্ট, টাইম পত্রিকা আনতো অফিস থেকে, তাও গিলতাম। এমন কি কবিতার বইও (ইংলিশ আর বাংলা দুটাই) আব্বা কিনে দিছিলো একবার। সুকান্ত আর ব্রাউনিং একই দিনে পাইছিলাম, ক্লাস এইট কি নাইনে পড়ি তখন । 
তখন জানতাম না কিন্তু এখন বুঝতে পারি, এই রকম বাপ লাখে একটা।  
*
এইবার গুলশান বনানীদের কাছে ফেরত যাই। ইংলিশ মিডিয়ামের সেই গোষ্ঠীর ছাত্রদের প্রোফাইলটা কি রকম। এরা অনেকেই দেশ মাটি সংস্কৃতি থেকে পুরাপুরি বিচ্ছিন্ন ছিল। এদের অনেকের বাসায় বাপ-মা আংকেল-আন্টিরা দিন-রাত ইংলিশ বলতো। এই সব পোলাপানদের অনেকে বাংলায় লেখতে পারতো না, ভালোমত পড়তে পারতো না। এবং এই নিয়ে ওদের কোন মনোকষ্টও ছিল না। দেশে বড়লোক হইতে গেলে, বড়লোক থাকতে গেলে বাংলা জানাটা জরুরী না। তবে কি যে জরুরী সেইটা আপনেরাই বিচার কইরেন।
এইখানে একটা মজার ব্যাপার উল্লেখ না করলেই না। এই সব পোলাপান কিন্তু ইংরেজীতেও যে খুব একটা ভালো ছিল তা না। হয়তো মেকী মার্কিন এক্সেন্ট-এ চংবং করে কথা বলতে পারতো। স্যাটেলাইট টিভি, ভিসিআর (ফ্রেন্ডস ইত্যাদি) থেকে শিখে শিখে স্টাইল করে ইংরেজ়ী বলে তারা। হেই ডুড জাতীয়। কিন্তু এক পাতা ইংরেজী লেখতে দেন। চোখমুখ লাল হয়ে যাবে। জীবনে একটা বই কি, হয়তো একটা পেপারও খুলে দেখে নাই। এদের ইংলিশ আর বাংলার মধ্যে কোয়ালিটির তফাত বেশী না। 
এক সময় এই জাতের লোকেরা ইংলিশ মিডিয়ামের একটা বড় অংশ ছিল। এরা দেশে ১৮ বছর থাকতো। তারপর আমেরিকা চলে যাইতো। ৪ বছর paid holiday কাটাইতো আমেরিকার কোন এক ইউনিভার্সিটিতে। তারপরে দেশে ফিরা বাপের ব্যবসার হাল ধরতো। মাঝখানের ৪ বছর হইলো দেদারসে পার্টি করার সময়। শাদা-কালা মাইয়া লাগানোর সময়, ড্রিংক্স-ড্রাগস নিয়ে মাস্তি করার সময়। দামী গাড়ি চালানো আর পয়সা উড়ানোর সময়, বিদেশী ফ্রেন্ডদের ইমপ্রেস করার সময়। এদের চরিত্র আগে যা ছিল, এখনও তাই আছে। আমেরিকাতে দেখছি এক দল, এখন ৯/১১-র পরে লন্ডনেও এই দলের সংখ্যা অনেক অনেক বাড়ছে। 
এদের কিছু কিছু বাংলা মিডিয়াম সংস্করণও পাবেন নামীদামী স্কুলগুলাতে - বিশেষ করে সেন্ট জোসেফ, নটরডেম আর হলিক্রস জাতীয় স্কুলের ভিতরে। আমার ব্যক্তিগত অভিজ্ঞতা অন্তত তাই বলে। এদের কেসটাও একটু পিকুলিয়ার। এদের অনেকের মধ্যেই superiority complex আর inferiority complex একই সাথে কাজ করতে দেখছি। ঢাবির আইবিএ-তে যখন ছিলাম, তখন এই রকম দেখছি কম না। এক কথায় বলতে গেলে ওরা ছিল - 'ইংলিশ মিডিয়ামের থেকেও বেশী ইংলিশ!' কথায় কথায় ইংলিশ ফুটানোর স্বভাব ছিল, ভূল কি ঠিক হিসাব নাই। আমরা কেউ বাংলায় উত্তর দিলেও সেই ছেলে হয়তো ইংরেজীতেই বলে যাবে। ভাষার ব্যাপারটা খুবই সূক্ষ্ম। ছোট-খাটো ভূলও কানে বাজে। ভূল করাটা খারাপ জিনিস না। কিন্তু আজাইরা জাহির করতে যাওয়াটা হাস্যকর ঠেকতো। 
আবার অন্যরকমও দেখছি। আমার জীবনে দেখা ইংরেজী লিটারেচারের সবচেয়ে বড় জাহাজ ছিল রানা নামের এক ছেলে (মোশাররফ না!)। উত্তরায় বাসা, ঢাকা কলেজের ছাত্র, তারপর ঢাবি ইংলিশ ডিপার্টর্মেন্ট। জাহাজ ছিল। এমন কিছু তার পড়া বাকি ছিল না। চসার আর মিল্টন থেকে শুরু করে জয়েস আর এলিয়ট পর্যন্ত। ইংরেজী সাহিত্য যেমন জানতো, বাংলা সাহিত্যও তেমন। ওর ইয়ারে পরীক্ষায় রেকর্ড মার্ক পাইছিলো যা শুনছিলাম, এখন অস্ট্রেলিয়াতে এক কলেজে পড়ায়। 
আইবিএতে যেইদিন ঢুকি, সেইদিন ক্লাসে ৮০ জন ছাত্র ছাত্রীর মধ্যে ১২ জন আমরা ইংলিশ মিডিয়াম, আর বাকি ৬৮জন বাংলা। পরবর্তী সময়টা অত্যন্ত ইন্টারেস্টিং ছিল আমাদের সবার জন্যেই। চার বছর পরে আমরা সবাই জিগরি দোস্ত। কিন্তু শুরুর দিকে এডজাস্ট করতে দুই পক্ষেরই কম বেশী সময় লাগছিলো।
*
তাইলে ঐ আর কি। ইংলিশ মিডিয়ামের জীবনটা একটা বাবেল। সেই বাবেলটা কতখানি পুরু হবে, ছেলেটা কতখানি উজবুক হয়ে বের হবে, সেইটার জবাবদিহিতা পুরাপুরি সিস্টেমের না। এইখানে পারিবারিক পরিবেশ, বাপ-মার মন-মানসিকতা, এমনকি শহরে ভৌগোলিক অবস্থান - আমার দেখামতে এই সব জিনিসই মুখ্য। আর ইংলিশ মিডিয়াম সেই ব্যাপারগুলাকে reinforce করে। 
স্কুলের পর্ব শেষ করে চলে আসলে এদের অনেকেরই চোখ ফুটে। বুঝতে পারে যে গুলশান বনানী is not equal to বাংলাদেশ। যাদের ব্যাকগ্রাউন্ডটা একটু সাধারণ ছিল, তাদের জন্যে এই এডজাস্টমেন্ট-টা খুব বেশী কষ্টকর হয় না। কিন্তু যাদের ঐরকম বনানী বারিধারা স্টাইলে জীবন, তারা আগে যেইভাবে চিন্তা করতো, পরেও একইভাবে চিন্তা করে। 
ওদের জন্যেও যাওয়ার জায়গা আছে। আইবিএ-তে না গিয়ে পড়বে আই ইউ বি-তে। আই ইউ বি জাতীয় কিছু বিশেষ প্রাইভেট বিশ্ববিদ্যালয় তৈরীই হইছে এই কারনে, এইসব পোলাপানদের দেশে চার বছর একটা পার্টির জায়গা করে দেওয়ার জন্যে। ভালো প্রাইভেট ইউনিভার্সিটি যেমন আছে, ঐরকম ফালতু আলাল-দুলাল প্রাইভেট ইউনিভার্সিটিও আছে। 
তবে কথার পরেও অনেক কথা থাকে। ইংলিশ মিডিয়ামের alienation effect নিয়ে বলার আছে। বাংলা মিডিয়ামের insularity বা কুপমুন্ডকতা নিয়ে বলার আছে। আইবিএ-র প্রথম দুই বছরের অভিজ্ঞতাও খুব ইন্টারেস্টিং ছিল। সেই সব নিয়ে আরেক দিন সময় পাইলে লিখবো।
কমেন্টে বেশী গাইল দিয়েন না ভাই। 

