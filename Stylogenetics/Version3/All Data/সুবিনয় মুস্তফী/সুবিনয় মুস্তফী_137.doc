মাইক্রোসফট ইউরোপের চেয়ারম্যান



মাইক্রোসফট ইউরোপের নতুন চেয়ারম্যান নিয়োগ করা হবে। এই উপলক্ষ্যে প্রতিষ্ঠানের জনক বিল গেট্‌স বিরাট এক সম্মেলনের আয়োজন করেছেন। অতি সম্মানজনক (এবং অতিকায় মাইনের) এই চাকরির জন্যে ৫০০০ প্রার্থী প্রতিদ্বন্দ্বিতা করছে। একজন আরেকজনের থেকে বেশী কোয়ালিফাইড। এই ৫০০০ প্রার্থীদেরই একজন, বাঙ্গালী ভদ্রলোক নুরুল ইসলাম। 
তো বিল গেট্‌স সকল ক্যান্ডিডেট্‌দের ধন্যবাদ জানিয়ে সম্মেলন সভা শুরু করলেন। প্রথমেই বললেন - ইফ ইউ ডোন্ট নো এনি জাভা প্রোগ্রামিং, প্লীজ লীভ দিস রুম। জাভা জানাটা অত্যাবশকীয় গুণ। বিল গেট্‌সের কথা শুনে ২০০০ লোক উঠে দাঁড়িয়ে রুম থেকে বেরিয়ে গেলো। নুরুল ইসলাম মনে মনে বলেন - আচ্ছা জাভা তো জানিনা, কিন্তু এখনই উঠে যাওয়ার মানে হয় না। হারাবার তো কিছু নেই এখানে, আরো কিছুক্ষণ থাকি। দেখি আর কি জিজ্ঞেস করে। জানতে পারলে বের করে দেবে, এর বেশী কিই বা হবে আর? তাই নুরুল ইসলাম বসে রইলো। 
এরপর বিল গেট্‌স ঘোষনা দিলেন - ইফ ইউ নেভার ম্যানেজ্‌ড মোর দ্যান ওয়ান হান্ড্রেড পিপ্‌ল ইন ইয়োর ওয়ার্ক, দেন প্লীজ লীভ দিস রুম।  অতীতে শতাধিক মানুষকে ম্যানেজ করার অভিজ্ঞতা না থাকলে আর থাকবার প্রয়োজন নেই। এই কথা শুনে আরো ২০০০ লোক উঠে চলে গেল। নুরুল ইসলাম মনে মনে বলেন - ১০০ লোক কি, জীবনে একজন লোকও তো ম্যানেজ করে দেখিনি। তাই বলে কি দমে যাবো? আরো কিছুক্ষন থাকি - দেখি আর কি চাচ্ছে - হারাবার তো কিছু নেই। 
বিল গেট্‌স আবার উঠে দাঁড়ান। এবার বলেন - ইফ ইউ ডোন্ট হ্যাভ অ্যান এমবিএ ডিগ্রি, দেন প্লীজ লীভ দ্য রুম। এমবিএ ডিগ্রি না থাকলে আর এগোনো যাবেনা। বিল গেট্‌‌সের কথা শেষ হতে না হতেই আরো ৫০০ লোক বেরিয়ে গেল। নুরুল ইসলাম ভাবেন - ম্যাট্রিক না দিয়েই ইশকুল ছেড়েছি। এমবিএ কোথায়, কোনমতে টেনেটুনে ক্লাশ টেন পাশ আমি। তাই বলে চলে যেতে হবে, সেটা কি করে হয়? দেখি আরেকটু বসে - হারাবার তো কিছু নেই। যেমন কথা তেমন কাজ, নুরুল ইসলাম এবারও বসে থাকেন। 
অবশেষে বিল গেট্‌স উঠে দাঁড়ান তার শেষ ঘোষনা দেবার জন্যে।  নাকের উপর চশমাটা সোজা করে বলেন - ইফ ইউ ডোন্ট নো দ্য সার্বিয়ান ল্যাংগুয়েজ,  দেন প্লীজ লীভ দ্য রুম। সার্বীয় ভাষা জানাটা এই মাইক্রোসফট ইউরোপের চেয়ারম্যান পদের জন্যে একটি জরুরী কোয়ালিফিকেশান। গেট্‌স-এর কথায় মৃদু কলরব উঠলো হলঘরের তাবত্‌ চাকরিপ্রার্থীদের মধ্যে - 'এ কেমন চাওয়া এদের?' কিন্তু চাকরির শর্তের ব্যাপারে কোন শিথিলতা নেই - তাই আরো ৪৯৮জন অতি কোয়ালিফাইড এক্সিকিউটিভদের ভগ্ন-মনোরথ হয়ে বেরিয়ে যেতে হলো। 
কিন্তু নুরুল ইসলাম এবারও গেলেন না। মনে মনে ভাবলেন - সার্বীয় ভাষা তো জানিনা। জানি শুধু বাংলা আর দুয়েক ফোঁটা ইংরেজী। কিন্তু তাই বলে এখন কি হাল ছেড়ে দেবো?এতোদূর পর্যন্ত যখন এসেছি, আর একটুক্ষণ থাকি। দেখি কোথায় গিয়ে দাঁড়ায়। নুরুল ইসলাম থেকে গেলেন। 
এবারে বিল গেট্‌স শেষ দুই প্রার্থীর সামনে এসে দাঁড়ালেন। তাদের উদ্দেশ্য করে বললেন - কংগ্র্যাচুলেশান্স! ইউ আর দ্য বেস্ট অফ দ্য বেস্ট - ফ্রম ফাইভ থাউজ়েন্ড ক্যান্ডিডেট্‌স! নাউ প্লীজ টক টু ইচ্‌ আদার ইন সার্বিয়ান - আই ওয়ান্ট টু চেক ইয়োর স্পীকিং স্কিল্‌স। বিল গেট্‌স তাদের ভাষার দক্ষতা সরেজমিনে পরীক্ষা করে দেখতে চান।
নুরুল ইসলাম বিচলিত হলেন না। অপর প্রার্থীর দিকে ঘুরে তিনি প্রশান্ত মুখে বাংলায় প্রশ্ন করলেন - কি খবর ভাইজান, কেমন আছেন? 

ভেসে আসে উত্তর - জ্বী ভাই ভালো আছি, আপনে ভালো তো? 

