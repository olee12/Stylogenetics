বিদায়, বিপ্‌




গত সপ্তাহে মারা গেলেন কিংবদন্তীর ফরাসি মূকাভিনেতা মার্সেল মার্সো (Marcel Marceau)। চুরাশি বছর বয়স হয়েছিল তাঁর। বিংশ শতাব্দীর সর্বশ্রেষ্ঠ মূকাভিনেতা হিসেবে মার্সো ছিলেন সর্বজন-নন্দিত। আর বাঙ্গালীদের কাছে তাঁর আরেকটা পরিচয় ছিল - বাংলাদেশের স্বনামধন্য মাইম পার্থ প্রতিম মজুমদার ছিলেন মার্সো-র প্রিয় ছাত্রদের অন্যতম। পার্থ  নিজেও অনেক কাল যাবত প্যারিসে বসবাস করছেন। পার্থকে নিয়ে মার্সো যে উচ্চ ধারণা পোষন করতেন, সেটি পার্থ-র ওয়েবসাইট দেখে বোঝা যায়।
ইকনমিস্ট পত্রিকা মার্সো-র মৃত্যুতে খুবই সুন্দর একটি লেখা ছেপেছে শিল্পীর জীবন ও কর্ম নিয়ে। উল্লেখ্য যে 'বিপ্‌' (Bip) ছিল  মার্সো-র সবচেয়ে স্মরণীয় চরিত্র। চ্যাপলিন-এর ফিল্মি চরিত্রকে আমরা যেমন গোঁফ, বোলার হ্যাট, ছড়ি আর বেঢপ জুতা দেখেই চিনে ফেলি, বিপ-এরও তেমন চিরন্তন কস্টিউম ছিল ডোরাকাটা জামা আর লাল ফুল লাগানো টুপি।
মার্সো-কে নিয়ে উইকিপিডিয়ার নিবন্ধ এখানে।

আর ইউটিউবে মার্সো আর বিপ-এর বেশ কিছু ভিডিও ক্লিপ পাওয়া যাচ্ছে।
বিস্ময়কর এই প্রতিভাকে জানাই শ্রদ্ধা।

