ব্লগের লেখা চুরি - আমাদের কী করণীয়



মুজিব মেহদীর পরপরই ইমরুল কায়েসের লেখা চুরির ঘটনা - দুঃখজনক এবং আশংকাজনক। নাম প্রকাশে ইমরুলের সংকোচটা বুঝি, কিন্তু সমর্থন করতে পারছিনা। ইশতির প্রথম মন্তব্য থেকেও আমার অবস্থানটা এখানে ভিন্ন। বুঝিয়ে বলি।
ব্লগে প্রচুর ভালো লেখা আসছে। এই ব্লগ সহ আরো পাঁচটা ব্লগে। তবে সচল একটু আলাদা, কারন লেখকের মান বিচার না করে আজকাল সচলত্ব পাওয়াই মুশকিল হয়ে গেছে। অনেক সময় দেখবেন, মেইন পেজের বাম পাশে এক লাইনে ৫-৬টা লেখা বসে আছে, সব পাঁচ-তারা লেখা। এটা এখন মোটামুটি নিত্য ঘটনা। সচলের গড় মানের একটা বেশ ভালো সূচক। 
আমার ধারণা সচলে এই রকম অনেক লেখা নিয়মিতই আসছে, যেগুলোর প্রতি লোভী বা নীতিহীন 'লেখক'-দের নজর পড়েছে, যারা নেক্সট বইমেলায় যেই ৩-৪টা বই ছাড়বেন তার মাল-মশলা খুঁজছেন। সচলে যদি তারা হাত দেন, তাহলে কে জানবে? বা জানার চান্স কতোটুকু? মুজিব ভাই জেনেছিলেন দৈবক্রমে। ইমরুল কায়েস জেনেছেন একই ভাবে, মেলায় বইয়ের পাতা উল্টাতে গিয়ে। এই দুজনের একজনও যদি দোকানের সামনে দাঁড়িয়ে পাতা না উল্টাতেন, তাহলে কে জানতো? কোন সুযোগ কি ছিল? আমার তো মনে হয় না। চিরকাল এই চুরির ঘটনা অজানা থেকে যেতো। 
এই বছরের মেলায় যদি এমন বই থেকে থাকে, যেখানে হিমু বা জেবতিক বা ইশতির লেখা কেউ চুরি করে বসিয়ে দিয়েছে, কয়জন র‌্যান্ডম পাঠক সেটা জানবে বা বুঝবে? আমার ধারণা একজনও না। এখনো ইন্টারনেটের বিস্তার অত গভীরে যায়নি, আর বাংলা ব্লগ জিনিসটার সাথে এখনো ম্যাক্সিমাম দেশী পাঠক মোটামুটি অপরিচিত। গতকাল সন্ধ্যায় একটা অনুষ্ঠানে গেলাম, সেখানে কিছু দেশীয় সাংবাদিকের সাথে দেখা হলো। যার সাথে গিয়েছিলাম, সে আমাকে পরিচয় করিয়ে দিতে গিয়ে বললো - ও বাংলা ব্লগে নিয়মিত লেখালেখি করে। সেখানে উপস্থিত যারা ছিলেন, তারা বাংলা + ব্লগ, এই শব্দ দুটো পাশাপাশি আগে তেমন শোনেননি, সেটা বুঝতে পারলাম। কেউ কিঞ্চিত আগ্রহ দেখালেন, কেউ অবাক হলেন, কারো মুখে হালকা ব্যঙ্গাত্মক হাসি। কেউ আবার একেবারেই নির্লিপ্ত। 
মানে সাংবাদিক গোষ্ঠী, যাদের কাজই লেখালেখি নিয়ে, তারাই অনেকে বাংলা ব্লগ সম্পর্কে জানেন না, বা কেয়ার করেন না। ফারুক ওয়াসিফ বা বিপ্লব রহমানের মত ব্লগার/সাংবাদিক এখনো ক্ষুদ্র মাইনোরিটি। এরাই যদি না জানেন, তাহলে আমজনতা কয়জন আর ব্লগ চিনবে বা জানবে? ধীরে ধীরে হয়তো পরিচিতি বাড়বে, একদিন রেজওয়ান বা রাগিবের মতো ব্লগার হয়তো মূলধারার লেখকের মতই পরিচিত হবেন সবার কাছে। কিন্তু সেই দিল্লী এখনো বহু বহু দূর।
এই ফাঁকে অনেক চুরির ঘটনা ঘটবে। ব্লগ থেকে চুরি করা সহজ আর ধরা কঠিন। তার মানে কি, আমাদের সবাইকে এই নিয়ে মনের গভীরে ভীত-সন্ত্রস্ত থাকতে হবে? রাগিব জানালেন যে তিনি ইতিমধ্যে তার লেখাগুলো সরিয়ে নিচ্ছেন। এর থেকে দুঃখজনক আর কি হতে পারে, যে একজন ভালো লেখক চুরির ভয়ে পাবলিক ডোমেইন থেকে তার লেখাগুলো নিয়ে যাচ্ছেন? এতে রাগিব ভাইয়ের কোন ক্ষতি নেই, সবচেয়ে বেশী ক্ষতি আমাদের মত পাবলিকেরই। 
চোর ঠেকাতে লেখা সরাতে হলে সেটা দুঃখজনক। আবার অন্যের বইয়ের পাতায় নিজের লেখা অজান্তে চলে আসবে, সেই প্রেশারে নিজেরই বই ছাপাতে হবে আগে থেকে - এটাও তো গ্রহণযোগ্য নয়। মুজিব ভাইয়ের ক্ষেত্রে সেটা কাজে দেয়নি। 
তাহলে প্রতিকার কি? আমার ধারণা এরকম ঘটনা কখনোই আমরা ১০০% বন্ধ করে দিতে পারবো না। চুরি ঘটবেই। কিন্তু তার মানে এই না যে আমরা চুপচাপ বসে থাকবো। 
প্রতিটা লেখা-চুরির ঘটনাকে বিরাট করে ফলাও করে প্রচার করা এখন জরুরী। একবার দুইবার তিনবার চারবার যখন এরকম ঘটনা মানুষের কাছে উন্মোচন করা হবে, তখন পঞ্চমবার চুরি করার আগে চোর দুইবার চিন্তা করবে। হয়তো পঞ্চমবারেও চোরের মনে ভয় ঢুকবে না। হয়তো ৫০বারের বার গিয়ে সেই ভয়টা সে পাবে, যে ব্লগ থেকে মারলে আমার কুকীর্তি ফাঁস হয়ে যাওয়ার চান্স আছে। সেই ভয়টা যতদিন আমরা চোরের মনে ঢুকাতে না পারছি, ততদিন আমাদেরই উলটা ভীত হয়ে থাকতে হবে। 
এটাই আসল প্রতিষেধক। ডিটারেন্স থিওরি। চুরি করার পরিণতি যে কতো খারাপ হতে পারে, সেটা হাড়ে হাড়ে বোঝানোর দায়িত্ব সবার আগে আমাদের উপরেই বর্তায়। কারন আমরাই বেশী ভিক্টিম হবো। ব্লগ আর ব্লগার এখন চুরির জন্যে একটা অতি সহজ টার্গেট হয়ে আছে। আমরা যদি এখন থেকেই অত্যন্ত দৃঢ় অবস্থান না নেই, তাহলে এরকম ঘটনা ভবিষ্যতে আরো অনেক ঘটবে। চোর-বৃন্দ আমাদের বাঁশ মেরেই যাবে। সেটা কেউ জানবে, কেউ জানবে না। ইমরুলের মতো অনেক লেখক কষ্ট পাবেন, ব্যথিত হবেন। 
মুজিব মেহদী যে কি অসাধারণ জরুরী আর মূল্যবান কাজ করেছেন তার প্রতিবাদ মুভমেন্টের মাধ্যমে, সেটা বলার অপেক্ষা রাখে না। তিনি এই মেসেজটা জায়গা মতো পাঠিয়ে দিয়েছেন যে লেখকের স্বত্ত্ব জিনিসটা এখনো পুরোপুরি মগের মুল্লুক হয়ে যায়নি। 
এই জন্যেই আমি ইমরুলকে আবারো অনুরোধ করবো, আপনি এই লোকের পরিচয় জানান। আপনি নিজে থেকে যদি শোরগোল না করতে চান, তাহলে আরো অন্যান্য অনেকে আছে যারা প্রেস, ব্লগ, ফেসবুকে এই নিয়ে নিজেরাই শোরগোল তুলতে পারবেন। নিজের প্রতি প্লীজ সুবিচার করুন, আর ভবিষ্যতের ব্লগার লেখকদের অবস্থানটা আরেকটু শক্ত করতে সাহায্য করুন। অশেষ ধন্যবাদ।

