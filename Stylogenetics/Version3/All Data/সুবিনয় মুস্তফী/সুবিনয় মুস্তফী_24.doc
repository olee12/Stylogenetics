দুরু দুরু বক্ষে 



নতুন বছর শুরু হবার পর আজকেই সব অফিস-আদালত খুললো। সাত সকালে দুরু-দুরু বক্ষে কাজে গেলাম। কম্পানীর অবস্থা বিশেষ সুবিধার না। অর্ধ-বার্ষিক ফলাফল বেরিয়েছে, প্রমাণ সাইজের লস খেয়েছে তাতে। ক্যাপিটালের অভাবের কারনে মাঝখানে কঠিন টানাটানিতে পড়ে গিয়েছিল - বিভিন্ন পার্টির সাথে আলাপ আলোচনা করে এইবারের মত কোনমতে গোঁজামিল দিয়ে ঠেকানো গেছে। 
তবে বিপদ যে সম্পূর্ণ কেটে গেছে তা বলা যাবে না। বছরের প্রথম দিনেই ফার্মের বড় হুজুরদের বক্তৃতা সবার ডায়েরিতে বুকিং দেয়া ছিল। কত্তাবাবুরা কি বলেন, তা শোনার জন্যে পুরো ফ্লোরের লোকের সাথে আমিও গেলাম ঠিক দুপুর বারোটায়। তিনি বললেন অনেক কিছুই -- ক্রাইসিস শুধু আমাদের একার না, অন্যান্য কম্পানীগুলোও একই ধকল সামলাচ্ছে। ক্লায়েন্টের সুবিধা-অসুবিধার দিকে কড়া নজর রাখতে হবে। বেহুদা খরচাপাতি কমাতে হবে। ইত্যাদি ইত্যাদি।
তবে যেই কথাটা শোনার অপেক্ষায় ছিলাম, সেটা কেমন পাশ কাটিয়ে গেলেন তিনি। শুধু এইটুকু বললেন যে পড়ন্ত ইনকামের সাথে তাল মিলিয়ে কম্পানীর খরচ এখনো আনুপাতিক হারে কমেনি। ভাবলাম এই বুঝি সেরেছে। কস্ট-কাটিং বলতে কত্তাব্যক্তিরা মূলত যা বোঝান, তা হলো লোক ছাটাই। শুরুতে চাকরি যায় অপেক্ষাকৃত কমবয়স্কদের, যাদের অভিজ্ঞতা কম। অবশ্য তাদের বিভিন্ন রকম দায়বদ্ধতাও কম। একটা পঁচিশ বছরের চ্যাংড়া ছেলের চাকরি চলে গেলে, মাস ছয়েক বেকার ভাতা খেলে তার জন্যে সেটা বিরাট ক্রাইসিস হয়ে যাবে না। সময় ও সুযোগ এলে সে ঠিকই আরেকটা ব্যবস্থা করে ফেলতে পারবে - এই হলো ভাবনা।    
এই চিন্তা করেই গত বছর অনেকগুলো চ্যাংড়া পোলাপানের মাথা কাটা পড়লো। কিন্তু কাটাকুটির খেলা একবার শুরু হলে কি আর এত তাড়াতাড়ি শেষ হতে চায়? 
এই খেলা কঠিনতর হয়ে দাঁড়ায় যখন অপেক্ষাকৃত বয়স্ক লোকদের চাকরি চলে যায়। যারা মিডেল ম্যানেজমেন্টের লোক, বয়স ধরেন ৩৫ বা ৪০ বা তারো বেশী। বৌ আছে, বাচ্চা আছে। বাড়ির উপর মর্টগেজ আছে, মাসে মাসে তার কিস্তি আছে। গাড়ির লোন আছে, মানিব্যাগে লুকানো ক্রেডিট কার্ড আছে আরো ডজনখানেক। সংসারের নানাবিধ খরচ আছে, আছে বাচ্চাদের স্কুলের ফি। প্রতিটার পয়সা পাই-পাই করে গুণতে হয়। মাস শেষে থাকে নির্দয় উপহাসের মতো কার্ডে আরো কিছু বাড়তি দেনা। 
এমন খাঁচা-বন্দী মানুষের জন্যে  চাকরি খোয়ানোটা বিভীষিকার মতোই। আমার সাথে কাজ করে এই রকম লোকের সংখ্যা নেহায়েত কম না। নিত্যই তাদের চোখে মুখে দেখি শংকার ভাঁজ।
*
তবে যেটা শোনার অপেক্ষায় ছিলাম, সেটা আর বললেন না তিনি। কান খাড়া হয়েছিল আমাদের সবারই। এবং এই যাত্রা কানের পাশ দিয়েই গেল। তবে সামনের মাসে বা তার পরের মাসে বা তারও পরের মাসে যে গুলি তার লক্ষ্যভেদ করবে না, এমনটা কে বলতে পারে? 
অদ্ভূত সময়। ২০০৮ যেমন অতি শিক্ষণীয় এবং ইন্টারেস্টিং একটা বছর ছিল, ২০০৯-ও ঠিক সেইরকম একটা দুর্বোধ্য, চমকপ্রদ আর বিপজ্জনক বছর হবে বলেই ধারণা করা যাচ্ছে। 
তার প্রথম দিন গেল। আর মাত্র বারো মাস বাকি... 
---
(অর্থনীতির সাথে অসম্পৃক্ত!) ডেভিড গ্রে'র এই গানটা গত কয়েকদিন ধরে অনেক শুনছি।   


