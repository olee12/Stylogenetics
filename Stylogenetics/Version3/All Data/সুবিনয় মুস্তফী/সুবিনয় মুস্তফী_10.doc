ভূটানের রাজা এবং ৭২-এর নিয়ম



গোড়া থেকে শুরু করা যাক। দুনিয়ার এতো জায়গা থাকতে ভূটান নামের দেশটা থেকেই যে অর্থনীতির প্রথাগত চর্চায় একটা বড়-সড় ধাক্কা আসতে পারে, সেটা বোধ হয় কেউই আশা করেননি। সাধারণ মানুষ ভূটানকে চিনে কিভাবে? আমার কাছে 'ভূটান' মানে হলো মনের ক্যানভাসে দুটো ছবি - 
১) হিমালয়ের দেশ। পর্বত-পরিবেষ্টিত, দুর্গম। অনাদিকাল ধরে প্রতিকূল পরিবেশে বেড়ে ওঠা কঠিন পরিশ্রমী কিছু পাহাড়ী মানুষ। 
২) হাফ-প্যান্ট পরিহিত এক রাজা যাকে প্রথম সার্ক সামিটের সময় বিটিভির পর্দায় দেখে স্কুল-ছাত্র আমি ভীষণ অবাক হয়েছিলাম! এ কেমন রাজা? অফিশিয়াল অনুষ্ঠান, এমনকি রাষ্ট্রীয় ভোজসভাতে হাফ-প্যান্ট পরে চলে এসেছে?! আমি স্কুলে যাই, আমি হাফ-প্যান্ট পরি, আমার না হলে মানায়। কিন্তু একটা দেশের রাজা? না জানি কেমন দেশ...  
সেই রাজা - যিনি এখন আর রাজা নেই, তার ছেলের হাতে দায়িত্ব ছেড়ে দিয়েছেন - তার নাম ছিল জিগমে সিংগে ওয়াংচুক। ভূটানের জাতীয় চরিত্র গঠনের পেছনে তার বিরাট অবদান। বিশেষ করে আধুনিকতার প্রবল ঝাপটা কিভাবে এই ছোট দেশকে আক্রান্ত করতে পারে, সেটা ভেবে ভেবে তিনি অনেক রকম ব্যবস্থা নিয়েছিলেন। ভূটানের সমাজ সনাতনী, সনাতনী অর্থনৈতিক কাঠামো। রাজার কি উচিৎ সমাজের সমস্ত দরজা-জানালা বহির্বিশ্বের কাছে হাট করে খুলে দেওয়া? বাইরে থেকে আমদানীকৃত নানান দোষে দেশের 'দুষ্ট' হবার পথ সুগম করে দেয়া? 
নাকি তাঁর উচিৎ কেবল মেপে মেপে বাইরের প্রভাবগুলোকে ঢুকতে দেয়া? রাজা এই দ্বিতীয় পথই বেছে নেন। ভূটানে আধুনিক বিশ্বের আগমন সহজ়ে ঘটেনি। বিদ্যুৎ, টিভি, ইন্টারনেট - সব কিছুই এই দেশে পৌঁছায় অনেক দেরীতে, এবং অনেক হিসাব করে।
*
আধুনিকতার বিভিন্ন নিদর্শন বর্জন করার পাশাপাশি ভূটানের রাজা আরেকটা জিনিস প্রত্যাখ্যান করেন, যেই জিনিস পৃথিবীর মোটামুটি সব দেশেই এক বাক্যে স্বীকৃত এবং ব্যবহৃত হয়ে আসছে। এই জিনিসের নাম জিডিপি - gross domestic product বা মোট জাতীয় আয়। একটা অর্থনীতির দৈর্ঘ্য-প্রস্থ-আয়তন মাপার জন্যে এখন পর্যন্ত এটাই সবচাইতে গ্রহণযোগ্য, বহুল ব্যবহৃত সূচক। এই জিডিপি নিয়ে কিছু শর্টে আলাপ করি -  
জিডিপি জিনিসটা মাপা হয় বাৎসরিক ভিত্তিতে। ধরেন দুটো দেশ - একটার নাম বগুড়া, আরেকটার নাম মাগুরা। বগুড়ার মোট জিডিপি ১০০ টাকা, আর মাগুরার জিডিপি ২০০ টাকা। এর মানে মাগুরার অর্থনীতি সাইজ়ে ঠিক ডবল বগুড়ার তুলনায়। 
আবার ধরেন দুই দেশের জনসংখ্যা সমানে সমান - উভয় দেশে ১০০ জন করে। এর মানে মাথাপিছু জিডিপি বগুড়াতে হচ্ছে ১ টাকা (১০০/১০০), আর মাগুরাতে জনপ্রতি ২ টাকা (২০০/১০০)। অর্থাৎ মাগুরার লোক অপেক্ষাকৃত বেশী ধণী। তাদের জীবনযাত্রার মান বগুড়ার থেকে উন্নততর, কারন তারা এই বাড়তি টাকা দিয়ে আরো বেশী দ্রব্যসামগ্রী বা সেবা কিনতে পারছে। 
এইখানে বলা নিষ্প্রয়োজন যে 'জীবনযাত্রার মান' বা standard of living জিনিসটা শুধুমাত্র বস্তুগত দিক থেকেই হিসাব করা হচ্ছে। অন্তরের সুখ জিডিপি দিয়ে মাপা যায় না - আর রাজার আপত্তিও সেখানেই, তবে সেই কাহিনী পরে। 
*
এইবার অন্য কেস দেখি। ধরেন মাগুরার জিডিপি ২০০ টাকা হলেও ওদের জনসংখ্যা আসলে ১০০ নয়, সেটা ৪০০। তার মানে মাগুরার মাথাপিছু জিডিপি এখন কত? মাত্র ৫০ পয়সা (২০০/৪০০)। মানে মাগুরার অর্থনীতি এক দিক দিয়ে বগুড়ার থেকে বড় হলেও প্রকৃত বিচারে, মানে মাথাপিছু বিচারে মাগুরার লোক আসলে বগুড়ার লোকের থেকেও অনেক গরীব। 
ঠিক কতখানি গরীব? পুরোপুরি অর্ধেক গরীব - মাগুরায় ৫০ পয়সা, বগুড়ায় ১ টাকা। 
মাথায় বেশী জট লেগে যাবার আগে আরেকটা হিসাব দেই - জিডিপির বৃদ্ধির হার। ধরেন, এক বছরে বগুড়ার জিডিপি ১০০ থেকে গিয়ে দাঁড়ালো ১০৫-এ। মানে গত বছর ওরা মোট ১০০ টাকার জিনিসপত্র আর সেবা তৈরী করেছিল। এর পরের বছর ১০৫ টাকার সামগ্রী আর সেবা বানাতে সক্ষম হয়েছে। (আগেই বলেছি যে জিডিপি বাৎসরিক হিসাব।)
তাহলে বৃদ্ধির হার কত? সোজা হিসাব - ৫%। এটাই বগুড়ার জাতীয় প্রবৃদ্ধি। 
বাৎসরিক প্রবৃদ্ধি দিয়ে মূলত যেই জিনিসটা মাপে, তা হলো অর্থনীতির শরীরে তেজ কতখানি। ধরেন বগুড়া অপেক্ষাকৃত ছোট একটা দেশ, কিন্তু ওদের অর্থনীতি বেশী সচল। ওদের প্রবৃদ্ধি বছরে ৫%। অপর দিকে মাগুরা সাইজে বড় হলেও ওদের অর্থনীতি মোটামুটি অচল। টেনেটুনে বছরে ২% করে প্রবৃদ্ধি হচ্ছে। 
এই যদি হয় অবস্থা, তাহলে এক সময়ে গিয়ে কিন্তু বগুড়া ঠিক ঠিক মাগুরাকে ধরে ফেলবে এবং অতিক্রমও করে যেতে পারে। তবে বরাবরের মতই, যেটা বেশী গুরুত্বপূর্ণ, সেটা হলো গড়পরতা বা মাথাপিছু বা per-capita হিসাবটা। সেটা দিয়েই ধণী-গরীবের প্রকৃত চিত্রটা আরেকটু পরিষ্কার হয়। 
*
ধরে ফেলবে এবং অতিক্রমও করে যেতে পারে - কিন্তু কদ্দিনে? এই প্রশ্নের উত্তর দিতে গিয়ে আমাদের প্রফেসর মজার এক নিয়ম শিখিয়ে দিয়েছিলেন তড়িঘড়ি হিসাব করার জন্যে - rule of 72.  এই বাহাত্তুরের নিয়মে কি বলে? এতে বলে যে একটা দেশের প্রবৃদ্ধির হারকে নীচে রেখে ৭২ দিয়ে ভাগ দাও। তাহলে যেই সংখ্যাটা পাবে সেটা দিয়ে তুমি জানতে পারবে অর্থনীতির সাইজ় ডবল হতে কত বছর লাগবে। 
উদাহরণ দেই। পন্ডিতরা হিসাব করে বলেন যে বাংলাদেশের অর্থনীতি গত কয়েক বছর ধরে ৬% হারে বেড়েছে। বাহাত্তুরের নিয়ম অনুযায়ী আমাদের দেশের জিডিপি দ্বিগুণ হয়ে যাবে ঠিক ১২ বছরের মাথায় (৭২/৬=১২)। 
চীনের দিকে তাকাই - ওদের বাৎসরিক প্রবৃদ্ধি মোটামুটি ১০% করেই এগোচ্ছে প্রায় তিন দশক ধরে। তাহলে অর্থনীতি দ্বিগুণ হতে লাগে মাত্র ৭ বছর, বেশীর বেশী ৮ বছর (৭২/৭=১০)। আর ত্রিশ বছর ধরে যদি এই জয়যাত্রা অব্যাহত থাকে, তাহলে বুঝতেই পারছেন যে ১৯৭৯ সালে দেং-এর চীনের তুলনায় ২০০৯ সালের হু-এর চীন কোথায় এসে দাঁড়িয়েছে। প্রথম ৮ বছরে দ্বিগুণ, ১৬ বছরে চারগুণ, ২৪ বছরে আটগুণ এবং ৩২ বছরে ১৬গুণ বৃদ্ধি! বাস্তবের হিসাবেও তাই বলে - চীনের অর্থনীতি গত ত্রিশ বছরে আয়তনে প্রায় ১৫ গুণ বেড়েছে।
*
আর রুল অফ ৭২ দিয়ে আমরা তাহলে খুব সহজেই একটা গরীব দেশের পক্ষে 'ধরে ফেলতে' কি রকম সময় লাগবে, সেটা চটপট বের করে ফেলতে পারি। সেই মাগুরা-বগুড়াতে ফিরে যাই। 
- মাগুরার জিডিপি ছিল ২০০, বাড়ছে বছরে ২% করে।
- তাহলে সেটা ডবল হয়ে ৪০০ হতে লাগবে ৭২/২ - আরো ৩৬ বছর ।
- বগুড়া ছিল ১০০, বাড়ছে বছরে ৫% করে।
- সেটা ২০০ হতে লাগবে ১৪ বা ১৫ বছর (৭২/৫)।
- এবং সেখান থেকে আবার দ্বিগুণ হয়ে ৪০০ হতে লাগবে আরো ১৫ বছর। মোট ত্রিশ বছর।  
মানে ৩০ বছর যেতে না যেতেই বগুড়া বেশ খানিকটা এগিয়ে যাবে মাগুরার তুলনায়। এখানে যারা গণিত নাড়া-চাড়া করেন, তারা দেখবেন যে আসল হিসাবটা ২৫ বছরের মতো। 
*
এই যে প্রক্রিয়া, এর নাম দেয়া হয়েছে convergence - এক হয়ে যাওয়া, মিশে যাওয়া। আরেকটু কথ্য ভাষায় বলে catching up process। এখন প্রশ্ন হলো যে বাস্তবে কোন গরীব দেশ কি আসলেই ধণী দেশকে ধরে ফেলতে পারছে? ক্যাচ-আপ কি আদৌ হচ্ছে? উত্তর হলো - হ্যাঁ। শেষ উদাহরণ আসছে ইউরোপ থেকে। 
১৯৮৯ সালে বার্লিন ওয়ালের পতনের সময় দুই সাইডের দেশগুলোর মধ্যে ধণ-দৌলত টাকা-পয়সায় যথেষ্ঠ ফারাক ছিল। পশ্চিম ইউরোপ বেশী ধণী ছিল, আর পূর্ব ইউরোপের দেশগুলো অপেক্ষাকৃত গরীব ছিল। কিন্তু ২০০৭ সালে এসে পূর্ব ইউরোপের ছোট অথচ দ্রুত গতির দেশ স্লোভেনিয়া প্রথমবারের মতো একটি পশ্চিমা দেশকে ছাড়িয়ে যায়। ওদের গড় প্রবৃদ্ধি ছিল প্রায় ৪-৫%। আর সেই অথর্ব অভাগা পশ্চিমা দেশের নাম পর্তুগাল - প্রবৃদ্ধি ১-২%-এ উঠাতেও ওদের কষ্ট হতো।  
এখন পূবের আরেক দেশ চেক প্রজাতন্ত্রও পর্তুগালকে ছাড়িয়ে যাওয়ার পাঁয়তারা করছে। আর স্লোভেনিয়া যদি তাদের জওয়ানি জোশ তথা প্রবৃদ্ধির হার ৫%-এ ধরে রাখতে পারে, তাহলে কয়েক বছর পরে গ্রীস এমনকি স্পেন-কে ধরে ফেলাও তাদের জন্যে অস্বাভাবিক হবে না। তখন জনস্রোত বা মানুষের অভিবাসন কোন দিক থেকে কোন দিকে যাবে, ভাবুন! একদম উল্টো পথে এগোবে সব...

