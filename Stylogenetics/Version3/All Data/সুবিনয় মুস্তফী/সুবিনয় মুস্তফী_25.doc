ক্রিকেট নিয়ে নতুন সংশয়



ক্রিকইনফো-তে জানা গেলো যে ২০১০ সালের পর থেকে ইংল্যান্ডের ক্রিকেট বোর্ড বাংলাদেশ ক্রিকেট টীমকে আর কোন সফরের আমন্ত্রণ জানাবে না। তারা বলছে যে টেস্ট স্ট্যাটাস অর্জনের এক দশক পরেও বাংলাদেশ টীম সেই স্ট্যাটাসের স্বার্থকতা প্রমাণ করতে ব্যর্থ হচ্ছে। প্রতিবেশী ভারত আজ অব্দি বাংলাদেশকে ঘরোয়া কোন টেস্ট সিরিজ খেলতে আমন্ত্রণ জানায়নি। জিম্বাবুয়ের টেস্ট স্ট্যাটাস নিয়েও বারবার প্রশ্ন উঠছে।
বাংলাদেশের হুট-হাট করে টেস্ট প্রাপ্তি ব্যাপারটা কখনোই বোধগম্য হয়নি। আইসিসি-তে ভারত ব্লকের ভোট ভারী করার উদ্দেশ্য হয়তো সফল হয়েছিল, আর বড়-সড় নতুন কমার্শিয়াল মার্কেট পাওয়া গিয়েছিল। খেলার নিরন্তর বাণিজ্যিকীকরণ ক্রিকেটকে কোথায় ঠেলে নিয়ে গেছে, তা নিয়ে আগে লিখেছি। দুঃখের বিষয় এই যে বাংলাদেশ এই প্রক্রিয়ায় কেবল বৃহৎ শক্তির জন্যে একটা দাবার গুটি হিসাবেই ব্যবহৃত হলো। এর সাথে তাল দিয়েছিল সাবের চৌধুরীর মত কিছু লোক। 
কোন অবকাঠামো ছাড়াই আমরা টেস্ট স্ট্যাটাস পেয়েছিলাম। মাত্র দুটো খুটি ছিল - এক, পাকিস্তানের বিরুদ্ধে বিশ্বকাপে ম্যাচ বিজয়, যেই খেলার সত্যিকারের কাহিনী নিয়ে সংশয় আদৌ কোনদিন যাবে না। দুই, আইসিসি ট্রফি বিজয়, যেটা খুশীর কারণ ছিল অবশ্যই, কিন্তু আরো কিছু আইসিসি টুর্নামেন্ট খেলে সেগুলো জিতে, একটা ঘরোয়া ফার্স্ট-ক্লাস লীগ দাঁড় করিয়েই পরবর্তী পদক্ষেপ নেয়া উচিত ছিল। 
সেসব কিছুই করা হয়নি। বরং বাংলাদেশের খেলোয়াড়দের খেলার মাঠে বলির পাঠা বানানো হয়েছে, আর ক্রিকেটাঙ্গনে দেশের মান-মর্যাদা এক দশক ধরে ভূলুন্ঠিত হচ্ছে। ১০ বছরে ৫৭টা টেস্ট ম্যাচে মাত্র একটা বিজয় - তাও সেই হাইস্কুল টীম জিম্বাবুয়ের বিরুদ্ধে। কালে-ভদ্রে একটা-দুইটা ওয়ান-ডে ম্যাচ জিতিয়ে পাবলিককে এখন আর বুদ রাখা সম্ভব হচ্ছে না। "কার্ডিফ! কার্ডিফ!" জাতীয় রব তো অনেক শুনেছি। আর কত? 
এমনকি যেই ভারতের সবচেয়ে বেশী লাভ হয়েছে আইসিসি ভোটিং ব্লকে বাংলাদেশকে এনে, সেই ভারতই বাংলাদেশকে একবারও খেলতে ডাকেনি! এই হলো প্রতিদান। 
আইসিসির প্রত্যক্ষ আর পরোক্ষ মদদে ক্রিকেট খেলার ইন্টেগ্রিটি গত এক দশকে বিভিন্নভাবে বিনষ্ট হয়েছে। ডালমিয়া আর স্পীড মার্কা নেতৃত্ব টিভি চ্যানেলের দালালী ছাড়া আর কিছুই করতে শিখেনি। জিম্বাবুয়ে আর বাংলাদেশের এই লুলিয়ে চলারও আদৌ কোন শেষ আমরা দেখবো - সেই আশা করতে পারছি না। না হলে দুই টীমকে অনেক আগেই টেস্ট খেলা থেকে সাময়িক বিরতি দেয়া উচিৎ ছিল। তা না করলে দেখা যাবে কিছুদিন পরে সেটা নিজে নিজেই চালু হয়ে গেছে - যখন আমাদের বেশীর ভাগ খেলা ঘরের মাঠে বসেই খেলতে হবে। 

