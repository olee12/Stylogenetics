সহজিয়া রামায়ণ ৩



দশরথ অস্থির। ভরত অযোধ্যার বাইরে থাকতেই রামের অভিষেক করে ফেলতে হবে। রামরে ডাইকা সেই সংবাদও তিনি জানাইয়া দিছেন। সচিবগো আয়োজন বুঝাইয়া দিয়া এইটাও কইয়া দিছেন যেন কোনোভাবেই ভরতের নানাবাড়ি আর পোলাপানগো শ্বশুরবাড়ি এই সংবাদ না যায়... 
কিন্তু এক রাত্তির পার হইতেই তার অস্থিরতার লগে ডর আইসা যোগ হয়। তিনি স্বপ্নে বহুত হাবিজাবি দেখছেন। ঘুম থাইকা উইঠা তাই তিনি সরাসরি গিয়া হাজির হন রামের ঘরে- পুত কোন সময় কী হয় কে জানে। আমারইবা মতিগতি কখন বদলাইয়া যায় আমিও জানি না। আমি চাই ভরত বাড়ির বাইরে থাকতেই তোর অভিষেকটা হইয়া যাক। খামাখা বড়ো আয়োজনের লাইগা সময় নষ্ট করার মানে নাই। আমি কালকে ভোরবেলাতেই তোর অভিষেক কইরা ফেলতে চাই...
অভিষেকের আয়োজন সংক্ষিপ্ত হইয়া যায। রাজবাড়ির সকলে সংবাদটা জানলেও ভরতের মা কৈকেয়ীর কাছে খবরটা চাইপা যাওয়া হয়। কিন্তু সংক্ষিপ্ত হইলেও অযোধ্যার পরবর্তী রাজার অভিষেক বইলা কথা। তাও মাত্র একদিন পর। বাড়ি জুইড়া হইহল্লা হুড়াহুড়ি তো স্বাভাবিক। সকলের সেই অস্বাভাবিক দৌড়াদৌড়ি চোখে লাগে কৈকেয়ীর দাসী মন্থরার। সে গিয়া মাইনসেরে জিগায়া জানতে পায় রামের যুবরাজ হিসাবে অভিষেক হইব আগামী কাইল ভোরে; পুষ্যা নক্ষত্রের লগনে...
মন্থরা দৌড়াইয়া যায় কৈকেয়ীর কাছে- রাজায় যে ভরতরে নানাবাড়ি পাঠাইয়া আইজ রাত্তির পার হইলেই রামরে রাজ্য দিয়া দিবার সিদ্ধান্ত নিছেন সেই খবর রাখো?
কৈকেয়ী আকাশ থাইকা পড়ে। দেশে অত বড়ো কা- হইয়া যাইতাছে মুখের কথাটাও তারে কইল না কেউ। নিশ্চয়ই এর কোনো কারণ আছে। 
মন্থরা কয়- তোমার পোলায় যে নানাবাড়ি গেছে; ধইরা নিতে পারো সে চিরকালের লাইগাই গেছে। রাম যুবরাজ হইলে নানাবাড়িতে বইসাই ভরত নির্বাসনদ- শুনব রাজার কাছ থিকা যাতে আর কোনোদিনও সে ফিরতে না পারে অযোধ্যায়...
কৈকেয়ীর মাথা ঘোরে। রাম বাপের বড়ো পোলা। যুবরাজ তার হইবারই কথা। কিন্তু চুরি কইরা ক্যান? ভরতরে নানাবাড়ি রাইখা লুকাইয়া ক্যান? তারে না জানাইয়া ক্যান? তাইলে তো মন্থরার হিসাবই ঠিক। কোনো চক্রান্ত আছে এর পিছে। ভরতরে দশরথ পুরাই সরাইয়া দিতে চান। ঠিক কথা। রাম এখন যুবরাজ আর পরে রাজা হইলে ভরতের আর অযোধ্যায় থাকা হইব না...
কিছু একটা করা লাগবে। আজকেই করা লাগবে। কিন্তু কী করা যায়? কী উপায় 
কথাটা কৈকেয়ী নিজেরেও শোনান; মন্থরাও শোনে। মন্থরা কয়- একটা উপায় কিন্তু এখনো তোমার কব্জায় আছে কৈকেয়ী রানি...
রানি থ মাইরা মন্থরার দিকে তাকান- কী?
- মনে আছে দণ্ডকের অসুর রাজা শম্বরের লগে যুদ্ধে রাজা দশরথ মারাত্মাক আহত হইছিলেন?
- তাতো হইছিলেন। এক্কেবারে অচেতন হইয়া পড়ছিলেন তিনি...
- সেই সময় তুমিও তিনার লগে যুদ্ধ শিবিরে আছিলা। আহত রাজারে সেবা দিয়া তুমিই সুস্থ কইরা তুলছিলা; মনে আছে?
- তা মনে আছে। কিন্তু সেই ইতিহাসের লগে এই সঙ্কটের কী সম্পর্ক? 
মন্থরা কয়- সেই ইতিহাসের লগে সঙ্কটের কোনো সম্পর্ক নাই। কিন্তু সঙ্কট থাইকা বাইর হইবার রাস্তা আছে সেই ইতিহাসে...
রানি কন- কেমনে?
মন্থরা কয়- তোমার সেবায় সুস্থ হইবার পর রাজা তোমারে দুইটা বর দিতে চাইছিলেন না? বলছিলেন না যে তুমি তার কাছে যে কোনো দুইটা জিনিস চাইলে তিনি তা তোমারে দিবেন?
- হ হ। কইছিলেন তো
- তো তুমি কি সেই দুইটা জিনিস চাইছিলা রাজার কাছে?
- না তো। তাতো চাই নাই। কইছিলাম যখন লাগব তখন চাইয়া নিমুনে। তারপর তো ভুইলাই গেছিলাম...
মন্থরা হাইসা উঠে- ভুইলা গেছিলা ভালৈছে। নাইলে কী না কী চাইয়া দুইটা সুযোগ নষ্ট করতা। তো কথা হইল তুমি কইছিলা পরে চাইবা। সেই পরটা কিন্তু এখন উপস্থিত হইছে; মানে রাজার কাছে দুইখান জিনিস চাওয়া এখন তোমার দরকার...
কৈকেয়ীর চোখ বড়ো হইয়া উঠে। মন্থরা কয়- রাজার কাছে সেই দুইটা জিনিস তুমি এখন চাইবা। যার একটা হইল রামের বদলা ভরতের অভিষেক আর আরেকটা হইল রামের চৌদ্দ বচ্ছর বনবাস। ...আমার ধারণা শেষ মুহূর্তে রাজা তোমারে সংবাদটা জানইতে আসবেন। যদি আসেন তবে তুমি লগে লগে চাইবা। আর যদি রাইতের মইদ্যে না আসেন তবে তুমি নিজে গিয়া চাইবা। ঠিকাছে?
কৈকেয়ীরে এক্কেবারে না জানাইলে কথা থাইকা যাবে। আর এখন এই রাত্তিরে জানাইলে কোনো ঘিরিঙ্গির ভয় নাই। তাই রাত্তিরে আইসা রাজা দশরথ উপস্থিত হন কৈকেয়ীর মহলে। কিন্তু সব কেমন আউলাঝাড়া। রাজা দারোয়ানরে জিগান- রানি কই?
দারোয়ান কয়- রানিমা কেন যেন কী কারণে মেজাজ খারাপ কইরা ঘরে বইসা আছেন...
রাজা আউগাইয়া দেখেন রানি বিছানাপত্র রাইখা মুখ গোমড়া কইরা মাটিতে শোওয়া। একটা সুসংবাদ দিতে আসছেন রাজা। রানির রাগ না ভাঙাইয়া তো আর সেই সংবাদটা দেওয়া সম্ভব না। তাই রাজা রানিরে তেলান- কী কারণে রাগ হইছে কও। কেডা তোমার লগে বেয়াদবি করছে কও আমারে। আমি তাগো কল্লা কাইট্টা ফালামু। তোমার কি শরীর খারাপ? আমি অত টেকা বেতন দিয়া একপাল কবিরাজ পুষি। শরীর খারাপ হইয়া তুমি মাটিতে পইড়া থাকবা এইটা কি হয়? আমি এক্ষুনি ডাকতাছি তাগোরে...
রাজা রানিরে তেলান কিন্তু কৈকেয়ী কিচ্ছু কন না; খালি কান্দেন। রাজা কন- কাইন্দ না; কাইন্দ না রানি। তুমি কও কার মাথা কাটতে হইব। কোনো দোষ না থাকলেও তুমি কইলে আমি যে কারো মাথা নামাইয়া দিতে পারি। যদি কও যে কোনো বন্দীরে ছাইড়া দিতে হইব; আমি এক্ষুনি তা দিতাছি। কাউরে যদি দান খয়রাত করতে চাও; তাও কও। আমি রাজকোষ খুইলা দিতাছি। কিন্তু কাইন্দ না রানি। উঠো...
রাজা যথেষ্ট আউলা হইছেন বুইঝা কৈকেয়ী কন- কেউ আমারে অপমান করে নাই। আমার একখান ইচ্ছা আছে। তুমি যদি কও যে আমার ইচ্ছাটা পুরণ করবা তাইলে তোমারে আমি তা কমু...
যাউকগা। রানি কথা কওয়া শুরু করছেন অবশেষে। রাজা খুশি। ওইদিকে টাইম যাইতাছে। বহুত কাম বাকি। রাজা লগে লগে রানিরে উত্তর দেন- রাম ছাড়া তোমার থাইকা বেশি পেয়ারের আর কেউ নাই আমার। আমি সব কিছুতে যে রামরে সব থিকা বেশি ভরসা করি; সেই রামের নামে কসম খাইয়া কইতাছি- তুমি যা বলবা আমি তাই করব...
কৈকেয়ী কন- ঠিকতো? তুমি যে আমারে কথা দিছ সেইটা কিন্তু দেবতারা শুইনা ফালাইছেন। ঠিকাছে তো?
দশরথ কন- অবশ্যই। খালি দেবতা কেন? ভূত-পেত্নী সকলেই শুনছেন যে আমি তোমারে রামের কসম দিয়া কইছি তোমার কথা রাখব। তো এইবার কও কী কথা?
কৈকেয়ী কন- অসুররাজ শম্বরের লগে যুদ্ধে তুমি যে খুব কাহিল হইয়া পড়ছিলা মনে আছে?
রাজা কন- খালি কাহিল? আরেকটু হইলে তো মইরাই যাইতাম। এক্কেবারে বেহুঁশই তো হইয়া গেছিলাম। তুমি সেইখানে আছিলা বইলা না নিজের জানটা আবার নিজের কাছে ফিরত পাইছি...
- তুমি সুস্থ হইয়া আমারে যে দুইটা বর দিতে চাইছিলা সেইটা মনে আছে?
- আছে তো। অবশ্যই আছে। কিন্তু তুমি তো তখন কিছু চাও নাই। কইছিলা সময়মতো পরে চাইয়া নিবা...
কৈকেয়ী কন- আইজকা সেই সময় উপস্থিত হইছে। আইজকা আমি আমার সেই দুইখান বর চামু...
রাজা একটু উসখুস করেন। এইটা একটা সময় হইল? কিন্তু তারপরেও কথা যখন দিছেন তখন তো রানির কথা শুনতেই হইব। রাজা কন- আইচ্ছা ঠিকাছে কও। একটু তাড়াতাড়ি কও...
রানি কন- তুমি কিন্তু কথা দিছ আমার কথা রাখবা। আর আমারে দুই বর দিবার কথা তো আগেই ফাইনাল। এখন যদি কথা না রাখো তাইলে মনে রাইখ আমি কিন্তু বিষ খাইয়া মরব কইয়া দিলাম...
- অতকিছু করার তো দরকার নাই রানি। কথা যখন দিছি তখন অবশ্যই রাখব। কী চাও তাড়াতাড়ি কইয়া ফালাও। তারপরে আমি তোমারে একটা নতুন সংবাদ দিমু। একটা মারাত্মক ঘটনা ঘটতে আছে। তোমারেও সাজুগুজু কইরা রেডি হইতে হইব। তাড়াতাড়ি কও; কী চাও...
রানি কন- আমার সেই দুইটা বর আইজই চাই রাজা। এক নম্বর; অভিষেকের যে আয়োজন তুমি করছ সেইটাতে রামের বদলা ভরতের অভিষেক হইব। আর দুই; রাম দণ্ডক বনে বনবাসে যাইব চৌদ্দ বছরের লাইগা; যাতে ভরতের রাজ্যে আর কোনো কাঁটা না থাকে...
দশরথ উবু হইয়া বসছিলেন কৈকেয়ীরে উঠাইতে। কৈকেয়ী উইঠা বসছেন অনেক্ষণ। কিন্তু এখন কৈকেয়ীর কথা শুইনা রাজা বেকুবের মতো কতক্ষণ হা কইরা রানির দিকে তাকাইয়া হায়রে হায়রে হায় কইয়া চিক্কুর দিয়া মাথা ঘুরাইয়া পইড়া গেলেন মাটিতে....
মাটিতে আছড়াইয়া শুরু হইল রাজার হাহুতাশ। একবার কৈকেয়ীরে গালাগাল করেন তো আরেকবার করেন হাহাকার- তোমারে ভালোবাইসা কোন পাপটা আমি করছি কও? হায়রে হায়; কী কথা তুমি আমারে শুনাইলা রানি? আমারে তো মাইরা ফালাইছ তুমি...
কৈকেয়ী কোনো কথা কন না। দশরথ কৈকেয়ীর দুই পা জড়াইয়া ধরেন- তুমি আমার মাথায় লাত্থি মারো। তাও আমারে দয়া করো রানি। তুমি বহুবার কইছ যে ভরত আর রাম দুইজনই তোমার কাছে সমান। তাইলে কেন তুমি তারে বনে পাঠাইতে চাও? 
ভরতরে রাজ্য দিবার শর্তে দশরথ যতটা না কাহিল তার থিকা বেশি ভাইঙা পড়ছেন রামরে বনে পাঠাইবার শর্তে- তিনি কৈকেয়ীর পা ধইরা কান্দেন- পোলাটা কেমনে বনে থাকব কও? রামতো ভরত থাইকা তোমার সেবা বেশি করে। তারে কেন তুমি এই শাস্তি দিলা? আমি কেমনে পোলাটারে গিয়া কমু তুই বনে যা? কৈকেয়ী আমি বুড়া হইছি। পোলার এমন কষ্ট আমি সহ্য করতে পারব না। আমারে একটু দয়া করো রানি। তুমি রামরে একটু দয়া করো। বনবাসের শর্তটা অন্তত ফিরাইয়া নেও...
দশরথ কৈকেয়ীর পা ধইরা কান্দেন। বেহুঁশের মতো মাটিতে গড়াগড়ি করেন। আবার উইঠা কৈকেয়ীর পা ধরেন। কৈকেয়ী এইবার একটা ধমক লাগান- রাজায় যদি কথা দিয়া পরে আবার কথা ফিরাইয়া নিবার লাইগা কাকুতি মিনতি করে তয় কি রাজার ধর্ম থাকে? এইটা করলে তুমি কেমনে নিজেরে সত্যবাদী রাজা কইয়া আবার নিজেরে সমাজে জাহির করবা? আর এইগুলা শুনলে মাইনসেইবা তোমারে কী কইব শুনি? উঠো...
রাজা দশরথ আর কিছু কন না। ভ্যাবলার মতো কৈকেয়ীর মুখের দিকে তাকাইয়া থাকেন। অনেক্ষণ। তারপর হঠাৎ কইরা- রাম রে। বাজান আমার... কইয়া হুঁশ হারাইয়া পইড়া যান মাটিতে...
রাইত বাড়তাছে। সময় আর বেশি নাই। বহুক্ষণ ঘোরে থাইকা দশরথ আবার নিজেরে সোজা করেন- আমার কথা বাদ দেও। তুমিই না হয় রামরে রাজা বানাও...
কৈকেয়ী কন- তাতে কী ফারাক? কে তারে রাজা বানাইল সেইটা তো বিষয় না। বিষয় হইল রাম রাজা হইব না; রাজা হইব ভরত...
দশরথ আবার পয়লা থাইকা শুরু করেন। একবার গালাগালি করেন তো আরেকবার করেন মিনতি। রাইত শেষের দিকে। অভিষেক অনুষ্ঠানের লগ্ন কাছাকাছি। লোকজনরে জানাইতে ও জাগাইতে বৈতালিকেরা বন্দনা শুরু কইরা দিছে। দশরথ উঁকি দিয়া তাগোরে একটা ধমক লাগান- প্যানপ্যানানি বন্ধ করো সব...
কৈকেয়ী ঝাড়ি লাগান রাজারে- বহুত কাজ পইড়া আছে। এখন বিলাপ বন্ধ কইরা যা করবার তা করো...
রাজা দশরথও এইবার ঠাট দেখান- আমি তোমারে ত্যাগ করলাম। তোমার পোলা ভরতরেও ত্যাজ্য করলাম। তুমি শুইনা রাখো; আইজ যদি রামের অভিষেক না হয়; তবে অভিষেকের লাইগা যে আয়োজন হইছে; সেই আয়োজন দিয়া আমার পোলা রাম আইজই আমার মরাদেহ সৎকার করব। কিন্তু ভরত না। কোনোভাবেই না। রাজ্যও পাইব না সে; আমার লাশ সৎকারের অধিকারও না...
নিজের কথা নিজেরই বিশ্বাস হয় না রাজার। কথাটা কইয়া আবার মিনতির চোখে রানির দিকে তাকাইয়া থাকেন। রানি তার কথায় কোনো পাত্তা না দিয়া আরেকটা ঝাড়ি লাগান- উল্টাসিধা কথা কওয়ার সময় না এইটা। রামরে ডাইকা পাঠাও। তারে এইখানে আইনা সব কইয়া বনে পাঠাও আর আমার পোলারে রাজ্য দেও...
ভাঙা দশরথ কোনোমাতে একটা সৈনিকরে কন- তোমরা পারলে কেউ রামরে সংবাদটা দেও। পোলাটারে দেখবার বড়ো ইচ্ছা হয় আমার...
অভিষেকের লগ্ন ভোরে। পুষ্যা নক্ষত্রে। বশিষ্ঠের নেতৃত্বে হইব অভিষেক। তিনি মন্ত্রী সুমন্ত্ররে কন- যাও রাজারে গিয়া সংবাদ দেও। সব রেডি। লোকজনও আইসা পড়ছে। এখন রাজা আর রাজপুত্র আসলেই অভিষেক শুরু হইতে পারে...
মন্ত্রী সুমন্ত্র রাজারে খুঁজতে খুঁজতে কৈকেয়ীর মহলে আইসা উপস্থিত- মহারাজ। সকলে আপনার লাইগা অপেক্ষায়। লগ্নও নিকটে...
রাজা কন- সুমন্ত্ররে। তোর কথা শুইনা বুকটা ফাইটা যাইতাছে আমার...
রাজার এই কথায় সুমন্ত্র ঘাবড়াইয়া যায়। দিলো সুসংবাদ। রাজায় কি না কন তার বুক ফাটাইয়া দিছে সে। সে থতমতো খাইয়া রানির দিকে তাকায়। রানি কৈকেয়ী কন- সুমন্ত্র। ডরানের কিছু নাই। পোলার অভিষেকের খুশিতে রাজায় সারা রাইত না ঘুমাইয়া একটু কাহিল আর আউলা আছেন। তুমি এক কাম করো; তুমি বরং রামরে গিয়া এইখানে নিয়া আসো...
সুমন্ত্র কয়- মহারানি। রাজার হুকুম ছাড়া কেমনে গিয়া তারে ডাকি?
দশরথ বালিশে মুখ লুকাইয়া কন- হ হ। পোলাটারে আমি দেখতে চাই সুমন্ত্র। তুমি গিয়া তারে ত্বরায় নিয়া আসো...
সূর্য উদয় হইছে। সকলে উপস্থিত। সুমন্ত্ররে দেইখা বশিষ্ঠ আর সকলে জিগায়- রাজা কই?
সুমন্ত্র কয়- তিনি তো আছেন। তিনি আমারে কইলেন রামরে তার কাছে ডাইকা নিয়া যেতে
বশিষ্ঠ জিগান- তিনি আসতাছেন না ক্যান?
সুমন্ত্র কয়- সেইটা তো জিগাই নাই
বশিষ্ঠ ধাতানি দেন- যাও। তিনারে গিয়া জিগাও আর জানাও যে লগ্ন চইলা যাইতাছে...
সুমন্ত্র আবার দৌড়াইয়া যায় রাজার কাছে। তারে দেইখা রাজা খিটখিট কইরা উঠেন- তোমারে কইলাম রামরে নিয়া আসতে। তুমি কেন আবার চেহারা দেখাইতে আসছে এইখানে? আমার আদেশ কানে যায় নাই তোমার?
সুমন্ত্র ঘাবড়াইয়া যায়। রাজারে কিছু জিগায়ও না; কিছু জানায়ও না। সোজা রওয়ানা দেয় রামের মহলের দিকে...
রামের মহলে উৎসব। ভবিষ্যৎ রাজার লাইগা উপহার টুপহার নিয়া লোকজন উপস্থিত। এই দিকের সবকিছু দেখাশোনা করতে আছে লক্ষ্মণ। সুমন্ত্ররে দেইখা সকলে ভাবে রামরে নিয়া যাইতে রাজা তার মন্ত্রী পাঠাইছেন। রামও সাইজা গুইজা আছে। স্বামীর অভিষেকের লাইগা সীতাও সাইজাইছে নিজেরে। সুমন্ত্র গিয়া রামরে কয়-রাজা তোমারে দেখতে চান। তোমারে নিয়া যাইতে পাঠাইছেন আমারে...
রাম বুইঝা ফালায় এইটা অভিষেকে যাইবার ডাক না। মনে হয় অন্য কিছু। নাইলে রাজা তারে দেখতে চাইছেন এমন কথা কইয়া লোক পাঠাইতেন না। সে সীতারে কয়- তুমি থাকো। মনে হয় রাজা আমার লগে কোনো পরামর্শ করতে চান। আমি যাই...
সীতা কয়- আমি কিন্তু তোমার অভিষেক দেখব। সেইটা আবার একলা একলা কইরা ফালাইও না...
রাম কয়- অবশ্য অবশ্যই। অভিষেকের আগে অবশ্যই তোমারে আইসা নিয়া যামু আমি...
লক্ষ্মণও রওয়ানা দেয় রামের লগে সুমন্ত্রের সাথে। রামরে দেইখা দশরথ রাম কইয়া একটা চিক্কুর দিয়া আর কিছু কইতে পারেন না। মুখ লুকাইয়া খালি কান্দেন তিনি...
রাম কৈকেয়ীরে জিগায়- হইছে কী জননী? আমি কি বাপের লগে কোনো বেয়াদবি করছি? নাকি শরীর খারাপ করছে তার? নাকি পরিবারের কারো কোনো দুঃসংবাদের ঘটছে কিছু?
কৈকেয়ী কন- বাপ রাম। তোমার বাপে রাগও করেন নাই। পরিবারে কারো বিপদও ঘটে নাই। আসলে ইনি তোমারে একটা কথা কইতে চান কিন্তু নিজের মুখে কইতে না পাইরা মনমরা হইয়া আছেন লজ্জায়...
রাম কয়-কী এমন কথা যেইটা আমারে কইতে লজ্জা করেন তিনি?
কৈকেয়ী কন- কথাটা হইল; তোমার বাবা আমারে একটা কথা দিছিলেন; সেই কথাটাই তিনি মুখ ফুইটা কইতে পারতাছেন না তোমারে। তো ঘটনা হইল তোমার বাপের মুখ রাখার লাইগা তোমারেই কিন্তু সবকিছু করা লাগবে বাপ। কিন্তু তোমারে সেইটা নিজের মুখে কইতে না পাইরা এখন শরমিন্দা আছেন। আবার উল্টাদিকে আমারে দেওয়া কথার লাইগা এখন নিদারুণ পস্তাইতাছেন...
রাম কয়- এইটা আবার কী রকম কথা? বাবায় যদি আপনেরে কোনো কথা দিয়া থাকেন আর সেই কথা রক্ষার লাইগা যদি আমারে কিছু করতে হয় তবে অবশ্যই আমি তা করব। কন কী করতে হবে আমার?
কৈকেয়ী কন- হ সেইটাই তো কথা। বাপের বড়ো পোলার মতো উপযুক্ত কথা। কথা দিয়া কথা রাখাই তো হইল ধর্মের মূল কথা। কথা দিয়া যদি কথা না রাখতে পারেন তবে রাজার সম্মানের কি আর বাকি থাকে কিছু? ...তয় দেইখো বাপ। তোমার লাইগা যেন তোমার বাপেরে শরম পাইতে না হয়। তুমি যদি কথা দেও যে তুমি বাপের কথা রাখবে তয় তোমারে তোমার বাপের পক্ষে কথাটা কইতে পারি আমি...
রাম কয়- এমন কথা আর কইয়েন না জননী। বাপের কথায় আমি আগুনে লাফ দিতে পারি; বিষ খাইতে পারি; সমুদ্রেও ঝাঁপ দিতে পারি। তিনি যা বলবেন অবশ্যই আমি তা করব। আর এইটাও জাইনা রাইখেন যে রাম একমুখে দুই কথা কয় না কোনোদিন...
কৈকেয়ী কন- তাইলে তোমারে কই শোনো। তোমাগো জন্মের আগে একবার এক অসুর রাজার লগে যুদ্ধে তোমার বাপ খুব কাহিল হইছিলেন। তখন সেবা কইরা তিনারে আমি সুস্থ কইরা তুলি। তো আমার সেবায় খুশি হইয়া তোমার বাপে তখন কইলেন যেকোনো দুইটা জিনিস তিনার কাছে আমি চাইতে পারি; তিনি দিবেন। আমি কিন্তু সেই বরগুলা আগে নেই নাই; কইছিলাম পরে নিমু। তো ঘটনা হইল আইজকে আমি তোমার বাপের কাছে সেই দুইটা জিনিস চাইছি। তার একটা হইল তোমার বদলা ভরতের অভিষেক আর দ্বিতীয়টা হইল আজকেই চৌদ্দ বছরের লাইগা দণ্ডক বনে তোমার বনবাস যাত্রা...
রাম লক্ষ্মণ তাব্দা মাইরা থাকে। দশরথ নিশ্চুপ। একটু থাইমা কৈকেয়ী কন- তুমি যেমন কথা দিছ যে পিতার কথা রাখবা; সেইটা যদি ঠিক হয় তবে আজকেই চৌদ্দ বছরের লাইগ বনবাসী হও। বুঝতেই পারতাছ যে রাজা এই কথা নিজের মুখে তোমারে কইতে না পাইরা খুব মনোকষ্টে আছেন। তোমার মুখের দিকেও তাকাইতে পারতাছেন না। এইবার তোমারই দায়িত্ব বাপ; বাপের কথা রাইখা বাপের সম্মান রক্ষা করা...
রাম ধাক্কাটা সামলাইয়া উঠছে। কয়- এইটাই যদি বাবার ইচ্ছা হয় তবে অবশ্যই আমি তা করব। কিন্তু আমার একখান প্রশ্ন। বাবায় কেন আগের মতো আমার লগে কথা কইতাছেন না? ভরতের অভিষেকের কথা কেন তিনি নিজের মুখে আমারে কইলেন না? রাজা হিসাবে তিনার আদেশ তো বহুত বড়ো কথা; আপনেও যদি আমারে কন; তাইলেও কিন্তু আমি ভরতরে রাজ্যের লগে লগে সীতাও দান কইরা দিতে রাজি...
কৈকেয়ী কন- না না। সীতা লাগব না। তোমার বাপে যে দুইটা কথা দিছেন সেই দুইটা হইলেই হবে....
রাম কয়- ঠিকাছে। রাজায় শরম পাইছেন। আপনি তিনারে শান্ত করেন। খামাখা তিনি কাইন্দা মাটি ভিজাইয়া এখন আর কী করবেন। আর অভিষেকের লাইগা আইজই ভরতরে আনতে লোক পাঠান...
কৈকেয়ী কন- হ। ভরতের নানাবাড়ি অবশ্যই লোক যাবে তারে আনতে। কিন্তু বাজান তোমারেও যে ত্বরায় বনযাত্রা করা লাগবে। তুমি চইলা না গেলে রাজায় শরমে মুখও তুলতে পারবেন না। বোঝেই তো বাপ; রাজার শরম বইলা কথা....
- কষ্টরে... কষ্ট। কষ্ট কষ্ট...
এই চিৎকারটা দিয়া দশরথ বিছানায় মাথা আছড়ান। রাম তারে ধইরা তোলে কিন্তু চোখ খুইলা পোলার দিকে তাকান না তিনি। কৈকেয়ী হিসাব কইরা দেখেন বাপ-পোলারে আবেগি সময় দেওয়া ঠিক না। তিনি রামরে তাড়া দেন- তোমারও তো দেরি হইয়া যাইতাছে বাপ। বহুত কিছু তো তোমারও গোছগাছ করতে হইব...
রাম কয়- চিন্তা কইরেন না জননী। কথা যখন দিছি তখন তা রাখবই। কিছুটা সময় আপনে আমারে বাবার ছোঁওয়াটা পাইতে দেন। তারপর আমি মায়েরে জানাইয়া আর সীতারে কইয়া আজকেই বনে রওয়ানা দিমু। নিশ্চিন্ত থাকেন...
রামের কোমর জড়াইয়া রামের কোলে কাইন্দা উঠেন দশরথ। রাম তার হাত ছাড়াইতে চায়; রাজা আরো শক্ত কইরা ধরেন পোলারে। এইটা রাজা দশরথ না; এইটা এক বৃদ্ধ বাপ। তিনি বুইঝা গেছেন চৌদ্দ বছর পরে পোলারে দেখার লাইগা আর বাইচা থাকবেন না তিনি। এইটাই শেষ দেখা তাই পোলার মুখের দিকে তাকাইতে পারেন না তিনি। পোলার কোলে মুখ লুকাইয়া পোলার আগের চেহারাটাই নিজের ভিতরে গাঁইথা রাখতে চান রাজা। রাম যদি একটা বারের লাইগাও প্রতিবাদ করত; তবে তিনি আবার রাজা দশরথ হইয়া হুঙ্কার দিয়া সব ভাসাইয়া দিতে পারতেন। কিন্তু পোলাটারে তিনি তো রাজপুত্র হিসাবে বড়ো করেন নাই; বড়ো করছেন এক পুত্র হিসাবে। বিবাহের বহু বচ্ছর পরে সন্তান পাইছেন তিনি। রাম তার প্রথম সন্তান। রামের লগে তার সম্পর্ক শুধুই বাপ আর পোলার; রাজা আর রাজপুত্রের না মোটেই...
রাম বাপের মাথায় হাত বোলায়; পিঠে হাত বোলায়। থাইকা থাইকা রামের কোলে ফুঁপাইয়া কান্দেন পিতা। রাম তার হাত ছাড়াইতে চায়; তিনি ধইরা রাখেন। যেন বাপ আর পোলার ভূমিকা বদলাইয়া গেছে আইজ। সেই ছোটকালে কাজে যাইবার সময় বাপের গলা জড়াইয়া রাখত রাম। রাজায় যত চাইতেন তারে ছাড়াইতে; ছোট হাত দিয়া ততই শক্ত কইরা পোলায় ধইরা রাখত বাপের গলা। আইজ যেন তার উল্টা ঘটতে আছে। পোলা ছাড়ইতে চায়; ধইরা রাখেন বাপ...
ছোট্ট শিশুর হাত এক সময় ছাড়াইতেই হইত বাপের। বৃদ্ধ বাপের হাতও এক সময় জোর কইরা ছাড়ায় রাম। বাপে তাকায় না পোলার দিকে। পোলায়ও তাকায় না বাপের দিকে। কোল থাইকা বাপের মাথাটা নামাইয়া কৈকেয়ীর ঘর থাইকা বাইর হইয়া আসে রাম। ছোটকালে পিছনে বাপ শুনত পোলার কান্দন; আইজ পোলায় শোনে বাপের গোঙানি...
ফিরতি পথে রাম অভিষেকের আয়োজনগুলা দেখে। লক্ষ্মণ অতক্ষণ চুপ কইরা আছিল। বুঝতে পারে নাই কী করা আর কী বলা দরকার। তবে সে ক্ষেইপা আছে। রাম কিছুই কইতাছে না। অভিষেকের আয়োজন দেইখা রাম রওয়ানা দেয় নিজের মা কৌশল্যার ঘরে; পিছে লক্ষ্মণ...
পোলার অভিষেকে মঙ্গল কামনায় রাম জননী কৌশল্যা আছিলেন পূজায় প্রার্থনায়। পোলায় উপস্থিত হইয়া কয়- কী যে বিপদ তোমার আর তোমার পোলার উপর নাইমা আসছে সেইটা তো এখনো তুমি জানো নাই মা...
বিত্তান্ত শুইনা কৌশল্যার মাথা ঘোরে। মাটিতে আছাড়িপিছাড়ি কইরা কান্দেন তিনি- পোলা জন্ম দিয়া তাইলে কী লাভ হইল আমার? এর থাইকা তো বাঞ্জা থাকলেই ভালো হইত। এখন ছোট সতীনের দাসী হইয়া জীবন কাটাব আমার?
লক্ষ্মণ এইবার মুখ খোলে- আমি কিন্তু এইসব সিদ্ধান্ত মানি না। বয়সের দোষে বাবার বুদ্ধিনাশ হইছে...
তারপর রামের দিকে ফিরা কয়- ভাইজান। বাইরের কেউ কিছু জানবার আগেই আমি কই কি আপনে দখল কইরা ফালান। আমি আছি আপনের লগে। যদি কেউ ভরতের পক্ষে খাড়ায় তবে সবাইরে নাশ কইরা ফালামু। এমনকি বাবা নিজেও যদি আইসা বাধা দেন তবে তারে বন্দী করব; দরকার লাগলে খুন করতেও আমার আপত্তি নাই। কারণ কাণ্ডজ্ঞান হারাইন্না মুরব্বিগোও শাসন করা লাগে। যে রাজ্য আপনের পাওনা সেইটা তিনি কেমনে কৈকেয়ীরে দিয়া দিতে চান? লন যাই। আমার তো মনে হয় না আপনেরে আর আমারে একলগে দেখলে বাধা দিবার সাহস করব কেউ...
লক্ষ্মণ আবার কৌশল্যার দিকে ফিরে- আমার ক্ষমতা এইবার আপনি দেখবেন। ভাইজান আপনেও দেখবেন। দেখেন না আমি এখনি গিয়া বুদ্ধিনষ্ট রাজারে কেমনে বাইন্ধা নিয়া আসি...
লক্ষ্মণের কথায় কৌশল্যার গলায় পানি আসে। তিনি রামরে কন- লক্ষ্মণের কথা শুনছস? আমার মনে হয় এইটাই তোর করা উচিৎ
রাম কয়- বিষয়টা রাজ্য দখলেরও না; রাজারে বন্দী করারও না। বিষয়টা বাপের কথা রাখা না রাখার। রাজ্য হয়ত দখল করা যায়; রাজারেও বন্দী করা যায়। কিন্তু বাপেরে লজ্জিত করা উচিত না; বাপের বুদ্ধিনাশ হইলেও না। আমি বাবারে কথা দিয়া আসছি। আমারে অন্য কিছু কইও না কেউ। তোমার পায়ে ধরি মা আমারে বনে যাইতে দেও...
তারপর লক্ষ্মণের দিকে ফিরে- আমার লাইগা তোমার টান আমি জানি। কিন্তু আমারে আমার কথা ভাঙতে কইও না। শান্ত হও...
রাম মায়েরে প্রণাম করে- চৌদ্দ বচ্ছর পরে আবার দেখা হইব মা...
লক্ষ্মণ ঠাণ্ড হয় নাই। সমানে চিল্লাইতাছে। রাম কয়- ঠাণ্ডা হও। আমার অভিষেকের লাইগা তুমি যা করতেছিলি এখন তা ভরতের লাইগা করো। বাবারেও আশস্ত করো। কিচ্ছু করার নাই। সবই কপাল। না হইলে আমার এই দশা হইব কেন?
লক্ষ্মণ চিল্লায়- আপনের মাথায়ও গণ্ডগোল দেখা দিছে। যেইটারে আপনে কপাল কইতে আছেন সেইটা আমি বিশ্বাস করি না। পুরাটাই একটা চক্রান্ত। চক্রান্তরে কপাল কইয়া হাত পা গুটাইয়া বইসা থাকার কোনো মানে নাই। দুর্বল আর অক্ষমরাই ভাগ্য মাইনা লয়; যার ক্ষমতা আছে সে কপালের পূজা করে না। আপনে যাই কন না ক্যান; আইজ মাইনসে আমার ক্ষেমতা দেখব। আইজ দেখব কপাল বড়ো না আমার শক্তি বড়ো...
রাম লক্ষ্মণরে থামায়- তুমি যদি তোমার কথামতোও চলো; তাইলেও কিন্তু আমি যেইটা কইছি সেইটাই করব। আমি বনে যাব....
লক্ষ্মণ এইবার একটু বেকুব বইনা যায়। মায়ের কান্দন রামরে টলাইতে পারে নাই। এখন সে কয় কি না লক্ষ্মণ তারে রাজ্য আইনা দিলেও সে নিব না। লক্ষ্মণ বোঝে না তার এখন কী করা দরকার...
রাম রওয়ানা দেয় সীতার কাছে। ভ্যাবাচেকা খাওয়া লক্ষ্মণও দৌড়াইতে থাকে রামের পিছনে। সীতা সাইজা গুইজা বইসা আছে রামের অভিষেকে যাবে। কিন্তু রামের চেহারা দেইখা সে আকাশ থাইকা পড়ে- এমন ভালো দিনে মুখ চিমসা কইরা আছ ক্যান?
রাম ঘটনা কয়। কয়- বনে যাইবার আগে তোমার কাছে বিদায় নিতে আসছি। আমার বনবাসের চৌদ্দ বচ্ছর তুমি ব্রত টত উপবাস কইরা পার কইরা দিও। শ্বশুর-শাশুড়িগো সেবা কইর। আর ভুলেও কোনোদিন ভরতের সামনে আমার প্রশংসা কইর না...
সীতা কয়- খাড়াও। তোমার কথায় হাসি পাইতাছে আমার। তুমি যা কইতে আছ তা কোনো রাজপুরুষের মতো কথা না। বাপ মা আলাদা সংসারের মানুষ। কিন্তু বৌতো তোমার নিজ সংসারের অংশ। তোমার যা গতি আমারও তাই হবে। মানে আমি এই রাজবাড়িতে থাকব না। আমিও তোমার লগে বনে যাব...
রাম সীতারে বহুত বোঝায়- বাঘে ভাল্লুকে বান্দরে ভরা বনে যাইতে আছি আমি। বহুত বিপদ সেইখানে। তুমি কেমনে থাকবা বনে? তোমার যাওয়া ঠিক হইব না সীতা...
সীতা কয়- তুমি আছ না? তাইলে আর অসুবিধা কী? তোমার যে গতি হবে আমারও সেই একই গতি হবে....
রাম তারে যত বোঝায় সীতা তত বলে বনে যাবে। তারপর কয়- তুমি যদি আমারে তোমার লগে নিয়া যাইতে না চাও তবে কিন্তু বিষ খাইয়া কিংবা গায়ে আগুন দিয়া কিংবা পানিতে ডুইবা মরব আমি কইলাম... 
রাম তবুও বোঝায়। শেষে সীতা কয়- বাপে তো তোমারে বীর জাইনাই মাইয়া বিবাহ দিছিলেন। যদি জানতেন যে তার জামাই এমন একটা কাপুরুষ যে নিজের বৌরেও নিজের লগে রাখতে সাহস করে না; তাইলে কী করতেন কওতো?
রাম ঝিমায়। সীতা কয়- কী কারণে তুমি নিজের বিবাহিত বৌরে পরের হাতে ফালাইয়া যাইতে চাও? 
রাম কয় ঠিকাছে তাইলে। তুমিও যখন যাইতে চাও তখন আমাগো যা কিছু আছে তা চাকর বাকর আর ব্রাহ্মণগো মাঝে দান কইরা দেওয়াই ভালো....
লক্ষ্মণ দেখে সে পুরাই বেকায়দায় পইড়া গেছে এখন। রামের লাইগা চিল্লাচিল্লি করছে। ভরতরে মারার কথা কইছে। এমনকি রাজার বিরুদ্ধেও বিদ্রোহ করছে। এখন ভরতের রাজ্যে তার কী অবস্থা হবে? ...সেও সিদ্ধান্ত নিয়া ফালায়- আমিও আপনেগো লগে বনে যামু ভাইজান। আমি অস্ত্রপাতি নিয়া আপনেগো পাহারা দিমু...
রাম কয়- তুমি বনে গেলে আমার মা কৌশল্যা আর তোমার মা সুমিত্রারে দেখব কে? ভরত আর কৈকেয়ী তো তাগো নির্যাতন করব...
লক্ষ্মণ কয়- ওইটা হবে না। আপনে তো আর মইরা যাইতাছ না। আপনের ডরেই ভরত কৌশল্যা আর সুমিত্রার লগে বেয়াদবি করতে সাহস করব না; বরং সম্মানেই রাখব। আর রানি কৌশল্যার নিজের যত সম্পত্তি আছে; তা দিয়া তিনি হাজারটা মাইনসের এখনো পালতে পারেন। তাগো ভরণ পোষণ নিয়া চিন্তার কিছু নাই...
যাত্রার আয়োজন করে রাম আর লক্ষ্মণ। পয়লা গোছায় অস্ত্রপাতি। লগে নেয়। তারপার রাম সীতা গরু বাছুর অলঙ্কার পোশাক আশাক দান কইরা দেয় ব্রাহ্মণ আর দাসদাসীগো মাঝে...
দানটান কইরা তারা রওয়ানা দেয় রাজা দশরথের কাছে বিদায় নিতে। ততক্ষণে রাজ্য জুইড়া সংবাদ বিস্তার হইয়া গেছে। রাস্তায় রাস্তায় লোকজন হুমড়ি খাইয়া দেখতে থাকে রাম আর সীতারে। কেউ করে হাহাকার। কেউ করে রাজা দশরথ আর কৈকেয়ীরে গালাগালি। রাম লক্ষ্মণ সীতা আগায়। পিছনে তাগো জিনিসপত্র নিয়া আগায় দাসদাসী...
সুমন্ত্র রাজারে জানায় রাম বিদায় নিতে আসতাছে লক্ষ্মণ আর সীতারে নিয়া। রাজা কন- আমার সকল স্ত্রীরে এইখানে আনাও সুমন্ত্র। রাজার সংবাদ পাইয়া দশরথের সাড়ে তিনশো স্ত্রী আইসা উপস্থিত হন রামরে বিদায় দিতে। রামরে সামনে দেইখা বুক ধইরা মাটিতে পড়েন রাজা- রামরে; পুত আমার...
রাজারে খাটে শোয়নো হয়। রাম কয়- মহারাজ বনবাসে যামু। লক্ষ্মণ আর সীতাও আমার লগে যাবার সিদ্ধান্ত নিছেন। বহুত নিষেধ করলাম কিন্তু তারা শুনলেন না। এখন আমাগো বনবাসে যাওনের অনুমতি দেন...
দশরথ কন- আমার মাথা ঠিক নাইরে বাজান। কৈকেয়ীর কথায় কী কইছি না কইছি সেইটা মনে রাখিস না। তুই এখনই আমারে বন্দী কইরা অযোধ্যার রাজা হ বাপ...
রাম কয়- সিদ্ধান্ত যা হইবার তা তো হইয়া গেছে। আপনিই রাজত্ব করেন মহারাজ। চৌদ্দ বচ্ছর পরে আবার ফিরা আসব নে আমি...
দশরথ কন- তাইলে অন্তত আরো একটা দিন থাইকা যা বাপ। বাড়তি একটা দিনও যদি তোরে দেখি তবু জানটাতে শান্তি পামু। আইজ রাত্তিরটা থাক। কাইলকে যাইস...
রাম কয়- আইজ রাইতে আপনের বাড়িতে যে রাজভোগ পামু; কালকে আমারে তা কে দিব? বনবাসে যখন যাইতেই হবে তখন যত তাড়াতাড়ি পারা যায় বনে যাওয়াই ভালো....
দশরথ পোলারে ধইরা কান্দেন। রাম কয়- আপনে প্রতিজ্ঞা করছেন কৈকেয়ী জননীর কাছে। আর আমি প্রতিজ্ঞা করছি আপনের প্রতিজ্ঞা রাখার। তার লাইগা দরকার পড়লে আমি সীতারেও বিসর্জন দিতে রাজি। তবু আপনের সম্মানটা থাক। মায়া আর বাড়াইয়েন না মহারাজ...
দশরথ কান্দেন। পোলারে ধইরা খালি কান্দেন রাজা দশরথ...
দশরথের মন্ত্রী সুমন্ত্র এইবার ক্ষেইপা উঠে কৈকেয়ীর উপর- আপনে একটা স্বামীঘাতিনি নারী। রাজারে যে আপনে মাইরাই ফালাইছেন; সেইটা বোঝেন? আমি রাজা দশরথের কর্মচারী। আপনার পোলা ভরত রাজা হইলে আমাগো আর এইখানে থাইকা কী কাম? আমরা সবাই না হয় রামের লগে বনেই যামু। আপনে পোলারে রাজা বানাইয়া সুখে থাকেন। আসলে বেখাসলতি বেইমানি আপনার রক্তের মইদ্যেই আছে। এই রকম বেইমানির লাইগা আপনের বাপে যেমন আপনের মায়েরে ত্যাগ করছিলেন; রাজা দশরথেরও উচিত আছিল তেমনি আপনেরে ত্যাগ করা। তাইলে আর অত আকাম দেখতে হইত না আমাগো...
কৈকেয়ী কিছু কন না দেইখা সুমন্ত্র এইবার কৈকেয়ীরে অনুনয় করে- মহারানি। একমাত্র আপনেই পারেন এই ধ্বংস থামাইতে। থামান দয়া কইরা...
কৈকেয়ী কিছু কন না। পরিস্থিতি সামাল দিবার লাইগা দশরথ কন- সুমন্ত্র; রামের লগে যাইবার লাইগা চতুরঙ্গ সেনা সাজাও। অস্ত্রপাতি দেও। বনের রাস্তাঘাট চিনে এমন মানুষ দেও। লাঠিয়াল- বণিক শিকারি- মিস্ত্রি এমনকি বনচতুরা বেশ্যাও জোগাড় কইরা দেও। টেকাপয়সা শস্যপাতি খাবার দাবার রামের লগে পাঠাও। যাতে বনে গেলেও রাজার মতো থাকতে রামের কোনো অসুবিধা না হয়...
কৈকেয়ী এইবার হাহাকার কইরা উঠেন- মানে কী? মানে কী? এ্যাঁ? টেকা পয়সা ধনরত্ন সব যদি রাম নিয়া যায় তবে ভরত কি পানসা রাজ্যের রাজা হবে?
দশরথ কন- তোমার যে দুইটা শর্ত আছিল তা আমি মাইনা নিছি। এখন আবার নতুন শর্ত দেও ক্যান? এমন তো কোনো কথা আছিল না যে রাম তার লগে ধনরত্ন নিয়া যাইতে পারব না?
কৈকেয়ী কন- নির্বাসন মানে নির্বাসন। বনবাস মানে বনবাস। এক্কেবারে খালি হাতে। সন্ন্যাসীগো মতো পোশাকে...
একটা হাউকাউ শুরু হয় সভায়। সভাসদরা রাজার পক্ষেই কথা কন। রাম দেখে এইসব নিয়া আর হাউকাউ করা অর্থহীন। সে কয়- আমি সব কিছুই ভরতের লাইগা ছাইড়া দিলাম। কেউ আমারে সন্ন্যাসীর কাপড় চোপড় আইনা দিলে আমি পরনের পোশাকটাও খুইলা রাইখা যামু...
কৈকেয়ী কন- এইতো। এইতো বাপের বেটার মতো কথা। শুনছেন সবাই? বাপের সম্মান রাখতে যে বনবাস স্বীকার কইরা নিলো আপনেরা কেমনে ভাবেন সে টেকা পয়সায় লোভ করবে? 
কৈকেয়ী এইবার রামের দিকে ফিরেন- আমি কিন্তু বাজান তোমাগো লাইগা সন্ন্যাসীর পোশাক আগেই জোগাড় কইরা রাখছি। আমি জানতাম তুমি এইটা চাইবা। তোমারে আমি চিনি তো; এক কথার মানুষ...
কৈকেয়ী নিজের হাতে রামেরে সন্ন্যাসীর পোশাক আগাইয়া দেন। লক্ষ্মণ সীতারেও দেন। বিশ্বামিত্রের লগে ভ্রমণের অভিজ্ঞতা থাইকা রাম লক্ষ্মণ সেই পোশাক সহজেই পইরা নেয়। কিন্তু দুই টুকরা গেরুয়া হাতে নিয়া বোকার মতো খাড়াইয়া থাকে সীতা- এই কাপড় কেমনে পরে?
সীতার প্রশ্নে একটা বিদ্যুৎ খেইলা যায় পুরা সভায়। রাজপুরোহিত বশিষ্ঠ হুঙ্কার দিয়া উঠেন- রানি কৈকেয়ী। আপনে আসলে বেশি বাইড়া গেছেন। আমার কথা শুইনা রাখেন। সীতা বনে যাবে না। সীতা রামের সিংহাসনে অধিষ্ঠিত হইয়া এইখানে থাকবে। আর যদি সীতা রামের লগে বনে যাইতেই চান তবে আমরা সকলেই তাগো লগে যামু। আপনে সীতার শরীর থাইকা রাজ পোশাক খুইলা ভালো কাম করেন নাই। যদি নিজের ভালো চান তো তার পোশাক আর অলঙ্কার ফিরাইয়া দেন। এই রাজবধূর যদি বনে যাইতেই হয় তবে রাজবধূর মতোই পোশাক অলঙ্কার আর দাসদাসী নিয়া যাবেন...
বশিষ্ঠের কথায় রাজা দশরথ হুঁশ পান- আমি কষ্মিনকালেও এই কথা কই নাই যে সীতাও এক কাপড়ে বনে যাবে। বশিষ্ঠ যেমন কইছেন; সেইভাবেই এই রাজকইন্যা আর অযোধ্যার রাজপুত্রবধু বনে যাবে...
কৈকেয়ী দেখেন বেশি কচলাইলে তিতা বাড়বে। তিনি চুপ কইরা থাকেন। দশরথের আদেশে সীতার লাইগা চৌদ্দ বছরের উপযোগী পোশাক অলঙ্কার জিনিসপত্র আর দাসদাসী আইসা হাজির হয়। দশরথ একটু ঠা-া হইয়া সুমন্ত্ররে কন- তুমি রথ সজাইয়া নিজে গিয়া রামরে জনপদের বাইরে রাইখা আসবা...
সুমন্ত্র নিজেই চালাইব রথ। রাম লক্ষ্মণ সীতা গিয়া সেই রথে উঠে। রাম কয়- রথ চালান...
রথের লগে লগে দৌড়াইতে থাকে জনতা। কেউ কান্দে কেউ করে হাহাকার। রাম পিছনে ফিরা দেখে পিছনে খালি পায়ে পাগলের মতো দৌড়াইতে আছেন রানি কৌশল্যা আর রাজা দশরথ। রাজা দশরথ সুমন্ত্রের নাম ধইরা চিল্লাইতেছেন- সুমন্ত্র থামো। থামো সুমন্ত্র...
রাজার ডাকে সুমন্ত্র ঘোড়া থামায় তো রামের তাড়ায় আবার ঘোড়া দাবড়ায়। রাম কয়- ঘোড়া চালান। পরে কইয়েন তিনার ডাক শুনতে পান নাই আপনে। সুমন্ত্র সপাং চালায় ঘোড়ায়। রাম লক্ষ্মণ সীতারে নিয়া অদৃশ্য হইয়া যায় সুমন্ত্রের রথ। আর রাস্তায় পইড়া আছাড়িপিছাড়ি করেন রাজা দশরথ- রাম। রামরে। পুত আমার...
সকলেই জানল কী ঘইটা গেলো অযোধ্যায়। সকলের কাছেই সকলে বিদায় নিলো; সকলেই বিদায় দিলো সকলরে। শুধু একজন জানল না কিছুই। সে লক্ষ্মণের বৌ ঊর্মিলা। রামের অভিষেকের নামে বাড়ি থাইকা লক্ষ্মণ বাইর হইছিল সেই ভোরে। তারপর ঊর্মিলা বুঝতেই পারল না যে তারে না জানাইয়াই তার স্বামী ভাই আর ভাবীর লগে চৌদ্দটা বচ্ছরের লাইগা অদৃশ্য হইয়া গেলো...
২০১৬.০৪.০৩ রোববার
নোট: এই গল্পের ঘটনা-পরম্পরার লাইগা রাজশেখর বসুর রামায়ণ অনুসরণ করা হইছে
সহজিয়া রামায়ণ ২
সহজিয়া রামায়ণ ১
.....

রামায়ণের শোলক সন্ধান ২: সীতার সতীত্ব পরীক্ষা
রামায়ণের শোলক সন্ধান ১: সীতা কার মেয়ে?

