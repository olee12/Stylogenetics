স্বপ্নের সমীকরণ



বেশ কিছুদিন থেকে আমি চেষ্টা করছি স্বপ্নকে বর্ণনা করার একটা স্টাইল খুঁজে বের করতে। বিশেষ করে গল্পের জন্য। মানুষ স্বপ্ন দেখার সময় যেভাবে দেখে কোনোভাবেই সেটাকে অন্যের কাছে বর্ণনা করতে পারে না
বর্ণনা করতে গেলে দেখা যায় পুরো স্বপ্নটা একটা সরল কাহিনী হয়ে যাচ্ছে- আমি দেখলাম আমি ডুবে যাচ্ছি। তারপর অমুককে দেখলাম দাঁড়িয়ে আছে। কিংবা দেখলাম ওরকম একটা জায়গায় গেছি। অনেক লোক। কাউকে চিনি না। হঠাৎ সবাই আমার দিকে তেড়ে এলো...
এরকমই হয়। কিন্তু দেখার সময় এর অনেকগুলো সূক্ষ্মতা থাকে
থাকে সিকোয়েন্স এবং এক আশ্চর্যরকম চেঞ্জওভার
এক ঘটনা থেকে আরেক ঘটনায় যাবার মেকানিজম। কিন্তু ওটা শুধু দেখাই যায়। বর্ণনা করা কঠিন
গল্পের জন্য স্বপ্নের এই সিকোয়েন্স এবং বৈশিষ্ট্যগুলোর একটা সমীকরণ তৈরির চেষ্টা করছি আমি। কয়েকটা বৈশিষ্ট্য বোধহয় খুঁজে পেয়েছি। সেগুলো হলো:
০১
অনুভূতিহীনতা
স্বপ্নের ঘটনাগুলোতে মানুষের কোনো অনুভূতি থাকে না
যন্ত্রণা- ব্যথা কষ্ট কিছুই থাকে না। গুলি খেয়ে হয়তো মরছি কিন্তু কোনো ব্যথা নেই
০২
নন-জাজমেন্টাল
স্বপ্নে কোনো জাজমেন্ট থাকে না। অমুক এটা করছে কিন্তু সেটা খারাপ কী ভালো তার কোনো বিচার থাকে না। যুক্তি কিংবা তর্ক থাকে না কোনো বিষয় নিয়ে
০৩
আবেগশূন্যতা
স্বপ্নের মধ্যে ঘৃণা-ভালোবাসা- বন্ধুত্ব- শত্রুতা- ভয় এগুলো থাকে না
০৪
সম্পর্কহীনতা
স্বপ্নের মধ্যে পারিবারিক বা সামাজিক সম্পর্কগুলো কাজ করে না
বাবাকে দেখে বুঝি ইনি বাবা। কিন্তু তিনি বাবার মতো আচরণ করেন না
আর অপরিচিত লোকের সাথে কী সম্পর্ক। সেটা ঠিক করা থাকে না
০৫
সর্বদ্রষ্টা
যিনি স্বপ্ন দেখেন তিনি ওখানকার সবকিছুই দেখেন
নিজে খেলোয়াড় হয়েও নিজেই দর্শক
নিজের মৃত্যু স্বপ্নের মধ্যে নিজে দাঁড়িয়ে দাঁড়িয়ে দেখার সুযোগ থাকে
০৬
বার্ডস আই সিকোয়েন্স
বাজ পাখি যখন আকাশে উড়লে তার ছায়া যেমন পুকুর থেকে জঙ্গল- জঙ্গল থেকে মাঠ- মাঠ থেকে বাড়ি; একটার পর একটা বিনা বাধায় এবং একই গতিতে পার হয়ে যায়; স্বপ্নের সিকোয়েন্সগুলোও ঠিক তেমনি বাজপাখির ছায়ার মতো সমতল থেকে টিলা; ঘর থেকে উঠান; দেশ থেকে বিদেশ একই গতিতে চলে যায় বিনা বাধায়
সমতলের কোনো উত্থান পতন তাকে বিন্দুমাত্র বাধাগ্রস্ত করে না
০৭
জুম আউট
ক্যামেরার লেন্স কোথাও জুম ইন করে আস্তে আস্তে আউট করলে যেমন ফ্রেমের মধ্যে চারপাশ থেকে অবাধে অবজেক্টগুলো ঢুকতে থাকে; স্বপ্নেও তেমনি কারেকটারগুলো চারপাশ থেকে ঢুকতে থাকে
চেনা অচেনা
সাবজেক্টের সাথে সম্পর্কযুক্ত কি সম্পর্কহীন
আর এক্ষেত্রেও সব সময় ফোকাসে থাকে যে স্বপ্ন দেখছে সে (জুম ইন সাবজেক্ট)
০৮
চেনা অচেনা
সব স্বপ্নেই একটা না একটা পরিচিত জিনিস- স্থান না হয় মানুষ থাকেই
সম্পূর্ণ অপরিচিত স্বপ্ন হয় না
০৯
ওভার ফ্লো
ভাসান বন্যার সময় যেমন পুকুর মাঠ জমির আল উপর দিক থেকে সমান হয়ে যায়। মনে হয় সমান গভীর পানি। কিন্তু পা দিতে গেলেই টের পাওয়া যায় ভাসান পানির নিচে কোথাও গভীর কোথায় ঠাঁই
স্বপ্নের মধ্যেও এরকম একটা উপরে সমান আর ভেতরে অসমান অবস্থা থাকে
১০
আধাবাস্তব
স্বপ্ন দেখার সময় কোনো ঘটনাকেই পুরো অবাস্তব মনে হয় না
একটু খাপছাড়া কিন্তু বেসুরো নয়। সবই লজিক্যাল কিন্তু নন-আর্গুমেন্টাল

স্বপ্নের বৈশিষ্ট্য নিয়ে এগুলো স্রেফ আমার কিছু অবজারভেশন
এগুলোই সঠিক কি না জানি না
ব্যক্তিগতভাবে কয়েকজনের সাথে আলাপ করে জিনিসগুলোকে মোটামুটি এভাবেই একটা লাইনআপে দাঁড় করিয়েছি আমি
এখন এই বিষয়গুলো নিয়ে আপনাদের অবজারভেশন কী?
কোনো সংশোধন?
সংযোজন?
বৈজ্ঞানিক ব্যাখা নয়। অভিজ্ঞতাগুলো জানলে কাজে লাগবে আমার
২০০৯.১২.০১ মঙ্গলবার

