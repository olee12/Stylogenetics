কথাকলি। ০২। এ্যানার্জি পয়েন্ট



মেয়েদের সামনে বেহুদা চক্কর দেয়া পাবলিককে দেখিয়ে দিলেন অম্বরীষ দা- ওর কাছে এ্যাপ্লিকেশন আর চাঁদার টাকাটা দাও
এই পাবলিক দাঁড়াতে পারে না। পেশাবি কুত্তার মতো একবার এই পা কাৎ করে আরেকবার ওই পা কাৎ করে। খামাখাই মুখ হা করে হাসে আর ডানে বামে তাকিয়ে দেখে তার দেখাদেখি কেউ হা করল কি না
চাঁদার টাকা সব সময় বাকশে কিংবা প্যাকেটে রাখার নিয়ম। কিন্তু সে আমার দশটা টাকা মানিব্যাগে ঢুকিয়ে দিলো। শালা দুই নম্বর। কিন্তু কিচ্ছু করার নেই আপাতত। আগে নায়কের ছোটভাই হই। তারপর দেখা যাবে
ইনি মালিক আকতার। কথাকলির তৃতীয় খলিফা। আর অফিসিয়াল নাম সেক্রেটারি
অ-আ-ই-উ-এ-ও-এ্যা। এ্যা-ও-এ-উ-ই-আ-অ
কেমন লাগে মেজাজটা? শিখতে আসলাম অভিনয় আর পড়াচ্ছে স্বরবর্ণ। আবার বলে এগুলো স্বরবর্ণ না। এগুলো স্বরধ্বনি। প্রাকটিস করতে হবে কারণ এগুলোতে আমার সমস্যা আছে
সমস্যা থাকলে আমার কী দোষ? সিলেটি ভাষায় ও এবং এ্যা জিনিসটাই নাই। দোষকে আমরা বলি দুষ। গোলকে গুল। কোনকে বলি কুন। কবিতা- ববিতা এগুলোকে মুখ খুলে বলি কঅবিতা- বঅবিতা। ...ব্যবহারকে বলি বেবহার। ম্যাগাজিনকে বলি মেগাজিন
কিন্তু বাংলায় কথা বলতে হলে ও-অ এবং এ্যা-এ এর পার্থক্য বুঝতে হবে...
সমাজসেবার বারান্দায় সবাইকে গোল করে বসিয়ে নিজে মেয়েদের মাঝখানে ঢুকে এইসব পড়াচ্ছে গলায় সবচে বেশি আওয়াজওয়ালা সেই লোকটাই
কিছুক্ষণ পরে এইসব টডফড বাদ দিযে শুরু করল কী-কী-কী...। সবাইকে কী শব্দটা দশটা স্টাইলে বলতে হবে। ছেলেরা যখন বলে তখন পাবলিক বারবার থামায়- হচেছ না- হচেছ না। কিন্তু যখনই কোনো মেয়ের পালা আসে তখন বলে- গুড
মেজাজ খারাপ হচ্ছিল টমেটো আর কচ্ছপের মতো ছেলেদুটোকে দেখে। ওরা সিনিয়র। তারা আমাদের সাথে বসবে না। তারা এইসব পারে। ওরা আশেপাশে মেয়েদের সাথে গুলতানি দেয় আর আমাদের উপর কমেন্ট করে...
পাবলিক যতবার আমাকে ধরায় ততবার টমেটো এমনভাবে হাসে যেন সে নিজেই লজ্জা পাচ্ছে। আর কচ্ছপটা এমন ভাব দেখায় যেন আমাকে এখনই তুলে দেয়া উচিত। অবশ্য টমেটোর সঙ্গের মাটি-রং মেয়েটার চোখ যেন আমাকে একটু প্রশ্রয় দিলো
আমাকে দিয়ে কয়েকবার কী কী করিয়ে নাকমুখ খিঁচিয়ে পাবলিক বলল- খুবই খারাপ অবস্থা। এক্সপ্রেশনের সেন্সই নেই....
বাল্যশিক্ষা পড়ানো এই পাবলিক আমিনুল ইসলাম লিটন। কথাকলির প্রথম খলিফা
টমেটোটা কথা বলে ঘাড় কাত করে। হাঁটে এবং কথাও বলে ওরকম। মানুষের চোখে যে টোল পড়ে এই প্রথম দেখলাম। চোখ দুইটা গর্তের ভেতরে ঢুকিয়ে পুরো শরীর দিয়ে হাসে এই টমেটো। বিরতির সময় এগিয়ে এসে হাত বাড়িয়ে দিলো- আমার নাম রেজুয়ান মারুফ
মারুফ ছড়া লেখে। পড়ে আমারই ক্লাসে দক্ষিণ সুরমা কলেজে
কচ্ছপের খোলও এসে দাঁড়ালো মারুফের কাছে। হাতে মোটা একটা বই- বিষয় আবৃত্তি। বললাম- দেখি তো?
একটানে বইটা সরিয়ে নিলো- আগে দশ বছর কথাকলি করো। তারপর এই বই পড়বা
মারুফ ম্যানেজ করে নিলো মেয়েগুলোর সঙ্গে পরিচয় করানোর নামে।  মাটি রং মেয়েটা অদ্ভুত এক ঘুমেডোবা গলায় বলল- ওয়েলকাম টু কথাকলি...
কথা মেয়েগুলোই বলছে আর শুনছে মারুফ। এদের মাঝখানে দাঁড়িয়ে হঠাৎ মনে হলো এখন যদি দূর থেকে কেউ আমাকে দেখে তাহলে ধরে নেবে সবগুলো মেয়ে বোধহয় আমাকেই ঘিরে রেখেছে। বাহ। বিষয়টাতো খারাপ না...
এবার ফিজিক্যাল ক্লাস। লম্বা টিনশেডের শেষ মাথার ঘরে। এই টিনশেডের নাম প্রান্তিক। কিছু লাফালাফি আর ডানে কাৎ- বামে কাৎ- সামনে ঝোঁকো-পেছনে যাও। স্কুলের পিটি আরকি
কিন্তু মানুষটা ভালো। কালো- পোলাইট আর ন্যাচারাল। বাইরের ভুজুংগুলা সৌন্দর্যের দিক দিয়ে একটাও  এর ধারে কাছে দাঁড়াতে পারবে না। কথা বলে খুবই মোলায়েম করে গোঁফের ফাক দিয়ে...
আমি লাইনের পেছনে। একটা প্রাকটিস একজন একজন করে দেখিয়ে দেয়া হচ্ছে। হঠাৎ বেঞ্চের ভাঙা একটা পায়া তুলে ধাম করে আমার ডান হাঁটুতে বাড়ি লাগালো লোকটা- জীবনে কোত্থাও- কোনোদিন হাঁটু ভেঙে দঁড়াবে না। সব সময় হাঁটু আর মেরুদণ্ড টানটান রেখে নাভি থেকে এ্যানার্জি নিয়ে মনে মনে বলবে- আই এ্যাম দ্যা গড...
ইনি শফিক আহমদ জুয়েল
২০০৮.০৫.২৯ বিষুদবার
 
