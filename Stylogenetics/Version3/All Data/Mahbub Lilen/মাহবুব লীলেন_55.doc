একখান বিপ্লবী মৃত্যুর গেরস্থালি সুইসাইড



গেরস্থালিতে আবহাওয়া পর্যবেক্ষণ অত্যন্ত জরুরি বিষয়। তবে চান্দি রক্ষার স্বার্থে ইস্টিলের হেলমেট অতি আবশ্যক। মনে রাখবেন পেটে খেলে পিঠে সয়; কিন্তু মাথা ফাটলে জীবন ক্ষয়...
আবহাওয়া বেগতিক দেখলে শান্তিপূর্ণ উপায়ে গাম্ভির্য ধারণ করে বুঝিয়ে দেয়া উত্তম যে- যাহা চলিতেছে তাহা অসাংবিধানিক। এহেন পরিস্থিতিতে আমি যারপর নাই ব্যথিত ও মর্মাহত... 

তবে প্রতিপক্ষ সাংবিধান তোয়াক্কা না করলে চোখ রাঙানির সহিত মৃদু বিক্ষোভ শাস্ত্রসম্মত মহত্তম উপায়

কিন্তু যদি শাস্ত্র অকার্যকর হয়ে পড়ে তবে বাঙাল-খিঁচুনি প্রদর্শন করা যাইতে পারে। সময় নষ্ট না করে চোখ রাঙিয়ে আওয়াজ তুলুন- কাইট্টালবাম কিন্তু...

... কিন্তু প্রতিপক্ষ যদি আপনার প্রতিরক্ষা তছনছ করে আপনাকে বিগত-বামপন্থী বানিয়ে ফেলে তবে সত্ত্বর আন্দোলনের বিকল্প পন্থা আবিষ্কার করুন...

এক্ষেত্রে আরো বৃহৎ শিরস্ত্রাণ ধারণ করে শান্তিপূর্ণ উপায়ে প্রতিপক্ষকে আপনার শক্তি বুঝিয়ে দিন- চাইলেই দাবায়ে রাখতে পারবা না হামাক...

কিন্তু আপনার নিজের মেধাখাটানো আবিষ্কার যদি আপনারই আহাজারি কিংবা বজ্রকণ্ঠ না শোনার হাতিয়ার হিসেবে প্রতিপক্ষের হাতে ব্যবহৃত হয়... 

কিংবা আপনারই প্রতিরক্ষা দেয়াল শূন্যে উপড়ে ঢংঢং বাজিয়ে আপনারই জান-প্রাণ-কান ঝালাপালা করে তোলা হয়। তখন?

তখন ঘাউড়ামি বাদ দিয়ে আম্রিকান গণতন্ত্র চর্চা উত্তম উপায়। মনে রাখবেন অস্তিত্ব না থাকলে বিজয় বেহুদা। ...এইবার ক্ষমতাময়ের মনে সহানুভূতি উদ্রেকের জন্য করুণা প্রার্থনা করুন- ক্ষিদা নাগছে... দুগগা ভাত দেও...
কিন্তু। তাতে যদি এই ফল হয়; গুনেগুনে আঠারোটা ভাতের দানার সাথে ক্ষমতাময় আপনার পাতে তিনটা কাঁচালঙ্কা ফিক্কা ফালাইয়া বিশ্বব্যাংকের মতো কয়- খা। খাইয়া মর... তখন? 

...তখন ডানের মন্ত্রী হয়ে বসা বাম-বৃদ্ধদের মতো মুমূর্ষু বিপ্লবকে স্মরণ করে একটা রামখিঁচুনি দিন- জ্বালাইয়া কইলাম ছারখার কইরা দিমু সব... 
এরপর বইসা বইসা নিজেরে ছাই করেন আর মনে মনে বলেন-  বাপে বিয়া কইরা তার নিজের জীবন শহীদ কইরা দিলো... তাও হালায় একবার কইল না- বাজানরে তোর আগের বিপ্লবী কর্মসূচি মোতাবেক একচল্লিশ নম্বর জন্মদিনে বিষ খাইয়া মইরা যা; তাও তুই বিয়াইত্তা দলে যোগ দিস না বাজান। একবার বিয়াইত্তা দলে যোগ দিলে সারাজীবন আঠারোটা ভাতের লগে তিনটা মরিচ চাবাইয়া বুকজ্বলা আর গ্যাস্টিক বাড়াইয়া পরেরদিন টয়লেটে বইসা একলা একলা উহু-আহা করবি; কিন্তুক বুড়া হইবার আগে মরতে পারবি না কুনুদিন...

বৌম্যাডাম নাহয় আমার দীর্ঘদিনের শত্রু; সে কইতেই পারে বিয়া কইরা ফালাও। কিন্তু আমার নিজের বাপেও কি শত্রু আছিল আমার?
০২
আজ বারো অক্টোবর দুহাজার বারো। আজ চল্লিশ পার হয়ে একচল্লিশে পড়লাম। আজ আমার মরে যাবার কথা ছিল। কিন্তু হিসাবে গণ্ডগোল... বৌম্যাডাম নিজে বচ্ছরে তিনবার মরার টেরাই দিলেও আমারে সে বুড়া-হবড়া-ছ্যাঁচড়া হইবার আগে মরার পারমিশন দিতে নারাজ। কী বিপদ। বিয়া কইরা সকল স্বাধীনতা হারাইলাম। এখন দেখি মরার অধিকারটাও গেছেগা আমার.... 
২০১২.১০.১২ শুক্রবার

