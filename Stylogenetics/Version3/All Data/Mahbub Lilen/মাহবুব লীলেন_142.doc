একটা নিরীহ শত্রুতা



সালটা ১৯৯০র দিকে। সাপ্তাহিক ফেঞ্চুগঞ্জ সমাচার পত্রিকার সম্পাদক ছড়াকার শারিক শামসুল কিবরিয়া সিলেট শহরে বসালেন সুপ্রিয় কম্পিউটার
তখন মানুষ মসজিদে ঢোকার থেকেও বেশি সতর্ক হয়ে হাত পা ধুয়ে কম্পিউটারের কাছে যায়
আর আমাদের মতো ছিরিছাদবিহীন মানুষকে বারো হাত দূরে থেকে আঙুল তুলে মনিটর দেখিয়ে বলা হয়- ওই যে। ওটা কম্পিউটার। কাছে যাওয়া ঠিক না। কম্পিউটারে ভাইরাস চলে যেতে পারে
সারাদিন ধুলোবালিতে গড়াগড়ি করি। ডাক্তার-মাস্টাররাতো আগেই শিখিয়ে দিয়েছে ধুলোবালিতে রোগজীবাণু থাকে
সুতরাং আমরাও বিশ্বাস করি আমাদের শরীরে ভাইরাস ব্যাকটেরিয়া থাকতে পারে
কাছে গেলে যা অত সুন্দর জিনিসটাকে নষ্ট করে ফেলবে
০২
একজন অপারেটর সাহেবের কঠোর সুপারভিশনে কম্পিউটার থাকেন এসি রুমে। আর তার মালিম শারিক ভাইসহ আমরা গরমের মদ্যে বসে আড্ডা দেই আর সাহিত্য করি
সেখানে নানা লোক আসে সাহিত্য ছাপাতে
কিন্তু বেশিরভাগই সঙ্গে শুধু টাকা আর কিছু মানুষের নাম নিয়ে এসে বলে- ম্যাগাজিন হবে
শারিকভাই আমাদেরকে ধরিয়ে দেন
আমরা বসে বসে প্রথম পাতার জন্য ডিসি সাহেবের বাণী লিখি
সভাপতির কক্তব্য লিখি
সম্পদকীয় লিখি
সাহিত্য সম্পাদকের জন্য কবিতা লিখি
এবং এর পরেও যদি ওপাতা ফাঁকা থেকে যায় তাহলে নিজের নামে  মারুফ লেখে ছড়া আর আমি লিখি কবিতা
এসি রুমের মধ্যে কম্পিউটর সাহেব থাকায় শারিক ভাইয়ের ব্যবসা শৈনৈ শৈনৈ করতে থাকে
আর আমাদের মতো প্রেসের কবিদের কবিতা ছেড়ে বিনি মাগনায় শুরু করতে হয় প্রুফ দেখা
দেখতে দেখতে এক সময় রেট ঠিক করে ফেলি- পাতা বিশ টাকা
এই ছোটোলোকি কাজটা আর মারুফ করে না
এবং আমি হঠাৎ আবিষ্কার করি পৃথিবীতে আমি একজন প্রায় সর্বশ্রেষ্ঠা প্রুফ রিডার
কারণ আশেপাশে আর কেউ বাংলা জানে না
পাড়াভিত্তিক ম্যাগাজিনের সাহিত্য সম্পাদককে যদি জিজ্ঞেস করি আপনার নামের  উদ্দিন দীর্ঘ ইকার না হ্রস্ব ইকার
সে নির্বিকারভাবে বলে- একটা লিখে দিলেই হলো
সুতরাং আমি লিখি
ভুল বানান যতটা না শুদ্ধ করি তার চেয়ে শুদ্ধ বানান কেটে ভুলই করি বেশি
আর গুণে গুণে বিশটাকার সাথে পাতার সংখ্যা গুণ দেই
মাঝে মাঝে কেউ বেয়াদবি করলে ভেতরের লেখা উল্টাপাল্টা করে দিয়ে মনে মনে বলি- যা এইবার বুঝে খা
একবার একজন কম্পিউটার রুমে ঢুকে যাবার কারণে ভয়ানক ঝাড়ি দিলো
তার সম্পাদনার সারা ম্যাগাজিন যত্ন করে দেখলাম
শুধু তার নামটা কেটে শুভঙ্কর দাস থেকে করে দিলাম- ভঙ্কর দাস
০৩
পত্রিকায় যখন নামে সাংবাদিক কিন্তু কামে প্রুফ রিডার হিসেবে কামলাগিরি শুরু করলাম- তখন এই প্রুফের যন্ত্রণা আর লোকজনের ইচ্ছামতো বানান ঠিক করার নাম দিয়েছিলাম- গোলাম আযম খেদানো
সেই গোলাম আযমকেও বাংলাদেশ থেকে খেদানো গেলো না
আর আমার কপাল থেকে প্রুফ দেখাও গেলো না
০৪
বেশি বড়ো লেখা আর ঘুরাইন্না প্যাঁচাইন্না শব্দে আর্টিক্যাল দিয়েছিল বলে বদর উদ্দিন উমরের একটা লেখা পত্রিকায় ছাপিয়ে দিয়েছিলাম উদর উদ্দিন বুমর নামে
পরে সম্পাদক জিজ্ঞেস করায় বললাম- আমি তো লেখার প্রুফ দেখেছি। লেখকের নামতো দেখার কথা না আমার...
 সেই সকাল থেকে বারো হাজারি ইউনিকোড আর তেরো হাজারি স্টাইলে লেখা সচল সংকলনের অক্ষর ভাঙা আর শব্দ মেরামত করতে করতে ব্যাথা হয়ে যাওয়া মেরুদণ্ড নিয়ে এখন মনে হচ্ছে- দেই
একটা অটো কমান্ড দিয়ে সবার নামের প্রথম অক্ষরটা শেষে আর শেষ অক্ষরটা প্রথমে এনে বসিয়ে দেই
ধরলে তো সবাই সম্পাদকদের ধরবে
আমার কী?

