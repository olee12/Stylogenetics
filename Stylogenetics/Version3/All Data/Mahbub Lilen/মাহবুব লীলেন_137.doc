বেঢপ বইমেলার বেখাপ্পা দর্শক



আমি বোধহয় দিনদিন বেখাপ্পা হয়ে যাচ্ছি। কোথাও টিউনিং হয় না আমার
বানভাসি গণতন্ত্রে উচ্ছসিত সবার চোখে বইমেলা প্রচুর রঙিন লাগে
মাঠের গণ্ডি পার হয়ে রাস্তায় বের হয়ে আসা মেলাকে কেউ কেউ তুলনা করেন সীমানা পার হওয়ার সাথে
আমি রাস্তায় ঢুকে দেখি বইমেলার স্টল নিয়ে কেউ ক্যাসেট বাজিয়ে বিক্রি করে নিজের ছবি। কেউ বেচে এনজিও কেউ বেচে প্রবাস ক্যাচাল আর কেউ বেচে স্বয়ং প্রধানমন্ত্রীর হাসি
২৮ দিনের একটা দিনও এই রাস্তাটাকে মেলা ভাবতে পারলাম না আমি। চা খেতে যখন ওইখান দিয়ে হেঁটে গেছি কেউ ফোন করলে বলেছি- মেলার বাইরে আমি...
বইমেলায় বইয়ের প্রকাশক ছাড়া কেউ স্টল পাবে না
এই সূত্র জানা থাকার পরেও আমরা প্রতিবছর সরকারি দলের পোস্টার বিক্রির জন্য ৩০টা স্টল মেনে নিয়েছি বহুদিন ধরে
এবার দেখি ডবল স্টল নিয়ে কেউ বিক্রি করে সাদা কাগজ। কেউ বিক্রি করে কুড়িয়ে কাড়িনে আনা সিডি ডিভিডি কেউ বিক্রি করে লিফলেট
০২
গতবারের আগে পর্যন্ত লিটলম্যাগে আমরা নিজেরাই ভাগাভাগি করে বসতাম
গতবার থেকে একাডেমি লটারি করে জায়গা দেয় সবার সুবিধার জন্য
এবার গিয়ে দেখি লিটল ম্যাগের সাথে নোট বই বিক্রি করছে একজন লটারি পেয়ে...
আরো কয়েকজন বসেছে যাদের আমিও চিনি না আমার পরিচিতি কেউও চেনে না
০৩
লিটল ম্যাগাজিনকে কেন্দ্র করে প্রতিবার জমজমাট থাকে মেলারর একটা অংশ
এবার তার সাতে আরো বেশি জম্পেশ একটা অংশ যোগ হয় মেলায়
ব্লগ আর অনলাইন লেখক কর্নার...
এই অংশটাতেই এবার সবচেয়ে বেশি প্রাণ দেখা গেছে মেলায়
নিজেদের বই। অনলাইন। আড্ডা। আর যুদ্ধাপরাধীদের বিচারের দাবিসহ মেলার সবচে জমাট অংশ ছিল অঘোষিতভাবে বইমেলার এই অনলাইন জোন
এখানেই ৫০-৬০টা নতুন বই নিয়ে ছিল শুদ্ধস্বরের মূল স্টল। যার প্রায় অর্ধেক প্রকাশনা অনলাইন কেন্দ্রিক
কিন্তু মারাত্মকভাবে কোয়ালিটি ধ্বস নামা প্রকশনার বিশাল ভাণ্ডারসহ আহমেদুর রশীদকে এবার প্রচণ্ড অচেনা লাগে
না জেনে করা ২০০৪ সালের ভুল এবার আহমেদুর রশীদ করে সচেতন ভাবে...
এবার তাকে প্রকাশকের বাইরে লিটল ম্যাগ সম্পাদক ভাবতে খুবই কষ্ট করতে হয়েছে আমার...
০৪
অর্ধেকের বেশি মাঠ দালানের দখলে যাওয়া বইমেলার এক মাথায় লিটল ম্যাগ
এক মাথায় অনলাইন জোন
দুটোতেই তুমুল প্রাণ তুমুল আড্ডা
দুর্ঘনাক্রমে দুটোতেই বেশিরভাগ মানুষ আমার পরিচিত
আমি এক আড্ডা থেকে আরেক আড্ডায় ঢু মারি
হঠাৎ নিজেকে বেখাপ্পা মনে হয়
লিটল ম্যাগে অনেকেই অনেকের সাথে কথা বলে না
নতুন অনলাইন জোনও কি একেবারে উদার?
এখানেও কি কেউ কেউ কাউকে দেখে মুখ ফিরিয়ে নেননি?
০৫
আমি জানি ফেব্রুয়ারির বইমেলা বন্ধ হয়নি কোনোদিন
সবাইকে বলে গিয়েছিলাম ২৫ তারিখ মেলায় আসব না আমি। ঢাকার বাইরে থাকব
কিন্তু ২৫ তারিখ দুপুর থেকে যখন সবাই নিজের বাড়ির দিকে যাচ্ছে তখন গাজিপুর থেকে আমি এসে হাজির হই মেলায়- একুশে বইমেলা ফেব্রুয়ারির প্রতিদিনই খোলা
অন্তত এইটুকু আমি দেখতে চাই
পুরো মেলায় শখানেক মানুষের মাঝখানে দাঁড়িয়ে আমি আবিষ্কার করি- একুশে মেলা বন্ধ হয় না কিছুতেই
২৬ তারিখেও তাই
০৬
মেলাটা বাংলা একাডেমির মাঠে থাকবে না আর
অন্য কোনো মাঠে চলে যাবে কোনো ঠিকাদার কিংবা পুলিশের দায়িত্বে
মেলাটা শুধু বই কিংবা প্রকাশনার মেলা থাকবে না আর
বইয়ের সাথে কাগজ স্টেশনারি ছবি এমনকি কনডমের স্টলও হয়তো থাকবে আগামীতে
আমার একটা বই বের হযেছিল এবার
কী কারণে যেন কেউ জিজ্ঞেস না করলে কাউকে বলাই হয়নি কথাটা
আগামীতে কি এবই মেলা ধরেই আমি পাণ্ডুলিপি এডিট করব?
জানি না
০৭
অনলাইন এবং ব্লগের লেখদের মহাস্রোতের ধাক্কাটা এবার টের পাওয়া গেছে পুরো মেলা জুড়ে
প্রায় ৫০টা প্রকাশনা অনলাইন লেখালেখি কেন্দ্রিক
চোখে পড়েছে মেলার সাধারণ দর্শকদেরও
আগামি বছর হয়তো এই সংখ্যা ২০০ ছাড়িয়ে যাবে
হয়তো মেলায় যুক্ত হবে স্থায়ি এক আন্তর্জাতিক এবং আন্তর্জালিক মাত্রা...
০৮
আশাবাদী হতেই হয়
আপাতত অন্য কোনো উপায় নেই
এবার একজন টিশার্টে আমর কবিতা ছাপিয়ে বিক্রি করেছে মেলায়
আগামীবার কনডমের গায়ে ছাপা হয়ে হয়তো আমার কোনো একটা লেখা এই মেলাতেই আসবে
কারণ নিজেদের দাবি করার মতো উৎসব আমাদের একেবারেই নেই...
২০০৯.০৩.০১ রোববার

