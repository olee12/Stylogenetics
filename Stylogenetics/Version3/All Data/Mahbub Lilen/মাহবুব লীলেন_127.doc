সাকিন সুন্দরবন ৪। বনপর্যটক



হংসরাজ নদীর পাড়ে ফরেস্টের পরিত্যক্ত টহল ফাঁড়িতে গোসল করার জন্য থেমেও কাদার জন্য নামে না ফটোগ্রাফার দলটি। নৌকায় দাঁড়িয়েই ছবি তুলতে থাকে আইলাঝড়ে ভাঙা গোলপাতার ফরেস্ট ছাউনি আর নদীর পাড়ে কাঁকড়া ধরতে চেষ্টা করা একটা সাদা বিড়ালের। বিড়ালটাকে হয়ত বসতির অংশ বানিয়ে লোকালয় থেকে কেউ ছাউনিতে এনেছিল কিন্তু ছাউনি ছাড়ার সময় আর ফিরিয়ে নেয়ার কথা মনে হয়নি কারো। ছাউনি ভেঙে গেলেও বিড়ালটা তার কাছাকাছি এই আশায় হয়ত থাকে যে একদিন কেউ আবার তাকে ঘরে তুলে নেবে...
ফটোগ্রাফারদের ছবি তোলার ফাঁকে ট্রলারের লোকজন ছাউনির পুকুরের দিকে পানির জার নিয়ে কাদা ভেঙে নেমে যায়। ঠিক তখনই ডানে এবং দূরে দুই মানুষের ছোট্ট একটা নৌকা ফটোগ্রাফারদের ক্যামেরায় ধরা পড়ে এবং ক্রমাগত ছবি হতে হতে এসে একই ঘাটে ভিড়ে 
নৌকার এক মাথায় আব্দুল ওহাব বসা। মাথাটা ঢুকে গেছে দুই হাঁটুর ভেতর কিংবা হাঁটু দুটো মাথা হয়ে উঠে গেছে তার মূল মাথার দুই পাশে। অন্যপাশে বেঁটেখাটো একটা গোঁয়ারমুখো তরুণ; তাগড়া আর ক্ষ্যাপাটে শরীর। দুজনেই নদীতে ফেলার জন্য বড়ো বড়ো বঁড়শিতে চিংড়ি আর ছোটমাছের টোপ পরাচ্ছে। ঠিক তখনই ফটোগ্রাফারদের ট্রলার থেকে গাজী সদরুল আওয়াজ দেয়- এই তোমরা কোন জায়গার?
আব্দুল ওহাব কারো দিকে না তাকিয়েই গ্রামের নাম বলে। তখন পর্যন্ত ফটোগ্রাফারদের সাথের ফরেস্টাররা কেউ লুঙ্গি পরে- কেউ খালি গায়ে দাঁড়ানো ছিল। নৌকা দেখেই তারা লুঙ্গির উপর খাকি শার্ট পরে এসে দাঁড়ায়- পাস আছে তোমাদের?
আব্দুল ওহাব এবার চমকে তাকায় ফটোগ্রাফারদের দিকে। পটাপট ছবি তোলে সবাই; মাঝি- নৌকা- টোপ- বঁড়শি। ফটোগ্রাফারদের পাশে খাকি পোশাকে ফরেস্টের গার্ড। নৌকায় বনবিভাগের সবুজ পতাকা। মুহূর্তে ঘোলা হয়ে যায় আব্দুল ওহাবের চোখ। পরিষ্কার আতঙ্ক নিয়ে সে একটু হাসার চেষ্টা করে- আছে স্যার। পাস আছে আমাগের
- কোন জায়গার পাস?
বিনীতভাবে সে কোনো এক ফরেস্ট ফাঁড়ির নাম বলে জোর করে হাসে- পাস ছাড়া আমরা জঙ্গলে আসি না স্যার। সেরম লোক নি আমরা
তারপর মুখের মধ্যে বঁড়শিগাঁথা মাছের মতো হা ঝুলিয়ে প্রত্যেকের দিকে আলাদা আলাদা করে তাকায়। নিশ্চয়ই এরা সবাই ফরেস্টের কোনো কর্তা কিংবা অফিসারের শালা- সম্বন্ধী- ভায়রা ভাই...
- তোমরা একাই না আরো নৌকা আছে?
- স্যার আমরা মোট তিন নৌকা। দুডো পেছনে আসতিছে
- এই আতিয়ার একটা পাতিল দে দেখি। কিছু চার নেই
মাছের টোপকে বলে চার। গাজী সদরুলের কথা শুনে আব্দুল ওহাব একবার চমকে উঠে আবার না শোনার ভান করে চার গাঁথতে থাকে। অতক্ষণ যেখানে সে একেকটা আঙুল সাইজ চিংড়ি কিংবা ছোট মাছ পটপট বঁড়শিতে গেঁথে ঝুড়িতে সাজিয়ে রাখছিল; এবার তার হাত ফসকায় বেশ কয়েকবার...
গাজী সদরুল ফটোগ্রাফারদের এই ট্রলারের মালিক- গাইড- বন্ধু এবং সুন্দরবনের এক দাপুটে মানুষ। বনকে ঘিরে তার পেশা হলেও নেশার তালিকায় সমানতালে আছে গান- শৌখিন সাংবাদিকতা- বন্দুক আর পর্যটন। সেই সূত্রেই তিনি এই ফটোগ্রাফিক ভ্রমণের আয়োজক আর অভিভাবক। হাতের তালুর রেখার মতো সুন্দরবনের প্রতিটি বাঁক আর খাল তার চেনা। চেনাজানা ফরেস্টের লোক কিংবা ডাকাত। এবং এইসব সূত্র মিলিয়েই পর্যটকদের নিয়ে যখন তার ট্রলার বনের ভেতরে ঢোকে তখন সেখানে পতপত করে ওড়ে বনবিভাগের পতাকা...
- দেও দিকিনি। এইটাতে কিছু চার দেও তো
গাজী সদরুল একটা গামলা ছুঁড়ে মারে আব্দুল ওহাবের নৌকায়। গামলাটা তার কোলের কাছে পড়লেও অনেকক্ষণ সেদিকে তাকায়ই না সে। হাঁটুতে মাথা গুঁজে চার গাঁথলেও গাজী সদরুলের তার দিকে তাকিয়ে থাকা হয়ত সে অনুভব করে। অনেকক্ষণ পরে মাথা নিচের দিকে রেখেই সে হাত বাড়িয়ে গামলাটা টেনে নিজের গামলা থেকে বেছে বেছে কেজি দেড়েক চিংড়ি আর বারোয়ারি মাছ তুলে গাজী সদরুলকে দেবার জন্য যখন উঠে দাঁড়ায় তখনই- অ্যাহ। এইটাতে কী হবে? ওর ওখান থেকেও কিছু দেও...
গাজী সদরুল তাকে গলুইয়ের অন্যপাশে বসা ছেলেটির চারের গামলা দেখিয়ে দিলে আব্দুল ওহাব হাত গুটিয়ে বসে পড়ার আগেই ফটোগ্রাফাররা তাকে গামলা ধরে পোজ দিতে বলে। জেলের হাতে তরতাজা মাছ। দারুণ সমৃদ্ধির প্রতীক... ঘুরিয়ে ফিরিয়ে তাকে দিয়ে ছবির পোজ করিয়ে ছেড়ে দিলে আব্দুল ওহাব নিজের জায়গায় বসে গামলাটা নৌকার ভেতর দিয়ে ঠেলে দেয় অন্য গলুইয়ে বসা গোঁয়ার ছেলেটার দিকে- দ্যাও। কী দেবা দেও। স্যাররা কিছু চার চায়...
একটু পরে আরো কিছু মাছ নিয়ে গামলাটা আব্দুল ওহাবের কাছে ফিরে এলে সে বাড়িয়ে দেয় গাজী সদরুলে দিকে। খেঁকিয়ে উঠে গাজী সদরুল- কী দিলা এইসব? আরো কিছু দেও। আমরাও তো মাছ ধরব...
আব্দুল ওহাব নিজের গামলা থেকে আরো কয়েকটা মাছ তুলে দিলে গাজী সদরুল অতগুলা মানুষের মাছ ধরার জন্য আরো কিছু চার চায়। কিন্তু এবার সে আর নড়ে না। দুই হাতে দুইটা গামলা নিয়ে গাজী সদরুল আর নিজের গামলার দিকে তাকায়। তার গামলায় টোপের পরিমাণ সদরুলে গামলার অর্ধেক। আব্দুল ওহাব মরিয়া হয়ে উঠে আতঙ্কে- স্যার। আর দিলি আমাগের চার হবি না স্যার...
বহুক্ষণ সে আর নিজের বঁড়শিগুলোতে চার গাঁথার সুযোগই পায় না। নৌকা সামনে নিয়ে- পেছনে ঠেলে- সোজা-ব্যাঁকা বানিয়ে চাহিদামতো পোজ দিতে থাকে সকলের ছবির...
- মাছ নাই তোমাদের সাথে?
গাজী সদরুলের নতুন প্রশ্নে শিরশির করে কেঁপে উঠে আব্দুল ওহাবের শরীর। সে চমকে উঠে শুধু একটা হাসি দেয়
- কই দেখি। কী মাছ দেখাও তো?
আব্দুল ওহাব মুখের বঁড়শিগাঁথা হা-টাকে আরো বড়ো করে এবার- এই নৌকায় নাই স্যার। পিছনের নৌকায়
- ওরা কই?
- এখানেই আসপি স্যার...
- কতদিন থেকে আপনারা নদীতে আছেন?
গলাটা ফটোগ্রাফার নয়নের। আব্দুল ওহাবের কাছ থেকে পাওয়ার মতো সবগুলো ফ্রেম শেষ হয়ে গেলে নয়ন প্রশ্নটা করে। নয়নের প্রশ্নে আব্দুল ওহাব আকাশের দিকে তাকিয়ে হিসাব করে- আজগের দিন গেলি আটাশ দিন হবি...
- কতদিন থাকবেন আর?
- আমাদের পারমিট দেড় মাসের
এ সময় অনেক দূরে জোড় বেঁধে আসা আরো দুটো নৌকা ক্যামেরার নাগালে ঢুকে পড়লে ফটোগ্রাফাররা তাদের উপর হামলে পড়ে। ছবি হতে হতে তারাও এসে ভিড়ে ট্রলারের কাছে। জোড় ভেঙে একটা নৌকা গিয়ে যোগ দেয় আব্দুল ওহাবের নৌকার কাছে আর আরেকটা উল্টোদিকে গিয়ে দাঁড়ায় বিড়াল পাড়ের কাছে...
- মাছ কোন নৌকায়?
গাজী সদরুলের কথায় কেউ উত্তর না দিলেও আব্দুল ওহাব নতুন নৌকায় কী একটা ইশারা দেয়। একটা ছেলে নামে। দীর্ঘ সুঠাম আর টানটান। কালো টিশার্টের নিচে প্রায় স্কিনটাইট একটা শর্টস। ছেলেটা কাছে এলে আব্দুল ওহাব কানে কানে কিছু বলে। একটা গামলা নিয়ে ছেলেটা এগিয়ে যায় বিড়ালের পাশে ভেড়ানো অন্য নৌকার দিকে...
গামলা হাতে ছেলেটা যখন ঝপাস ঝপাস পানি ভেঙে এগোয় তখন একবারও মনে হয় না তার পায়ের নিচে পা কামড়ানো কাদাও আছে হাঁটু সমান। একটু সামনে ঝুঁকে ছেলেটার এগিয়ে যাওয়া দেখে মনে হয় যেন তার কাছে সুন্দরবনের সব নদীই হাঁটুপানির সমান। কিন্তু বিড়াল নৌকার পাশে গিয়ে ছেলেটা হঠাৎ করে আব্দুল ওহাবের মতো তিনমাথা হয়ে যায়। শরীরটাকে মুচড়ে কুঁকড়ে গামলা হাতে ঢুকে পড়ে ছইয়ের ভেতর। অনেকক্ষণ ছইয়ের ভেতর মাথা নিচু করে বসে থেকে গামলাসহ একটা হাত বের করে আনে নৌকার বাইরে। গামলায় হাত দেড়েক লম্বা চারটা আইড় জাতীয় লোনাপানির মাছ। দুই থেকে আড়াই কেজি সমান একেকটার ওজন। বরফের বাষ্প উড়ছে মাছগুলো থেকে। খোলের ভেতরে বরফ দিয়ে রাখা ছিল মাছগুলো
- এইটা কী দিলা? অতগুলান মানুষ আমরা...
ছেলেটা বের হতে হতে আবার ঢুকে যায়। আরেকটু বড়ো সাইজের আরেকটা মাছ রাখে গামলায়। সেখানে বসেছিল আরেকজন। একটু মোটাসোটা কিন্তু চেহারা আব্দুল ওহাবের মতোই ভাঙা। কিছুই দেখছিল না সে অতক্ষণ। এবার সে কঁকিয়ে উঠে- স্যার মাছ পাই নাই তেমন। মহাজনের ট্রলার আসলি দিতি পারব না কিছুই...
ঠিক তখনই নয়ন খেয়াল করে ফটোগ্রাফারদের ট্রলারে মাছগুলো উঠছে বিনিমাগনায়...
- এই মাছগুলোর দাম কত?
বোকার মতো তাকায় মোটা লোকটা। গামলাটা সেখানেই রেখে সেই ছেলেটা ঝপঝপ পানি ভেঙে আবার চলে যায় নিজের নৌকায়। কিন্তু মাছের দাম বলে না কেউ
- এই মাছ আমরা খাবো না। বলেন মাছের দাম কত?
নয়ন নাছোড়ের মতো বারবার প্রশ্নটা করতে থাকলে গাজী সদরুল গলা খাকারি দিয়ে উঠে- আপনি এইসবে নাক গলান কেন? পয়সা দিতে হলে আমি দেবো। আপনি ছবি তুলতে এসেছেন ছবি তোলেন
নয়নের প্রশ্নে আধা সেকেন্ডের জন্য মাঝিদের চোখগুলো ঝিলিক দিয়ে আবার মরা ইলিশের চোখ হয়ে যায়। সদরুলের কথা কানে না তুলে নয়ন মাঝিদেরকে আবার প্রশ্নটা করে। কিন্তু এবার মোটা মাঝিটা জোড়হাত করে মাপ চায়- না না দাদ-দাদ-দাম ককককিসের? এই মাছ আপনাগের পাপ-পাপ-পাওনা
হয়ত লোকটা এমনিতেই তোতলা। অথবা সে তোতলাচ্ছে। তোতলাতে তোতলাতেই যোগ করে- এই মাছের দাম নেয়া তাদের জন্য পাপ। তারা গিয়ে মহাজনকে বলবে ফরেস্টারদের মাছ দেয়ার কথা। কারণ এইটুকু মাছ ফরেস্টের লোকদের পাওনা...
ফরেস্টারদের কাছ থেকে মাছের দাম নেয়া পাপ। মাঝিটা সততার এই শব্দগুলো বলার সময় নয়নের চোখে ধরা পড়ে লোকটার দিকে বাঘের চোখ রাঙানি করা গাজী সদরুলের একজোড়া চোখের আগুন। ফরেস্টারের কাছে টাকা চাওয়ার পরিণতির ভয় জেলেটার চোখে পড়তে পারলেও নয়নের জানা হয় না ওজন করে ট্রলারে তুলে দেবার আগ পর্যন্ত কোনো মাছের হিসাবই মহাজনের খাতায় উঠে না। এই মাছ দাদনে বান্ধা খাওয়া জেলের বাঘ-কুমির-কামটের ঘর থেকে তুলে আনা মাছ
- গোসলটা সেরে আসি
ফরেস্ট গার্ড রতন হঠাৎ শার্ট খুলে গামছা কাঁধে নেয়। নয়ন তার দিকে তাকায়- যাবেন কেমনে? অনেক কাদা তো
- এই যে এই নৌকায় উঠে যাব। ...নৌকাটা কাছে আনো তো
গার্ড রতন আব্দুল ওহাবকে নির্দেশ দেয় নৌকাটা ট্রলারের কাছে ভিড়াতে। কিন্তু নয়ন আবার পাল্টা প্রশ্ন করে- আপনি গোসল করতে করতে তো ওরা চলে যাবে। অত কাদার মধ্যে দিয়ে আবার ফিরবেন কেমনে?
- নাহ। যাবে আবার কই? পরে যাবে
আব্দুল ওহাব গার্ড রতনকে গোসল করার জন্য পাড়ে তুলে চুপচাপ বসে থাকে। বিড়াল পাড়ের নৌকা থেকে একটা খালি কলসি নিয়ে আরেকজন নামে। খোঁপা করা দীর্ঘ রুক্ষ শুকনা রংচটা চুল। হয়ত লোকটা একজন জেলে পাড়ার শিল্পী...
শিল্পী জেলে ধীরে ধীরে পানি আনতে পুকুরে যায়। ...ভরা কলসি ঘাড়ে করে ফেরে। বঁড়শিতে চার গাঁথা শেষ সবার। কিন্তু হুকুম না হওয়ায় যেতে পারছে না কেউ। ফটোগ্রাফারদের একজন শিল্পী জেলের হাতে একটা মোবাইল ফোন ধরিয়ে দেয়। বুঝিয়ে দেয় সুন্দরবনের জেলে মোবাইলে কথা বলছে সেই পোজ কীভাবে দিতে হবে। সুন্দরবনেও পৌঁছে গেছি আমরা মোবাইল নেটওয়ার্ক নিয়ে। আহা। যে কোনো ফোন কোম্পানিকে ছবিটা ধরিয়ে দিতে পারলেই নিশ্চিত অনেকগুলো টাকা। অনেকগুলো ছবি তোলা হয় মাঝিটার; ডানহাতে বৈঠা- বামহাতে মোবাইল। বামহাতে বৈঠা- ডানহাতে মোবাইল। ফটোসেশন শেষ হলে নৌকাটা জায়গায় নিয়ে সে এবার পাড়ে উঠে একটা দুটো শুকনো কাঠের টুকরা কুড়ায়। কুড়িয়ে এনে নৌকায় চুলার পাশে রাখে। এরপর সে আর কোনো কাজ পায় না। সকলের সাথে বসে থাকে হুকুমের অপেক্ষায়...
বহুক্ষণ হয় গার্ড রতন গোসল করে ফিরেছে। রোদ পড়তে শুরু করেছে সুন্দরবনে; ফটোগ্রাফাররা তাদের ক্যামেরা নিয়ে অন্যদিকে মগ্ন। হঠাৎ একটা মিনমিনে আকুতি শোনা যায়- আমাগের যে এবার বিদায় দিতি হয় স্যাররা। চার দেবার বেলা চলি যাচ্ছে...
- আরে এরা বসে আছে কেন? এদের কাজ তো শেষ... যাও যাও। চলে যাও তোমরা
গাজী সদরুলের এই ঘোষণায় মুহূর্তের মধ্যে জেলেদের হাতগুলো বৈঠায় ঝিলিক দিয়ে উঠে। কিন্তু আব্দুল ওহাবের সঙ্গী গোঁয়ার ছেলেটা গোঁ গোঁ করে কী যেন বলে। আব্দুল ওহাব নৌকার রাশ টেনে বোকার মতো ফটোগ্রাফারদের দিকে তাকায়। একটা ভিক্ষুকের মতো আওয়াজ বের হয় তার গলা থেকে- খাবার কিছু থাকলি আমাগের দুই এক মুঠো দেন গো স্যারেরা। ছেইলেপিলে মানুষ বনের মদ্যি বহুদিন ভালোমন্দ খাইত পারে না কিছু...
- এইটা খাবারের টাইম নাকি মিয়া? এখন খাবার পাবা কই? 
গাজী সদরুলের পাল্টা দাবড়ানিতে মাঝিরা নৌকা ঠেলে রওয়ানা দেয়। আর ফটোগ্রাফাররা এবার তোলে মাঝিদের চলে যাবার ছবি
সন্ধ্যা নেমে এলে ভদকার বোতল খুলে সবাই রান্না হবার অপেক্ষা করে। রান্না হয়। ভাতের সাথে আসে আঙুল সাইজের চিংড়ি- ছোটমাছ- বড়ো বড়ো মাছের টুকরা। সবাই খায়। খেতে খেতে লোনাপানির মাছের স্বাদ- শরীরের চর্বি আর মাছেদের নাম নিয়ে আলাপ করে সবাই। আলাপে আলাপে সবার চোখে নামে মদঘুম। সুন্দরবনের নিস্তব্ধ ঘুম। শুধু ট্রলারের ছাদে একা একটা চেয়ারে বসে থাকে নয়ন...
- ওয়াক...
এক ধাক্কায় নাড়িভুঁড়ি ছিঁড়ে বের হয়ে আসে ভেতরের সব- ওয়াক...
শক্ত করে ট্রলারের রেলিঙ ধরে নয়ন নিজেকে সামলায়। যা কিছু পেটে ছিল সব গিয়ে পড়ে সুন্দরবনের নদীতে- ওয়াক...
শেষবার শুধু সামান্য একটু পানি বের হয়ে আসে। দুই হাতে রেলিঙে শরীরের ভর দিয়ে দাঁড়িয়ে থাকে নয়ন। হঠাৎ পিঠে একটা হাত অনুভব করে সে। গাজী সদরুল...
পরদিন সকালে সবার সাথে খেতে বসলে হঠাৎ নয়নের প্লেটটা উল্টে যায়। উল্টে পড়ে যায় মাছমাখানো ভাত। গাজী সদরুল হাসে- সুন্দরবন চায় না এই মাছ আপনার পেটে যাক...
নয়ন বসে থাকে। আতিয়ার জায়গাটা মুছে আবারও এনে দেয় ভাত আর মাছ। শক্ত করে প্লেটটা ধরে ভাত খায় নয়ন। তারপর সকলের সাথে গিয়ে নামে আরেকটা ফরেস্ট ফাঁড়ির সামনে। প্রায় আট-দশ ফুট বেজের উপরে ইটের বাংলো টাইপ দালান। এখানে মোবাইলের অ্যান্টেনা আছে। ফোন করার জন্য হুড়মুড় করে সবাই গিয়ে ঢোকে ফরেস্ট বাংলোয়। কেউ ফোন করে ফিরে এসে আর কেউ ফোনের অপেক্ষা করে বারান্দায় চেয়ার নিয়ে বসে। নয়নও বসে একটা চেয়ারে। হঠাৎ এক দৌড়ে সে নিচে নেমে যায়- ওয়াক...
দ্বিতীয়বারে খাওয়া পুরা ভাত ঢেলে দেয় ঘাসে- ওয়াক...
নয়ন বাংলোর নিচে উবু হয়ে বসে বমি থেকে চোখ সরিয়ে সামনে তাকায়। সামনে নদী তার ওপারে সুনসান সুন্দরবন। তাকিয়ে থাকতে থাকতে নয়নের চোখে ঘোর লাগে। আশেপাশে কাউকে দেখতে পায় না সে। দেখতে পায় না চেয়ারে বসা ফটোগ্রাফারদের। দেখতে পায় না পানির গ্লাস হাতে পাশে দাঁড়িয়ে থাকা গাজী সদরুলকে। সে শুধু নদীর অন্যপাড়ে বিশাল একটা কেওড়া গাছকে ঝাঁকি দিয়ে কেঁপে উঠতে দেখে। কেওড়া গাছটা তার নিজের জায়গায় দাঁড়িয়ে একটু যেন নড়ে উঠে। তারপর এক ঝটকায় মাটি থেকে শেকড়গুলো খুলে নিয়ে নদীর উপর দিয়ে হাঁসের মতো ভাসতে ভাসতে এগিয়ে আসতে থাকে নয়নের দিকে। একজন ঋষি মানুষের মতো ঝাঁকড়া কেওড়াগাছটা নদী পার হয়ে বাংলোর সিঁড়ির নিচে এসে দাঁড়ায়। ভয় পেয়ে নয়ন উঠতে চাইলেও এক চুলও নড়তে পারে না। কেওড়া গাছটা একটা দীর্ঘ ডাল বাড়িয়ে দেয় নয়নের দিকে। গাছের ডালটা নয়নের গলা পেঁচিয়ে ধরে তাকে টেনে দাঁড় করায়। গাছটা তাকে টানতে টানতে নিয়ে যায় বাংলোর উঠানে। তারপর হঠাৎ কাঠির মতো হরিণে পাতা খাওয়া একটা সরু ডাল এনে ঢুকিয়ে দেয় তার মুখের ভেতর। ডালটা আস্তে আস্তে নয়নের গলা বেয়ে ঢুকতে থাকে পাকস্থলীর দিকে। নয়ন নড়তেও পারে না। চিৎকারও করতে পারে না। ডালটা পাকস্থলী পর্যন্ত পৌঁছে থেমে যায়। এবার ডালের মাথাটা পেটের ভেতরে আঙুল বাঁকানোর মতো করে একটু বাঁকা হয় যেন। এবং তারপর একটা হ্যাঁচকা টান- ওয়াক...
এক হ্যাঁচকা টানে প্যান্টের পকেট ঝাড়ার মতো করে নয়নের পুরো পাকস্থলীটাকে মুখের বাইরে বের করে নিয়ে আসে। হুড়মুড় করে পেটের ভেতর যা কিছু ছিল সব ছিটকে পড়ে গাছের গোড়ায়- চাবানো মাছ- পানি- গলে যাওয়া ভাত...
নয়নকে জড়িয়ে রেখে গাছটা এবার ছোট ছোট পাতাওয়ালা ডাল দিয়ে তার পাকস্থলীটা মুছে দেয় যাতে মাছের কোনো গন্ধও অবশিষ্ট না থাকে। তারপর আরেক ধাক্কায় পাকস্থলীটা ভেতরে ঢুকিয়ে নয়নকে ছেড়ে গাছটা নদী পার হয়ে নিজের জায়গায় গিয়ে এক ঝটকায় আবার সাধারণ গাছ হয়ে যায়...
পাশে দাঁড়ানো গাজী সদরুল দেখে বমির দিকে তাকিয়ে বিড়বিড় করে যাচ্ছে নয়ন- মাছ নয়। মাছ নয়; মাঝিদের রক্তের দলা এই সব...
২০০৯.০৮.২৫-২৬ মঙ্গল-বুধবার
সাকিন সুন্দরবন ৮। মালজোড়া
সাকিন সুন্দরবন ৭। জলদানো
সাকিন সুন্দরবন ৬। জলপ্রহরী
সাকিন সুন্দরবন ৩। ঘেরাটোপ
সাকিন সুন্দরবন ২। মরণখোর
সাকিন সুন্দরবন ১। বনমজুর

