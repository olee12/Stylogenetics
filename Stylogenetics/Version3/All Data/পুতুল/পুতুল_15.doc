স্বাধীনতা আমার ভাল লাগেনা!!!



“রাজনীতিবিদদের জন্য জটিল করে যাব রাজনীতি” বলে ছিলেন মেজর জিয়া। কিন্তু তা পূর্ন বাস্তবে পরিণত করে দেখিয়েছে এরশাদ। “মুক্তিযোদ্ধারা সর্বকালের সর্বশ্রেষ্ঠ সন্তান”। নীচে লেখা ছিল হোসাইন মোহাম্মদ এরশাদ। এই ধরণের ব্যানারে সাজানো ছিল রাজধানী ঢাকার পথ-ঘাট। ঠিক একই সময়ে অনেক সময় এরশাদের ব্যানারের নীচেই ঝুলত; মেজর ফারুক- রশিদের ফ্রিডম পার্টির বক্তব্য; “ শেখ মুজিবকে হত্যা করে দেশ স্বাধীন করেছি ১৫ই আগস্ট ১৯৭৫। আমরা কুড়াল মার্কা নিয়ে ক্ষমতায় গেলে শেখ মুজিবের মরণোত্তর বিচার করবো”
বাঘে মহিষে এক ঘাটে জল ঘোলা করা “মধ্যলোকে চন্দ্রালোক” স্যাটায়ার লিখতেন আনিসুল হক। কবিতা ছেপে ইত্তেফাকের প্রথম পাতা আলোকিত করতেন মহা কবি এরশাদ। আর এরশাদের মন্ত্রীসভার সদস্যদের সাক্ষাৎকার ছাপা হতো বিচিন্তায়, কোন প্রকার সংশোধন ছাড়াই। সে এক বিনোদন বটে! আর একবার ছাপা হয়েছিল কর্নেল তাহেরের জল্লাদের সাক্ষাৎকার। মিনার মাহমুদের সাহস দেখে স্তম্ভিত হয়েছিলাম। ১৫ই আগস্ট পরবর্তী বিশেষত: জিয়ার উত্থান এবং বিএনপি প্রতিষ্ঠার সময়ে বাংলাদেশে মুক্তিযুদ্ধের পক্ষের মানুষদের হয়রানী এবং আওয়ামী লিগের বিপক্ষে মিথ্যাচার যারা দেখেননি তাদের জন্য মিনার মাহমুদের সাহসকে অতিশয়োক্তি মনে হতে পারে। কিন্তু আওয়ামী লীগ করাই তখন অপরাধ! বাম দল বা জাসদের কথা ছেড়েই দিলাম। সেই সময় নিজের হাতে ফাঁসির দড়ি গলায় পরেছেন কর্নেল তাহের। সেটাকে হিরোইক করে বলেছেন কর্নেল তাহেরের জল্লাদ। তা কোন পত্রিকায় ছাপা হওয়া চাট্টিখানি কথা নয়। সে সাহস ছিল বিচিন্তার। এরশাদ বন্ধ করেছে বিচিন্তা। সেই বিচিন্তা বের হতে যাচ্ছে আবার! কোথায় যেন বিজ্ঞাপন দেখে আবেদন করলাম। আমি আর আমার সাংবাদিক হতে ঢাকায় আসা বন্ধু আমাদের গ্রামেরই প্রভাষ আমিন। খুনি মোশতাকের এলাকার লোক হিসেবে হয়তো আমরা ব্যতিক্রম হতে চাইতাম। অথবা ফেলে আসা ছেলেবেলার সদ্য স্বাধীনতার স্বাদ চৈতন্যের কোথায় যেন অবশিষ্ট ছিল আমাদের। শৈশব মানুষের জীবনে বিরাট প্রভাব ফেলে হয়তো। কারণ যাই হোক আমরা সমাজের বিবেক হব, আমরা হবো সাংবাদিক। কিন্তু এবার বিচিন্তা বন্ধ হল, প্রকাশ হওয়ার আগেই। আমি হাল ছেড়ে দিলাম। কিন্তু মিনার মাহমুদের সঙ্গ ছাড়ল না প্রভাষ আমিন। 
প্রায় দুই যুগ সাংবাদিকতার পরে এবার তার প্রথম বই বের হয়েছে। তাও আবার প্রবন্ধের। আমি ঠাণ্ডা মাথায় যুক্তি দিয়ে আমার বক্তব্য বিশেষত মুক্তিযুদ্ধের বিরোধী শক্তির কাছে তুলে ধরতে পারি না কখনই। রেগে যাই, আবেগে কণ্ঠ রোধ করে, তখন মুখের বদলে হাত চলে বেশী। টং-দোকানের ঝাপের ঠেকা দেওয়া লাঠি নিয়ে পিটিয়েছি খুনি মোশতাকের ছাত্র সংগঠনের সাত্তারকে। এই সব দেখে প্রতিপক্ষ নতুন ছুতো পায়; এই দেখ এদের সাথে কোন আলোচনা করা যায় না। এরা জানে শুধু মারামারি করতে। কিন্তু প্রভাষ কথা বলে ঠাণ্ডা মাথায়। সেই সব কথার সমন্বয়ে ঘটেছে তার “স্বাধীনতা আমার ভাল লাগে না” প্রবন্ধ গুচ্ছে। পরিচিত মধ্যবিত্তের কথোপকথনের মতো। গভীর মনস্তাত্ত্বিক বিশ্লেষণের প্রয়াস নেই, নেই কিছু শেখানোর তাগিদ। সবই দিবালোকের মতো পরিষ্কার। রাজনৈতিক দল ব্যক্তিদের অনৈতিকতাই যেন তাদের রাজনৈতিক দর্শন। রাজনৈতিক দল, ব্যক্তি বা গুষ্ঠিকে আমরা যতই গালাগাল দেই না কেন; তারাও কিন্তু আমাদের বা আমাদের-সমাজেরই প্রতিচ্ছবি। সব পক্ষের এত স্বাধীনতা একটি সমাজের জন্য কখনো মঙ্গল জনক হতে পারে না। কিন্তু এই অমঙ্গল আশংকা “স্বাধীনতা আমার ভাল লাগে না” বইয়ের কোথায় লেখা নেই। বইটা পড়ে আপনারও মনে হবে সত্যিই তো “৭১-এ কিছু হইসিল নাকী!”, “ অথবা মুক্তিযোদ্ধারাও সন্ত্রাসী”। এধরণের কথা বলার মতো স্বাধীনতা বাংলাদেশে কোন মানুষের থাকা একটি জঘন্য অপরাধ।
আর সেই অপরাধীদের গণআদালতে বিচার প্রক্রিয়া শুরু হয়েছিল যখন যুদ্ধাপরাধীরা ক্ষমতায়। আমরা বলেছি, “এক দফা এক দাবী, এরশাদ তুই এখন যাবি”। কিন্তু এরশাদ গেলে কী ভাবে, কে আসবে, সে কথা তো বলিনি। কাজেই এসেছে রাজাকার। আমি পিঠ টান দিয়েছি। কিন্তু সবাই তা করনি। গ্রামে-গঞ্জে গিয়ে প্রভাষ আমিন সংগ্রহ করেছে যুদ্ধাপরাধীদের বিপক্ষে সাক্ষী-প্রমাণ। গণআদালত প্রাঙ্গনে কাঁটাতারের ব্যারিকেড, লোহার বেড়া, জিয়ার আবিষ্কৃত দাঙ্গা পুলিশের বেষ্টনী, সব বাঁধা ভেঙ্গে ব্যবস্থা করে দিয়েছিল  আম্মার দেয়া সেই বিখ্যাত রায়ের, “গোলাম আযমের ফাঁসি”। যা আজোও কার্যকর হওয়ার অপেক্ষায়। সেই সব অভিজ্ঞতার ছাপ যেমন আছে তেমনি আছে বর্তমান রাজনৈতিক হাল হকিকত। হালের প্রথম আলোর অদিতী ফাল্গুনী আর আঃ হাইয়ের চটি গল্পের ব্যবচ্ছেদ বইয়ে যুক্ত হয়নি। কারণ; বইটি ছাপা হয়েছে এই সব মহামূল্যবান গল্প ছাপা হওয়ার আগে। 
অনেকটা ঝাল-টক-মিষ্টির মতো। বইটার প্রবন্ধগুলো সাজানো হয়েছে বর্তমান থেকে অতীতের দিকে। প্রভাস আমিনের ভাষা সহজ, বক্তব্য স্পষ্ট। আমি প্রবন্ধ লিখতে পারি না বলেই হয়তো ব্রেকেটের বক্তব্যগুলো, পড়ার গতিতে ব্রেকের কাজ করেছে। আমি হলে ব্র্যাকেট তুলে উপমা হিসাবে চালিয়ে দিতাম। 
শত্রু না চিনলে যুদ্ধ করাই অসম্ভব। কিন্তু যুদ্ধ শুরু হলে সব চেয়ে বেশী প্রয়োজন নির্ভরযোগ্য বন্ধু। পুলিশের প্রহারে প্রভাষ আমিনের মাথা ফেটে রক্তের স্রোতে লাল হয়েছে কাল পীচ। লাঠি-গুলি-টিয়ার গ্যাসের কাছে মাথা নত করেনি, নিজের অবস্থান থেকে একচুলও সরে আসেনি। মুক্তিযুদ্ধ এখন নতুন করে শুরু হল, বিশেষ করে যুদ্ধাপরাধীদের বিচার প্রক্রিয়া শুরুর পরে। এই সময়ে প্রভাষ আমিনদের মতো নির্ভরশীল সহ যোদ্ধা আরো বেশী প্রয়োজন। ঐতিহ্যে-র প্রকাশিত  মুক্তিযুদ্ধের পক্ষে যে কোন পাঠকের ভাল লাগবে বইটি।

ছবি: 


 



