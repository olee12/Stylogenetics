কল্পনা নগর



-পূব-দক্ষিন কোনে সব চেয়ে উপরের ফ্ল্যাটটা কিন্তু আমাদের জন্য বুকিং দিতে ভুলো না। 
যাত্রার সময় পিছন থেকে ডাক অশুভ জেনেও না তাকিয়ে উপায় নেই! মেয়েদের মাথায় যদি এতটুকু জ্ঞানবুদ্ধি দিতো ঈশ্বর! কোটি কোটি টাকার ব্যবসায় দুইচার লাখ টাকার কথা চিন্তা না করে ভাবতে হয় এক, আধ পার্সেন্টের কথা। পিছন থেকে মায়ের বদলে বউয়ের ডাকে যাত্রা ভঙ্গ হলো কিনা বোঝা যাবে মিটিং-এর শেষে। 
এতো বড় কাজে আমি এই প্রথম। গাড়ির চাবিটা রিসিপশনে জমা দিতে দিতেই চোখ পড়ে চৌধুরী সাহেবের টেবিলে। দূর থেকে সহাস্যে মাথা ঝাকাই। লং কোট খুলে টাইস্যুট ঠিকঠাক করতে করতে এগোই টেবিলের দিকে। 
করমর্দন করে নির্ধারিত চেয়ারে বসলাম। কাপে কফি ঢেলে দুধের পট কাত করতেই নো মিল্ক নো সুগার বলে ধন্যবাদ দিলাম মি. ভাগনারকে। চৌধুরী সাহেব মুগ্ধ হয়ে দেখেন ইউরোপীয়ানরা কতো খাতির করে আমাকে। না করে উপায় আছে? জিম্যান্স, এন.আ.এন থেকে ব্রায়ার পর্যন্ত সবাই জানে, এই অধমকে ছাড়া বাংলাদেশে কোন সরকারী টেণ্ডার তাঁরা পাবে না। যখন যে সরকার ক্ষমতায় আসুক তাতে কিছুই যায় আসে না। সব দলের লোক আমার কাছে সমান। সবাইকে সমান চাঁদা দেই আমি। 
সরকারী কাজে লাভ তেমন থাকে না। দলীয় নেত্রী-নেতা-আমলা-মন্ত্রীদের দিতে দিতে নিজের পকেটে লাভের এক পার্সেন্ট ঢোকানোই কঠিন। তবে এবারের কাজে তেমন ঝামেলা নেই। রসুন্ধরা প্রাইভেট কোম্পানী, এখানে এসেছেন মেইড ইন জার্মান যন্ত্রপাতির খোঁজে। এন.আ.এন কোম্পানীর মি. ভাগনারকে আমি এখনো বলিনি যে, কাজটা বেসরকারী। আমলা-মন্ত্রীদের কথা বলে যদি অতিরিক্ত এক আধ পার্সেন্ট বের করা যায়, ক্ষতি কী! এতো বড়ো স্কেলের কাজ দেখলে ওরা সরকারীই ধরে নেয়। তৃতীয় বিশ্বে এতো বড় প্রজেক্ট করার মতো কোম্পানী কোথায়।
ইউরোপিয়ানদের এই বিষয়টা আমার খুব ভাল লাগে। একটু স্মলটকের পরেই ঝাঁপিয়ে পড়ে কাজে। ল্যাপটপ খুলে সব রেডী করে আমাদের কথা শেষ করার সময় দিচ্ছিলেন মি. ভাগনার। চৌধুরী সাহেব কফির কাপ ঠোঁটের কাছে নিতেই মি. ভাগনার বুঝে নিলেন আমাদের কথা শেষ। এবার কাজে এগোনো যায়। প্লে বাটনে চাপ দিয়ে এবার আমাদের পেছনে এসে দাঁড়ালেন তিনি।
ফিল্মটা শেষ করে ল্যাপটপ বন্ধ করে কাগজ কলম নিয়ে মি.ভাগনার বসলেন আমাদের মুখোমুখি। দেশের আর্কিটেক্ট দিয়ে আঁকানো ল্যাণ্ডস্কেপ মি. ভাগনারের সামনে, স্কেল দেখে ভাঁজ পড়ল তাঁর কপালে। বিশাল ব্যাপার! খুব ইন্টারেষ্টিং। কিন্তু তোমরা পাহাড়গুলো ভাঙ্গতে চাও কেনো? প্রশ্নটা করে আমাদের দিকে তাকালেন তিনি।
আমাদের দেশে টিলার উপর বাড়ি বানিয়ে কোন লাভ নেই। পাহাড়ী ঘর বাড়িতে যাতায়াতের জন্য লাগে গাড়ী। একটা গাড়ী এবং বাড়ি কেনার সাধ্য আছে এমন ক্রেতা আমাদের দেশে খুব কম। বেশীর ভাগ মধ্যবিত্ত একটা ফ্ল্যাট কিনতেই নাকানি-চুবানি খায়। কাজেই পাহাড় কেটে রিক্সা চলাচলের উপযোগী কিন্তু ঢেউ খেলানো জমিতে বানাতে হবে ফ্ল্যাট। পরিস্থিতিটা ব্যাখ্যা করে দেই আমি।  
ঠিকাছে কোন অসুবিধা নেই। আগে তোমাদের পাহাড় থেকে গাছ কাটতে হবে। তার পর বুলড্রেজার দিয়ে সমান করতে হবে মাটি। দুটোই আছে আমাদের। আশ্বস্ত করেন মি. ভাগনার।
তাই তো তোমাদের যন্ত্রপাতি কিনতে চাই আমরা। ফিল্মে গাছ কাটার যে ট্যাংক দেখলাম, সে রকম দুটো হলেই চলবে আমাদের। গাছ কাটার ট্যাংক দেখে মুগ্ধতা চেপে রাখতে পারেন না চৌধুরী ।
দশ হাজার একর পাহাড়ের গাছ কাটতে অনেক দিন লাগবে এই ধরনের ট্যাংকে। তাছাড়া ট্যাংক গুলো রক্ষিত বনের পরিকল্পিত গাছ কাটার জন্য তৈরী। সে কারণে গাছের ফাঁক-ফোকড় দিয়ে চলতে হয় বলে আকারে খুব ছোট। 
জিজ্ঞাসু দৃষ্টিতে আমার দিকে তাকান চৌধুরী সাহেব। 
ধরো গাছ কাটার জন্য আমাদের প্রয়োজন মতো দুটো ট্যাংক তোমরা তৈরী করে দেবে। গাছ কাটা শেষ হলে সে গুলোই আমরা আবার মাটি কাটার জন্য ব্যবহার করতে পারবো।
তা করা যায়। কিন্তু তার জন্য নিতে হবে আমাদের সব চেয়ে ক্ষমতা সম্পন্ন বুলড্রেজার। কারণ তোমাদের জায়গা সমতল নয়। পাহাড়ী এলাকার জন্য চেইনের বদলে আমাদের চাকা ওয়ালা বুলড্রেজার গুলো অনেক বেশী এফেক্টিভ। পঁয়তাল্লিশ ডিগ্রী এঙ্গেলে দশ টন নিয়ে উঠা নামা করতে পারে অনায়াসে, এমন গোটা দশেক লরী লাগবে, কাটা গাছগুলো স’মিলে পৌঁছে দিতে। গাছ কাটা শেষ হলে আমরা করাত খুলে কোদাল লাগিয়ে দেবো বুলড্রেজার গুলোতে। গাছ টানার লরী তখন মাটি টানবে। 
কিন্তু আমাদের তো ফ্ল্যাট তৈরীর কাজও শুরু করতে হবে। পুরো প্রজেক্ট শেষ করতে আমাদের হাতে আছে মাত্র চার বছর। চৌধুরীর মুখে উৎকণ্ঠার ছায়া।
তা হলে তোমরা চারটা বুলড্রেজার নাও। আট দশ একর জায়গার গাছ কেটে দেবে এক সপ্তায়। মাটি কেটে সমান করতে হয়তো সপ্তাহ দুই লাগবে। মাটি সমান করার ষ্টিমরোলার আছে আমাদের। সে গুলো রাস্তা তৈরীর কাজেও ব্যবহার করতে পারবে তোমরা। মি.ভাগনারের কাছে রেডি আছে সমাধান।
কিন্তু এতো গাছ আমরা কি করবো? 
চৌধুরীর ছেলেমানুষী প্রশ্নে সৌজন্যবোধ বজায় রেখে কথা বলা মুস্কিল! বিরক্তি যতটা সম্ভব চেপে রেখে বললাম; ফিল্মের শেষটা ভাল করে দেখেন নি? ঐ যে দশটনি লড়িগুলো গাছ নিয়ে একটা দিঘীর মতো গামলায় ফেলে। তারপর স্বয়ংক্রিয় ভাবে সেগুলো স”মিলের গহবরে ঢুকে। লেজার দিয়ে ডাল-পালা কাণ্ডের বয়স, কাঠের ঘনত্ব, কাজের উপযোগীতা যাচাই বাছাই করে, কোনটাকে পাঠায় আসবাব পত্রের কাঠ বানাতে, কোনটাকে দেয়াশলাই বানাতে, বাকী গুলো যায় কাগজের কারখানায়। ঐ সিস্টেমে আপনার দশ হাজার একর বনের কাঠ, বছর খানেকের মধ্যে সাইজ হয়ে যাবে। 
তাই তো! আমাদের ফ্ল্যাটের দরজা জানালা বানাতেই তো অনেক কাঠ লাগবে। কাঠের আসবাব পত্র ও লাগবে এক লাখ ফ্ল্যাটের জন্য। “তালেরকণ্ঠ” পত্রিকার জন্য নিজেরাই তৈরী করবো কাগজ। অনেক বিষয়েই আমরা পরনির্ভর। কিন্তু কাগজের উপড় সম্পূর্ণ স্বনির্ভর হতে চাই আমরা। 
সে কথা মাথায় রেখেই টোপটা ফেলেছিলাম। কয়েক হাজার কোটি টাকার একটা নতুন প্রজেক্ট শুরু হলো। চিটাগাং-এ এশিয়ার সর্ববৃহৎ কাষ্ঠ-কাঠামো নির্মানটা করতে পারি আমরাই। জলপথে সুন্দর বনের কাঠ আনার এবং বিদেশে রপ্তানী করার জন্য খুব উপযুক্ত জায়গা। পার্বত্য এলাকার কাঠ তো আছেই। বার্মার কাঠের যোগানটা ঠিক মতো ফিট করতে পারলে তো কোন কথাই নেই। চাইলে কিন্তু আমরা একটা আধুনিক আসবাব পত্রের ফ্যাক্টরী ও খুলতে পারি। চৌধুরীকে উৎসাহিত করতে যোগ করি আমি।
আরে সেই জন্যই তো আপনার সাথে যোগাযোগ করেছি আমি নিজে। হাতে সময় কম। দ্রুত এগিয়ে নিতে হবে কাজ। মাস ছয়েকের ভেতর শুরু করা যাবে? মি.ভাগনারের দিকে মুখ ঘুড়িয়ে প্রশ্নটা করলেন চৌধুরী।
একটু ভেবে সম্মতিসূচক মাথা নাড়লেন মি.ভাগনার।
যুদ্ধাপরাধীদের বিচারের দাবীতে কিছু প্রতিক্রিয়াশীল মহল মিডিয়ায় বক্তৃতাফক্তৃতা দিচ্ছে। সেনা বাহিনী অযথা ক্ষেপিয়ে তুলেছে আদীবাসি পাহাড়ীদের। পাহাড়ের পরিস্থিতি অশান্ত। কাগজে পড়লাম কি যেনো নাম ঐ ছেলেটার যাকে খুনের দায় আপনার কাঁধে চাপিয়ে দিচ্ছে দেশের একটা বিশেষ মহল। এই পরিস্থিতিতে...।
চৌধুরীর রাজনৈতিক প্রস্তুতিটা নিশ্চিৎ হওয়ার জন্য, টুথপিকের মতো দাঁতের ফাঁকে লুকিয়ে থাকা উচ্ছিষ্ট বের করতে গুতোটা দেই আমি।   
কফিতে চুমুক দিয়ে চৌধুরী সাহেব আমাকে আশ্বস্ত করার জন্যই বোধ হয় বললেন; আপনি এই সব নিয়ে ভাববেন না। রাজনৈতিক নেতারাইতো অনুকূল পরিবেশ তৈরী করবেন। ল্যাণ্ড, লেডি, লিডারশীপ নিয়েই তো যতো গণ্ডগোল। খুনের দায়ে আমার সাজা হয়েছে। তাতে ব্যবসা থেমে গেছে? না কি জেল খাটতে হয়েছ? “তালেরকণ্ঠে” নবীন-প্রবীণ সব সাংবাদিকই কাজ করতে সমান উৎসাহী। ক্ষমতাসীন এবং কয়েকটা বিরোধী দলের সাথে কথা পাকা। কিছু লেখালেখি তো পক্ষে-বিপক্ষে হবেই। বামপন্থীদের দিয়ে বেকার সমস্যা আর পরিবেশের উপর লাভ-লস দুটোই তুলে ধরবো তালেরকণ্ঠে। ঠিকাছে?
পাহাড়ের সবচেয়ে উঁচু জায়গাটায় একশ ফুট লম্বা মূর্তি হবে কল্পনা চাকমার। একটা পাহাড়ী যাদুঘর থাকবে তার পাশে। আর আমাদের প্রকল্পের নামই হবে কল্পনা নগর। এই সব তো রাজনীতিবিদরাই ঠিক করে দিয়েছেন। এতে প্রকল্পটা সর্মথন করা তাদের পক্ষে সহজ হয় আর কি। গাছ, মাটি কাটার কাজে লাগিয়ে দেবো আদীবাসিদের। প্রজেক্ট শেষ হলে শপিংমলের সেলস গার্ল, দারোয়ানের কাজগুলো সংরক্ষিত থাকবে ওদের জন্য। 
কিন্তু আদীবাসিদের দাবী দাওয়া আদায় কমিটির আন্দোলন, ধীরে ধীরে একটার পর একটা দাবী আদায় করে নেবে আমাদের কাছ থেকে। প্রধানমন্ত্রী কল্পনা চাকমার মাকে নিয়ে উদ্বোধন করবেন কল্পনা নগর। কখন কে কতো পাবে এই সব পাঁকা করেই তো হাত দিতে হয় কাজে। বিজ্ঞের মতো মাথা দোলান চৌধুরী।
যাক, ফসকে যাওয়ার ভয় নেই। কাজটা একদম পারফেক্ট। বউয়ের ইচ্ছাটা এবার বলা যায় চৌধুরীকে। জীবনের শেষ সময়টা পাহাড়ের শীতল হাওয়ায় ভালই কাটবে। বউয়ের ডাকে যাত্রা ভঙ্গ হয় নি, বেচারীকে ক্রিষ্ট থেকে একটা হীরের সেট কিনে দেবো প্রথম কিস্তির টাকাটা পেলেই।         

