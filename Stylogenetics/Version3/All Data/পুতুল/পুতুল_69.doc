পাটের জিনোম সিকোয়েন্সিং নিয়ে আমার ভাবনা...



ডিএনএ 
পাটের জিনোম সিকোয়েন্সিং নিয়ে সচল তাসনীম ভাইয়ের এই লেখাটায় একটা মন্তব্য করে ফাইস্যা গেছি। সেই চিপা থেকে মুক্তির চেষ্টা হিসাবে এই লেখার অবতারনা। এই ধরণের লেখা জীবনে এই প্রথম এবং আশা করি এই শেষ। তাসনীম ভাইয়ের লেখায় আমার মুগ্ধ হতে অক্ষমতা প্রকাশ করা মন্তব্যের বিপরীতে অনেক মন্তব্য দেখে মনে হলো পাটের জিনোম সিকোয়েন্সিং-এর গুরুত্ব যাচাইয়ের আগে মলিকুলার বায়োলজি নিয়ে একটু কথা বলা দরকার। অপেক্ষাকৃত নতুন এই টেকনোলজির যাত্রা হয়েছিলো এক শতাব্দীরও আগে। ১৮৬৯ সালে Friedrich Miescher নামে এক সুইস চিকিৎসক রোগীর শরীর থেকে বের হওয়া পুঁজ নেড়েচেড়ে খুব সূক্ষ্ম কিছু আলাদা করে তার নাম দেন নিউক্লাইন। এর পর পঞ্চাশ বছর এই নিয়ে আর তেমন কোনো কথাবর্তা শোনা যায় নি। ১৯১৯ সালে চরকায় তেল ঢালেন Phoebus Levene নামের এক ভদ্রলোক এই বলে যে, ডিএনএ-র উপাদান; বেইস, চিনি এবং ফসফেট-রেস্ট। একের পর এক ফসফেট-রেস্ট জোড়া লেগে লম্বা একটা শিকল দিয়ে ডিএনএ তৈরি বলে তিনি দাবি করেন। এবং তার আঠারো বছর পর ১৯৩৭ সালে William Astbury এক্স-রে ফিল্মে ডিএনএ-র একটা ছবি তুলতে সক্ষম হন। এক গবেষক Pneumokokken নামের ব্যাকটেরিয়া যা ফুসফুসে রোগের সৃষ্টি করে, তার দুটো শাখা নিলেন। রোগ সৃষ্টিতে পারদর্শি ব্যাকটেরিয়ার গায়ে পলিসাখারিড-এর আচ্ছাদন থাকায় সে রোগ সৃষ্টি করতে পারে। তার নাম দিলেন তিনি S; মিউটেশনের কারণে পলিসাখারিড আচ্ছাদন হারিয়ে যে শাখা রোগ সৃষ্টিতে অক্ষম তার নাম দিলেন R. রোগ সৃষ্টিকারি S শাখা তাপ দিয়ে মারা হলো। মৃত S জীবিত R -এর সাথে মিলিয়ে তিনি ইঁদুরের শরীরে ঢুকালেন। ফুসফুসের রোগে ইঁদুরগুলো মরে গেলো। কারণ মৃত S-এর ডিএনএ জীবিত R গ্রহণ করে রোগসৃষ্টিতে সক্ষম হয়ে উঠে। ঘটনা ১৯২৮ সালের। ঘটনার নায়ক Griffith। Griffith-এর ধারণাকে সামনে রেখে ১৯৪৪ সালে Oswald Avery এবং তার সহকর্মীরা ব্যাকটেরিয়ার ডিএনএ পৃথক করতে সমর্থ হন। এবং প্রমাণ করেন যে, ডিএনএ-র মাধ্যমে বিভিন্ন বৈশিষ্ট্য এক প্রাণী থেকে অন্য প্রাণীতে ট্রান্সফরম হওয়া বা করা সম্ভব। 
এর মাত্র সাত বছর পরে ১৯৫২ সালে Alfred Hershey এবং Martha Chase প্রমাণ করেন যে, ডিএনএ উত্তরাধিকার সূত্রে বাবা-মার শরীর থেকে সন্তানদের শরীরে বাহিত হয়। বলাই বাহুল্য, তাঁরা ব্যাক্টেরিয়ার উপর পরীক্ষা চালিয়ে এই সিদ্ধান্তে উপনীত হন। পরের বছর ১৯৫৩ সালের ২৫শে এপ্রিল James Watson আর Francis Crick "নেচারে" তাদের ডিএনএ মডেল প্রকাশ করলেন। ডিএনএ-র গঠন অনেকটা দড়ির তৈরী মই-এর মতো। যা আবার কেউ যে কোন একদিক থেকে ঘুরালে যে প্যাঁচানো অবস্থাটা হবে তার মতো। মই-এর মাঝের ধাপগুলো (বুঝার জন্য আমরা ধরে নেই) হাইড্রোজেন কাঠি দিয়ে তৈরী। ছবিটা দেখলে সব পরিষ্কার হবে। এর পেছনে একটু ইতিহাস আছে। Erwin Cahrgaff এর সূত্র অনুযায়ী Rosalin Franklin এবং Maurice Wilkins ডিএনএ-র ক্রিস্টাল এক্সরে করে Erwin Cahrgaff-এর সূত্র সঠিক বলে প্রমাণ করেণ। এবং ডিএনএ-র সেই ছবিতে ডিএনএ-র ডাবলহেলিক্স তাঁরাই আসলে প্রথম আবিষ্কার করেন। Crick এবং Watson-এর উপস্থাপিত মডেল তাঁরা Rosalin Franklin এবং Maurice-এর এক্সরে ফিল্মেই প্রথম দেখতে পান। এই তথ্য-উপাত্ত সম্বল করে ইতিমধ্যে James Watson Francis Crick ডিএনএ-র মডেল নেচারে প্রকাশ করে ফেলেছেন। এই নিয়ে অনেক আলোচনা সমালোচনা এখনো হয়। গুয়ানিন, আডেনিন, তিমিন এবং সিস্টেসিন চারটা মলিকুল দিয়ে উদ্ভিদ এবং প্রাণীজগৎ-এর সব ডিএনএ গঠিত। এদের যে কোন তিনটি মিলে একটা একক তৈরি করে। এমন কয়েকটা একক মিলে এমাইনো এসিড তৈরি করে। এদের ভেতর দায়িত্বহীন কিছু একক থাকতে পারে যাদের কোন কাজ নেই। বেকার অংশকে বলে Introns, কাজের একক অংশের নাম Extrons।Extrons-এর যে অংশ এমাইনো এসিড এনজাইম বা অন্য কোন প্রটেইন তৈরিতে ভূমিকা রাখে তাদেরকেই জিন বলে। একটা উদ্ভিদ বা প্রাণীর সবগুলো জিনকে বলে জিনোম। ডিএনএ হলো জিনোম নামের ইমারত-এর ইট। এদের ভেতর আবার জাতপাত আছে। সবাই নিজ নিজ পছন্দের পাত্র-পাত্রী বেছে জোড়া মিলে। এই পছন্দ অপছন্দের নাম Cahrgaff সূত্র। Erwin Cahrgaff দেখেন (A)আডেনিন+(T)তিমিন এবং (G)গুয়ানিন+(C)সিটোসিন হাইড্রোজেন দিয়ে যুক্ত। কিন্তু এতো কিছু জেনেও আমরা ডিএনএ সিকোয়েন্স বা জিনের ভেতর ডিএনএ গুলো কিভাবে সাজানো তাতো পড়তে পারছি না। তার কয়েকটি কারণের সব চেয়ে বড়টি হলো, ক্রমোজোমের ভেতর যতগুলো জিন আছে তাদের সাইজ বিশাল। 
কিন্তু সব সমস্যারই এক সময় না এক সময় একটা সমাধান মানুষ খুঁজে পায়। নিরন্তর চেষ্টা করতে করতে Werner Arber, Daniel Nathar এবং Hamilton Othanel Smith দেখলেন ব্যাক্টেরিয়ার ভেতর এক ধরনের এনজাইম আছে, যা দিয়ে ব্যাক্টেরিয়া নিজের শরীরের অনুপ্রবশকারি ভাইরাসের ডিএনএ কেটে দেয়। এবং ডিএনএ-র যেখানে দু’দিক থেকে পড়তে একই রকম, যেমন CCCGGG GGGCCC এদের মাঝ খানে কাটে। এদের নাম রাখা হলো রেস্ট্রিকশন এনজাইম। এই কাজের জন্য উক্ত তিন বিজ্ঞানীকে ১৯৭৮ সালে নোবেল দিয়ে সম্মানিত করা হয়। বিজ্ঞানীরা আশার আলো দেখলেন এবং সে আলোতে এগিয়ে গেলেন অনেক দূর। এতদিনকার সঞ্চিত অভিজ্ঞতা সম্বল করে এগিয়ে এলেন নোবেল বিজয়ী রসায়ন বিদ Sanger। একই সময়ে Gilbet এবং তাঁর সহকর্মী Mixam ও সঠিক সমাধান নিয়ে এগিয়ে আসেন। যৌথভাবে তাদেরকে নোবেল দেয়া হয় ১৯৮০ সালে। Sanger-এবার নোবেল পেলেন দ্বিতীয় বারের মতো। কিন্তু তাদের পদ্ধতিতে সিকোয়েন্সিং করতে বা বেইস পেয়ারের সাজানোটা পড়তে অনেক সময় এবং খাটুনি লাগতো। পরে তাঁদের পদ্ধতি থেকে ধীরে ধীরে Sanger ব্যবহার বান্ধব হয়ে উঠলো। তার সাথে যুক্ত হলো Craig Vertar-এর Bioinfrmatic। শুরু হলো মলিকুলার বায়োলজির বৈপ্লবিক অধ্যায়। কথা অনেক বেড়ে যাচ্ছে, অথচ না বললেও সবটা বলা হয় না। এদিকে আরো কয়েকটা সমস্যার সমাধান করতেই হবে। তার মধ্যে সব চেয়ে সহজ হচ্ছে কোন উদ্ভিদ বা প্রাণীর ডিএনএ পৃথক করা। হামানদিস্তা দিয়ে ইচ্ছে মতো গুঁড়ো করে দুটি ধাপে কিছু রিয়েজেন্ট মিশিয়ে সেন্ট্রিফিউজ করলেই টেস্টটিউবে কিছু ডিএনএ পাব আমরা। আজকাল একটা মাত্র কোষের ডিএনএ দিয়েই কাজ চলে। সেটা কি করে? তার জন্য বেশ কয়েকটি পদ্ধতি আছে। সবগুলো আলোচনার দরকার নেই। কিন্তু পিসিআর (PCR) এর কথা বলতেই হবে। 
Kary B. Mullis ডিএনএ-র খণ্ড গরম করে তাদের মাঝখানের হাইড্রোজেন বন্ধনটা ছুটিয়ে দেন। সাধারণত ৯৫° তাপমাত্রায় ডাবলহেলিক্স ছুটে একটি একটি করে ডিএনএ-র দুটো অর্ধেক হয়। তাপ একটু কমিয়ে এখন তাদের সাথে দিতে হবে প্রাইমার। প্রাইমারটা ডিএনএ-র এক সিঙ্গেল চেইনের একরকম কপিই বলা চলে। পিসিআর করার সর্ত হচ্ছে ডিএনএ-র সিকোয়েন্স আগে থেকে জানা থাকতে হবে। চেইন যে ভাবে লাগে অনেকটা সেভাবেই প্রাইমার এক সিঙ্গেল চেইন ডিএন-এর এক সিঙ্গেল চেইন মিলে নতুন একটি ডাবলহেলিক্স ডিএনএ তৈরী হবে। এই প্রক্রিয়ায় ডিএনএ-পলিমেরাজে নামে একটি এনজাইম অপরিহার্য। এতো উচ্চ তাপে স্টেবল পলিমেরাজে পাওয়া যায় থার্মোস আকোয়াটিকুস নামক ব্যাক্টেরিয়া থেকে, এরা প্রাকৃতিকভাবে গরম জলের ঝর্ণায় থাকে বলে এদের পলিমেরাজ প্রায় ১০০ ডিগ্রি তাপমাত্রায়ও নষ্ট হয় না। এভাবে আবার তাপ বাড়িয়ে নতুন ডাবলহেলিক্স খুলতে হবে। আবার নতুন প্রাইমার মিলে নতুন ডাবলহেলিক্স তৈরী হবে। ১, ২, ৪, ৮, ১৬... এভাবে ডিএনএ বাড়তে থাকবে। এখন ডিএনএ পাওয়া গেলো। বাকি রইল সিকোয়েন্সিং। এর প্রাথমিক অবস্থা আলোচনা না করে আমারা বর্তমান নিয়ে কথা বলি। 
Sanger ভদ্রলোকের সিকোয়েন্সিং পদ্ধতিকে তাঁর নামে বা শটগান পদ্ধতি বলে সবাই চেনে। তিনি বেইস আবিস্কার করলেন, যে গুলোতে হাইড্রোক্সিল গ্রপ নাই। হাইড্রক্সিল গ্রুপ না থাকলে সেই বেইস-এর সাথে অন্য একটা বেইস জোড়া লাগে না। ডিএনএ-র নতুন ডাবলহেলিক্স যেখানে হাইড্রক্সিল গ্রুপ ছাড়া বেইস জোড়া লাগল, তার পর থেকে আর বড় বা লম্বা হবে না। A, G, T, এবং C এর জন্য তিনি এই রকম চারটা বেইস তৈরি করলেন। সংগত কারণেই তিনি তাদের নাম দিলেন (Didesoxyribonucleicacid) ddATP, ddTTP, ddGTP, ddCTP. এদেরকে আজকাল ফ্লোরোসেন্স দিয়ে রং করা হয়। এবং প্রতিটির রং দুনিয়ার সব মানুষ একই রাখে। যাতে বাংলাদেশে করা সিকোয়েন্স আমেরিকার বিজ্ঞানীরাও পড়তে পারেন। আগে পিসিআর থেকে পাওয়া অনেক ডিএনএ-র সাথে Didesoxyribonucleicacid মিশিয়ে আমরা আবার PCR করবো। এখন আগের PCR থেকে পাওয়া ডিএনএ-র সাথে একই পদ্ধতিতে Cahrgaff-এর সূত্রমতে A এর সাথে ddTTP মিলে গেলে T এর সাথে আর কোন A মিলবে না। কারণ ddTTP এখানকার T হাইড্রক্সিল গ্রুপ নাই। কাজেই ডিএনএ আর লম্বা হবে না। একই ভাবে চার রকমের চারটা Didesoxyribonucleicacid তাদের পার্টনারের সাথে বন্ধনে যুক্ত হয়ে ডিএনএ চেইন দীর্ঘ হওয়া বন্ধ করবে বিভিন্ন দৈর্ঘে। এই রিয়েকশনের নামই সিকোয়েন্সিং। এখন আগারোজে জেল দিয়ে চেইনগুলোর দৈর্ঘ এবং Didesoxyribonucleicacid এর রং অনুযায়ী তাদের সনাক্ত করা বা পড়া যাবে। এখন কাজটা ফুল অটোমেটিক পদ্ধতিতে হয়। সিকোয়েন্সিং মেশিনের কাপিলারের আগারোজে জেল এর ভেতর দিয়ে ঋণাত্বক ডিএনএ কেথডের দিকে যাওয়ার সূক্ষ্মাতিসূক্ষ্ম পথে একটা জায়গায় লেজার Didesoxyribonucleicacid এর রং অনুযায়ী তাদের পিক এবং বেইস এর প্রথম ক্যাপিটাল লেটার কম্পিউটারের মনিটরে দেখায়। আমরা পেয়ে যাই ডিএনএ-র সিকোয়েন্স। এক সাথে ৯৬টা কাপিলার সম পরিমান ডিএনএ সিকোয়েন্স পড়া যায়। (বড় প্রজেক্টে যেমন হিউম্যান জিনোম প্রজেক্ট ৩৮৪ কাপিলার একই সময়ে পড়া যায়।) সাধারণত ২০ থেকে ৩০ জোড়া বেইস PCR এবং সিকোয়েন্স করা হয়। কিন্তু পাট বা হিউম্যান জিনোম সিকোয়েন্সিং-এ এর চেয়ে অনেক বড় কয়েক হাজার বেইস পেয়ার সিকোয়েন্স করতে হয়। যেহেতু আগে থেকে তাদের সিকোয়েন্স জানা সম্ভব নয়, তাই কাটা হয় ঘটনাক্রমে। কয়েকটি রেস্ট্রেকক্টিভ এনজাইম দিয়ে বিভিন্ন সাইজের ডিএনএ কাটার পর তাদের সিকোয়েন্সিংও হয় ঘটনাক্রম অনুযায়ি বিভিন্ন প্রাইমার দিয়ে। জিনোম সিকোয়েন্সিং এখানেই শেষ করি। 
বলাই বাহুল্য এখানে অনেক খুঁটিনাটি বাদ দিয়ে কেবল সিকোয়েন্সিং-এর একটা ধারণা দেয়ার চেষ্টা করা হয়েছে। এবার আসি সিকোয়েন্সিং পাওয়ার পর তার ব্যবহারিক দিকে। কোন একটা জিনের একটা অবিকল কপির নাম ক্লোন। ক্লোনিং এর জন্য বহুল ভাবে ব্যবহৃত হয় ভাইরাস আর ব্যাক্টেরিয়া। ভাইরাস এখনো পর্যন্ত কেবল প্রাণীদেহের কোষেই ভেক্টর হিসাবে ব্যবহৃত হচ্ছে। উদ্ভিদে ভাইরাস ভেক্টরের ব্যবহার এখনো অজানা। আমরা যেহেতু পাট উদ্ভিদের উপর জিন টেকনোলজি প্রয়োগের সম্ভাব্যতা এবং প্রয়োজনীয়তা নিয়ে কথা বলতে চাই, সে জন্য এখানে উদ্ভিদের জিন টেকনিক নিয়েই কথা বলি। তার আগে পাট এবং তুলার কারিগরদের অবস্থাটা একটু দেখে নেই। যারা ঢাকায় থাকেন তাঁরা নিশ্চই দেখেছেন নীলক্ষেতের (জায়গাটার নামটাই কেমন যেন!) মোড়ে অনেকগুলো লেপ তোশকের দোকান আছে। সেই সব দোকানের কর্মচারীরা তুলোধুনো করে লেপ-তোশক-বালিশ বানায় আমাদের জন্য। তাঁদের আয় রোজগার সম্পর্কে আমার কোন ধারণা নেই। তবুও ধরে নেই তাঁরা পেট ভরেই দু’বেলা ভাত খায়। তবুও তাদের এমন হাড় জিরজিরে অবস্থা কেন! হাড়ের উপড় চামড়ার ছাউনি ছাড়া আর কিছু নেই! তার কারণ; তুলার ক্ষুদ্র ক্ষুদ্র কণা নিঃশ্বাসের সাথে ফুসফুসে যায়। তাবিজ-কবজ দিয়েও তাদের হাঁপানি রোগ আর ভালো হয় না। একই কথা খাটে পাটকলের শ্রমিকদের বেলাও। পাটতন্তুর ভেঙ্গে যাওয়া ক্ষুদ্র অংশ আবার তুলার চেয়ে এক কাঠি উপরে। পাটে তন্তুর এই ভেঙ্গে যাওয়াই পাটকে পাটের জায়গায় রেখে দিয়েছে। তার সাথে আছে আমাদের অপরিণামদর্শী রাজনীতির হতাশাব্যাঞ্জন সিদ্ধান্ত। এবং পাটের প্রতি আমাদের বিমুখতা। প্লাস্টিকের ব্যাগ ছেড়ে আমরা ক’জন পাটের থলে নিয়ে বাজারে যাই? পলিথিনের ব্যাপক ব্যবহারে দূষিত হচ্ছে পরিবেশ। কৃষিতে জেনেটেনিকের ব্যবহারের বিপক্ষে যত কথা তার প্রায় পুরোটাই পরিবেশ নিয়ে। জেনেটিক মডিফাইড উদ্ভীদ বা প্রাণী নিয়ে দীর্ঘ মেয়াদী কোন স্টাডি সম্ভব হয় নি। তাঁর কারণ টেকনোলজিটা খুব নতুন। ১৯৮৬ সালে আমেরিকা পৃথিবীর প্রথম জেনেটিক মডিফাইড তামাক চাষ করে। বোঝাই যাচ্ছে দীর্ঘ মেয়াদী পর্যবেক্ষণ অসম্ভব। আজকাল ধান, গম, আলু, সয়াবিন সহ আরো অনেক উদ্ভিদে জিন টেকনিক ব্যবহৃত হচ্ছে। পরিবেশের উপর তাদের প্রভাব অজানা বিধায় এ ধরণের উদ্ভীদকে প্রজননের অনুপযোগী করে বাজারজাত করা হয়। ফলে চাষীকে বারবার বীজ কিনতে হয়। আমেরিকায় অল্প সময়ের পর্যবেক্ষনে দেখা গেছে; ভুট্টার ক্ষতিকারক এক ধরনের পতঙ্গের বিরোদ্ধে বিষ উৎপাদনকারী জিন ট্রান্সপ্লান্ট করা ডিএনএ-র উৎপাদিত বিষ অন্য পতঙ্গ যারা ভুট্টার কোন ক্ষতি করে না বরং ভুট্টা সহ অন্য উদ্ভীদের পরাগায়নে সহায়তা করে, তারাও মারা যাচ্ছে। জেনেটিক ভাবে বিভিন্ন ক্ষমতায় তৈরি করা উদ্ভিদ তাদের বংশ বিস্তারে অন্য অনেক উদ্ভীদ-প্রাণীর চেয়ে দ্রুত বেড়ে কেবল তাদের মনো কালচার তৈরি করে ফেলতে পারে। এতে করে বিপন্ন হতে পারে ইকোসিস্টেম। আমি ব্যক্তিগতভাবে আপাতত জিন টেকনিকের বিপক্ষে। এবং পাটের ক্ষেত্রে জিন টেকনিকের আপাতত কোন প্রয়োজন দেখছি না। 
পাটের জিনোম সিকোয়েন্সিংএ মুগ্ধ না হতে পারার কথাটা এখন বলি। পাটের জিনোম বা অন্য যে কোন উদ্ভীদ-প্রাণীর জিনোম সিকোয়েন্স করা আমার মতে এখন এমন কোন কঠিন কাজ বলে মনে হয় না। ড্রসফিলা মেলানোগাস্টারের জিনোম সিকোয়েন্সং-এ আমি নিজেই কাজ করেছি। যদিও আমি জিন টেকনিকের বিপক্ষে তবুও আমাদের পাটের উন্নয়নে এর ব্যবহার পাটের গুনগত মানের উন্নয়ন করতে পারলে খুশিই হতাম। খুশি হতাম বলছি কারণ; পাটের জিনোম সিকোয়েন্সিং করার চেয়ে কঠিন হলো, তার যে কোন জিন মডিফাই করা। বা জিন টেকনিক কাজে লাগিয়ে পাটের মান উন্নত করা। এ প্রসঙ্গে পাটের বর্তমান সমস্যা সংক্ষেপে বলে রাখা ভালো। এখন পাট যে অবস্থায় আছে, সে অবস্থাতে পাটের চাহিদা বিশ্ববাজারে নিম্নগামী। তার বহুবিধ কারণ রয়েছে। তার মধ্যে প্রধান হলো পাটের বিকল্প। নায়লন এবং এই ধরণের বহু অবিনাশী তন্তু। সস্তা এবং টেকসই-এর দিক থেকে অবিনাশী। প্লাস্টিকের পলিথিন ব্যাগ পাটকে সাধারণ মানুষের গৃহস্থালী থেকে ঝেটিয়ে বিদায় করেছে। এর জন্য আমাদের দায় কিন্তু কোনভাবেই কম নয়। এ পথে বিস্তারিত বলার দরকার আছে বলে মনে করি না। আর দু’একটা কারণের মধ্যে উল্লেখ করতে হয় পাটকলগুলোর রক্ষনাবেক্ষণে অনিয়ম। শ্রমিক অসন্তোষ নিরসনে ব্যর্থ হয়ে বিএনপি-জামাত সরকার পাটকল বন্ধই করে দিলেন। হাজার হাজার পরিবার নিজেদের প্রান্তিক চাষীদের সাথে মিলে বাড়িয়ে চললো ভূমিহীনের সংখ্যা। একই সময়ে বা আগে-পরে কাঁচাপাট রপ্তানি বন্ধ করে দিলেন আমাদের বিচক্ষণ সরকার। এতে লাভ হলো ভারতের। বাংলাদেশ কাঁচাপাট রপ্তানি বন্ধ করে দেয়ায় পাটের দাম উঠে গেলো আন্তর্জাতিক বাজারে শতকরা ৫০-১০০ ভাগ। যার পুরোটাই গেল ভারতের ঘরে। এদিকে আন্তর্জাতিক বাজারে বাংলাদেশের পক্ষ থেকে উন্নত কোন পাটজাতদ্রব্যও বাজারজাত করা গেলো না। নতুন কর্মসংস্থান তো দূরের কথা। এভাবে আমাদের আমও গেল ছালাও গেলো। চাষীর পাট রইল গলার ফাঁস হয়ে। এ নিয়ে আর কথা না বাড়াই। সরকার যখন এতো ব্যয় করে পাটের জিনোম সিকোয়েন্সিং করিয়েছেন, তখন আশা করতে ভাল লাগে যে, তাঁরা পাটের উন্নয়নে আন্তরিক হবেন। সে আশায় মলিকুলার বায়োলজির ক্ষুদ্র অভিজ্ঞতা নিয়ে পাটের উন্নয়নে আমার দুই পয়সা যোগ করি। আমার দেখা পাটের তিনটা প্রজাতির কথা বলে নেই আগে। তারপর আমরা এগুবো এর থেকে কোনটা জেনেটিক মডিফাইড করলে আমাদের কাজটা সহজ এবং ফলাফল ভাল হবে। 
ব্যাপকভাবে প্রান্তিক চাষীদের মধ্যে পাটকে নাইল্যা বলে অভিহিত করতে দেখা যায়। ইউকিতে দেখলাম নাইল্যা শব্দটা আরবি থেকে এসেছে এবং মিশরে পাটের অস্তিত্ব পাওয়া গেছে। চাষীরা পুরো উদ্ভিদটাকে নাইল্যা বলে। পাটের আঁশকে বলে পাট। নাইল্যা আবার তিন প্রকারের; ক) ছাঁটা নাইল্যা:- এই জাতের পাট উদ্ভিদের ডগার দিকে শাখা প্রশাখা থাকে। এবং খুব বেশী লম্বা হওয়ার আগেই শাখা প্রশাখা সহ পাটের কাণ্ডে ফুল এবং ফুল থেকে ফল হয়। জ্বালানি হিসাবে খুব ভাল হলেও পাট এবং পাটখড়ির উন্নত ব্যবহার তেমন দেখা যায় না। খ) দেশি নাইল্যা:- ব্যাপক ভাবে আবাদকৃত এই জাতের পাটে ডালপালা তেমন দেখা যায় না। পাটখড়ি থেকে পাট ছাড়িয়ে নেয়া খুব সহজ। কিন্তু লম্বায় ক প্রজাতির পাটের মতোই দেড় থেকে দুই মিটার লম্বা। ক প্রজাতির পাটের মতো বীজ বোনা হয় শুকনো জমিনে। কিন্তু বেড়ে উঠার জন্য বর্ষায় জমিতে স্বাভাবিক জলের প্লাবন অপরিহার্য। গ) বগি বা বঙ্গি নাইল্যা:- লম্বায় তিন মিটার পর্যন্ত হয়। কিন্তু কোন শাখা-প্রশাখা হয় না। ফুল-ফল দেরিতে হয় বলে বীজ সংগ্রহের জন্য অপেক্ষা করতে হয় কয়েক সপ্তাহ। এখানে দ্রুত ফলদায়ক পাটের অসুবিধাটা বলে রাখছি; ফল হয়ে গেলে জাগ দেয়া পাটখড়র কাণ্ড থেকে পাট ছাড়ানো কঠিন। পাটের ফলে আঁশ আটকে কাজটাকে কঠিন করে। জোড়ে টান দিতে গেলে ভেজা এবং নরম বিধায় পাটের ডগার অংশটা আঁশের সাথে ভেঙ্গে আসে। সেজন্যই ফুল থেকে ফল হওয়ার আগেই পাট কাটার হিড়িক পড়ে যায় কৃষকদের মধ্যে। আগেভাগে পাট কাটার আরো একটা কারণ বন্যা। যাই হোক সব দিক থেকে ভাল হচ্ছে এই বগি নাইল্যা। তার আরো একটা সুবিধা হলো এটা স্বাভাবিক জলে যেমন বাড়ে একদম জল না হলেও তেমনই বাড়ে। চাষ করে বীজ বোনার পরে সব ধরণের পাটেই সাধারণত তেমন কোন পরিচর্যার বালাই নেই। নেই কোন অতিরিক্ত সার বা কীট নাশকের ব্যবহার। 
কথা বেড়ে যাচ্ছে, কিন্তু পাটের গুণাগুণ বর্ণনায় আমার মুগ্ধতা শেষ হচ্ছে না। জেনেটিক মডিফিকেশনের জন্য আমি গ প্রজাতির পাটকেই বেশী গুরুত্ব দিতে চাই। আমার ধারণা পাটের এই প্রজাতিকেই সিকোয়েন্স করা হয়েছে। হতে পারে ভিন্ন নামে। এবার আসি জেনেটিক ভাবে পাটের মডিফেকশনে। তাসনীম ভাইয়ের ঐ লেখাটায় এমন মন্তব্য দেখেছি যে, পাট থেকে তুলা উৎপাদন সম্ভব। একেবারে অসম্ভব তা বলব না। কিন্তু আমরা তুলাকে তুলাই রাখি। আর দেখি পাটের জিনে সম্ভাব্য কি মডারেশন সম্ভব। তার আগে ডিএনএ বা জিন ট্রান্সপ্লান্টাশনের কারিগরি দিকটা যাচাই করে নিই। এপ্লাই করা সম্ভব না হলে চিন্তা করে লাভ কী! উদ্ভিদের জিন ট্রান্সপ্লান্টেশনে যেহেতু এখনো কোন ভাইরাস ভেক্টরের ব্যবহার জানা নেই, কাজেই আমাদের দেখতে হবে আর কী পদ্ধতি আমরা ব্যবহার করতে পারি। উদ্ভিদের জন্য ক্ষতিকারক Agrobacterium tumefaciens নামে এক ধরনের ব্যাক্টেরিয়ার ক্ষতিকারক জিনকে কেটে তার ভেতর উদ্ভিদের গুণগত মান উন্নয়নের জন্য নির্বাচিত জিনকে ঢুকিয়ে দেয়া হয়। উদ্ভিদের টিউমার সৃষ্টিকারী এই ব্যাক্টেরিয়ার প্লাজমিডকে Ti-Plasmid বলে। উদ্ভিদের নিজস্ব কোন প্লাজমিড নেই। সমস্যা হলো; জেনোমের যে কোন জায়গায় নির্বাচিত জিন স্থাপিত হতে পারে। এর ফলে ভুল জায়গায় নির্বাচিত জিন চলে গেলে কাংক্ষিত ফল তো পাবোই না বরং উল্টো কোন ক্ষতিকারক প্রবণতা দেখা দিতে পারে। এবার বুঝতেই পারছেন কতো বার চেষ্টা করতে হবে নির্বাচিত জিন সঠিক ক্রোমোজমের সঠিক এলাকায় পৌঁছাতে। এই পদ্ধতিতে ধান, গম বা বীজ থেকে মাত্র একটি ডগা নিয়ে অঙ্কুরোদগম করা উদ্ভিদে Ti-Plasmid কাজ করে না। কেন তা এখনো যানা যায় নি। বাল্যকালে একটি পাটের দু’টা পাতা ধরে নিয়ে এই পদ্ধতিটা উল্লেখ করলাম। আশা করি পাটে Ti-Plasmid-এর প্রয়োগ সম্ভব হবে। না হলে আর একটা পদ্ধতি আছে অপেক্ষাকৃত ব্যয়বহুল। তা ডিএনএ কামান নামে পরিচিত। নির্বাচিত ডিএনএ ক্ষুদ্রাতিক্ষুদ্র ধাতব গুঁড়ায় ( সাধারণত সোনা) মিশিয়ে বীজের গায়ে ঐ মিশ্রণের গোলাবর্ষণ করতে হয়। এখানেও অনেক বীজে নতুন জিন ঢুকিয়ে আশা করতে হয় যে, অন্তত একটা বীজের সঠিক জায়গায় আমাদের নির্বাচিত জিন পৌঁছেছে। এখানেও টেকনিকের খুঁটিনাটি বাদ দিলাম। এবার আসুন পাটের সম্ভাব্য জেনেটিক মডিফেকেশন কী হতে পারে একটু ভেবে দেখি। 
এই ভাবনাটা ভাবছি এটা ধরে নিয়ে যে, পাট জেনোমের সকল জিন বা ডিএনএ-র সব ফাংশান আমরা জানি। এবং ধরে নেই পাটের আঁশ ভেঙ্গে যে ধুলো ছড়ায় সে জিনটা পাট জেনোমের কোথায় তাও আমরা জানি। এখন আমাদের কাজ হচ্ছে সোনালি আঁশকে রেশমের মতো করে তোলা। সিল্কের কাপড় এতো মিহি এবং আরামদায়ক। তন্তু যত চিকনই হোক ভাঙে না। যে গুটি পোকা মুখের লালা দিয়ে রেশম তৈরি করে তাদের জিনোমটাও সিকোয়েন্স করে নিতে হবে। এবং খুঁজে বের করতে হবে গুটি পোকার কোন জিন লালাটা তৈরি করে। এখন সে জিনটা পাটের জেনোমে ঢুকিয়ে দেখা যেতে পারে, পাট সিল্কের মতো রেশমি কোমল ঝলমলে হয় কি না। বুঝতেই পারছেন কাজটা খুব সহজ না। এখন আমরা যা করতে পারি তা হলো সম্ভাব্য সব জায়গায় পাটের ব্যবহার নিশ্চিৎ করা। কাল থেকে পাটের থলে নিয়ে বাজারে যাবেন। কনডম ছাড়া আর কোন জিনিস পলিথিন দিয়ে প্যাকেট করা থাকলে বর্জন করুন। প্রস্তাব, পরামর্শ বা প্রশ্ন যা-ই হোক বলে ফেলুন নির্দ্বিধায়। এ ব্যাপারে বিস্তারিত জানতে আগ্রহীরা ইংরেজি নামগুলো কপি করে গুগল মামাকে জিজ্ঞেস করলে অনেক বিস্তারিত ভাবে আরো অনেক কিছু জানতে পারবেন। ধৈর্য নিয়ে এতো লম্বা লেখা পড়ার জন্য আপনাদের ধন্যবাদ।
 
