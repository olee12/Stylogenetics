বাউলা কে বানাইলো রে.....




পাটের মতো হাল্কা হলুদ চুলের জটাগুলো মুকুটের মতো দেখাচ্ছে মাথায়। চোখে ছোট কাঁচের কিনার ছাড়া চশমা। পৃথিবীর সব ঘাটের জলে ধোঁয়া তামাটে চামড়ার মুখ, খোঁচা-খোঁচা দাড়িতে ঢাকা। অসংখ্য রং-এর তালি-তে পূর্ণ তাঁর ফতুয়া। মিহি সুরের দোতারাটা ঝুলছে গলায়। দূর্লব-দর্শন বাউল তাঁর উপস্থিতি দিয়েই জয় করেছেন মঞ্চ। বোধ, বুদ্ধি এবং যন্ত্র-যোগে সুরারোপ করে মোহাবিষ্ট রেখেছেন দর্শকদের। তাঁর নাচে কোন আরোপিত ভঙ্গির বাহুল্য নেই। লয়, তাল এবং সুরের দোলায় দোল খাওয়া শুধু। পদে পদে মুক্তির আনন্দে নৃত্যের চক্রগুলো অতিঅল্প জায়গাতেই চলছে অনায়াসে। অর্ধবৃত্তাকার মঞ্চের উপর ছোট চক্রের নৃত্যই সামনের বিশাল দর্শকপূর্ণ প্রান্তর আর তার উপরের তারকা খচিত অসীম আকাশ নেচে উঠে। দর্শক-হৃদয়ের কম্পন আত্মায় ধারন করে বাউল তাকে একটা ছন্দে বেঁধে ছড়িয়ে দেন যুবতী রাত্রির শরীরে। 
তারের দেউড়ীতে আঙ্গুলের লুকোচুরি, পাটাতনে নৃত্যপদের আঘাত ছাপিয়ে একবার বাউলের কণ্ঠ ভেসে আসে কানে। সব কিছু ছাড়িয়ে, অক্টাবের সর্ব ডানে, সব কণ্ঠ-কারুকাজের অপূর্ব মোহনায় মিলে মহাসাগরের কলতানে দুলতে থাকে সবকিছু। এখনো মাটি আছে পায়ের তলায়? মাতৃভূমি বাংলার লাল মাটি কোথায়?  বাউলের পা এখনো মাটি স্পর্শ করে? নাকী শুধুই কাষ্ঠ, ধাতু আর পথের পিচ? আগের মতো এখনো বাউলের নগ্নপদ আদৌও কোন কিছু স্পর্শ করে?
লোকে বলে বলে রে, ঘর-বাড়ি ভালা না আমার
কি ঘর বানাইমু আমি শূন্যের মাঝার।।
ধূলোর ধরণী থেকে বিলীন হয়েছে বাউলের পা? হাড়ের ঘরখানি চামড়ার ছাউনী যা একদিন খসে পড়বে রঙ্গিলা দালানের মাটি হয়ে। সংগীত এবং সাধনার সেই মর্মই তিনি প্রকাশ করেন আমাদের কাছে। মাটি এবং পায়ের মাঝখানে একটা শূন্যতা তৈরী হয়েছে। সে জন্যই নৃত্যটা পরিণত হয়েছে উড়ালে। পৃথিবীর নগরে বন্দরে উড়ে বেড়াচ্ছেন বাউল। সাথে থাকছে সুর, শব্দ, ছন্দ, তাল আর মঙ্গলাকাঙ্খা। সে জন্যই তার গানে গানে বিমূর্ত হয়ে উঠে বিশ্বব্যাপী অর্থ ও পণ্যের বেপরোয়া লেনদেনের অসাড়তা।
পায়ের তলার শূন্যতা বাউলকে ছিন্নমূল করে। কিন্তু একই সাথে করে সর্বব্যাপীও। তাঁর উপাদান এখন কেবলই মাটি নয়। বাতাসে ভর করে আসে ভিন্ন সুর এবং ছন্দ। আজ মিউনিখ, কাল প্যারিস, পরশু নিউর্য়ক.......

