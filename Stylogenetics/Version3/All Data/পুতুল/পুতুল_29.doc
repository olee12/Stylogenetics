এইডস প্রতিরোধে তামাক!



মানুষের রোগ প্রতিরোধ ক্ষমতা ধ্বংসকারী (Human Immunodeficiency Virus) ভাইরাস, এইচআইভি-র প্রতিষেধক এখন আমাদের হাতের নাগালে! এইচআইভি-র হাত বেঁধে দেয়ার দড়ি (পড়ুন এন্টিবডি) এতদিন তৈরী হতো টিস্যু ইঞ্জিনিয়ারিং বা সেল কালচারে। খরচ সাধারণ মানুষের ধরাছোঁয়ার বাইরে।
রোগ জীবাণুর বিরুদ্ধে আমাদের শরীরেই সাধারণত তৈরী হয় এই এন্টিবডি। তার জন্য আমাদের দেহে রয়েছে এক ধরণের বিশেষ কোষ। এই এক ধরণের বিশেষ কোষের বাইরের দিকে একটি প্রটেইনের বৃন্ত আছে। আর এই বৃন্তটি ধরার জন্য এইচআইভি-র আছে একটি হাত (gp 120)। 
এইচআইভি আমাদের শরীরের রোগ জীবাণুর বিরুদ্ধে  এন্টিবডি তৈরীর সেলে ঢোকে; সেলটির ডিএনএ দিয়ে তৈরী করে নতুন এইচআইভি। কোষটি ধ্বংস করে বেরিয়ে আসে অসংখ্য নতুন ভাইরাস। ঢোকে আরো অনেক সুস্থ রোগ প্রতিরোধকারী কোষে। 
এক সময় রোগ প্রতিরোধকারী কোষ শরীরে কমে যায় বা একেবারেই থাকে না। রোগ প্রতিরোধের কোন ক্ষমতাও আর থাকেনা। এই অবস্থায় এমন কী সর্দি-কাশি হলেও বাইরে থেকে এন্টিবডি বা অন্য কোন ঔষধ না দিলে রোগ ভাল হয় না। স্বাভাবিক অবস্থায়ও কিছু ব্যাকটেরিয়া থাকে শরীরে। যারা সুস্থ অবস্থায় কোন রোগের সৃষ্টি করতে পারতো না। সুযোগ পেয়ে তারাও রোগ বাঁধায়। শরীর দুর্বল হলে যা হয় আর কী। আইচআইভি-র কাজ হল শুধু পিছ মোড়া করে আমাদের হাত বেঁধে রাখা, হাতি কাঁদায় পরলে চামচিকা-ও যেমন মারতে আসে, সেভাবে রোগ বাঁধায় অন্য রোগ জীবাণু।
Pg12 নামে এইচআইভি-র হাত বাঁধার দড়ি বিজ্ঞানীরা তৈরী করেছেন, যার নাম (2G12) এন্টিবডি। এইডস আক্রান্ত রোগীর শরীরে যেহেতু এন্টিবডি তৈরী সম্ভব না, সে জন্য তৈরী হয় টিস্যু ইঞ্জিনিয়ারিং বা সেল কালচার করে রোগীর শরীরের বাইরে। প্রাণীর বা মানুষের শরীরের ভেতরের অবস্থা বজায় রেখে, শরীরের বাইরে একটি পদ্ধতি চালানো বেশ কঠিন এবং সংগত কারণে খরচও অনেক অনেক বেশী।
এইচআইভি আক্রান্ত বেশীর ভাগ মানুষ এত দামী ঔষধ কিনতে পারে না। তাই উৎপাদন খরচ কমিয়ে জীবন রক্ষাকারী ঔষধ সব মানুষের ক্রয় ক্ষমতার আওতায় আনার জন্য কাজ শুরু করেন প্র: রাইনার ফিসার। “ফার্মা প্ল্যানেট” নামে ইউরোপিয়ান ইউনিয়নের জেনেটিক মডিফাইড উদ্ভিদে এন্টিবডি উৎপাদন একটি যুগান্তকারী পদ্ধতি। লণ্ডন সাঙ্কট জর্জ মেডিকেল কলেজের চিকিৎসা বিজ্ঞানী প্র: জুলিয়ান মা-এর সাথে সম্মিলিত ভাবে এই পরিকল্পনা হাতে নেন প্র: ফিসার ২০০৪ সালে।  
তামাক বাছাই করার অনেক কারণের মধ্যে প্রধান কারণ গুলো; তামাক উদ্ভিদ জেনেটিক ভাবে মডিফাই করা বেশ সহজ। পৃথিবীর প্রায় সব জায়গায় উদ্ভিদটি হয়, বিশেষ কোন পরিচর্যা ছাড়াই। মানুষ ছাড়া অন্য কোন প্রাণী ধূমপান করে না। মানুষ তামাক পুড়িয়েই সেবন করে বলে মডিফাইড জিন অন্য প্রাণী বা উদ্ভিদে ছড়িয়ে পড়ার ঝুঁকি কম।
পাঁচবার মডিফিকেশনের পর কাঙ্ক্ষিত(2G12) এন্টিবডি উৎপাদন শুরু করেছে তামাক। উৎপাদিত এন্টিবডি ২০০৮ সালে প্রাক ক্লিনিক পরীক্ষা শেষ করেছে কোন প্রকার পার্শ্বপ্রতিক্রিয়া ছাড়াই। আগামী পাঁচ বছরের মধ্যে আরো সহজ সাধ্য পদ্ধতিতে বিশ্বের যে কোন মানুষের সেবায় তাদের হাতের নাগালে পৌঁছে দেয়া হবে তামাক এবং উদ্ভিদজাত এন্টিবডি তৈরীর কৌশল- ঘোষণা করেন প্র: ফিসার।   
আগ্রহীরা বিস্তারিত পাবেন এখানে।

