ধর্মের ঢাল, অধর্মের ঢোল



১.
মিজানুর রহমান হাফেজি পড়ে। জায়গীর থাকে কবির মেম্বারের বাড়িতে। তার ছোট দুই ছেলেকে আরবি পড়ায়। কবির মেম্বারের বড় মেয়ে লাইজু ক্লাস নাইনে পড়ে। এক সকালে তাকে আর ডাকাডাকি করে পাওয়া যায় না। ২০ পারা কুরানের হাফেজ মিজানুর রহমানও লাপাত্তা।
২.
আসলাম খুবই শান্তশিষ্ট ছেলে। কেউ একগালে চড় দিলে অন্য গাল পেতে দেয়। ঢাকায় এক আলিয়া মাদ্রাসায় পড়ে। আলিম পরীক্ষা দিয়ে এসেছে। পাশের বাড়ির ছবিরনের স্বামী বিদেশে থাকে। এক ভর দুপুরে ছবিরনের ঘর থেকে ধস্তাধস্তির শব্দ শুনতে পেয়ে প্রতিবেশীরা আবিষ্কার করে ছবিরনের চাঁদমুখের টানে ভদ্রহুজুর আসলামের ছোট মাথায় হালকা জোয়ারের বেগ আসাই এর কারণ।
৩.
বাবু বুয়েট পাস ইঞ্জিনিয়ার। বুয়েটের হল লাইফের ৫ বছরে বিশেষ করে রোযার মাসে নিয়মিত হল মসজিদে গিয়ে নামাজ পড়েছে, ইফতার করেছে। ছুটিছাটায় সপ্তাহ খানেক করে চিল্লায়ও গিয়েছে অনেকবার। কিন্তু কারেন্ট চলে গেলে আন্তহল গালি প্রতিযোগিতায় বাবুর রেকর্ড অক্ষুণ্ণই রয়ে গেছে।
ওদের একটা ইয়াহু গ্রুপ আছে। বন্ধুদের। একসময়ের ক্লাসমেটদের অনেকেই পরিবর্তিত হয়ে গেছে এখন, অনেকেই রয়ে গেছে আগের মত প্রাণবন্ত, উচ্ছ্বল। একজন আবার ইদানিং ধর্মকর্ম নিয়ে বেশ উঠেপড়ে লেগেছে। গ্রুপে ইমেইলের পরে ইমেইল। বাবু কোরান হাদিস পড়া মানুষ। বাড়াবাড়িটা দেখে প্রথমে হাসে, পরে বিরক্ত হয়, দুয়েকটা বিষয় নিয়ে সত্য কথাটা বলে বসে। অতিধার্মিক একসময়ের সজ্জন বন্ধুটা তাকে কাফির বলে তেড়ে আসে। তার ধবংস কামনা করে। বাবু খুব অবাক হয়ে দেখে তার আরো কিছু বন্ধুও তাতে সায় দিচ্ছে। সে নাকি ধর্মের জন্য ক্ষতিকর। অতএব, তার ধবংস কামনা করাই উচিত!
৪.
আমাদের সমাজে ধর্মান্ধতা; কিংবা ধর্ম বিষয়ে অন্ধত্বের বিস্তার অনেক অনেক বেশি। আমরা যেটা ভাবি, তার চেয়ে এই পঁচনের শিঁকড় অনেক বেশিদূর পর্যন্ত বিস্তৃত। আমাদের ধারণা, শুধু অশিক্ষিত কিংবা আধা-শিক্ষিত হুজুরেরাই ধর্মান্ধ - ধারণাটি একবারেই সত্য নয়।
হুজুরদের একটি বিরাট অংশ অশিক্ষিত; কিংবা ভুল শিক্ষিত। এদের অধিকাংশই বৃহত্তর সমাজ থেকে বিচ্ছিন্ন। এই বিচ্ছিন্নতার শৃঙ্খলটা একদিন দুইদিনে গড়ে ওঠে না, ধীরে ধীরে বোধের অগোচরে তারা বিচ্ছিন্ন হয়ে যায়। তখন তারা আদের আচরণকেই ধর্ম বলে বিশ্বাস করে; প্রকৃত ধর্মে কি আছে তা দেখে না এবং তাদের সাথে সাধারণ মানুষের একটু অমিল দেখলেই শত্রু মনে করা শুরু করে। সবচেয়ে ভয়ঙ্কর ব্যাপার হলো, এই কাজটা এরা খুব কনফিডেন্টলি করে। কাজটা যে ভুল; কিংবা প্রকৃত ধর্ম থেকে বিচ্যুতি, তা সামান্য পরিমাণেও বোধে আসে না।
হুজুরদের বাইরে একটা বিরাট অংশ আছে, যারা প্রকৃতপক্ষে নিজের ধান্দাবাজিকে ঢাকতে ধর্মের আবরণকে ইউজ করে।  এই শ্রেণীটা যা করে, জেনেশুনেই করে। এই শ্রেণীতে গ্রামের চেয়ারম্যান-মেম্বার থেকে শুরু করে ওয়াজ মাহফিল চিৎকাররত মাওলানা, মসজিদের ফতোয়াবাজ ইমাম; কিংবা ধর্মব্যবসায়ী পীর এবং রাজনীতিবিদ এদের প্রায় সবাই অন্তর্ভূক্ত।
ধর্মের নামে অধর্মের ঢোল ফাটানো সবচেয়ে প্যাথেটিক শ্রেণীটা সম্ভবত উপরের সিনারিওর ৩ নম্বরের অতিধার্মিকেরা। এরা এমনিতে যথেষ্ট বুদ্ধিমান। একাডেমিক ক্যারিয়ারে তুখোড়, সাকসেসফুল। কিন্তু ক্যারিয়ারে সময় দিতে গিয়ে সমাজ থেকে বিচ্ছিন্ন হয়ে যায়। একটা পর্যায়ে হঠাৎ তাকিয়ে দেখে আশেপাশে কেউ নেই, পুরা একা! তখন ধর্ম আসে সান্ত্বনা হিসেবে। সবচেয়ে ভয়ঙ্কর ব্যাপার হলো, নতুন বাল গজানো কিশোরের মত এরা ধর্মকে কচলাকচলি করতে করতে একেবারেই তিতা বানিয়ে ফেলে। মুখমন্ডল অতি অল্প সময়েই শশ্রুমন্ডিত হয়ে যায়, কথায় কথায় মাশাআল্লাহ, ইনশাআল্লাহ, যাজাকাল্লাহ আসে, নামাজ পড়ে আল্লাহর ধ্যানের চাইতে বেশি গুরুত্ব পায় কপালের ওপর কালো দাগ ফেলে দেওয়াকে। যে মানুষের শান্তিপূর্ণ সহাবস্থানের জন্যই ধর্মের অধিকাংশ নির্দেশ, সেই মানুষকেই সে শত্রু মনে করে। প্রকৃত ধর্ম যে কোন ফাঁকে গায়েব হয়ে যায়, তার হদিস রাখার সময় কই তার!
৫.
কষ্ট, একরাশ কষ্ট হয় শুধু! ধর্মের নামে অধর্মের ঢোল পেটাতে পেটাতে পুরো গুলে খেয়ে বসে থাকি, মানুষের জন্যই ধর্ম; ধর্মের বলি হওয়ার জন্য মানুষ নয়।

