দুষ্ট ছেলে শিষ্টকরণ ও আমাদের চলচ্চিত্র



১.
আমি সেই বিরল প্রজাতির দুষ্ট ছেলেদের একজন, যাকে পড়াশুনোয় ভালো হওয়া এবং খেলার মাঠে গ্যাঞ্জাম না করা সত্ত্বেও মায়ের হাতে রুটিনমাফিক ধোলাই খেতে হয়েছে। অবশ্য ধোলাইয়ের কারণে না গিয়ে বরং তার স্টাইলে ফোকাস করি। আমার ওপর সাধারণত গেরিলা পদ্ধতিতে ঝটিকা আক্রমণ হতো। নিজের অপরাধ সম্পর্কে অজ্ঞতার কারণে অনেক সময়ই পূর্ব প্রস্তুতির সময় পেতাম না, মাইর খাওয়ার পরেই হয়তো বুঝা যেতো কোন অপরাধের জন্য এই শাস্তি। তবে একবার মাথায় আঘাত পাওয়ার পর থেকে ঝটিকা আক্রমণ পদ্ধতিতে কিছুটা পরিবর্তন আসে। তখন মাইরের আগে দঁড়ি দিয়ে হাত-পা বাঁধা হতো। তারপর পুলিশি ধোলাইয়ের মতো বৈজ্ঞানিক পন্থায় মাথা বাঁচিয়ে হাত, পা এবং পিঠের ওপর দিয়ে বেছে বেছে কুটির শিল্প চালনা হতো। এই কুটির শিল্পের আওতায় বেতের ব্যবহার কম হলেও জিয়ল গাছের ডাল এবং খেঁজুর গাছের ডাঁটা খুব জনপ্রিয় ছিলো। 
আমাকে পেটাতে গিয়ে মা অনেকগুলো সমস্যার মুখোমুখি হতেন। প্রথমত, যতোই মাইর খেতাম, আমার নৈতিক অবস্থান থেকে একচুলও নড়তাম না; কারণ, অধিকাংশ সময়ই ছোটবোনের অন্যায় ষড়যন্ত্রের শিকার হয়েই এই উত্তম-মধ্যমপ্রাপ্তি। সুতরাং মেরে মেরে তিনি একসময় ক্লান্ত হয়ে যেতেন। দ্বিতীয়ত, আমি যদি কোনোভাবে মাইরের পূর্বাভাস পেতাম, তাহলে আমাকে দৌড়ে ধরা তার সাধ্যের বাইরে ছিলো। একাজে তিনি প্রায়ই প্রতিবেশীদের সাহায্য নিতেন। প্রতিবেশীরা কেউ কেউ একটু নিরামিশাষী ছিলেন, যারা অনেক সময়ই আমাকে মাইরের হাত থেকে রক্ষার চেষ্টা করতেন। তবে অনেকেই ছিলেন, যারা সানন্দে আমাকে ধরে এনে মায়ের হাতে সোপর্দ করতে ভালোবাসতেন। শত হলেও মাইর জিনিসটার মধ্যে উত্তেজনাকর বিনোদন আছে।
বাংলাদেশে এই বিনোদন জিনিসটার অভাব নিয়ে অনেকে গাঁইগুঁই করেন। ইনফ্যাক্ট জনসংখ্যা বিস্ফোরণের কারণ হিসেবে বিনোদনের অভাবকে দায়ী করা লোকেরও অভাব নেই। সুতরাং, বিনোদন আমাদের জীবনের অবিচ্ছেদ্য অংশ আর বিনোদনের মাধ্যম হিসেবে আসে চলচ্চিত্র। চলচ্চিত্র নিয়ে এই লেখার উৎপত্তি মূলত বিডিনিউজ২৪ এর ভারতীয় ছবির নিষেধাজ্ঞা প্রত্যাহারসংক্রান্ত খবর থেকে। কেউ কেউ এটাকে একটি ইতিবাচক দিক হিসেবে দেখছেন আর কেউ কেউ এতে ক্ষোভ প্রকাশ করছেন। আর এই পোস্টে আমি চেষ্টা করছি  সরকারের সিদ্ধান্তের পক্ষে বলা 'যুক্তি'গুলোর হিসাব মেলাতে।
২.
বাণিজ্যমন্ত্রীর বলা যুক্তি দিয়েই শুরু করা যাক। বাণিজ্যমন্ত্রী ফারুক খান বলেছেন, ভারতীয় চলচ্চিত্রের উপর এই নিষেধাজ্ঞা আমরা প্রত্যাহার করেছি আমাদের চলচ্চিত্র শিল্পকে আরো বেশি বেগবান করার লক্ষ্যেই।
আমাদের সিনেমা হলগুলোয় সাকিব, শাবনুরদের পরিবর্তে শাহরুখ, রাণী মুখার্জিরা নাচগান করলে আমাদের চলচ্চিত্র শিল্প কিভাবে বেগবান হবে তা বুঝা অবশ্য একটু দুষ্কর। এক মেয়ে দেখিয়ে অন্য মেয়ের সাথে বিয়ে সিস্টেমে পাবলিককে হলে নিয়ে হিন্দি ছবির পরিবর্তে বাংলা ছবি দেখতে বাধ্য করা সম্ভব না, একইভাবে হিন্দি দেখিয়ে হলে যাতায়াতের অভ্যাস গড়ে তুলে সে অভ্যাসকে বাংলা ছবি দেখার প্রভাবক হিসেবেও ব্যবহারের সম্ভাবনা শূন্য। শ্রাবণ মেঘের দিন দেখে কেউ ডিপজলের মুভি দেখার অভ্যাস গড়ে না। সুতরাং হিন্দি ছবির আমদানি বাংলাছবির কাটতি বাড়াতে কোনোভাবেই সাহায্য করছেনা। বরং অপেক্ষাকৃত বেশি বাজেটের হিন্দি ছবির বিপরীতে টিকতে না পেরে বাংলা ছবির বাজার গতিশীল হওয়ার পরিবর্তে স্থবির হয়ে পড়াটাই স্বাভাবিক।
তবে এই আলোচনায় সিনেমা দেখার অভ্যাস সৃষ্টির প্রশ্ন আসে অনেক পরে। প্রথমেই আসে, ঢাকাই ফিলমের দুরাবস্থার কথা। মুনমুন, ময়ূরীর মতো মোটাসোটা মেয়েরা সেখানে নেচেকুঁদে বিনোদন দেয়, ডিপজলেরা গালির শিল্প সৃষ্টি করে, মান্নারা মাস্তানকে দেবতার আসনে বসায়। এটা হলো গিয়ে এককথায় অসুস্থ বিনোদন। সুতরাং সুস্থ বিনোদন চাই। সুতরাং, হিন্দি ছবিতে কোনো প্রবলেম নাই! 
ধরে নিলাম, বাংলাছবি বলতে যা এখন চলছে, তা সুস্থ বিনোদন না। এমতাবস্থায় আমাদের করণীয় কি? আমাদের সমস্যাগুলো দূর করে চলচ্চিত্র শিল্পকে শিল্পসম্মত বিনোদনে উন্নীত করা, নাকি বিদেশি প্রোডাক্ট দিয়ে সেটাকে রিপ্লেস করা? 
এখানে এসেই অনেকে 'যুক্তি'র মোচড় দিবেন এই বলে যে, আমাদের চলচ্চিত্রকে রিপ্লেস করা হচ্ছে না, বরং তাকে একটি প্রতিযোগিতার আওতায় আনা হচ্ছে, যাতে আমাদের নির্মাতারাও চাপে পড়ে 'ভালো' হয়ে যান অথবা দেখে শিখতে পারেন।
দেখে শিখতে পারার কথাটা ধোপে টিকবে না। কারণ, আমরা সিনেমাটাই আমদানি করছি, তার মেকিংটা না। আমাদের নির্মাতাদের বাজেট এবং ফলস্বরূপ টেকনোলজির সীমাবদ্ধতাও আছে। আর নির্মাতাদের শেখার জন্য বাংলাদেশের আম-দর্শককে বিদেশি ছবি দেখানোরও কোনো দরকার নাই। প্রতিযোগিতার প্রশ্নটা নির্ভর করে ক্ষেত্রের ওপর। বাংলা ছবির সাথে একটি হিন্দি ছবির প্রতিযোগিতা হতে পারে কোনো আন্তর্জাতিক আসরে; কিন্তু বাংলাদেশের সিনেমা হলে বাণিজ্যিকভাবে নয়। 
এরপরেই আসে, হিন্দি ছবি আমদানী করলে প্রেক্ষাগৃহ মালিকেরা লাভবান হবে। দেশে ট্যাক্সের বন্যা বয়ে যাবে। সেই ট্যাক্স অনেক উন্নয়নের কাজে ব্যবহৃত হবে।
প্রেক্ষাগৃহের মালিকদের লাভবান হওয়ার ব্যপারটা মিথ্যা না। অন্তত শর্টটার্মে তারা লালে লাল হয়ে যাওয়ার সম্ভাবনা প্রচুর। এ প্রসঙ্গে বাংলাদেশ হল মালিক সমিতির সভাপতি কাজী ফিরোজ রশীদ বলেছেন, 
সরকারের এই সিদ্ধান্তটি বাংলাদেশের চলচ্চিত্র শিল্পের জন্য খুবই ফলপ্রসু হবে। 
চলতে না পেরে বাংলাদেশের সিনেমা হলগুলো বন্ধ হয়ে যাচ্ছে। সরকারের সিদ্ধান্তের পক্ষে তারও যুক্তি,
দর্শকরা খুব সহজেই ঘরে বসে স্যাটেলাইট চ্যানেলের মাধ্যমে ভারতীয় ছবি দেখছে। সেক্ষেত্রে সিনেমা হলগুলোতে অল্পবিস্তর হিন্দী ছবি প্রদর্শিত হতেই পারে। এছাড়াও বাংলাদেশে এখন খুব সহজেই পাইরেটেড ডিভিডি পাওয়া যায়। এটা দেশের সর্বত্রই ছড়িয়ে গেছে। সেক্ষেত্রে হিন্দী ছবি প্রদর্শনে নিষেধাজ্ঞা রেখে কোন লাভ নেই। কারণ হিন্দী ছবিগুলো এদেশে বেশ জনপ্রিয়।
এখানে সমস্যা একটাই। তাহলো একটি আকামকে আরেকটি আকামের জন্য পথ প্রদর্শক হিসেবে ব্যবহার করা যায় না। ভারতীয় টিভি চ্যানেল প্রবেশের ওপরে কন্ট্রোল থাকা উচিত, একই সাথে পাবলিকের চাহিদা অনুযায়ী মানসম্মত দেশীয় প্রোডাক্ট বানানোর চেষ্টায় থাকা উচিত। কারণ, শেষবিচারে অন্যের উৎপাদিত পণ্যের ভোক্তা হয়ে অর্থনৈতিকভাবে নিজের ক্ষতির পাল্লাটাই ভারী হয়, বিশেষ করে কোনো ফিডব্যাক প্রোডাক্টের মাধ্যমে যদি টাকাটা আবার নিজের পকেটে ফিরে না আসে। কতো টাকা বাংলাদেশে জনগণের পকেট থেকে যাবে আর তার কতো অংশ আমাদের হল মালিকরা পাবেন বা সরকার ট্যাক্স হিসেবে পাবে, সে হিসাবটা করা যে খুবই দরকার। পাইরেসির কথা আর না বললাম। 
অনেকে আবার বলছেন মুক্তবাজার অর্থনীতির কথা। আমরা হিন্দি ছবি দেখাবো আমাদের হলগুলোতে, ইন্ডিয়া আমাদের নির্মিত বাংলা ছবি দেখাবে মুম্বাইয়ের সিনেমা হলে!
এই স্বপ্ন আসলে এতোই দুঃস্বপ্ন যে, আওয়ামী লীগের আবিষ্কৃত বঙ্গবন্ধুর স্বপ্নের লিস্টেও এটা স্থান পাবে না। অন্যান্য ক্ষেত্রে আমদানি-রপ্তানির কথা বাদ দিলাম, বাংলাদেশে ভারতের কতগুলো টিভি চ্যানেল চলে আর ভারতকে আমরা কতগুলো টিভি চ্যানেল দিতে পেরেছি, তার হিসাবটা নিলেই প্রকৃত ভবিষ্যতের কিছুটা আঁচ পাওয়া যাবে।
এরপরে আসে কালচার রক্ষার বিষয়। অনেকে আবার ওভার কনফিডেন্ট যে, হিন্দি ছবি দেখলেও আমাদের ওপর হিন্দি বলার তেমন কোনো বিরূপ প্রভাব পড়বে না!কালচারের বিবর্তনে আমার কোনো সমস্যা নেই। কিন্তু কালচার বিলীনে আপত্তি আছে। যেমন, ব্লগের শব্দগুলো বাংলাভাষায় যোগ হোক; বিদেশি শব্দও বাংলায় এসে বাংলা শব্দ হয়ে যাক; কিন্তু বাংলার স্থানটা যেন বিদেশি ভাষা না নিয়ে নেয়। মালটি ন্যাশনাল কোম্পানিতে কাজ করা আমার কোনো বন্ধু যখন পেশার খাতিরে চোস্ত ইংরেজিতে কথা বলে, আমি তাকে বাহবা দিবো। কিন্তু আমার সাথে কথা বলার সময় যখন সে সচেতনভাবেই ইংরেজি বলার চেষ্টা করবে, তখন তাকে গদাম। একই কথা খাটে হিন্দির বেলায়ও।
সমস্যা হলো, এসব বিষয়ে অতিরিক্ত আত্মবিশ্বাস খুব বাস্তব কোনো সমাধান না। মানুষ ভাষা ও সংস্কৃতি দিয়ে প্রভাবিত হয়। সচেতনতা জিনিসটা সবার থাকে না আর থাকলেও সবসময় এই প্রভাবকে এড়ানো যায় না। (প্রমাণ আমার এই লেখা) একারণেই হিন্দি সিরিয়াল দেখে অনেকেই তাদের ভাষায় লেটেস্ট ফ্যাশনের খোঁজ পায় আর দৈনন্দিন 'বাতচিত'-এও হিন্দি শব্দ এবং এক্সপ্রেশন ব্যবহার করে। সবচেয়ে বড় সমস্যা হয়, যখন এটাকেই স্মার্টনেস হিসেবেও দেখার প্রবণতা সৃষ্টি হয়।
৩.
নিজের ছেলেকে শায়েস্তা করার জন্য প্রতিবেশীকে ভাড়া করা, রাজনীতিবিদরা খারাপ বলে সামরিক শাসন কামনা করা; কিংবা সিরাজুদ্দৌলার হারেমে এক ডজন নারী ছিলো বলে ইংরেজের আগমনকে বর হিসেবে দেখার মতোই বিষয় এই দেশের চলচ্চিত্রকে বেগবান করার ধুয়া তুলে বিদেশি চলচ্চিত্রের বাজার সৃষ্টির প্রয়াস। আমাদের গুটিকয় লোকের পকেটে দুই টাকা ঢুকলে আমরা দেশের দুইশ'কোটি টাকার ক্ষতি করতেও আগুপিছু ভাবি না!

