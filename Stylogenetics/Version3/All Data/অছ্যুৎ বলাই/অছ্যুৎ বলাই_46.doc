বিজ্ঞান শিক্ষা বন্ধ করা হোক



কয়দিন আগে ইত্তেফাকে দেখলাম, কচি নামে একজন জ্বালানি ছাড়াই বিদ্যুৎ উৎপাদনের সমস্ত কাজ সম্পন্ন করে ফেলেছেন। রিপোর্টার লিখেছেন, প্রচলিত পদ্ধতিতে বিদ্যুৎ ট্রান্সফর্মারের একদিক দিয়ে ঢুকে আরেকদিক দিয়ে বের হয়ে যায়। সমস্যা বের হয়ে যাওয়া নয়। সমস্যা হলো, বের হয়ে যাওয়ার পথে এনার্জি লস করে ফেলে। ডায়নামো ঘুরাইতে তো তখন বাইরে থেকে শক্তির সাপলাই, আকা জ্বালানি সাপলাই দেওয়া দরকার। কিন্তু কচি মিয়ার সিস্টেমে বিদ্যুতের এই সমস্যা নাই। সে (বিদ্যুৎ) একদিক দিয়া ঢুকে আবার চক্রাকারে ঘুরতে থাকবে (কিভাবে ঘুরবে এটা বিস্তারিত বলা নাই, আমি নিজেই ঘুরার সিস্টেমটা পুরা বুঝি নাই। তবে ইত্তেফাকের রিপোর্টারের কথা ভুল হইবে না নিশ্চয়ই।) এবং এভাবে ঘুরতে ঘুরতে ২০% বিদ্যুৎ থেকে ৮০% বিদ্যুৎ নতুন করে তৈরি হবে। কোনো একজন হর্তাকর্তা টাইপ ইলেকট্রিক্যাল ইঞ্জিনিয়ার (এক্সিকিউটিভ) আবার সেই প্রজেক্ট পর্যবেক্ষণ করে এসে হেবি সন্তুষ্টি প্রকাশ করেছেন। ডায়াগ্রাম টায়াগ্রায় তৈরি হচ্ছে, অচিরেই জাতিসংঘ আর কোন কোন কোম্পানি শত কোটি টাকা দিয়া পেটেন্ট কিনবে।
যাহোক, কচির জ্বালানিবিহীন বিদ্যুৎ তৈরি সিস্টেম নতুন হইলেও একেবারে নতুন না। পানি দিয়া গাড়ি চলার টেকনোলজি আমাদের আয়ত্তে অনেক আগে থিকা আর কে যেন পাম্প বানাইছিলো যাতে বাইরে থেকে গুতাগাতা না দিলেও অনাদিঅনন্তকাল ধরে ভূগর্ভ থিকা জলোত্তলন চলতেই থাকবে। কয়দিন আগে আরো দেখলাম, কে যেন পানি(নাক বায়ু?)চালিত বিমানও বানিয়ে ফেলেছে। সুতরাং আমাদের বাংলা টেকনোলজির জগতে এটা ঠিক পাইওনিয়ার না। সেই বিষয়ে আমি কথাও বাড়ামু না।
কথা হইলো অন্যখানে। মহাবিজ্ঞানী কচির মোটিভেশনটা খুব মনকাড়া, অনেকেরই দৃষ্টি এড়ায়া গেছে, অনেকের এড়ায়া যায় নাই, তবে ব্যাপারটা এখনতক ঠিকঠাক ফোকাস পায় নাই। এই যুগান্তকারী, মতান্তরে শতাব্দান্ত্তকারী কিংবা সহস্রাব্দান্তকারী আবিষ্কারের পিছনে প্রধান কারণ হিসেবে বিবেচনা করা যেতে পারে প্রাতিষ্ঠানিকভাবে ইঞ্জিনিয়ারিং শিক্ষাহীনতা। কচি যদি ইলেকট্রিক্যাল ইঞ্জিনিয়ার হইতেন, তাইলে কার্শফ আর ওহম আর ম্যাক্সওয়েলের ফর্মূলার আবর্তে ঘুরপাক খাইতেন, বিদ্যুৎ যে ঘুইরা ঘুইরা স্ব-উৎপাদন করতে পারে, এই জিনিস তার মাথায় আসতোই না।
সুতরাং দেখা যাচ্ছে, প্রাতিষ্ঠানিক শিক্ষা মানুষের সৃজনশীলতাকে নষ্ট করে দেয়। প্রাতিষ্ঠানিক শিক্ষা থেকে যত দূরে থাকা যাবে, মাথা ততোই খুলবে, ততোই নতুন নতুন আবিষ্কারে নিয়োজিত হবে আমাদের মেধা।
আশার কথা, গণপ্রজাতন্ত্রী বাংলাদেশ সরকারের - প্রজাদ্রা নির্বাচিত হোক আর 'প্রজার স্বার্থে' স্বনির্বাচিত হোক - শিক্ষাবোর্ড এই ব্যাপারে অধুনা খুব সচেতনতার পরিচয় দিচ্ছেন। একমুখী শিক্ষাপ্রকল্প কতোগুলো ঝামেলাসৃষ্টিকারীর ঝামেলার মুখে ঝামেলায় পড়ে অকালে অক্কা পেলেও শিক্ষাবোর্ডগুলো দমে যান নি। ছাত্ররা যেন পড়াশুনা করে করে তাদের মেধার সৃজনশীলতা নষ্ট না করে, সেজন্য তাদেরকে অল্পচাপের ওপরে পাশ করিয়ে সৃজনশীল কাজের জন্য বেশি সময় ব্যয়ের সুযোগ করে দেয়া হচ্ছে। এখন ৩ সাবজেক্টে ৪ পেয়েও জিপিএ ৫ উঠানো যায়। কলেজ ভর্তি পরীক্ষায় অ্যাডমিশন টেস্টের ক্যাচাল দূর করা হয়েছে। ভর্তিপরীক্ষার জন্য পড়াশুনা না করে ছাত্ররা যেন চিল্লায় যাইতে পারে, চিল্লায় গিয়া ধর্মীয় আবেশে মন শান্ত করে জ্বালানীবিহীন শক্তি নিয়া চিন্তা করতে পারে তার জন্য সর্বোচ্চ চেষ্টা করা হয়।
চীনদেশে ১৯৮০ সাল থিকা এক সন্তান আইন চালু হয়েছে। তারপরেও অনেক ক্যাচাইল্যা পাবলিক একাধিক সন্তান নেয়। সন্তান একবার নিয়া ফেললে আর কি করা? তবে রাষ্ট্র আর্থিক শাস্তির নিশ্চয়তা বিধান করে। আমাদের চোখ একটু বড় হতে পারে; কিন্তু আমরা বাঙালিরাও চীনাদের থেকে কম যাই না। এই যে এত চেষ্টা করা হচ্ছে পোলাপান যাতে পড়াশুনা করে সময় এবং সৃজনশীলতার অপচয় না করে, তারপরেও কিছু বেয়াড়া পোলাপান ডিম থিকা ফুইটা বাইরাইয়াই বইপত্র হাতে নিয়া এবিসিডি শুরু করে দেয়। দেখা যায়, সাবালক হওয়ার আগেই এসএসসি পাশ দিয়া ফেলছে। এদেরকেও সময়মতো ধরার সিস্টেম বের হয়েছে। কলেজে ভর্তির সময় কমবয়সী আকাইমাদেরকে লোপ্রায়োরিটি ব্ল্যাকলিস্টে রাখা হয়।
ইউনিভার্সটিগুলা এতদিন একটু ঝামেলা করতেছিলো। বাঙালি আধুনিক হইতে পারে না। তবে সরকার থেকে আপ্রাণ চেষ্টা করা হচ্ছে সর্বক্ষেত্রে আধুনিকীকরণের। প্রাইভেট ইউনিভার্সিটিগুলা এক্ষেত্রে যুগান্তকারী পদক্ষেপ। তারা ছাত্রদের সৃজনশীলতার মূল্য দেয়। অ্যাডমিশন টেস্ট নিয়া ঝামেলা করে না অনেকেই। কিন্তু পাবলিক ইউনিভার্সিটিগুলা বরাবরই বেয়াড়া। এগুলারে টাইট দিতে মাশাআল্লাহ জিপিএ৫ এর বাম্পার ফলন করা হয়েছে। এবার বাচাধনেরা যাইবা কই? হাজার দশেক জিপিএ ৫ একই রেজাল্ট নিয়া অ্যাডমিশন টেস্ট দিতে চাইলে তোমাগো কম্ম কাবার হয়া যাইবো। তার চাইতে বয়স সিস্টেমে আসো, ভাইবা সিস্টেমে আসো। পোলাপাইনরে মাস ছয়েক ধইরা কোচিংয়ে দৌড়াদৌড়ি করাইয়া বইপত্র গিলাইয়া সৃজনশীলতা নষ্ট করার পায়তারা কেন?
তাও মানবিক বিভাগ হইলে কোনো কথা নাই। হরতাল, রাজনীতি, খুনাখুনি, ছিনতাই, রেইপজাতীয় মানবিক বিষয়গুলায় আমাদের সৃজনশীলতা মাশাআল্লাহ আন্তর্জাতিক লেভেল থিকা অনেক উপরে। এইগুলায় পোলাপান বই পইড়া টাইম লস করলেও ক্ষতি নাই। কিন্তু বিজ্ঞান আর টেকনোলজিতে আমরা যে এখনও শিশু। এই ফিলডে উন্নতি করতে হইলে আমাদের সৃজনশীল হইতে হবে আর সৃজনশীল হওয়ার জন্যই প্রাতিষ্ঠানিক শিক্ষার পিছনে টাইম লস করে সময় নষ্ট করা জাতির জন্য বিশাল ক্ষতিকর ব্যাপার। সৃজনশীল বিজ্ঞানী কচি তা হাতেকলমে দেখিয়ে দিয়েছেন। এরপরেও বসে থাকা কেন? টাইম ইজ মানি। স্কুল-কলেজ ইউনিভার্সটিগুলাতে অনতিবিলম্বে বিজ্ঞান শিক্ষা বন্ধ করা হোক।
(সহস্রাব্দান্তকারী আবিষ্কারগুলোর রেফারেন্সগুলা পরে যোগ করা হবে)

