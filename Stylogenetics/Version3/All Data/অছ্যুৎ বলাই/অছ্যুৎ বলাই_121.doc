স্বপ্নের কুয়াশারা



ইদানিং কুয়াশা খুব গাঢ় হয়ে পড়ে
হিম হিমে শীতের ভোরে
লেপমুড়ি আড়মোড়া ভেঙ্গে এপাশে ওপাশে গড়াগড়ি শেষে
আমার অলস সময়
বাইরে জবুথবু একপাল হৈ-হল্লা মানুষ আগুন পোহায়
কেঁপে কেঁপে প্রশান্তি জড়ানো আদরে আদরে
গাছি আসে
খেজুরের রস তেমন টলটলে হয় না আর কুয়াশার তোড়ে
তবুও পায়েসে চিতইয়ে
ওপাশে মুড়ি ভাঁজে বাড়ির মেয়েরা মায়েরা
বালিতে ফোটে ফটফট
চোখের নিমিষে ফুলেফেঁপে ফুল হওয়া লোনা-দুসিদ্ধ চাউলের দল
ঝাঁজরের ফুটো গলে বালিরা ঝরে যায়
কুয়াশা তবু থাকে থেকে যায় ঢেকে দেয় সূর্যের পথ
আমি স্বপ্ন দেখি খুব
কখনো বিস্ময় কখনো ভোঁতা অনুভূতি ভেঙ্গে জীবনের আশ্বাসে
সময়ের অধোগতি
প্রাপ্তি অজস্র অনাগত সুখের কাব্যবাণ

