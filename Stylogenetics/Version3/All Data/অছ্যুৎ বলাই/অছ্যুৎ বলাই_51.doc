অভিনব বিন্দ্রা সোনা পেয়েছে



অলিম্পিকের টাইমিং খুব খারাপ। সারাদিন অফিস শেষে যখন বাসায় ফিরি, ততোক্ষণে অলিম্পিকের লাইভ অ্যাকশন শেষ। তারপরেও রাতের খাবার খেতে খেতে টিভির পর্দায় চোখ রাখি। চীনারা এবার সোনায় সোনায় একাকার, আমেরিকা ঠিক এখনো পেরে উঠছে না, রাশিয়ার 'সেই'দিন অনেক আগেই শেষ। কোরিয়া, জাপান, চীন মিলে অলিম্পিকে এশিয়ানদের জয় জয়কার; কিন্তু সাউথ এশিয়ার কপালে শিকে ছেড়ে না। পাকিস্তান হকিতে গো হারা হেরেছে, বাংলাদেশের ডলি সাঁতরাবে সম্ভবত আরো পরে। হিট উৎরাবে এই আশা করতে আতঙ্ক হয়। ভারতও অলিম্পিকে দুধভাত।
হঠাৎ চোখ পড়ে দুই মাথায় পাগড়ি শিখের উল্লাস। ঘটনা কি? অভিনব বিন্দ্রা নামের এক ভারতীয় শুটিংয়ের একটা ইভেন্টে সোনা জিতেছে!
আরে, তাইতো! শুটিং দেখেই মনে পড়ে যায় আসিফ নামে আমাদেরও তো এক শুটার ছিলো, কমনওয়েলথে সোনা জিতেছিলো, তার সাথে রূপা জিতেছিলো এক ভারতীয় শুটার, হ্যাঁ এই অভিনব বিন্দ্রা সেই ভারতীয় শুটারই!
আমাদের আসিফের খবর কি? নেটে খুঁজি। অলিম্পিকে যোগ দেয়ার যোগ্যতাই তার নেই! আরো খুঁজি। একটা স্কলারশীপে চীনে গিয়েছিলো। ক্রমাগত পারফর্ম্যান্সের অবনতির কারণে ২০০৭ এর শেষে স্কলারশীপ বাতিল করে তাকে দেশে ফেরত পাঠানো হয়। খুব অবাক হই। ছেলের এ অবস্থা কেন? গাঁজা-টাঁজা ধরেছিলো নাকি? খবর নিতে হবে চীনারা কোন ষড়যন্ত্র করে তাকে গাঁজা ধরিয়েছিলো কি না।
সে খবর নেয়ার আগে আবছা আবছা আরেকটা খবর যেন মনে পড়ে পড়ে। একবার শুটিং কমপ্লেক্সে গ্যাঞ্জাম হয়েছিলো না? না মনে হয়। সে তো মুশফিকুর রহিমের ঘটনা। একবার এক রেস্টুরেন্টে মারপিটের পর পুলিশ তাকে ধরেছিলো বোধহয়। তবু ঠিক সন্তুষ্ট হয় না মন। রহিমের ঘটনা বাদেও আরেকটা গ্যাঞ্জামই হয়েছিলো, আসিফকে পুলিশ পিটিয়েছিলো সেবার বেশ আয়েশ করে।
নেটে খুঁজি। ২রা অক্টোবর, ২০০৬ বোধ হয়। আমাদের কমনওয়েলথ আর সাফ গেমসে সোনাজয়ী আসিফকে আরো অনেকের সাথে শুটিং কমপ্লেক্সের ভেতরেই'বেধড়ক' পিটিয়ে হাতের হাঁড় ভেঙ্গে দিয়ে শান্তিরক্ষা করেছিলো পুলিশ। শুটিং কমপ্লেক্সের দারোয়ান নিশ্চয়ই খুব নির্বোধ ছিলেন। নাহলে পোশাক পরা পুলিশকে শুটিং কমপ্লেক্সের সামনেই গাড়ি পার্ক করতে কেউ নিষেধ করে?
আইন জানা ছিলো না তার। হোম মিনিস্টার লুৎফুজ্জামান বাবর ঠিকই বলেছিলেন, "পোশাক পরা অবস্থায় একজন পুলিশকে আক্রমণ করা পুরোপুরি অবৈধ!"  আর  যেন তেন আক্রমণ নয়, একেবারে গাড়ি পার্ক করা নিয়ে খবরদারি! আমাদের কমনওয়েলথ গোলড মেডালিস্টের লাশের পরে দাঁড়িয়ে হলেও আইন প্রতিষ্ঠিত হয়েছে, সেটাই বড় কথা। আইনের চোখে সবাই সমান!
আচ্ছা, বিন্দ্রা কে? অলিম্পিকে সোনা জেতা সেই শুটার যে কমনওয়েলথে রূপা পেয়েছিলো। আর আমাদের আসিফ?আমাদের কমনওয়েলথ? আমাদের সাফগেমস? আমাদের সোনা? আমাদের স্বপ্ন? আমাদের লাশ। আমাদের আইন। আমাদের হোম মিনিস্টার!
বিবিসি 
ডেইলি স্টার

