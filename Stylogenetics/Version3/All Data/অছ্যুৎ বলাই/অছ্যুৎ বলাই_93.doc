আউট



ঘটনাস্থল: হিন্দি মুভি 'চাক দে ইন্ডিয়া'
ইন্ডিয়ান মহিলা-হকি টীমের জন্য বাছাইকৃত খেলোয়াড়দের পরিচয় পর্ব চলছে। কোচ শাহরুখ। একের পর এক প্রশ্ন করে যাচ্ছে।
তুমি কোন দলের?
তামিল নাড়ু!
আউট! তুমি?
পাঞ্জাব।
আউট! নেক্সট?
আসাম।
আউট! ইউ?
বেঙ্গল।
আউট!
........
ঘটনাস্থল: মসজিদ, জুমা'র নামাযের খুতবা শুরুর ঠিক আগে
ইমাম সাহেব নবগঠিত মসজিদ উন্নয়ন কমিটির সাথে পরিচিত হচ্ছেন।
আসসালামু আলাইকুম। ভাইসাহেব, উপস্থিত মুসল্লিদের সামনে আপনার পরিচয়খানা পেশ করতে মর্জি হয়।
আমি আলহাজ্জ্ব সৈয়দ করিমুল্লাহ বেপারী। মসজিদ কমিটির সভাপতি। খাঁটি সুন্নী মুসলমান।
ইমাম সাহেব একখান গোপন কাগজে কি যেন লিখেন, আর মুখে বলেন, সুবহানাল্লাহ। আপনি?
আলহাজ্জ্ব ফখরুদ্দিন সোলায়মান। সেক্রেটারী। আপনাগো দয়ায় মসজিদে এইবার এক লাখ টেকা অনুদান দিয়েছি। আমার শরীরে নবীর বংশের রক্ত আছে। শিয়া মুসলমান।
ইমাম সাহেব আবারো কাগজে দাগ কাটেন।
ভাইসাহেব, আপনি?
আমি নগণ্য মানুষ। ইসলামের সেবাই আমার সব। নাম মোঃ রফিকুল ইসলাম পাটোয়ারী। হানাফি মাযহাবের অনুসারী।
ইমাম সাহেবের চোখ চকচক করে। তাতে বিষণ্ণতার আভাস থাকলেও কৌতুক বোধ করেন বুঝাই যায়। তিনি কমিটির একেবারে পিছনে দাঁড়িয়ে থাকা স্বল্প শশ্রূমন্ডিত ফিটফাট কেতাদূরস্ত মানুষটিকে ইংগিত করেন। জনাবের পরিচয়টা তুলে ধরবেন একটু?
আমি আবদুল হান্নান মিয়া। সাধারণ সদস্য। কাদিয়ানী মুসলমান।
ইমাম সাহেব মুচকি হাসেন শুধু। আসরের নামাযে এসে মুসল্লীরা আর ইমাম সাহেবের পাত্তা পান না, তিনি চিরতরে নিরুদ্দেশ হন।
------
শোনা যায়, এই ইমাম সাহেব ছিলেন ছদ্মবেশে জিবরাইল। তার রিপোর্টের খাতা দেখে নবী (সাঃ) বেহেশতের অজ্বর পরিবেশেও হার্টফেল করতে করতে কোনমতে সামলিয়ে নেন। রিপোর্টের খাতায় একের পর এক লিখা ছিলো, "আউট, আউট, আউট"!

