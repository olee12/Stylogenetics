হ্যাপি ড্যাড ডে



রফিক আমার ন্যাংটাকালের বন্ধু। সম্পর্কে ভাইগনা। সমবয়সী। অয় ছিলো আবার আমার ঢিল মারা গুরু। বয়স আর কত হবে তখন? ৮ থেকে ১০। পাশের গ্রামের সাথে ব্যবধান ছিলো একটি খালের। আমাদের প্রতিদিন বিকেলের রুটিন কাজ ছিলো, খালের ওপারের পোলাপাইনের লগে চৈত্র মাসের কড়কড়া ঢিলা দিয়া ফাইট।
এই কামে পরথম দিকে আমি ছিলাম এক্কেরে দুধভাত। ঢিল ছুড়তাম মেয়েদের মত। রেঞ্জ ছিলো বড়জোর ২০ গজ। আর এই ফিলডে রফিক ছিলো যাকে বলে চ্যাম্পিয়ন। কত্ত দূরের দূরের পোলাপাইন ঝোঁপের আড়াল থাইকা একটু বাইরাইলেই সই কইরা কপাল ফাটায়া দিতো। অয় নিজের হাতে দেখায়া দেখায়া শিখালো কিভাবে হাত বাঁকা করে ছুড়লে রেঞ্জ বাড়ে, কিভাবে সই করলে ঠিক টার্গেট মত গিয়া লাগে। ঠিকঠাক ঘষতে পারলে ভিজা কাষ্ঠেও আগুন লাগে, আর তো ঢিল মারা বিদ্যা! আমারও হ্যান্ড-আই কো-অর্ডিনেশন বাড়তে লাগলো। কিছুদিনের মধ্যে আমিও এক্সপার্ট ঢিলবাজ হয়ে ওঠলাম।
রফিকের বাবা ছিলেন ঘর জামাই। খাস বরিশাইলা ভাষায় কথা কইতেন। তার মধ্যে আবার ছিলো ধবধবে রোদে পোঁড়া ফর্সা। লগে মানানসই কটকটা চুল। পোলাপাইন 'কট বাঙাল' কইয়া খেপাইতো। কিন্তু লোক ছিলেন দুর্দান্ত চামবাজ। হাটবারে চাউলের ব্যবসা বাদে বাকি সময়টা আমার কয়েকজন বয়োজ্যেষ্ঠ চাচাতো-খালাতো ভাইয়ের সাথে তাস পিটাতেন, মজার মজার রসিকতা করতেন।
আমাগো পোলাপাইনের মধ্যে আরেকটা মজার ব্যাপার ছিলো শক্তির পরীক্ষা; সেটা কুস্তি ফাইটও হতে পারে, আবার ঘুষাঘুষি। কিছু কিছু আনস্মার্ট পোলাপাইন ছিলো আবার খাঁমচিতে ওস্তাদ। তবে সবার মধ্যে অলিখিত চুক্তি ছিলো, যতোই মার খাওয়া হোক, কাঁদা যাইবো না। কাঁদলেই মানসম্মান শ্যাষ। এই কামে উৎসাহ শুধু ছোটদের না, বড়দেরও ছিলো। আমাদেরকে মারপিটে লাগিয়ে দিয়ে তারা তাল দিতেন আর মজা পেতেন।
একবার রফিকের বাবার লগে আমার এক খালাতো ভাইয়ের বেট হইলো, রফিকের লগে আমার ফাইট নিয়া। টাইম ঠিক হইলো পরদিন বিকাল। আমি গায়েগতরে একটু মোটাতাজা হইলেও অয় ছিলো পুরা চাল্লু, আর সেই রকম স্পিড। ঘুষাঘুষি ফেয়ার হইলে আমি শ্যাষ। খালাতো ভাই সাহস দিয়া নিজে প্লান করতে বইসা গেলো।
পরদিন আমি ভাইয়ের সামনে আর রফিক ওর বাবার সামনে দাঁড়ানো। চারিপাশে মজা দেখা লোকজন। ঠিক মাঝখানে দাগ টানা হলো। সিদ্ধান্ত হলো, ওই দাগের কাছে গিয়ে আমাদের ফাইট হবে। মাইরপিটের সময় আমার মধ্যে সেই ছোটবেলা থাইকাই তেমন টেনশন কাম করে না। মাইরপিট আর পরীক্ষার হল - এই দুই ব্যাপারে মাথা সুপার কুল। রফিক আইতাছে। আমিও আগাইলাম। এক্কেরে অরে চোখে চোখে রাইখা। দাগের কাছে গিয়া আর কোনো সুযোগ দিলাম না। কোনো ভূমিকাটুমিকা ছাড়াই খালাতো ভাইয়ের প্লানমাফিক সর্বশক্তি দিয়া নাক জড়ায়া ঘুষি। অয় পইড়া গেলো। নাক দিয়া তখন রক্ত বাইরাতেছে। মরার ওপর খাড়ার ঘা! হাইরা যাওনে অর বাবার মেজাজ তখন চরমে। ছুইটা আইসা অরে তুইলা ধইরা আছাড় মারলো। আমি খালাতো ভাইয়ের লগে চুপচাপ সিন থাইকা ফুটলাম।
রাইতে রফিকরে দেখতে গেছি। জ্বর এসেছে। অনেক। শোয়া। পাশে বসা অর বাবা। ন্যাকড়া ভিজিয়ে মাথায় জলপট্টি দিচ্ছে।

