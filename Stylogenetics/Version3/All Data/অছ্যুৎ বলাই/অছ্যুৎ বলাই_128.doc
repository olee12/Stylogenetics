স্কুলজীবন: নকল - ২



আগের পর্ব
চার. (২)
'দশে মিলি করি কাজ' নীতি প্রফেশনাল নকলের জগতে অনেক সমাদৃত। যারা নকল বিষয়ে একেবারেই অজ্ঞ, তারা নকলকারীদের সম্পর্কে অনেক ভুল ধারণা নিয়ে ঘুরেন, এ বিষয়ে আমার কোনো সন্দেহ নাই। তারা চিন্তাও করতে পারবেন না, নকল কত বড় বৈজ্ঞানিক একটি কাজ; তার পিছনে কতোটা মেধা, কতোটা সৃজনশীলতা আর কতোটা ম্যানেজমেন্টের ব্যাপার থাকে। কোন নকল কোথায় রাখা আছে, তার জন্য একটা আলাদা লিস্টি থাকে। ওই লিস্টি ধরা খাওয়া হাইপাওয়ার চশমাওয়ালার চশমা হারানো থেকেও বিপজ্জনক। আবার কাছে রাখা নকলের ভল্যুম যত বাড়ে, ধরা খাওয়ার রিস্কও ততোই বাড়তে থাকে। তার ওপর সবকিছু একা কপি মারা মানে মূল্যবান সময়ের নিদারুণ অপচয়। সেযুগে ফটোকপি মেশিনে ফন্ট ছোট করে কপি করার টেকনোলজিও আমাদের আয়ত্বের বাইরে। সুতরাং যা করতে হতো, সবই হাতে খেঁটে। 
এ সমস্যা সমাধানে আমরা ক্লাসে শেখা কঞ্চির লাঠিভাঙ্গা গল্পের 'দশে মিলি করি কাজ' নীতির সফল ব্যবহারিক প্রয়োগ করতে সক্ষম হই। পরীক্ষার আগেই কয়েক বন্ধু মিলে ভাগ করে নেয়া হতো কে কোন প্রশ্নের উত্তর কপি করবে। পরীক্ষার হলে তাই সহজেই ট্রেস করা যেতো, কার কাছে কতো 'নম্বর' পাওয়া যাবে। একজনের লিখা হয়ে গেলে সে পায়ে ঠেলে ঠেলে পাশের জনকে পাস করে দিতো। এভাবে ঠেলার সময় ধরা পড়লেও স্যারকে বুঝতে হিমশিম খেতে হতো ওই নকলের অরিজিন্যাল মালিক কে। এই পদ্ধতির আরো একটা সুবিধা হলো, একজন ধরা খেলেও বাকিদের কালেকশনে যা থাকতো, পাশ করার জন্য তা-ই যথেষ্ট।
শুধু পরীক্ষার হল কেন! এর বাইরেও সময় সুযোগ পেলে মশকো চলতো জামাতে নকলের। একবার সহকারী থানা শিক্ষা অফিসার এসেছেন স্কুল পরিদর্শনে। আমরা জুনিয়র বৃত্তি পরীক্ষা দিবো। হোস্টেলে থাকি। স্যারেরা তাকে আপ্যায়ন করে হোস্টেলে নিয়ে এলেন। বলা নেই, কওয়া নেই, এ কী উৎপাত! শুধু মৌখিক হলেও সে এক কথা, উনি ধুম করে 'বর্ষাকাল' রচনা লিখতে দিলেন। রুমের চারটি খাট টেনে মিশিয়ে তার ওপরে গোল হয়ে বসে পড়লাম খাতা কলম নিয়ে। সবার মাঝখানে টেস্ট পেপার। উনি দূর থেকে দেখলেন খুব মনোযোগ দিয়ে লিখছি আমরা। আসলে তো ওই টেস্ট পেপার থেকে কপি মারছি।
গোল বাঁধলো খাতা চেক করার সময়। একই গরু দেখে একই রচনা অনেকে লিখতে পারে; কিন্তু বর্ষাকালের রচনা এক হওয়া ভয়ঙ্কর। ভয়ঙ্কর হলে কি হবে, এ প্রশ্ন আসবে, সেটা আমাদের জানা। উত্তরটাও মুখস্ত তাই। একই বই থেকে সবাই মুখস্ত করেছি বলেই না!! বাহ বাহ! উনি আমাদের সম্মিলিত মুখস্ত শক্তির প্রশংসা করে বিদায় নিলেন।
(চলবে)

