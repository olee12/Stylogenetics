অফিসে শেষদিন



বলতে লজ্জা নেই যে, ব্লগিংয়ের কাজটা সাধারণত অফিসে বসেই করি। ড্রাগন রাশির জাতকদের নাকি এমনিতেই সকাল বেলা মাথা বেশি খোলে; তার ওপর ট্রেন-বাসে ভ্রমণ আবার আমার জন্য অনুঘটকের কাজ করে। সুতরাং কাকে কোথায় বাঁশ দেয়া যায়, সেই বদচিন্তা অফিসে আসার পথেই মাথার ভিতরে ঘুরপাঁক খায়। এতো চিন্তা মাথায় থাকলে যেহেতু কাজের ক্ষতি হয়, সেহেতু কাজের স্বার্থে মাথা খালি করতেই অফিসের প্রথম দুই ঘন্টা ব্যয় করি। এরপরে কমেন্ট-টমেন্ট কোনো ব্যাপার না। কাজকামের ফাঁকে ফাঁকে অবসরেরও তো দরকার আছে!
আজ সেই অফিসের শেষ দিন। আগামীকাল থেকে সবার জন্য ক্রিসমাস ছুটি শেষ হয়ে অফিস শুরু হবে আর আমার জন্য হবে বেকারজীবনে পদার্পণ। এমনিতে অফিসের কাজ যা টার্গেট ছিলো, পুরাটা শেষ করতে পারি নাই। ছুটিতে প্ল্যান ছিলো বাসায় বসে কিছু কাজ করবো; কিন্তু ল্যাপটপ বিগড়ানোতে সেটা আর হয় নাই। তারপরে প্রায় বছর দেড়েক বিরাম দিয়ে আবার জ্বরে পড়েছি। ঠান্ডাও বেশি এবার। সুতরাং বাসায় বসে লেপমুড়ি দিয়ে ঘুমানো আর ক্রিকেট খেলা দেখা বাদ দিয়ে ছুটির মধ্যে অফিসে এসে কাজ শেষ করার মোটিভেশন পেতে যে লেভেলের আঁতেল হতে হয়, আমি ঠিক অতোটা জঘণ্য লোক নই! আর কাজ কী কখনো শেষ হয়, নাকি শেষ হবার? মানুষের জীবনের মতো কাজও একটা চলমান ব্যাপার-স্যাপার। 
গত দুদিন ননস্টপ তুষারপাত হচ্ছে। ছাইবর্ণা আকাশ থেকে নেমে আসা হাওয়াই মিঠার মতো পলকা তুষারের বড়-ছোটো কণারা সাজিয়ে দিচ্ছে পাতাহীন গাছের ডাল; পায়ে চলা পথ, গায়ে গা লাগিয়ে দাঁড়িয়ে থাকা সারি সারি বাড়ির ছাদ আর দিগন্তবিস্তৃত অরাঞ্জেরির মাঠ। কেমন জবুথবু হয়ে পড়েছে গীর্জার ঘড়িটাও। আজ একবারও তাকে বাজতে শুনিনি, কাচের পর্দা ভেদ করে আসেনি তার ঢং ঢং ঢং। ট্রাফিক লাইটগুলো শুধু নিয়ম মেনে চলেছে লাল-সবুজ-হলুদের। রাস্তায় জনমনিষ্যি নেই, নেই গত দেড় বছর ধরে রেনোভেশনের নামে কান ঝালাপালা করা বিলডিংকর্মীরাও।
সুনসান এই পরিবেশেই বিদায় নিতে হচ্ছে আমাকে। কাল থেকেই এই টেবিলটা অন্যের হবে, এই কীবোর্ডে অন্য কেউ লিখবে মানুষের অগ্রগতির ইতিহাস, এই মনিটরের সাথে চোখাচুখি হবে নোতুন কোনো অবয়বের। ওই গীর্জার ঘড়িটাও শুধু অন্যের জন্যই বাজবে। 

