অভিযোজনের সংলাপ



এইডা মনে করেন স্বভাব। বদ-স্বভাব। তেলা মাথায় তেল দিলে খরচা কম পড়ে; কিন্তু শুকনা উষ্কা মাথায়ই তেলের শিশিটা ঢালতে বরাবর হাত নিশপিশ করে। মাথার তেমুন কোনো লাভ হয় না, তয় চেষ্টা করেছি বলে একটা আত্মতৃপ্তির ভাব থাকে। ফিজিক্সের ফর্মূলা অনুসারে অবশ্য সেই তৃপ্তি পুরাটাই ইথারীয়। পাত্থর ঠেইলা ঠুইলা ঘামায়া গ্যালেও কাম হইবো তখনই, যখন পাত্থর নড়াইতে পারবা, হেয় নড়ন চড়ন নট মানে বগলের ঘামে প্যান্ট ভিজা গ্যালেও কোনো লাভ নাই।
ধুর, হেয়ালি-ফেয়ালি বাদ দিয়া কামের কথায় আসি। কথা হইলো খেলাধুলায় পক্ষ-বিপক্ষ সাপোর্ট-বিরোধিতা নিয়া। খুব ছোটবেলায় পাকিস্তান সাপোর্ট করতাম। মুসলমান মুসলমান ভাই ভাই। ৩০ লাখ মানুষের জীবনের ইতিহাসের চেয়ে এই ইসলামী ভাইয়ের গলা জড়িয়ে ধরাটাই বোধহয় আমাদেরকে আগে শেখানো হয়; 'খেলার সাথে পলিটিক্স মেশাবেন না' ফতোয়ায় বিপুল সংখ্যক পাকি সাপোর্টারের মস্তিষ্কের একটা অংশ ঝামা দিয়ে ঘষে অকেজো করে দেয়া হয় শিশুকালেই। কেউ সে লুপ থেকে বেরোতে পারে, কেউ পারে না। আমি বেরিয়েছিলাম। এমনিতে আমি রাশির দোষে দুর্বলতর দলের সাপোর্টার। তার মধ্যে ভালোবাসি ফাইটিং স্পিরিট, সততা, অসম্ভবের লিস্টি থেকে সবকিছুকে বাদ দেয়ার হিরোইজম। সনাতন বুদ্ধির সাথে যায় না ব্যাপারটা। অভিযোজনই বেঁছে থাকার সবচেয়ে সহজ উপায়। কিন্তু সহজ উপায়কে কেন যেন তেমন ভালো লাগে না, নিরামিষ মনে হয়। অস্ট্রেলিয়ার সাপোর্ট করলে যেমন কোনোরকম টেনশনবিহীন অবস্থায় খেলা দেখে মনের আনন্দে বাতাসে ফুঁ দিয়ে চলা যায়, ওয়েস্ট ইন্ডিজকে সাপোর্ট করলে তার ঠিক উলটা। অনেক পরিশ্রমকে এক নিমিষে ধবংস করার ক্ষমতায় বাংলাদেশের সাথে এদের হাড্ডাহাড্ডি লড়াই হবে। তবুও ভালো লাগে। ব্রায়ান লারার বীরত্ব; কিংবা দুঃখিত দুঃখিত মুখগুলোর প্রতি মায়া, অথবা গেম স্পিরিট - কি জন্য ভালোলাগাটা কাজ করে জানি না। তবে ওয়েস্ট ইন্ডিজের খেলা মানে আমাকে টিভির সামনে বসতেই হয়।
আজও বসলাম। সারাটা বিকেল এবং রাতের অর্ধেকটা। শ্রীলংকা ওয়েস্ট ইন্ডিজ ওয়ান ডে সিরিজের প্রথম ম্যাচ। এর আগে টেস্ট সিরিজে ফাইট করে সমতা আনায় তাদের প্রতি বিশ্বাসের নিক্তিটা খুব খারাপ অবস্থায় ছিলো না। তবুও দলটা যে ওয়েস্ট ইন্ডিজ। ৪৯ রানে ৫ উইকেট নেয়ার পরেও তারা প্রতিপক্ষকে ২৩৫ রান করতে দেয়। ফিফটি রানের পরপর দুটি পার্টনারশীপের পরেও তাই গুম হয়ে বসে থাকি, খেলা দেখে যাই, ভরসা করেছি তো মরেছিই। যথারীতি উইকেটের মড়ক নামে, ব্রাভো-চন্দরপলরা আবারও কাউন্টার অ্যাটাক করে ফিরে আসে চালকের আসনে, তারপর রান নিতে গিয়ে দুজনেই এক প্রান্তের উইকেটকে ভালোবেসে ফেলে রানআউট হয়, ছক্কা মেরে পরের বলে একজন অক্কা পাওয়ার পরেও আরেকজন তাকে অনুসরণ করে। এরাও ভুল থেকে কিছু শেখে বলে মনে হয় না। শেষ দুই বলে ১০ রান দরকার। আশা ছেড়ে দেই। ক্যাপ্টেন ক্রিসের হাতপা ছেড়ে এলিয়ে বসা দেখে মনে হয়, তার আশা শেষ হয়ে গেছে অনেক আগেই। তারপরেও চন্দরপলের মত 'টেস্ট' প্লেয়ার শেষ বলে ৬ মেরে জয় করে অসম্ভবকে। কৃপণ ভাস হঠাৎই কেমন দিলখোলা রানের খনি হয়ে যায়!
অনুভূতিটা চমৎকার। হয়তো এরকম অনুভূতির জন্যই এই সাপোর্ট, এই ভালোলাগা। অভিযোজিত হওয়ার চেয়ে তেলের শিশিটা শুষ্ক মাথায় ঢালার হাজার কষ্ট ভুলিয়ে দেয়ার মধ্যেই হয়তো এরকম একটি অনুভূতির জন্মরহস্য।
আগামীকাল আবার বাংলাদেশের সোনার ছেলেদের খেলা আছে। ইদানিং কী যে হয়েছে। সোনার ছেলেদের নিয়ে আবেগটা আর তেমন কাজ করে না। অভিমান? ধৈর্য্যের পরীক্ষায় ডাব্বা? নাহ, ঠিক মনে হয় না তা। দূরত্বই বাড়ছে হয়তো। সোনাই যখন পুঁড়ে ছাই হয়ে যায়, সে পোঁড়া সোনার ছেলে দিয়ে আমি কি করবো? এস্কেপ রুট ধরছি? হতেও পারে অভিযোজনমন্ত্রেই অভিযোজিত হচ্ছি দিনদিন। কম তো হলো না বেঁচে থাকার বয়স!

