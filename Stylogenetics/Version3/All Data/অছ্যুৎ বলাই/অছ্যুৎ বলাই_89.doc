পাবলিক পরীক্ষা ও কলেজ-ইউনি ভর্তিপরীক্ষা



বড় পোস্ট
সোয়া যুগ আগের সিনারিও:
ক্লাস সিক্সের ফাইনাল পরীক্ষায় প্রথম হওয়ার পরে আমাদের স্কুলের দপ্তরী আলী মামা কাছে ডেকে নিয়ে খুব আনন্দভরা চোখে বললেন, "এভাবে পড়াশুনা চালিয়ে যাও, ভাগ্না। এসএসসিতে ইনশা-আল্লাহ ফার্স্ট ডিভিশন পাবা।" আমি এসএসসি পর্যন্ত যেতে যেতে এমসিকিউর যুগ চলে আসে, ফার্স্ট ডিভিশন তো দূরের কথা, স্টার মার্ক্সও মুড়ি-মুড়কির দরে পাওয়া যায়। ৩৭০ এর এমসিকিউতে ৩৬৭ পেয়ে মার্ক্সের বন্যা বইয়ে দেই। রেজাল্টে আমি খুশি, মা-বাপে খুশি, স্কুলের টীচাররা খুশি - এত মার্ক্স এ অঞ্চলে এর আগে কেউ স্বপ্নেও কল্পনা করে নাই! 
তবে শুভঙ্করের ফাঁকিটা অন্য যায়গায়। প্রাকটিক্যাল ক্লাসে দুয়েকবার ব্যাঙ বা জবাফুলের বংশ ধংস করেছি যতোটা না শেখার জন্য, তারচেয়ে বেশি মজার জন্য। কারণ, শেখা নিয়ে টেনশন নাই, মার্ক্স ২৫শে ২৫ তো এমনিতেই পাই। রচনামূলক অংশের জন্য বই না পড়লেও চলে; কিছু নোটপত্র ঠোঁটস্থ করে দিব্যি কমন ফেলে মার্ক্সের বন্যা বইয়ে দেয়া যায়। বাঙালি লটারীবিশ্বাসী হলেও লটারী ভাগ্য আমাদের তেমন শুভ না। সুতরাং এমসিকিউ একটু কঠিন হতে পারতো; কিন্তু ত্রাতা হিসেবে আসেন বোর্ডের কর্তাব্যক্তিরা। তারা আমাদের কষ্ট বুঝেন। প্রতি বিষয়ে ৫০০ প্রশ্নের স্যাম্পল ধরিয়ে দেন এবং ফাইনালি সকল প্রশ্ন করা হয় এই স্যাম্পল থেকেই। পাঠ্য বই কেনার জন্য অনুতাপ বোধ করি। পুরা টাকাটাই জলে গেছে। নোটপত্র আর একখানা গাইড বই হলেই তো ফাটিয়ে দেয়া যায়।
এইচএসসিতে এমসিকিউ সুযোগ থেকে বঞ্চিত হই। পরিশ্রম বাড়ে। বই কিছুটা পড়তেই হয়। তবে বইয়ের বিকল্প থাকলেও নোটের বিকল্প নেই। এবারেও নোট মুখস্ত করে, বইয়ের ৫০% সম্পর্কেও ভালো আইডিয়া না রেখেও ফুল মার্ক্সের উত্তর করে আসি।
সিনারিও ২০০৮:
এখন গ্রেড সিস্টেম। মার্ক্স সিস্টেম খারাপ, স্ট্যান্ড করা নিয়া অহেতুক 'অসুস্থ' প্রতিযোগিতা হয়, টিউশনি করে টীচারেরা লালে লাল হয়ে যায়, কোচিং সেন্টার দিয়ে অগামগাবগারা ব্যবসা করে খায়। শিক্ষাকে এভাবে ব্যবসায়ের সাথে জড়ানো কিছুতেই উচিত নয়। তার ওপরে আছে উন্নত দেশে যা হচ্ছে, আমরাও তা-ই হওয়ার আলট্রামডার্ন প্রেরণার প্রেসার। আমাদের দেশদরদী শিক্ষাবোর্ড গ্রেডিং সিস্টেম আনেন। ভালো উদ্যোগ।
সমস্যাটা অন্যত্র। এই গ্রেডিং সিস্টেম দিয়েই কিছু সমালোচনা (যেমন, ফেল করা পরীক্ষা রিপিট করলে ম্যাক্সম গ্রেডের সীমাবদ্ধতা) থাকলেও বুয়েট এক যুগেরও বেশি সময় গ্রহণযোগ্যভাবেই ছাত্রদের মূল্যায়ন করে যাচ্ছে। আমাদের শিক্ষাবোর্ড বুয়েটের সিস্টেমে যান না, তারা ৮০ পাইলে ৫, ৭৯ পাইলে একলাফে ৪এ নামাইয়া দেন। 
পোলাপাইন বিপাকে পড়লো। প্রথম দুয়েক বছর A+ পেতে খবর হয়ে গেল। দেশের শিক্ষার মান কমছে না বাড়ছে, সুশীল সমাজের কাছে তার মাপকাঠি রেজাল্ট: পাশের হার এবং A+ এর সংখ্যা। সরকারেরও দুর্ণাম। দেশ ও জনদরদী বোর্ড কর্তারা আবার এগিয়ে আসলেন। সংস্কার চললো প্রশ্নপত্রের ধারায়, মার্কিং সিস্টেমে, ৮ সাবজেক্টের সাথে নবম সাবজেক্ট (যা এখনও ঐতিহ্যবাহী ফোর্থ সাবজেক্ট নামে পরিচিত) যোগ হলো। A+ পাওয়ার হিসেবটা সহজ করা হলো। 
এখন ৮ বিষয়ের ৫ টায় A+ পেলেই চলে। বাকি ৩ টায় A। তাইলে গ্রেডের যোগফল দাঁড়ায়: ৫x৫+৩x৪= ৩৭। নবম বিষয়ের ৫ থেকে ২ বাদ দিয়ে বাকি ৩ এখহানে যোগ করলে যোগফল হয় ৪০, যাকে ৮ দিয়ে ভাগ করে GPA আসে ৫।
এইবার সবার অসন্তুষ্টি সন্তুষ্টিতে পরিবর্তিত হয়। তবে কিছু সংখ্যক বোকা পোলাপাইন যারা কষ্ট করে সারাবছর বইপত্র পড়ে পরীক্ষা দিতে যায়, তাদের কেমন ফাঁকা ফাঁকা লাগে। নিজেদেরকে প্রতারিত মনে হয়। কেউ কেউ গোল্ডেন A+ এর সান্ত্বনা খোঁজে, যা অফিশিয়ালি কোনো কামে আসে না। কেউ কেউ শুধু দীর্ঘশ্বাস ছাড়ে, পরবর্তীতে ভালো করার মোটিভেশনটা ধরে রাখতে না পারলে তাদেরকে অন্য কেউ দোষ দিক, আমি দেই না।
কলেজ ও ভর্তি:
কোচিং সেন্টারওয়ালারা শিক্ষা নিয়ে ব্যবসায়ে লিপ্ত। তাদের কালো হাত ভেঙ্গে দিতে কলেজে ভর্তি পরীক্ষা উঠিয়ে দেয়া হয়। খুবই ভালো কথা। কিন্তু ভর্তির ক্রাইটেরিয়া তাহলে কি হবে? কেন? এসএসসির গ্রেড। তাতে সমাধান পাওয়া যায় না। দেখা যায় সিট ১০০ থাকলে ৫ গ্রেড পাওয়া ২০০০ ভর্তি হতে চায়। সমাধান? বয়স। যাদের বয়স বেশি, তাদেরকে নাও, যাদের কম, তারা বাদ। এই জিনিসটা মাথায় ঢোকে না। অপেক্ষাকৃত কম বয়সে সমান যোগ্যতার একটা ছেলে বেশি বয়সের ছেলেটির চেয়ে তো মানসিকভাবে বুদ্ধিবৃত্তিক দিক দিয়ে অপেক্ষাকৃত ভালো হওয়ার কথা। তাহলে ভালোকে বাদ দিয়ে অপেক্ষাকৃত দুবর্লকে আগে সুযোগ কেন?
আর বয়সের ভিত্তিটাকে হাস্যকর মনে হয়। দুই যুগ আগে আমার ক্লাসের ৯০% ছেলের চেয়ে আমি বয়সে অন্তত বছর তিনেকের ছোট ছিলাম। সেই আমিও দেড় বছর বয়স চুরি করেছি। এখন অফিস থেক এক ডেটে জন্মদিনের কার্ড পাই, আর আরেক ডেটে বন্ধুদের নিয়ে পার্টি করি। এই দুই যুগ সময়ে পরিস্থিতি খুব একটা পালটেছে বলে তো মনে হয় না। আর শিক্ষাগত যোগ্যতার ক্ষেত্রে বয়সের ভূমিকাটা কি, অনেক চেষ্টা করেও কিছুতেই বুঝতে পারি না। আমারও নিশ্চিত বয়স কম!
ইদানিং সরকারের মাথায় এসেছে বিশ্ববিদ্যালয়ে ভর্তির ক্ষেত্রেও একই ফতোয়া প্রয়োগ করতে হবে। অনেক পিএইচডি গবেষকও সরকারের এই মহতী উদ্যোগের ভূয়সী প্রশংসায় মুখ-বুক-পেট-*** একাকার করে দিচ্ছেন। উন্নত বিশ্বেও নাকি এমনটা আছে। দেশ এগিয়ে যাচ্ছে। ভাবতে ভালো লাগার কথা। ভালোটা লাগে না, শঙ্কিত হই। হতে পারে, দেশকে ভালোই হয়তো বাসি না!
আপডেট: রেসিডেন্সিয়ালে এবার লটারীর মাধ্যমে ভর্তি হয়েছে। 
ভর্তিপরীক্ষা এবং 'গ্যাপ'পূরণ:
আমাদের সাজেশনভিত্তিক পরীক্ষায় কমন ফেলা পরীক্ষা সিস্টেমের জন্য 'বইয়ে আছে, পড়ায় নাই' বিষয়ের সংখ্যা অনেক। এছাড়া স্কুল বা কলেজের শিক্ষকদের মান ও অন্যান্য ফ্যাসিলিটি, মোটকথা শিক্ষার মান সমান নয়। এক্ষেত্রে পাবলিক পরীক্ষায় রেজাল্ট ভালো করলেও স্কুল থেকে কলেজ বা কলেজ থেকে বিশ্ববিদ্যালয়ে ট্রান্সফারের সময় প্রয়োজনীয় ব্যাকগ্রাউন্ডের একটা ঘাটতি সবসময়ই লক্ষ্য করা যায়। এই ঘাটতি পূরণ করতে ভর্তি পরীক্ষার মত একটা ইন্টেন্সিভলি কম্পিটিটিভ যাচাই প্রক্রিয়ার বিকল্প নেই। কোচিং সেন্টার থেকে হোক আর নিজে নিজে পড়ে হোক, ওভারঅল শিক্ষার মান এতে অনেকটাই বাড়ে।
পাবলিক পরীক্ষাগুলো যেখানে ভালো রেজালটের জন্য পুরো বই পড়াতে পারে না, সেখানে তার ওপর ভিত্তি করে প্রয়োজনীয় ব্যাকগ্রাউন্ডের ঘাটতি নিয়ে সামনের দিকে একটা ছাত্রকে ঠেলে দিলে ঘাটতিটা পূরণ করা অত সহজ নয়।
স্পেশ্যলিস্ট বনাম হাঁতুড়ে:
এর আগে বেশ তোড়জোড় উঠেছিলো একমুখী শিক্ষা ব্যবস্থা নিয়ে। ডেভ হোয়াটমোরের মালটিস্কিল তত্ত্বটা তখন নিশ্চয়ই বোর্ড কর্তাদের খুব মনে ধরেছিলো। সবাইকেই সবকিছু শিখতে হবে, স্পেশালিস্ট দরকার নেই - মনোভাবটা এমন। অথচ প্রত্যেকটা মানুষেরই জ্ঞান আহরণ এবং তা প্রয়োগের সীমাবদ্ধতা আছে। শার্লক হোমসের নীতিটা কাজের। মানুষের মস্তিষ্ক একটা কুঠুরী, যার ধারণক্ষমতা অসীম নয়। সুতরাং একজন এক্সপার্ট অবশ্যই তার দরকারী জিনিসগুলোকেই সুশৃঙ্খলভাবে ওই কুঠুরীতে জমা রাখবে। অদরকারী জিনিসের মিশ্রণে কাজের সময় দরকারী জিনিসই খুঁজে পাওয়া যাবে না।
কথাটা এক্ষেত্রেও খাটে। প্রধানত অর্থনৈতিক সীমাবদ্ধতা ও দুর্ণীতির কারণে আমাদের দেশে সঠিক যায়গায় সঠিক লোক বসে না। কথাটা মিডিওকারদের জন্য যতোটা সত্য, মেধার শ্রেণীতে টপ লেভেল বা বটম লেভেলের জন্য ততোটা সত্য নয়। মিডিওকার দিয়ে বড়জোর দিন আনি দিন খাই সিস্টেমে চলা যেতে পারে: কিন্তু ইনোভেটিভ কিছু করে দেশকে এগিয়ে নেয়া সম্ভব নয়। সুতরাং একমুখী শিক্ষাব্যবস্থার মত মুড়িমুড়কি একদরী সিদ্ধান্ত দেশের উন্নয়নের আশার গুঁড়ে একেবারেই বালি ঢেলে দিত। রক্ষা যে শেষ পর্যন্ত সেটা আর হয় নি।
বর্তমান ৫২ হাজার ৫ পাওয়ায় অবশ্য সেই সমস্যা নতুন করে ফিরে এসেছে। সবাই এখন ৫ পাওয়াদেরকে নিয়েই ব্যস্ত। কিন্তু যারা ৫ পেতে ব্যর্থ হয়, তারা চলে যাচ্ছে একেবারে আউট অফ ফোকাসে। যে ছেলেটার যুক্তি ও অঙ্কের মেধা টপ লেভেলের, তাকে সমাজবিজ্ঞান, বাংলা-ইংরেজি সাহিত্যে A+ পাওয়ার রেসে শামিল করা অন্যায়। সামাজিক জীব হিসেবে তাকে এসব বিষয়ে কিছুটা জেনে বড়জোর পাস করতে বলা যেতে পারে; কিন্তু A+ না পেলে সে ভালো কলেজে ভর্তির জন্য আবেদনই করতে পারবে না, তার জীবনটা সেখানেই শেষ হয়ে যায়, যে সার্ভিস সে দেশকে দিটে পারতো, তার সম্ভাবনা অঙ্কুরেই বিনষ্ট হয়।
কেন উন্নত বিশ্বকে কপিপেস্ট কোনো সমাধান নয়:
উন্নত বিশ্বকে চোখ বন্ধ করে কপিপেস্ট করা কোনো সমাধান নয়। কারণ, শিক্ষাক্ষেত্রটা অন্যান্য ক্ষেত্র থেকে সম্পর্কহীন নয়। অর্থনৈতিক দৃঢ়তা, শিক্ষা প্রতিষ্ঠানের সহজলভ্যতা এবং অর্জিত শিক্ষার ভবিষ্যত প্রয়োগ ক্ষেত্র সবকিছু বিবেচনা করে শিক্ষার প্লান করতে হয়। উন্নত বিশ্ব থেকে ধারণা নেয়া যেতে পারে, ধারণাকে আমাদের সিস্টেমের সাথে অভিযোজিত করা যেতে পারে; কিন্তু উন্নত বিশ্বের সিস্টেমকে চোখ বন্ধ করে কপিপেস্ট করা কখনোই কোনো যুক্তিতে আসতে পারে না।
সমাধান কি?:
এই প্রশ্নটা এই পোস্টের আলোচনার বিষয় হিসেবে থাক। আলোচনায় আমিও অংশ নিবো।
 
