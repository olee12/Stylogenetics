সার্কাসের মাঠে এক একটা আন্ধা বাঁদর



ক্রিকেট মাঠে রাজনৈতিক রথী-মহারথীদের ঘন ঘন আনাগোনা শুরু হয় মূলত হাসিনার আমলে। ৯৭এর আইসিসি ট্রফিতে আকরামের একক নৈপূণ্যে হল্যান্ডকে হারানো এবং পরে কার্টেল ওভারের কল্যাণে কেনিয়ার বিরুদ্ধে অপ্রত্যাশিত জয় বাংলাদেশ ক্রিকেটকে এক নতুন বন্দরে পৌঁছে দেয়। সাবের চৌধুরীদের লবিং স্ট্যাটাস বাড়ায়। ফুটবলের পাছায় লাথি মেরে সবাই ক্রিকেটের পেছনে দৌঁড়ায়, ক্রিকেট হয়ে যায় এক রাজনৈতিক পণ্য। ক্রিকেটের আসরে তাই নেতা-নেত্রীদের না থাকলে হয় না। সোনার ছেলেদের ক্রীড়া নৈপূণ্য হাসি হাসি মুখে না দেখলে ভোটের বাজারে ডিপ্রেসিয়েশন ঘটে। হোয়াইট ওয়াশ হওয়ার পরে বিদেশি ক্যাপ্টেনের হাতে চোখেমুখে হাসি নিয়ে জয়ের ট্রফি তুলে দিয়ে বোঝাতে হয়, হ্যাঁ, আমিই এই দেশের অমুক মন্ত্রী বটে!
বাতের ব্যাথা হোক আর চোখের সমস্যা হোক, খালেদার আমলে খালেদাও সুযোগ হাতছাড়া করেন নি। তবে পটল মিয়া বেহায়ামির চুড়ান্ত করেছেন। হাজারখানেক সদস্য-পাতিসদস্যের মন্ত্রীসভায় ক্রীড়া-প্রতি-মন্ত্রীর একমাত্র কাজ যে ক্রিকেট মাঠ পরিদর্শন, তা বুঝাতে তিনি প্রায় প্রতিটা ম্যাচেই তার চাঁদবদন প্রদর্শন করেছেন। সাংবাদিকের ক্যামেরায় একবার রুবাবাদৌলার দিকে আড়চোখে লোভাতুর দৃষ্টিতে তাকানোর কেলেংকারি ধরা পড়ার পরেও তিনি নিরস্ত হন নি। আর খালেদার টাকলা পোলা তো মনে হয় ক্রিকেট বোর্ডের ডিসিশানে নাম্বার ওয়ান পারসন ছিলো।
তত্ত্বাবধায়ক সঙ সরকার আরেক কাঠি সরেস। ফুটবল নিয়া হাঁটুবাহিনীর কোনো টেনশন নাই, কারণ, তা গন কেস; কিন্তু ক্রিকেট হলো আভিজাত্যের বিষয়। অতএব, চালাও দখলাভিযান। তারা সঙ সরকারকে কানকথা দিলো, এই ক্রিকেটাররা খাইয়া খাইয়া গায়ে চর্বি জমাইছে। এইডাই ব্যর্থতার একমাত্র কারণ। আমাদের হাতে ছেড়ে দেন, কমান্ডো ট্রেনিং দিয়া চর্বি ছাড়াইয়া বাংলাদেশ সেনাবাহিনীর জোয়ানদেন মত দেশপ্রেমিক বানায়া দিবো। সঙের কাজ মুখে আলতা মেখে নাঁচা, তারা নাঁচলেন। ক্রিকেট বোর্ড হাঁটুবাহিনীর অধিকারে গেলো, আশরাফুল বাহিনী ব্যাটবল ছেড়ে দড়িকাছি নিয়া পর্বতারোহন আর খানাখন্দক পাড়ি দেয়ার প্রাকটিস চালিয়ে গেলো।
ফলাফল কি হলো, তা বললে বলবেন যে বুইলছে। তয় লাউ আর কদুর মধ্যে তেমন পার্থক্য হয় নাই। ধোলাই আগেও খাইতো, এখনও খায়; ফ্রিতে চুনকাম আগেও হইতো, এখনও হয়। চুনকামের ইনটেনসিটি নিয়া আলোচনায় না যাই, টেস্টে ইনিংসে হারলো, না ১০ উইকেটে সেইটা নিয়া ক্রিকেট বোদ্ধারা বুদ্ধি দিতে দিতে নিজেরাই মহাবুদ্ধু হয়া যাক, আমরা সেই পথে পা না বাড়াই। আমাদের দৃষ্টি পড়ুক সরকারের সঙদের দিকে।
হ্যাঁ, সঙেরা এখনও নিয়মিত মাঠে তাদের খোমা দেখিয়ে পাবলিককে আনন্দ দেন। সুশীলরা ফতোয়া দিবেন সংস্কারকর্ম করতে করতে গলদঘর্ম তত্ত্ব সরকার একটু বিশ্রামের জন্যই ক্রিকেট মাঠে আসেন। তবে দুর্জনেরা, যারা দেশ ও জাতির ভালো দেখতে পারে না, তারা ইয়াজউদ্দিরে ঠিকই জুতা দেখিয়ে বলবে, এই বাঁদরটা কামকাজ ফেলে এখানে খোমা দেখাতে আসেছে কেন? এমনিতে পাবলিক বিলা। খেলার মাঠে বাংলাদেশের সোনার (পড়ুন, বরিশাইলা সোনা) ছেলেরা সোনাডা খেলতেছে। টেস্ট ওডিআই মিলাইয়া কোনো ইনিংসেই ২০০ পর্যন্ত করতে পারছে না। তার মধ্যে সেইদিন টেস্টের সময় দেখলাম, আজ আবার দেখলাম ইয়াজুদ্দির সদাহাস্যবদনমন্ডল।
পাবলিকেরও ধৈর্য্যের একটা সীমা আছে। সার্কাসে বাঁদর নৃত্য দেখতে মজা, তবে বাঁদরের সংখ্যাধিক্য এবং নির্লজ্জতা বিরক্তির কারণ হয়ে দাঁড়ায়।

