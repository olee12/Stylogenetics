হালাল খাবার, হারাম খাবার



দুর্নীতিতে চ্যাম্পিয়ন খাঁটি মুসলমানের বাংলাদেশ থেকে ইহুদি, নাসারা, খেরেস্তানদের দেশে এসে ঈমান হারানোর ভয়ে অনেকেই কুঁকড়ে যান। রাস্তাঘাটে বেপর্দা মেয়েদের চলাফেরায় এমনিতেই ঈমান হালকা হয়ে যায়, তারওপর আছে খাবার দাবারের ঝামেলা। দেশে মরা মুরগী কিংবা গরুর পরিবর্তে মহিষ খাওয়ায় উচ্চবাচ্য করি নাই, মহিষ জবাইয়ের সময় আল্লার নাম নিয়েছে, নাকি ভগবানের, নাকি বেদের মেয়ে জোছনার গান গেয়েছে, এসব নিয়েও প্রশ্ন তুলি নাই। কিন্তু ইহুদি নাসারাদের দেশে এসে ঈমানের প্রতি মায়া বেড়ে গেছে। আশেপাশের প্রত্যেকটা ভিনদেশিই শকুন চোখে আমাদের ঈমানের দিকে তাকিয়ে আছে, সুযোগ পেলেই ঈমান নিয়ে টানাটানি শুরু করবে। 
ঈমানাতঙ্ক কাটাতে আল্লাহ কী কী খাবার হারাম করে দিয়েছেন, সেদিকে একটু দৃষ্টি দেয়া যাক। সুরা আল আন-আমের ১১৮ ও ১১৯ নং আয়াতে আল্লাহ বলেছেন,
"অত:পর যে জন্তুর উপর আল্লাহর নাম উচ্চারিত হয়, তা থেকে ভক্ষণ কর যদি তোমরা তাঁর বিধানসমূহে বিশ্বাসী হও|কোন কারণে তোমরা এমন জন্তু থেকে ভক্ষণ করবে না, যার উপর আল্লাহর নাম উচ্চারিত হয়, অথচ আল্লাহ্ ঐ সব জন্তুর বিশদ বিবরণ দিয়েছেন, যেগুলোকে তোমাদের জন্যে হারাম করেছেন; কিন্তু সেগুলোও তোমাদের জন্যে হালাল, যখন তোমরা নিরুপায় হয়ে যাও| অনেক লোক স্বীয় ভ্রান্ত প্রবৃত্তি দ্বারা না জেনে বিপথগামী করতে থাকে| আপনার প্রতিপালক সীমাতিক্রম কারীদেরকে যথার্থই জানেন|(৬: ১১৮-১১৯)"
আমি যা বুঝলাম, আল্লাহর নামে জবাই করা জন্তু থেকে খাওয়া হালাল।  আবার আল্লাহর নাম উচ্চারণ করেও যেসব জন্তু খাওয়া হারাম (যেমন, শুকর) তা হালাল করা যাবে না। কিন্তু নিরুপায় হয়ে খেতে হলে তাও (যেমন, শুকরের মাংস) হালাল হয়ে যাবে।
উপরের আয়াত থেকে কেউ কেউ একটা প্যাঁচ বের করে বলে দেন, যে আল্লাহর নামে জবাই না করলেই তা হারাম হয়ে যাবে, যেটা আসলে ওখানে বলা নাই। এই প্যাঁচ তাহলে ছাড়ানো যাবে কিভাবে? দেখা যাক, ওই সুরারই ১৪৫ নং আয়াতে আল্লাহ কি বলেন,
"আপনি বলে দিন: যা কিছু বিধান ওহীর মাধ্যমে আমার কাছে পৌঁছেছে, তন্মধ্যে আমি কোন হারাম খাদ্য পাই না কোন ভক্ষণকারীর জন্যে, যা সে ভক্ষণ করে; কিন্তু মৃত অথবা প্রবাহিত রক্ত অথবা শুকরের মাংস এটা অপবিত্র অথবা অবৈধ; যবেহ করা জন্তু যা আল্লাহ্ ছাড়া অন্যের নামে উৎসর্গ করা হয়| অতপর যে ক্ষুধায় কাতর হয়ে পড়ে এমতাবস্খায় যে অবাধ্যতা করে না এবং সীমালঙ্গন করে না, নিশ্চয় আপনার পালনকর্তা ক্ষমাশীল দয়ালু|(৬: ১৪৫)"
এখানে যবেহ করা জন্তু যা আল্লাহ্ ছাড়া অন্যের নামে উৎসর্গ করা হয় অংশটা খুব গুরুত্বপূর্ণ। আমি যেটা বুঝি, আল্লাহ ছাড়া অন্যের নামে উৎসর্গ করা হলেই তা হারাম হবে। কিন্তু যদি কারো নামেই উৎসর্গ করা না হয়; তাইলে সেটা হালাল হওয়ার পথে কোনো বাধা সৃষ্টি করে না। এই বিষয়টা কোরআনে বার বার এসেছে। যেমন,
অবশ্যই আল্লাহ্ তোমাদের জন্যে হারাম করেছেন রক্ত, শুকরের মাংস এবং যা জবাই কালে আল্লাহ্ ছাড়া অন্যের নাম উচ্চারণ করা হয়েছে| অত:পর কেউ সীমালঙ্ঘনকারী না হয়ে নিরুপায় হয়ে পড়লে তবে, আল্লাহ্ ক্ষমাশীল, পরম দয়ালু|(১৬:১১৫)
তিনি তোমাদের উপর হারাম করেছেন, মৃত জীব, রক্ত, শুকর মাংস এবং সেসব জীব-জন্তু যা আল্লাহ্ ব্যাতীত অপর কারো নামে উৎসর্গ করা হয়| অবশ্য যে লোক অনন্যোপায় হয়ে পড়ে এবং নাফরমানী ও সীমালঙ্ঘনকারী না হয়, তার জন্য কোন পাপ নেই| নি:সন্দেহে আল্লাহ্ মহান ক্ষমাশীল, অত্যন্ত দয়ালু|(২: ১৭৩)
তোমাদের জন্যে হারাম করা হয়েছে মৃত জীব, রক্ত, শুকরের মাংস, যেসব জন্তু আল্লাহ্ ছাড়া অন্যের নামে উৎসর্গকৃত হয়, যা কন্ঠরোধে মারা যায়, যা আঘাত লেগে মারা যায়, যা উচ্চ স্খান থেকে পতনের ফলে মারা যা, যা শিং এর আঘাতে মারা যায় এবং যাকে হিংস্র জন্তু ভক্ষণ করেছে, কিন্তু যাকে তোমরা যবেহ করেছ| যে জন্তু যজ্ঞবেদীতে যবেহ করা হয় এবং যা ভাগ্য নির্ধারক শর দ্বারা বন্টন করা হয়| এসব গোনাহর কাজ| আজ কাফেররা তোমাদের দ্বীন থেকে নিরাশ হয়ে গেছে| অতএব তাদেরকে ভয় করো না বরং আমাকে ভয় কর| আজ আমি তোমাদের জন্যে তোমাদের দ্বীনকে পূর্নাঙ্গ করে দিলাম, তোমাদের প্রতি আমার অবদান সম্পূর্ণ করে দিলাম এবং ইসলামকে তোমাদের জন্যে দ্বীন হিসেবে পছন্দ করলাম| অতএব যে ব্যাক্তি তীব্র ক্ষুধায় কাতর হয়ে পড়ে; কিন্তু কোন গোনাহর প্রতি প্রবণতা না থাকে, তবে নিশ্চয়ই আল্লাহ্ তা’আলা ক্ষমাশীল|(৫:৩)
প্রত্যেক ক্ষেত্রেই আল্লাহ ছাড়া অন্যের নামে উৎসর্গীকৃত জন্তু হারাম করার কথা বলা হয়েছে। কোনো আয়াতেই আসেনি যে, "তিনি তোমাদের উপর হারাম করেছেন, মৃত জীব, রক্ত, শুকর মাংস এবং সেসব জীব-জন্তু যা আল্লাহর নামে উৎসর্গ করা হয় নি।"  সুতরাং কোনো খাদ্য হালাল হওয়ার জন্য আল্লাহর নাম নিয়ে জবাই করার কোনো বাধ্যবাধকতা নেই, শিরকের উদ্দেশ্যে বলি দেয়া না হলেই যথেষ্ট। এর বাইরে বিপদে পড়লে যে কোনো কিছু খাওয়াই ফাইন। বিপদে পড়া বা অনন্যোপায় হওয়ার সংজ্ঞা নিয়েও মাতামাতি করার মানে নেই। আল্লাহ যেহেতু সবজান্তা, তিনিই ভালো বুঝবেন কোনটা বিপদ আর কোনটা পাপ। এটা প্রত্যেকের সাথে আল্লাহর কনসার্ন, তৃতীয় ব্যক্তির নাক গলানোর কোনো এক্তিয়ার নাই।
আমি যতোটুকু বুঝি, ইসলামকে মানুষের জন্য কঠিন করা হয় নাই। কিন্তু মানুষই ইসলামকে কঠিন করে ফেলে, কেউ স্বার্থসিদ্ধির জন্য, কেউ আতঙ্কে!
--------
পোস্টে কুরআনের আয়াতগুলো তুলে ধরাই উদ্দেশ্য, সেগুলোর ব্যাখ্যা যার যার নিজের বুঝ। আমি যেটা বুঝেছি, সেটাই লিখেছি, আপনি অন্যরকমভাবে আয়াতগুলো বুঝলে সেটা আপনার বিষয়।

