ফেরেশতা দর্শন



ফেরেশতা নূরের তৈরি, জ্বিন আগুনের, মানুষ মাটির। জ্বিনেরা এজন্যই বজ্জাত হয়, মানুষ নরম তবে জ্বিন ভর করলে মেজাজের বারোটা বেজে যায়। ফেরেশতারা এই দিক দিয়া আসলেই ফেরেশতার মত, নূরের তৈরি শুনলে তাদের সম্পর্কে কেমন ঠান্ডা ঠান্ডা আরামদায়ক একটা ভাব তৈরি হয়। তারা আল্লাহর অনুগত বান্দা। আল্লাহর হুকুম ছাড়া যেমন গাছের পাতা পড়ে না, ফেরেশতারাও নড়ে না। সেই ফেরেশতারাও আদমকে সিজদা করেছে আল্লাহর আদেশে। মাটির মানুষ আল্লাহর সবচাইতে পেয়ারের।
আমি তারাবীহর নামায জামাতে পড়ি না, খতম তারাবীহ তো ভয়ঙ্কর জিনিস। ইমাম সাহেব ছত্রের পর ছত্র কুরানের আয়াত মুখস্ত আবৃত্তি করে যাবেন, ভুলভাল হলে সহকারী ইমাম সাহেব আওয়াজ দিবেন, মুসল্লিরা নাভিতে হাত বেঁধে ঠায় দাড়িয়ে থাকবে আর কখন সিজদার হুকুম নাজিল হয়, তা গেস করার চেষ্টা করবে। পা ব্যথা হয়ে যায়, মশায় কামড়ায়, ঘুমে ভেঙ্গে আসে চোখ, আল্লাহর সাথে দীদার তেমন আরামপ্রদ হয় না, অনেকে আবার কোনোমতে সিজদায় গিয়ে সুবহানা রাব্বিআল আ'লা পড়তে পড়তে ঘুমিয়ে পড়ে, পাশের জন গুঁতা দিয়ে জাগায়, হাই তুলতে তুলতে আবার দাঁড়িয়ে পড়ে। নিদ্রাজনিত বা বায়ুত্যাগজনিত কারণে ভাঙ্গা ওযুকে অনেকেই প্রেস্টিজ ইস্যু মনে করে ইগনোর করে যায়। আমি অলস মানুষ। তারাবীহর নামাজ জামাতে পড়ার উৎসাহ পাই না।
তবে শবে কদরের মাজেজা আলাদা। আগেকার দিনে মানুষ শ' শ' হাজার হাজার বছর বাঁচতো। আমরা শেষ নবীর উম্মত। শ' পুরাইতে পারলেই আশেপাশে দশগ্রামে খবর হয়ে যায়। সুতরাং আমাদের আক্ষেপ, নেকির হিসাবে আমরা ব্যাপক পিছনে পইড়া যামু। সবকিছুরই শর্টকাট সিস্টেম আছে। আর কর্তৃপক্ষ পক্ষে থাকলে তো কোনো সমস্যাই প্রবলেম না। আল্লাহ আমাদের জন্য বিশেষ নেয়ামতস্বরূপ শব-এ-ক্বদরের রাত্রি দিয়েছেন। এ রাতে ইবাদত সহস্র বছরের ইবাদতের সমান বা তারচেয়েও উত্তম। এমন নেকি অর্জনের সুযোগ মিস করা যায় না। সুতরাং মসজিদে দল বেঁধে নামাজ পড়তে যাই। আরো ছোটো থাকতে তবারক খেয়েই নোয়াখালি ক্যারেক্টার প্রদর্শন করে ভাগা দিতাম। তবে একটু বয়স হলে বুঝলাম, তবারকের চাইতে নেকির দাম কোনো অংশে কম না।
এরকম এক শব-এ-ক্বদরের রাতে নামাজ পড়া শেষে রাত ১টার দিকে বাড়িতে ফিরছি। গ্রামের কাঁচা রাস্তা। অন্ধকার। তার মধ্যে আবার বৃষ্টি হয়ে গেছে বেশ জোরে শোরে। হারিকেনের মিটমিটে আলো হাতে একজন রয়েছে সবার পেছনে। আগে আগে হাঁটছি। অন্ধকার। তার মধ্যেই দেখি থোকা থোকা আলো জ্বলছে। রাস্তার ওপরে, পাশে ঝোঁপের মধ্যে। হঠাৎ মনে পড়ে গেলো, ফেরেশতা নূরের তৈরি। আমি তখন নিশ্চিত এইগুলা ফেরেশতা। রহমতের ফেরেশতা। এতক্ষণ নামাজ পড়ে আল্লাহকে খুশী করতে পেরেছি। তাই আল্লাহ ফেরেশতাদেরকে পাঠিয়েছেন পথে পাহারাদার হিসেবে নিরাপদে বাড়ি পৌঁছে দিতে।
চুপচাপ হাঁটি। কাউকে কিছু বলি না। ফেরেশতা সবাই দেখতে পাচ্ছে না। সবাই যার যার কথায় ব্যস্ত। আমি নিশ্চিতভাবেই আল্লাহর প্রিয় বান্দা, সিলেক্টেড ওয়ান। বাড়িতে পৌঁছেই চুপি চুপি মায়ের কাছে বলি, "মা, আজ রাস্তায় ফেরেশতা দেখেছি।" মায়ের উদ্বেগ বাড়ে। ফেরেশতা দেখা শুভ লক্ষণ নয়। পাপী বান্দা হলে আযাবের ফেরেশতা আর নেক বান্দা হলে রহমতের ফেরেশতা মৃত্যুর আগে আশেপাশে ঘুর ঘুর করেন।
মা ডিটেলসে জিগান। বলি রাস্তার ওপরে, পাশে থোকা থোকা নড়মান আলোক কুন্ডলীর কথা। মা খিল খিল করে হেসে ওঠেন। অন্ধকারে কেঁচোকে নাকি খুব জ্বলজ্বলে দেখায়।

