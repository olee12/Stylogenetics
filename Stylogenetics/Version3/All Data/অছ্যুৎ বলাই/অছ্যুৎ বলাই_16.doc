প্র্যাকটিস ম্যাচ ও আমাদের ব্যাটিং-বোলিং



ক্রিকেট 'অবুঝ'দের জন্য ক্রিকেটকে আকর্ষণীয় করতে আইসিসি যে পদক্ষেপগুলো নিয়েছে, তার বেশির ভাগই বোলারদের জীবনকে দুর্বিসহ করেছে। টি২০র প্রচলন, ফ্ল্যাট উইকেট - আদেশক্রমে কর্তৃপক্ষ, একদিনের ম্যাচে ৪০% ওভারেই ব্যাটসম্যানের পেশীশক্তি প্রদর্শনের অভয়ারণ্য সৃষ্টি, বাউন্সারের ওপর কড়াকড়ি আরোপ, নো-বল করলেই পরের বলে যেমন খুশি মারো - সবকিছুই বোলারদের বিপক্ষে যায়। ক্রিকেটে দিনকে দিন বোলাররা হচ্ছেন পাঞ্চিং ব্যাগ। তারা সাধারণত 'অবুঝ' দর্শকদের হিরো হন না, যদিও ম্যাচ জয়ের ক্ষেত্রে তাদের অবদান ব্যাটসম্যানদের চেয়ে কোনো অংশেই কম না। 
বোলারদের প্রতি এই বৈষম্যমূলক আচরণে বাংলাদেশ আরো এগিয়ে। জল্পনা-কল্পনা, প্ল্যান-পরিকল্লনা, হিরো-জিরো আলোচনা প্রায় সবকিছুই ব্যাটসম্যানকেন্দ্রিক। আমাদের চায়ের টেবিলে তামিম ফাটিয়ে ফেলে, মুশফিক ক্ল্যাসিক ক্রিকেট খেলে, জুনায়েদ মিড উইকেট দিয়ে বাউন্ডারী পেটায়, অলোক কাপালি আইসিএলে সেঞ্চুরি করে, ইমরুল কায়েস কি চমৎকার ধরে খেলে, ছক্কা নাইম উড়িয়ে মারে, মাহমুদুল্লাহ রিয়াদ পাওয়ারপ্লে স্পেশলিস্ট হয় আর চির তরুণ স্যার আশরাফুল মতিন আমাদের জীবনে ঈদ এনে দেয়। রফিককে দর্শক যতোটা পছন্দ করে, তার ৮০% ক্রেডিট তার স্লগিংয়ের, বাকি ২০% নিঁখুত বোলিংয়ের। আমাদের মাশরাফি, শফিউল, রুবেল, রাজ্জাকদের কদর থাকে ম্যাচ জয়ের পরে বড়জোর এক ঘন্টা, তারপরেই আবার 'হালায় ফালতু'। 
পরিসংখ্যানের দিকে তাকালে অবশ্য দেখা যায়, বড় দলগুলোর বিপক্ষে আমাদের জয়ে প্রায় সবসময়ই প্রধান ভূমিকা বোলারদের। আজকের ওয়ানডে ক্রিকেটে পার স্কোর ২৮০-৩২০, যদিও ৩৫০ রান করা দলকেও সেই রান ডিফেন্ড করতে দৌড়ের ওপরে থাকতে হয়। ক্রিকেট 'অবুঝ'দের মতে, আসন্ন বিশ্বকাপের উদ্বোধনী ম্যাচে আমাদের অমিত সম্ভাবনার অনেকগুলো কারণের মধ্যে একটি হলো ইন্ডিয়ার 'দুর্বল' বোলিং লাইনআপ। যদিও মাত্র ২ দিন আগে এই 'দুর্বল' বোলিংই অস্ট্রেলিয়াকে ২০০ রান করতে দেয় নি, তবুও আমাদের তামিম-রহিমরা তাদেরকে হাতে হ্যারিকেন ধরিয়ে দিবে - এই আশা অনেকের কাছেই শুধু আশা নয়, নিশ্চয়তা। বাস্তবে ধর্মঘটী ওয়েস্ট ইন্ডিজকে বাদ দিলে বড় দলগুলোর বিপক্ষে আমরা কখনোই বিধবংসী ব্যাটিং করতে পারি নি, মোটামুটি ভালো ব্যাটিং করে জিতেছি অস্ট্রেলিয়ার সাথে আশারাফুল-বাশারের সেই ম্যাচ। গত বিশ্বকাপে দক্ষিণ আফ্রিকার বিপক্ষের জয়েও আমরা ভালো ব্যাটিং করেছি, সাথে বোলারদের নিপুণতায় ২৫২ রানের টার্গেটকেও ডিফেন্ড করা গেছে। এর বাইরে বড় দলের বিপক্ষে প্রত্যেকটা জয়েরই প্রায় একক কৃতিত্ব বোলার-ফিলডারদের। সাম্পর্তিককালে নিউজিল্যান্ডকে বাংলাওয়াশ করা আর জিম্বাবুয়ের বিরুদ্ধে সিরিজ জয়েও ব্যাটসম্যানদের পা কাঁপাকাপিকে পাত্তা না দিয়ে বোলারদের পারফর্ম্যান্সই প্রধান। তবুও হিরো? সেই তামিম-আশরাফুল-মুশফিকুর রহিমরাই, শফিউল-রুবেল-মাশরাফি-রাজ্জাকরা নয়। 
সমস্যা হলো এতো হিরোর মর্যাদা পেয়েও আমাদের ব্যাটসম্যানদের অবস্থা দিনকে দিন অতি আদরে নষ্ট গোপালের মতোই হচ্ছে। বিশ্বকাপের প্রথম প্রস্তুতি ম্যাচে টস জয় করেও দুর্বল ক্যানাডার বিপক্ষে আমরা প্রথমে বল করলাম, ১০০র মতো রানে তাদেরকে অলআউট করার পর আমাদের আলাল-দুলালদেরকে আর খুব বেশি সময় ক্রিজে কাটাতে হলো না, আর্লি ব্রেক পেয়ে সুইমিং পুলে ফিরে গেলেন। মুসা ইব্রাহীমের কনসালটেন্সি ছাড়াই ব্যাটসম্যানদের ওপরে দলের ম্যানেজমেন্টের আত্মবিশ্বাস এভারেস্টকে ছাড়িয়ে গেছে নিশ্চয়; তারা হয়তো ভেবেছেন উনাদের আর ব্যাটিং প্র্যাকটিস দরকার নেই, উনারা এমনতেই হিরো!
ঘর সামলাতে হিমশিম খাওয়া পাকিস্তানের বিরুদ্ধে অবশ্য সেই আয়েশের সুযোগটা আর এলো না। বোলাররা একটা দীর্ঘ সময় ধরে পাকি ব্যাটসম্যানদেরকে চাপের মুখে রাখলেও ফিলডিং বদান্যতায় তারা ২৮৫ রান করে ফেললো। অবশ্য বদান্যতার হিসেবে শুধু ফিলডিং না, টীম ম্যানেজমেন্টের চমকের ক্রেডিটও কম না। মাঠে যেহেতু ১১ জনই খেলে সেহেতু ১৫ জনের বিশাল দলকে মেইনটেইন করা নিশ্চিতভাবেই তাদের মিতব্যয়ী চরিত্রের সাথে হাড্ডাহাড্ডি লড়াইরত। কিন্তু বেয়াদব আইসিসি আবার ১৫ জনের কম রাখলে বরাদ্দ কেটে রাখবে। সুতরাং শাহরিয়ার নাফিস, নাজমুল, রকিব, রিয়াদের মতো অপ্রয়োজনীয়, অপদার্থকেও দলে টেনে বেড়াতে হয়। আইসিসির রক্তচক্ষুর ভয়ে এদেরকে দলে টানতে হলেও আসল খেলার সময় সুযোগ দেয়া - না দেয়ার ওপর খবরদারী করার এক্তিয়ার আইসিসির বাপেরও নেই। এজন্যই স্পেশলিস্ট বোলার নাজমুল হোসেন প্র্যাটিস ম্যাচে ৯ নম্বরে এসে ২ ওভার বল করার সুযোগ পান, ৫ ওভার বল করার পরে শফিউলকেও আর দরকার হয় না, সে ওভারগুলো পার্টটাইমার 'স্লো' বোলাররা প্রক্সি দেন। 
আমাদের এত বদান্যতার পরেও ২৮৫ রান তাড়া করে জয় বা জয়ের কাছাকাছি যাওয়া আজকের দিনের ওয়ান ডেতে খুবই স্বাভাবিক বিষয়। দিনের অপর ম্যাচগুলোর দিকে চোখ বুলালেই তা প্রমাণিত হবে। শ্রীলংকা, নেদারল্যান্ডস, আয়ারল্যান্ড দলগুলো তাদের প্রতিপক্ষের বিরুদ্ধে ২৪৫ থেকে ২৮২ রান তাড়া করে জিতেছে। আমাদের ব্যাটিং হিরো লর্ডসের মাঠে নাম লেখানো তামিম গোল্ডেন ডাক মারেন। সোনার হাঁস জিনিসটা ক্রিকেটে খুব সুখকর কিছু না; কিন্তু পরের কয়েকটা ওভার মেরে খেলে জুনায়েদ তামিমের অভাব ভুলিয়ে দেন। সমস্যা হলো জুনায়েদটাইপ খেলোয়াড়ের অভাব আমাদের কখনোই ছিলো না এবং তাদের মধ্যে সফলতম হলেন মোহাম্মদ আল-শাহরিয়ার রোকন, যিনি মাত্র ৩২ বছর বয়সে এখন নিজে না খেলে কোচ হিসেবে পোলাপাইনদেরকে খেলান। জুনায়েদও যথারীতি ৩০ এর ঘরে আউট। এরপরে শুরু হলো দুই কচ্ছপের দৌঁড় প্রতিযোগিতা। ইমরুল কায়েস অনেক রিজিড পেলেয়ার। আস্কিং রেটকে বৃদ্ধাঙুলি দেখিয়ে সদ্য ক্রিকেট-মরহুম গুল্লু ভাইয়ের আদর্শের সৈনিক, জেমি সিডন্সের একনিষ্ঠ ছাত্র একইভাবে ব্যাটিং করে যাবেন, জানা কথা। সেই সাথে ক্ল্যাসিক মুশফিকুর রহিম মিলে ম্যাচটাকে 'জান দেবো, তবু রান নেবো না' বানিয়ে ফেললেন।
তবে এই ম্যাচের আলোচনায় তারা আর আসবেন না। কারণ, এরপরে যা হলো তা আরো মর্মান্তিক, আরো হৃদয়-বিদারক। সাকিব-আশরাফুল ব্যাট করতে এলেন এবং ফিরে গেলেন। রিয়াদ-নাঈমরা এলেন, চিরচেনা উইকেটকে আরো ভালো করে চিনলেন, পরবর্তী টেস্ট ম্যাচ কিভাবে ড্র করতে হবে তার প্রাকটিস করলেন, এরপর খুশিমনে সাজঘরে ফিরে গেলেন। স্পেশলিস্ট ব্যাটসম্যান রকিবুল ৯ নম্বরে নেমে ব্যাটেবলের মধুর স্পর্শ পেলেন, ছক্কা মারলেন। শাহরিয়ার নাফিসেরও প্র্যাকটিস হলো, তবে সেটা ব্যাটিংয়ের নয়,  সামনে অপেক্ষমান বিশ্বকাপের দীর্ঘ সময় কিভাবে সাইডলাইনে বসে ধৈর্য্যের সাথে খেলা দেখতে হবে, তার।
প্র্যাকটিস ম্যাচের বর্ণনা শেষ। এবার আলোচনার বিষয়বস্তু আমরা এই দুই ম্যাচ থেকে কি শিখলাম। অন্যরা কি শিখেছেন, জানি না। তবে আমি শিখলাম বিশ্বকাপে আমাদের জন্য চমক অপেক্ষা করছে। এবং বিশ্বকাপের পরে ২ মাস পেইড ভ্যাকেশনসহ হেড-কোচ ব্যাটিং স্পেশলিস্ট জেমি সিডন্সের বেতনবৃদ্ধি আন্দোলনের এখনই সময়, নাহলে খুব বেশি দেরি হয়ে যেতে পারে।

