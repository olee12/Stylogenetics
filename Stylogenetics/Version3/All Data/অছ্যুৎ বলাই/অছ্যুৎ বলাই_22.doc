পুলিশ, ডাক্তার, সেনা, শিক্ষা ও কিছু টাকা পয়সার হিসাব-কিতাব



১.
পেশার সাথে সম্মান জড়িত বলে যে বিভিন্ন পেশাকে একটা আধ্যাত্মিক রোশনাই দেয়ার চেষ্টা করা হয়, আমি কোনোমতেই তার সাথে একমত না। আল্লাহর দুনিয়ায় সবকিছুই ব্যবসায়, শিক্ষকতাও যা, মন্ত্রীত্বও তাই। সবাইকেই করে-ধরে খেতে হয়। সমস্যা হলো পুলিশ শুধু করে-ধরেই খায় না; বরং মেরে-ধরে খায় এবং এজন্যই পাবলিক তাকে 'ঠোলা' বলে গালি দেয়। ঠোলারা খুব খারাপ, রিক্সাওয়ালার কাছ থেকে দুই টাকা ঘুষ খায়, ইজারাদের কাছ থেকে বখরা নেয়, ইউনিভার্সিটিতে ছাত্রী পিটায়, এমনকি যায়যায়দিনের ভালোবাসা সংখ্যায় পুলিশ হেফাজতে ধর্ষণকাহিনীও ছাপা হয়। পাবলিক পুলিশকে ঘৃণা করে, পাবলিক পুলিশকে চায় না। 
গণতান্ত্রিক বাংলাদেশের সরকার পাবলিকের সরকার, সরকারের নিজস্ব কোনো আকার নাই, পাবলিকের মতামতই সরকারের সকল কাজের মূলনীতি। সরকার তাই পুলিশি খাতে অর্থের অপচয় করতে চায় না। ১৬ কোটি জনসংখ্যার দেশে মোট পুলিশের সংখ্যা ১২৩১৯৭, অর্থাৎ ১০০০ মাথাপিছু ০.৭৭ জন। এদেরকে দৌড়ের ওপরে রেখে দেশের মূল্যবান অর্থের অপচয় করা হয় না, সারদায় ট্রেনিং দিয়ে ছেড়ে দেয়া হয়, তারপরে 'যাও বাবা করে খাও' নীতিতে তারা ঘুষ খায় আর ভুঁড়ি বাড়ায়। ব্রিটিশ আমলের থ্রি নট থ্রি রাইফেল কাঁধে করে নিরীহ জনগণের ওপর মাস্তানি করা ছাড়া আর কোনো কাজ নাই। এই রাইফেলে গুলিটুলি আছে কিনা পুলিশ নিজেও তা জানে না। এমন অকর্মণ্য পুলিশকে চরমপন্থীরাও মাঝেসাজে ধোলাই দেয়।
তবে পুলিশের চরিত্রের ব্যাপারে সরকারের দৃষ্টি সবসময় সজাগ, পারলে জমজম কুঁয়ার পানি দিয়ে ধুয়েমুছে পুলিশের চরিত্র ঠিক করে। কিন্তু জমজম কুঁয়ার পানির যা দাম, স্বরাষ্ট্র মন্ত্রণালয়ের ৬০০৫ কোটি টাকার কতো ভাগ সেই খাতে ব্যয় করা সমীচিন হবে সরকার বুঝে উঠতে না পারায় অপেক্ষাকৃত স্বল্পখরচে পুলিশের পোশাক পরিবর্তন করে। সরকারের ধারণা উঠতি বয়সী ছেলেপিলেকে হুমায়ূন আহমেদ কিনে দিলে তারা রসময় পড়া ছেড়ে দিবে!
২.
পেশার ব্যাপারে ডাক্তারি একটা রহস্যময় জিনিস। স্কুললাইফে 'এইম ইন লাইফ' আংরেজি এছে কিংবা 'তোমার জীবনের লক্ষ্য' নামক বাংলা রূপকথা রচনায় শুধু বিজ্ঞানই নয়, অনেক মানবিক এবং কমার্স বিভাগের পোলাপানও ডাক্তারিকে বেছে নেয়। শিক্ষা ব্যবস্থার দোষে মানবিকের কেউ পরে আর ডাক্তারি পড়তে পারে না, ডাক্তারের মধ্যেও তাই মানবতা সৃষ্টির সুযোগ থাকে না। কমার্সের বিষয়টা বিজ্ঞানের ছাত্রেরাও অল্পবিস্তর শিখে ফেলে, শত হোক, টেকা মাটি, মাটি টেকা, পাত্তি না পাইলে কিসের ঠেকা! দুঃখজনকভাবে জনসেবার প্রতিজ্ঞা নিয়ে ক্যারিয়ার শুরু করা ডাক্তারের পরিচয় হয় কসাই হিসেবে। ডাক্তারকে কসাই বলার বিপক্ষে অবশ্য আমার অনেক বড়ো যুক্তি আছে। কসাইরা পশুকে জবাই করে মানুষের খাবার ব্যবস্থা করে, অন্যদিকে পশু ডাক্তার ছাড়া বাকিদের কাজ কারবার মানুষকে জবাই করার মধ্যেই সীমাবদ্ধ। জবাইটা অপরাশেন টেবিলে ছুরির নিচেও হতে পারে এবং/অথবা রোগনির্ণায়ক টেস্টিং ল্যাবগুলোর ঠিকানা ধরিয়েও হতে পারে। যুদ্ধাপরাধীর বিচার শুরু হওয়ার পরে যে মানবতাবাদীরা সোচ্চার হয়ে উঠেছেন, তারা অবশ্য আমার সাথে একমত হবেন না, তাদের যুক্তি হলো পশুরাও মানুষ, তা সে পশুটা ছাগুই হোক আর শুঁয়োরই হোক।
এই মানবতাবাদীদের সাথে বিতর্কে যাওয়ার টাইম নাই, বরং 'মেনে নিলুম; কিন্তু যায়গামতো আন্ডা ঠিকই দিলুম' নীতি ফলো করাই বেটার। সুখের বিষয় হলো সরকার মহোদয়ও ডাক্তারদের কসাইপনার ব্যাপারে জনগণের সাথে একমত। ডাক্তারের সংখ্যাবৃদ্ধিরোধে সরকারও তৎপর এবং ২০০৬ সালের হিসাব অনুযায়ী প্রতি ১০০০ মাথায় ডাক্তারের সংখ্যা ০.২৬ জন। এই ক্ষুদ্র সংখ্যার পেছনে অন্য আরেকটা কারণও আছে। জনবহুল বাংলাদেশে পরিবার পরিকল্পনা খাতে এমনিতেই অনেক ব্যয় হয়। ডাক্তারের সংখ্যা বাড়ালে জনসংখ্যা না কমে পরিবার পরিকল্পনা খাতকে আরো বেশি ব্যয়বহুল করে তুলতে পারে। স্বাস্থ্য ও পরিবার পরিকল্পনা খাতে এবারের বাজেট ধরা হয়েছে ৪৬৫৬ কোটি টাকা। আশা করা যায়, ডাক্তারের সংখ্যা কমাতে পারলে আগামী অর্থবছরে এই খাতে আরো টাকা সাশ্রয় হবে।
৩.
সরকারের উপরিউক্ত জনগণহিতৈষী নীতির প্রতিফলন ঘটে আমাদের প্রতিরক্ষা বাহিনীর বেলায়। বাংলাদেশের একমাত্র দেশপ্রেমিক এই সংগঠনটি আমাদের সুখে-দুঃখে সবার আগে এগিয়ে আসে। ঝড়-জল-বন্যায় ত্রাণ হাতে ছুটে আসে, উন্নতমানের রাস্তাঘাট, দোকানপাট, দীঘিনালাখননজাতীয় সব কাজেই ঠিকাদারী করে, জাতিসংঘ শান্তিমিশনে গিয়ে বৈদেশিক মুদ্রা অর্জন করতে সাহায্য করে। তবে সবচেয়ে বড়ো ব্যাপার হলো, আমাদের পঁচা রাজনীতির রাজনীতিবিদেরা যখন বিপথগামী হয়, তখন তারা নিজেরাই যেচে এসে ক্ষমতায় বসে দেশকে ভরাডুবির হাত থেকে রক্ষা করে, জনজীবনে শৃঙ্খলা ফিরে আসে, শান্তি-শান্তি ভাব বিরাজ করে। এমনকি পাড়ার বাইক দাবড়ানো দামড়া ছেলেও শাহরুখ স্টাইলে চুল রাখার দায়ে কান ধরে উঠবস করে। ইহা জনজীবনে ব্যাপক আনন্দের খোরাক হয়, আমাদের বিনোদনের কোনো অভাব থাকে না।
যেহেতু আমাদের রাজনীতিবিদেরা পঁচা, সেহেতু তারা এমনকি এই দেশপ্রেমিক সেনাবাহিনীর বিরুদ্ধেও ষড়যন্ত্রে লিপ্ত হয়, সংবিধান কেটেকুটে সেনাবাহিনীর ক্ষমটা গ্রহণের বিষয়টি চিরকালের জন্য নিষিদ্ধ করার অশুভ পায়তারা করে। তবে এসব পায়তারা করে যে সুবিধা হবে না, ঐক্যবদ্ধ পাকিস্তানের স্বপ্নে চোখোজ্জ্বল জামায়াতি পশুপ্রেমী ব্লগারগণ সে বিষয়ে নিশ্চিত। সেনাবাহিনীর দেশপ্রেমের কাছে ওসব সংবিধান-টংবিধান কোথায় উড়ে যাবে!
আশার কথা হলো, অত্যাচারী চিরকালই ভীরু। রাজনৈতিক সরকারও তাই টাকা পয়সার ব্যাপারে প্রতিরক্ষা বাহিনীর সাথে ঘাপলায় যায় না। প্রতিরক্ষা খাতে এবারের বাজেটে প্রায় ৯০০০ কোটি টাকা বরাদ্দ দেয়া হয়েছে। আশা করা যায়, গত বছরের ন্যায় এবারও প্রকৃত খরচের পরিমাণ আরো প্রায় হাজার খানেক কোটি বেড়ে ১০০০০ কোটিতে পৌঁছুবে। এই টাকার বাইরেও শিক্ষা-স্বাস্থ্য প্রভৃতি খাত থেকে প্রতিরক্ষা বাহিনীকে তার প্রাপ্য হিস্যা থেকে বঞ্চিত করা হয় না। প্রতিরক্ষা বাহিনীর সাইজও মাশাল্লাহ ভালো। ২০০৭ সালের হিসাব অনুযায়ী এ সংখ্যা ৩০৭০০০ (আর্মি অ্যাকটিভ ২৫২০০০, নেভি ২৮০০০, এয়ার ফোর্স ২৭০০০ ধরে); অর্থাৎ প্রতি ১০০০ মাথায় প্রতিরক্ষা বরাদ্দ ২.০৫ জন, যা ডাক্তারের তুলনায় প্রায় ১০ গুণ এবং পুলিশের তুলনায় তিনগুণ। বাংলার জল-স্থল-আকাশ-নদী-খাল-বিল শত্রুর কবল মুক্ত থাকবে ইনশাআল্লাহ!
৪.
শিক্ষা নিয়ে ইদানিং অনেক ফালাফালি শুরু হয়েছে। এমনিতে দেশের ছাত্রছাত্রী সুবোধ না, তারা কারণে-অকারণে পড়াশুনা বাদ দিয়ে মাইরপিট করে, ভাঙচুর করে, মিছিল-মিটিং করে, কর্তৃপক্ষের চামড়া খুলে নেয়ার হুমকি দেয়। বলি, মানুষের চামড়া খুলে আর কয় টাকা পাবি রে গর্দভের দল? পারলে সুন্দরবন থেকে কুমির শিকার করে নিয়ে আয়। তা পারে না। পারে শুধু ২ টাকা বেতন বাড়লে সেটা নিয়ে হল্লাচিল্লা করতে। সরকার কি দানছত্র খুলে বসেছে? এদের খাই কিছুতেই মিটে না। প্রাথমিক, গণশিক্ষা, সাধারণ শিক্ষা, বিজ্ঞান, তথ্য ও যোগাযোগ মিলে ১৩৩১৪ কোটি টাকা বরাদ্দ দেয়া হয়েছে! এরা আরো চায়! সরকারের কি টাকার গাছ আছে যে গাছে ঝাঁকি দিলেই টুপটুপ করে টাকা পড়বে! তাছাড়া পেটে যদি ভাত না থাকে, তাইলে পড়াশুনা করে কি হবে? আমাদের মতো গরীব দেশে শিক্ষা মানে হলো বিলাসিতা।
উপরিউক্ত আলোচনার প্রেক্ষিতে নিশ্চিতভাবেই এ সিদ্ধান্তে উপনীত হওয়া যায় যে, শিক্ষা প্রতিষ্ঠানগুলোকে সেনা কর্মকর্তাদের তত্ত্বাবধানে ছেড়ে দিতে হবে। তাহলে কেউ মিছিল মিটিংয়ের জন্য মুখই খুলতে পারবে না। এ কাজে সহায়তার জন্য বিশ্ববিদ্যালয়ের বাজেটের ৪০ শতাংশ বরাদ্দ করতে হবে। দরকার হলে স্বাস্থ্য ও স্বরাষ্ট্রের ন্যায় কম গুরুত্বপূর্ণ খাতে বাজেট কাটছাট করে অর্থের সংস্থান করতে হবে। সবার ওপরে শান্তি, তাহার ওপরে নাই। সবার ওপরে দেশপ্রেম, তাহার ওপরে শুধু সেনাবাহিনীকেই দেখতে পাই।

