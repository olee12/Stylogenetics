টেকনোলজি বনাম অর্থনীতি



১.
দেশে গেলে আমার প্রথম কাজ একটা সিম কালেক্ট করে বন্ধুবান্ধবের কন্টাক্ট নাম্বারগুলো সেখানে ঢুকানো। তারপর একে একে ফোন করে বলা, "দোস্ত, আগামী ৩ সপ্তাহ আমি এই নাম্বারে অ্যাভেইলেবল।" 
গতবার হামলা করেছি ছোট ভাইয়ের সবচেয়ে চালু সিমের ওপর। এয়ারপোর্টেই। ব্যাপারটা মোবাইলের ব্যবহারে তার টিনেজ মেয়ে কন্টাক্টের কালেকশন পরখ করার বদ ইচ্ছা থেকে উদ্ভূত। বেচারা তার বাকী নাম্বারগুলো দিয়ে সবাইকে ইনফর্ম করার সময়টাও পায় নি। তার আগেই কট।
যথারীতি ফোন আসতে থাকে। আমি বেশ গম্ভীরভাবে বলি, আগামী ৩ সপ্তাহ এই নাম্বারে ওকে পাওয়া যাবে না। একবার এক পিচ্চি মাইয়ার ফোন পাইলাম। '*** ভাই, আগামীকাল বিকেলে ৫ টার দিকে লাইব্রেরীতে আসেন।' আমি কইলাম, "আমি *** ভাই না, আমি অর বড় ভাই।" পিচ্চি নাছোড় বান্দা, "বলে খামাখা মজা করেন কেন?" আমাদের গলার স্বরে মিল থাকায় সে বিভ্রান্ত, পুরোপুরি। 
তারপরে অনেক আলাপ। মুডে থাকলে যে কোনো বয়সী পাবলিকের সাথেই জমাইতে পারি। জমাইলামও। পরের দিন আবার ফোন। আমি বিজি। মুড নাই। কইলাম, "তোমার ভাবীর সাথে কথা কও।" "নাহ! আজ থাক।" আগেরদিন বলি নাই, আমি বিবাহিত। এরপরে বাকী ৩ সপ্তায় আর ফোন পাই নাই।
২.
শনিবার। ভোররাত ৪ টা। টেলিফোনের শব্দে উঠে পড়ি চোখ ডলতে ডলতে। ফুফাতো ভাইয়ের ফোন। "এই নাম্বারে কল ব্যাক কর।" এটুকু বলেই আমাকে কোনো কথার সুযোগ না দিয়েই কল কেটে দেয়।
দেশ থেকে সাধারণত কেউ উইকএন্ডের ভোররাতে এই আব্দার জানায় না। দেশে ফোন করি রেগুলার। শনিবার ঘুম থেকে উঠে নাস্তা করতে করতে ফোনগুলো করি। প্রথমে মা-বাবা, তারপর একে একে বন্ধু-বান্ধব, আত্মীয়স্বজন। কাউকে পাই। কারো লাইন পাওয়া যায় না। বাজার করা, দুপুরের রান্না-খাওয়া শেষে আবারো চেষ্টা চলে। সবাই-ই জানে, শনিবার সকাল হলো ঘুমানোর জন্য।
ভীষণ জরুরী কিছু হবে। এরকম পরিস্থিতিতে আশঙ্কাটাই মনে ভর করে সবার আগে। "কেমন আছেন? সবাই ভালো তো?" কল ব্যাক করে উদ্বেগের সাথে জিজ্ঞেস করি।
"সবাই ভালো। শোন, আমার জন্য একটা Nokia N72 পাঠাবি।"  গত বছর ওই সময়টায় N72 মাত্র বেরিয়েছে।
"দেশ থেকে কিনলে তো চিপে(cheap) পাওয়া যাবে। ইউরো তে কিনলে লস। আপনি কিনেন। আমি টাকা পাঠায়ে দিবো।"
"আরে না। দেশ থেকে কেনা, আর জার্মানি থেকে কেনা কি এক হলো! একটু ভাবসাব আছে না!"
ফোন শেষে আমি কাতর চোখে আমার ৪ বছরের পুরোনো Siemens M50র দিকে তাকিয়ে দীর্ঘশ্বাস ছাড়ি।
৩.
বুয়েটে পড়ার সময় একবার সিভিল ইঞ্জিনিয়ারিং বিলডিংয়ের ৬ তলায় যাই এক বন্ধুর সাথে। ওখানে ইন্টারনেট অ্যাক্সেস করা যায়। দুই ঘন্টা করে এক একটা স্লট। তবে টাইম বুকিং দিতে হয় অনেক আগে। বুকিং দেই না। ২ ঘন্টার ইন্টেরনেট ব্রাউজিংয়ের জন্য দুই সপ্তাহ ওয়েট করার ধৈর্য সঞ্চয় করতে পারি না।
হলগুলোতে নেটওয়ার্কিং করে কিছু পোলাপান। চমৎকার জিনিস। সিডি আর হার্ডডিস্ক নিয়ে দৌড়াদৌড়ি নাই। হলের অপর ব্লকের সৈকতের ৪০ জিবি বিশাল হার্ডডিস্কভর্তি হিন্দি ভিডিওর কালেকশন এখন আর তার একার নয়। আহসানউল্লার রানার কাছ থেকে অ্যাসাইনমেন্টের কপি রশীদ হলে বসেই পাওয়ার আগে সমন জারি হয়। নেটওয়ার্কিং-এ ব্যবহৃত তারে হলের 'সৌন্দর্য' ব্যাহত হচ্ছে। নেটওয়ার্কিং নিষিদ্ধ!
যতদূর জানি, বুয়েটের হলগুলোতে এখনো কর্তৃপক্ষ ঠিকভাবে ইন্টারনেট দিতে পারেন নি, দিতে চান বলেও মনে হয় না। পোলাপান পর্ন দেখে দেখে নষ্ট হয়ে যাবে। ইন্টারনেট ঘাটতে ঘাটতে পড়াশুনা করার সময় পাবে কই?
৪.
টেকনোলজির দ্রুত প্রসার আধুনিক জীবনে এনে দিয়েছে গতি। যোগাযোগের ক্ষেত্রে এসেছে অভূতপূর্ব পরিবর্তন। হাতের মুঠোয় আসছে পৃথিবী। কিন্তু আমাদের পোড়া দেশে তার কতোটা ব্যবহৃত হচ্ছে সঠিক কাজে, সেটা বিবেচনা করার বিষয়।
আমরা এখন টেকনোলজির একটা খাদক গোষ্ঠী। বিদেশী প্রোভাইডাররা আমাদের খাদ্যের সিংহভাগই সরবরাহ করে যাচ্ছেন, আমরা খাচ্ছি, বিনিময়ে দিয়ে দিচ্ছি ঘাম ঝরানো অর্থ। এ খাওয়ার শতকরা কতো অংশ পুষ্টিকর, আর কতো অংশ অপ্রয়োজনীয় স্লোপয়জন, সেটা সম্ভবত অর্থনীতিবিদরাই ভালো বলতে পারবেন।

