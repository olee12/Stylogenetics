গল্প নিয়ে অণুকবিতা



ঠান্ডার দেশে আসার আগ পর্যন্ত সর্দির সমস্যাটা ছিলো অনেক প্রবল। ঢাকার ধুলা আর টিউশনির সুবাদে স্কুটারের রেগুলার যাত্রী হওয়াটা সে সমস্যাকে প্রবলতর করেছিলো । সবচেয়ে ঘৃণা করা রোগের মধ্যে সর্দির অবস্থান তাই একেবারেই প্রথম দিকে। সর্দি মানেই আমি শেষ। মাথা পুরা বিকল। পড়াশুনা একদিক দিয়ে করি, আরেকদিক দিয়ে ভুলি। একবার পরীক্ষা দিতে গিয়ে দেখি, একটা প্রশ্নের দ্বিতীয় লাইনে গিয়েই প্রথম লাইনে কি বলেছে বেমালুম ভুলে গেছি।
এখন ঠান্ডাটা হয়েছে শাপে বর। রেগুলার সতর্ক থাকতে হয়। ধুলা-ধোয়ার অনুঘটকও একেবারেই অনুপস্থিত। সর্দি ভেগেছে তাই তল্পিতল্পাসমেত। কিন্তু আসলেই কি ভেগেছে সে? আজ খুব চেষ্টা করলাম, সচলে একটা ছোটখাট গল্প লিখবো। প্লটের অভাব নেই। কিন্তু ঘটনাগুলোকে সাজাতে পারছি না কিছুতেই। স্বচ্ছ্ব গল্পটার প্রথম পর্ব লিখেছিলাম সামহোয়্যারইনে। দ্বিতীয় পর্ব অনেকবার লিখার চেষ্টা করেছি। হয় নি। এখানে এসে জোড়াতালি একটা ২য় পর্ব দিলাম। দিয়ে বুঝলাম, জোর করে কিছু হয় না। আমি হুমায়ূন আহমেদ না!
গল্পগুলোর সাথে টাইমিং সিনক্রোনাইজেশন হচ্ছেই না। ওরা যখন এসে হাজির হয়, তখন আমি ডেডলাইনের শেষ দিনে কোনো রিপোর্টের অসমাপ্ত অর্ধাংশ জোড়াতালি দিয়ে দাড় করাতে হিমশিম খাচ্ছি। আবার আমি যখন ডাকি, ওরা মুখ ভেংচিয়ে চলে যায়। আমি একরাশ অবিন্যস্ত ঘটনার জঞ্জাল চোখের সামনে নিয়ে অসহায় বসে থাকি। মাঝখানের অভিমানের দেয়ালটা ভাঙে না কিছুতেই।
পুরোনো ডায়রীটা খুঁজতে গিয়ে দেখি, গল্পের সাথে আমার এ লুকোচুরি নোতুন নয়!
১.
একটা সুন্দর গল্পের মহাকাশ
গড়ি গড়ি করে হয় নি গড়া;
জীবন যখন নক্ষত্রের বেগ
গল্প তখনই হৃদয় ছাড়া। (১৯.০১.৯৫)
২.
ঘুমিয়ে পৃথিবী।
এসো এই চাঁদনী রাতে
তুমি-আগি গল্প লিখি
নীরবে চুপি চুপি
শেষ হারিয়ে যাওয়ার বুকের তৃষ্ঞায়। (১৩.০২.৯৫)
৩.
তুমি মাত্র একটি ক্ষুদ্র গল্প
উপহার দিও আমায়:
আলিফ লায়লার হাজার গল্পের চে' মহৎ:
প্রেম। (১৩.০২.৯৫)
৪.
আমি নাকি গল্প লিখতে জানি না:
তোমার অভিযোগ।
তোমার ঘুমন্ত হৃদয়ে কত যে গল্প
লিখেছে আমার চোখ!
জিঞ্জেস করো। (০৭.০৩.৯৬)

