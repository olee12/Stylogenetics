স্বচ্ছ - পর্ব ২



কালা গাউসের সাথে পরিচয় সংগীতায়। টিকেট ব্ল্যাক করি। খুলনায় এসে প্রথমে কয়েকদিন রিক্সা চালিয়েছি। পোষায় না। সংগীতায় তখন ফারুক-কবরীর "সারেং বউ" চলছিলো। সুপার হিট। উপার্জন অনেক। নাইট শো শুরুর আগে চরম ভিড়। কালা গাউস ডাক দেয়, "এদিকে শুইনা যা।" বিরক্ত হই। কিন্তু তার চেহারায় এমন কিছু একটা আছে, সে ডাককে উপেক্ষা করতে পারি না কোনোভাবেই।
গন্ডগোল কেটে গেলে প্রথমে কয়েকদিন ভয়ে ভয়ে কাটে আমাদের। আব্বা বাড়িতে ঘুমায় না। মেজো মামা মুক্তিযোদ্ধা ছিলেন। তিনি অভয় দেন। পরিস্থিতি ধীরে ধীরে শান্ত হয়ে আসে। তাতে অবশ্য আমাদের পারিবারিক ভোগান্তি কমে না; বরং বাড়ে। আব্বা আবার জুয়ার আড্ডায়। রেগুলার
"সাতক্ষীরা ল, আমার লগে।" চোখে চোখ রেখে কালা গাউস অফার দেয়।
"ক্যান?"
"বিজনেস, বিজনেস। তরে ঠকামু না। তরে দেইখাই তর উপরে মায়া পইড়া গ্যাছে।" কালা গাউস হাসে। কুচকুচে কালো শরীরটার মাঝে ঝকঝকে দাঁতগুলো বড় বেশি জ্বলজ্বল করে।
আমি বেশি বাক্যব্যয় করি না। সেই রাত্রেই নাইট কোচ ধরি।
অনেক জমিজমা ছিলো আমাদের। দাদা এলাকার বিখ্যাত ধনী এবং মানী লোক ছিলেন। ছবের মহাজনকে এক নামে দশ গ্রামের লোকে চিনতো। আব্বা প্রথমেই হাত বাড়ালো মায়ের গহনার দিকে। তারপর একেএকে জমিজমা বন্ধক, বন্ধক থেকে বিক্রি। স্রোতের জলের মত বেরিয়ে গেলো সব। বছর দুয়েকের মধ্যেই বসতের ভিটাটুকু বাদে আর কিছু রইলো না।
সাতক্ষীরায় আমার প্রথম ডিউটি ওপার থেকে আনা ইন্ডিয়ান শাড়ি এপারে সাপলাই দেওয়া। একাজে আমাদের দলে কয়েকটি মেয়ে ছিলো, যারা পা, কোমর এবং বুকের সাথে পেচিয়ে শাড়ি আনতো। বিডিআরদেরকে দিনকার মতো একটা চাঁদা দিতে হতো। অধিকাংশ সময়ই চাঁদা দেওয়ার কাজটা আমি করতাম। ওখানে পরিচয় হলো, ওসমান ভাইয়ের সাথে। একটু দূর সম্পর্কের মামাতো ভাই। বিডিআর।
ওসমান ভাই নিজেও চোরাচালানীর সাথে জড়িত ছিলো। আমাকে প্রস্তাব দিলো, ওনার সাথে কাজ করার। লাভ বেশি। ব্যাকিংও ভালো। রাজী হয়ে গেলাম। তার ব্যবসা ছিলো মূলত ফেন্সিডিলের। মাঝে মাঝে স্পেশাল অর্ডার থাকতো হেরোইনের। রিস্কি; তবে উপার্জন মারাত্মক।
কালা গাউস ব্যপারটা সহজভাবে নিলো না। "দেখে নেবে" শাসালো। পাত্তা দিলাম না।
একবার ফেন্সির চালান নিয়ে ফিরছি। আমি, সাথে আরো দু'জন। হাতে তিন ব্যাটারীর টর্চ এবং একটি রামদা। দুপুর রাত। হাওয়ার পিঠে সওয়ার হওয়া ছিঁটছিঁট মেঘের ফাঁক দিয়ে মাঝে মাঝে উঁকি দিচ্ছে আধখানা অভিমানী চাঁদ। রাস্তার পাশ থেকে হঠাৎ চারজন বের হয়ে পথ আগলে দাড়ালো। 
"এই খাড়া!" টর্চ মেরে দেখি কালা গাউস। চাদর গায়ে। চাদরের ভেতরে কি আছে, তা ধারণা করতে বেশি কষ্ট করতে হয় না।
"লাইট নামা।"
নামালাম। নামাতে নামাতে দেখলাম, কালা গাউসের ডানহাত চাদরের ভেতরে ঢুকছে। কোনো রিস্কে গেলাম না। টর্চটা ফেলে দিয়ে দুইহাত দিয়ে সজোরে ঘাড়ে কোপ বসিয়ে দিলাম। আমার প্রথম মানুষ খুন। ওর সাথের সবাই ভয়ে দৌড়ে পালাচ্ছে। আবার মেঘের ফাঁক দিয়ে উঁকি দিচ্ছে চাঁদ। কালা গাউসের মস্তকহীন ধড় এখনো লাফাচ্ছে। সাথে ফিনকি দিয়ে বেরোচ্ছে রক্ত আর রক্ত। শেষ নেই। একজন মানুষের এত রক্ত! 
টর্চটা তুলে নিয়ে ক্লান্ত পায়ে ফিরে চলি। ভোরের আগেই সাতক্ষীরা ছাড়তে হবে।
(চলবে)

