নামকরণ সংকট



বস্তুত, নামকরণ জিনিসটা যে সংকটের বিষয় হতে পারে, এটা কখনোই আমার মনে হয় নি। বরঞ্চ এ বিষয়ে আমার শিশুকাল থেকেই প্রতিভা ছিলো এবং নিয়মিত চর্চার ফলে সে প্রতিভা কালের গর্ভে বিলীন হয়েও যায় নি। ২ বছর ৭ মাস বয়সে পিঠেপিঠি বোনের নামকরণ নিয়ে ব্যাপক ক্যাচালের পরে কেউই যখন কোনো সমাধানে আসতে ব্যর্থ হলো, তখন 'শিশুরা নিষ্পাপ' ফর্মূলায় এই অধমের ওপরেই সেই গুরুদায়িত্ব অর্পিত হলো। নাম জিনিসটা আমার স্বয়ংক্রিয়ভাবে আসে, তেমন বাড়তি চিন্তাভাবনা না করেই সোজাসাপটা বলে দিলাম "আমি এর নাম দিলাম আকরাম মুন্সি।" উল্লেখ্য, আকরাম মুন্সি প্রতিদিন সকালে আমাদেরকে দুধ দিয়ে যেতেন।
এই পোঁড়ার বাংলাদেশে অন্যান্য সবক্ষেত্রের মতো নামকরণেও যে লিঙ্গবৈষম্য ব্যাপক, তা সেই শিশু বয়সেই টের পেলাম। সবাই প্রথমে একচোট হেসে তারপর গম্ভীরভাবে জানিয়ে দিলেন, "এ নাম ছেলেদের, এটায় চলবে না।" মানসম্মানবোধ তীব্র হওয়ায় সে অবজ্ঞার হাসিতে আহত হলেও হাল ছেড়ে দিলাম না, সেকেন্ড ট্রাই-এই লক্ষ্যভেদ করে ফেললাম,"তাইলে এর নাম দিলাম রুপালি।" হয়তো এই নামের পেছনেও কোনো কপিপেস্ট ছিলো, তবে নিকটাত্মীয়ের মধ্যে এই নামের কেউ চোখে পড়ে নি। যাহোক, সমাজবিজ্ঞানীদের গবেষণার ভাত না মেরে বরং একটা ভুল স্বীকার করাই ভালো। তখন আমার ধারণা ছিলো রুপালি মানে রূপবতী। রূপের দিক দিয়া ঈশ্বর আংকেল আমাকে যেসব সাইডে বঞ্চিত করেছিলেন, তার সবগুলোই পিচ্চির ছিলো। আমার হাতের আঙুলে গণনযোগ্য হাওয়াই মিষ্টির মতো পাতলা চুলের বিপরীতে মাথাভরা চুলের অধিকারী পিচ্চির রূপ কোথায় - সে প্রশ্নের উত্তর দিতে আমাকে বেগ পেতে হতো না। এমনকি কিছুদিন পরে তার চুল কেটে যখন টাকমাথা বানানো হলো, তখন রূপের ভান্ডার চুল থেকে বড়ো বড়ো চোখে গিয়ে পড়লো।
সেই উদ্বোধনী ইনিংসের পরে আমি স্যার আশরাফুলের মতো পারফর্ম না করে বরং শচীন টেন্ডুলকারকে ফলো করা শুরু করলাম। কাজিন-তস্য কাজিন-তাদের আন্ডাবাচ্চা কতোজনের যে নাম রেখেছি, তার হিসাব কষতে ১০০ পৃষ্ঠার হালখাতা দরকার। এমনকি বহু বছর পরে ওই বোনের মেয়েদের নামও আমাকেই রাখতে হলো।
সমস্যা হলো, নিজের ছেলের নাম রাখার সময় পড়েছি মহা বিপাকে। প্রেসার ম্যাচে বাংলাদেশ ক্রিকেট দলের মতো প্রতিভা-টতিভা সব উধাও। বলাইনী অবশ্য ছেলের ভ্রুণাবস্থা থেকেই নাম খোঁজাখুঁজি শুরু করেছিলেন। কিন্তু তার একচোখা নীতির কারণে সব নামই ছিলো মেয়েদের নাম। চারিপাশে বন্ধুবান্ধবদের অনবরত মেয়েভাগ্যের কারণে তিনি আয়নার অপর পাশে মোটেই ফোকাস করেন নি। ৩/৪ মাস পরে যখন জানা গেলো, এটা মেয়ে না, ছেলে, তখন পুরো রাগটা এসে পড়লো আমার ওপর। নামকরণের দায়িত্ব কাঁধে চাপার পরে জীবনে প্রথমবারের মতো উপলব্ধি করলাম, মেয়ে মানেই সমস্যা না।
কিছুটা ভেবে অবশ্য একটা সমাধান পেলাম। সেই সময় এভারেস্ট জয়ের পরে মুসা ইব্রাহীমের ফর্ম আকাশচুম্বি। সেখান থেকেই ধারণাটা এলো। এমনিতে বিখ্যাত লোকদের নাম কপি করে বিখ্যাত হওয়ার উদাহরণ খুব বেশি নেই। শুধুমাত্র নবী-রসূলদের নামই এর ব্যতিক্রম। শুধু মুসা ইব্রাহীম কেন, আমাদের ডাক্তার ইউনূস যে নবীর নাম কপি করে নোবেল পর্যন্ত নিয়ে এলেন। সুতরাং, মনে মনে হিসাব কষলাম, ছেলের নাম রাখা হবে নূহ ইব্রাহীম। সরাসরি মুসা ইব্রাহীমই রাখতাম; কিন্তু জব্বার কাকু আবার কোন কপিরাইটের মামলায় ফেলে দেন, সেই ভয়ে আর ...
এরপর থেকে বলাইনী যতোই তাড়া দেয়, মুচকি মুচকি হাসি, আর বলি, "নো টেনশন, নাম রেডি।" নামটা কি, সেই প্রশ্নের উত্তরে সারপ্রাইজের বাণী শুনাই। কিন্তু সেই বাণী খুব বেশিদিন টিকে না, বলতেই হয়। শুনেই তিনি অগ্নিশর্মা হয়ে ওঠেন। নবীর নাম কেন, কোনো আরবি নামই চলবে না! বাঙালির নাম বাংলায় রাখতে হবে। প্রবাসে মুসলমানিত্বের পাশাপাশি বাঙালিত্বের এই অগ্নিরূপ দেখে আর কথা বাড়ানোর সাহস করি না। বাংলা নাম খোঁজা শুরু করি।
বাংলা নামের একটা বড়ো সমস্যা হলো, সব ভালো নামগুলোই 'হিন্দু' নাম। বাঙালি মুসলমানেরা যখন আরব পারস্য থেকে ইমপোর্ট করে নাম আনছেন, বাঙালি হিন্দুরা তখন অভিধান থেকে ভালো ভালো শব্দগুলো দখল করে ফেলছেন। আজ ছেলের নাম 'নির্মল' রাখলে আগামীকালই আমার নামে দেশের মসজিদে মিলাদ পড়ানো হবে। এমনিতে কম্পাস মেপে কাবা শরীফকে কাঁটায় কাঁটায় সরলরেখায় ফেলে নামাজ পড়লেও দেশে মুরুব্বিদের সাথে কথা শেষ হয় এই ইহুদি-নাসারাদের দেশে আল্লাহ যাতে আমাকে ফুকোশিমার পাওয়ার প্ল্যান্টের মতো শক্তিশালী ঈমান দেন, সেই দোয়ার মাধ্যমে। 
সুতরাং আরো জোরেশোরে সার্চ দ্য খোঁজ চলতে থাকে। হাতের কাছে বাংলা অভিধান নেই, যা আছে একটা বাংলা টু জার্মান অভিধান, তাতে 'গরু ঘাস খায়' টাইপের নির্বিষ সব শব্দ। এগুলো নাম হিসেবে তেমন কোনো আবেদন সৃষ্টি করবে না। নামের ফ্যাকড়া আবার অনেক। প্রথম কথা তার ভালো একটা অর্থ থাকতে হবে। আমি আবেগী মানুষ, এজন্যই ধামাভরা আবেগের সমস্যা জানি। ছেলের নামে আবেগ না থেকে বরং নির্ভেজাল যুক্তির ছোঁয়া থাক, এটাই চাই। কিন্তু যুক্তিবাগীশ অবশ্যই নাম হিসেবে ফ্লপ, আমাদের ওয়াজ মাহফিল হুজুরেরা অনেকেই তর্কবাগীশ হয়ে ইতিমধ্যেই আসন গেঁড়ে বসে আছে। এরপরে চাই, ছেলে তাহলে 'সত্য'কে চিনুক। কিন্তু সত্যবাদী বা সত্যপ্রিয়ও নাম হিসেবে তেমন আকর্ষণীয় মনে হয় না। নামকরণের সময় আরো খেয়াল রাখতে হয়, এই নামের অপভ্রংশ কি হবে। ছেলের বন্ধু-বান্ধবীরা তার নামের সম্ভাব্য যেসব বিকৃতি করবে, সেগুলোও যেন খুব বেশি পঁচনযোগ্য কোনো শব্দ না হয়, তা খিয়াল করতে হবে। ক্যাচাল আর ক্যাচাল। মধু বাবুর পাঁচ পণ্ডিতকে যেহেতু হাতের কাছে পাওয়া যাচ্ছে না, সেহেতু সহজ অর্থের কঠিন শব্দ আমার আয়ত্বের বাইরে।
এর পরে আবার প্যাঁচ আছে বংশের নাম নিয়ে। এ বিষয়ে হালকা গবেষণার পরে বুঝলাম, খানদানি বংশগুলোর নাম রাখা সহজ। যেমন, হাজি মোহাম্মদ বালছাল সিদ্দিকীও নাম হিসেবে সুমধুর। আমার যে বংশ পরম্পরা, সেটা ঠিক রাখতে গেলে চার অক্ষরের নিচে নাম হলেই ঝামেলায় পড়বো। আমারব্লগ, সচলে লেখা বাদ দিয়ে, বিশ্বকাপে বাংলাদেশের ইংল্যান্ড বধের ম্যাচ মিস করে আমি কেবল নাম খুঁজি। এদিকে সময় হালায় জ্বালানিবিহীন পারপেচুয়াল মেশিনের মতো দৌঁড়ায়। 
মহা বিপদ! বিপদ থেকে উত্তোরণের কোনো পথ না পেয়ে শর্টকাট রাস্তা ধরি, বলি, "মেয়ের জন্য ঠিক করা নামগুলো থেকেই কোনো একটা বেছে নেয়া হোক।" এখনকার দিনে কে আর ছেলেমেয়ের নাম নিয়ে বৈষম্য করে! চাইনিজদের উদাহরণ দেই। আমার কলেজ ফ্রেন্ড ইমন বনাম ব্লগার রাগইমন আসে। এমনকি সচলের দুই শিমুলের উদাহরণও টানা হয়।
কোনো টানাটানিতেই লাভ হয় না। মুসলমানের এক কথা, নাম চাই, নাম!
সবাইকে শুভ নববর্ষ। তবে যারা নাম প্রস্তাব করবেন, তাদের জন্য দ্বিগুণ শুভকামনা।

