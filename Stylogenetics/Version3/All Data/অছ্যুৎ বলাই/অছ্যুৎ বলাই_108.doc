রোগীর প্রতি প্রাইভেট প্রশ্ন



রোগীর প্রতি প্রাইভেট প্রশ্ন
...............
ছোট্টবেলায় সাপ্তাহিক বিনোদনের অন্যতম প্রধান উৎস ছিলো দুই হাটবারে মজমা। 'লাগ ভেলকি লাগ/ চোখে মুখে লাগ!', 'খা খা খা, বক্ষিলারে খা!' আরেকটু কম বেয়াড়া টাইপ পাবলিক হইলেই সর্প বাবাজির আক্রোশ হইতে নিস্তারের লাগিয়া তাবিজ খরিদ না করিয়া পয়সা জমানো যে দুনিয়া ও আখিরাতের জন্য কত রিস্কি তাহা চিন্তা করিয়া চরমাশলিল অস্থিরতায় ভুগিতাম। তবে মজমাবাজ যাদুকরের হাতসাফাই দেখিয়া অনভিজ্ঞ চোখে ঠিকই ভেলকি লাগিতো, গোল গোল মার্বেল কিভাবে যেন গোল গোল মিষ্টিতে পরিণত হইয়া যাইতো, ৫০ পয়সার একটি মুদ্রা হইতে কেমনে ঝুর ঝুর করিয়া পয়সার পাহাড় তৈরি হইতো। যাদুকর তাহার লোভনীয় গোপন যাদুটি দেখাইবার প্রতিশ্রুতি দিয়াই শুরু করিতেন আসল ব্যবসায়িক কর্ম। সর্বরোগের ধন্বন্তরি মহৌষধ কোম্পানীমূল্য ২০ টাকা হইতে লেস-মাইনাস-কনসেশান করিয়া তিনি কিভাবে মাত্র ৫ টাকায় দিয়া দিতেছেন, তাহার মহানুভবতার কথা ভাবিয়া আবারও মুগ্ধ হইতাম। লোভনীয় শেষ জাদুটি পরবর্তী হাটবারের জন্য মুলতবি রাখিয়া তিনি সেদিনের মত মজমা ক্ষান্ত করিতেন।
মজমাবাজদের বক্তৃতা হইতেই বলা যায় আমার যৌনবিষয়ে প্রথম পাঠ নেয়া। কেঁচো কিংবা শিয়ালের তৈল যে যৌনশক্তি বৃদ্ধির মহৌষধ - এ পাঠ তাহারাই প্রথম দেন। পদ্মমধু খাইলে পুরুষ যে আদতেই পুরুষ হইয়া উঠে, মোরগের বিঁচিবাটা গোপনাঙ্গে মাখাইলে আধাঘন্টার মধ্যেই লৌহদন্ড হইয়া যায় - কামরূপ-কামাক্ষার সিংহের প্রবল গর্জনেও নপুংসতারোধে সফল হওয়া যৌনবীরগণ তাহা সবিস্তারে বর্ণনা করিতেন। প্রস্রাবেকৃত মাটিতে গর্তের গভীরতার ক্রমশঃ হ্রাস ছিলো যৌবনের অসময় অপচয়ের ফলে যৌনশক্তি দিন দিন হ্রাস পাইবার সমানুপাতিক। আগামোটা-গোড়াচিকন, দুই অন্ডকোষের আকৃতির বৈষম্য, এক নালের প্রস্রাব দুই-তিন নালে হওয়া - এগুলো ছিলো ব্যর্থ যৌনজীবনের আগাম নির্ধারক। তবে হ্যাঁ, হতাশ হওয়ার কিছু নাই। পাবলিককে এ সমস্যা হইতে উদ্ধার করিতে না পারিলে মজমাবাজ ভাইয়েরা আছেন কি করিতে! তাহারা এমন পাতার একটি পাতার খোঁজ রাখেন, যা জিহবার নিচে রাখিয়া আপনি ঘন্টার পর ঘন্টা পবিত্র কর্মটি করিয়া যাইতে পারবেন কোনরূপ দুর্ঘটনা না ঘটাইয়াই! শর্ত হইলো, পাতার কোন পিঠ উপরে থাকিবে, তাহা অতি গুরুত্বপূর্ণ বিষয়। পাতার পিঠ উলটা হইলেই আপনি চিরতরে নপুংসক হইয়া যাইবেন। পাতাসহ এসব জ্ঞান লাভ করিতে আপনার খরচ হইবে ৫ টাকা মাত্র!
তবে মজমা ভাইয়েরা এক্কেরে ভুয়া ছিলেন, এ কথা আমি কিরা কাটিয়া অস্বীকার করিতে পারি। একবার শ্রীপুরের বড়ি খাইয়া এক দোস্ত এমন গরম হইছিলো যে, খাড়া শীতের মধ্যে ঘন্টার পর ঘন্টা কোমর পানিতে দাড়াইয়া থাইকা তারপরে তার মুক্তি!
এইবার দেশে গিয়া যে হুল্লোড়ে সময় কাটাইয়াছি, তাহার অধিকাংশ জুড়িয়াই ছিলো সিএনজি-ট্যাক্সিতে বসিয়া বসিয়া রাস্তার জ্যামে আটকাইয়া মনে মনে অস্ট্রিচ অ্যালগরিদমকে ধন্যবাদ জানাইয়া মানসিক সুখ লাভ করিবার খড়কুটোশ্রেণীর শান্ত্বনা পাইবার প্রবল আকাঙ্ক্ষায় কালাতিপাত। তবে সময় এক্কেরে বিরস কাটে নাই। সিগনালে থামিলেই প্রিচবিহীন পপকর্ন আর হাওয়াই মিঠাই হাতে ছুটিয়া আসিতেছিলো জীবনের শুরুতেই মানবাধিকার বঞ্চিত শ্রেণীর নগ্ন-পা বালক-বালিকারা। তবে তাহারাই একমাত্র সৈনিক নহে। কত মোড়ে মোড়ে - এমনকি মৃদু চলন্ত সিএনজিতে - বিজ্ঞাপন ছুড়ে মারা জীবিকানির্বাহী মানুষের সাথে মোলাকাত হইয়াছে তাহার ইয়ত্তা নাই। আমি অবাক হইয়া দেখি, বিজ্ঞাপনগুলির প্রায় সবই যৌনরোগ বিষয়ক। রোগীর প্রতি সেই পুরোনো প্রশ্নমালা, তারপরে জীবনের শেষ চিকিৎসাস্বরূপ তাহাদের হারবাল কমপ্লেক্সের ঠিকানা। ভায়াগ্রা এখনও দুর্লভ; তাহা যৌনরোগের মজমীয় চিকিৎসাকে রিপ্লেস করিবে ইহা কোনো দিবাস্বপ্নেও ভাবি নাই। তবে দেশে এতদিন এই যে ইয়াবা-ইয়াবা কেলেঙ্কারি শুনিলাম, ইহা কি এখনও তেমন প্রবল জনপ্রিয় হইয়া পড়ে নাই!
এক মোড়ে সিএনজি দাড়াইয়া আছে, পাশে বউ বসা, সামনে ট্রাফিক পুলিশের লাঠিধরা হস্ত তখনও উদ্ধত। এক ষোড়শী কোনো এক হারবাল চিকিৎসালয়ের বিজ্ঞাপন বিলি করিতেছে। সিএনজির সামনে আসিলে সরাসরি চোখের দিকে তাকাইলাম। নাহ, সে একটু ভ্যাবাচেকা খাইয়া গেলো হয়তো, বিজ্ঞাপন দেয়ার সাহস কিংবা উৎসাহ কোনোটাই দেখাইলো না। আমি ডাকিয়া বলিলাম, "দেন, আমাকেও একটা দেন!"
 
