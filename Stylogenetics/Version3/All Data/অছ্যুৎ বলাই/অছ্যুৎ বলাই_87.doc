ডার্ক জাস্টিস, ডার্ক ইনজাস্টিস



বিডিনিউজের খবর থেকে:
নওগাঁ, জুলাই ২৭ (বিডিনিউজ টোয়েন্টিফোর ডটকম)- পুলিশের সঙ্গে কথিত 'বন্দুকযুদ্ধে' শেষ পর্যন্ত সত্যিই নিহত হলেন নিষিদ্ধ সংগঠন পূর্ব বাংলার কমিউনিস্ট পার্টির (এমএল-লাল পতাকা) শীর্ষ নেতা ডা. মিজানুর রহমান টুটুল। টুটুলের মা নভেরা খাতুন আগের দিনই তার ছেলের র‌্যাবের হাতে গ্রেপ্তার হওয়ার কথা জানিয়ে তাকে 'ক্রসফায়ারে না মারার জন্য' সাংবাদিকদের মাধ্যমে সরকারের কাছে খোলাখুলি আবেদন জানান। ... 
আধুনিক রাষ্ট্রব্যবস্থা একটি প্রসেস, গণতান্ত্রিক ব্যবস্থায় যার মূল উদ্দেশ্য জনগণের কল্যাণসাধন। রাষ্ট্রের প্রতিটি এনটিটিরই নিজস্ব রোল আছে, নিজস্ব কাজ ও তার পদ্ধতি আছে, অধিকার আছে, অধিকারের সীমাবদ্ধতা আছে, দায়িত্ব আছে, দায়িত্বেরও সীমারেখা আছে এবং এসব মিলিয়েই সুষ্ঠুভাবে চলে একটি আধুনিক রাষ্ট্রব্যবস্থা।
বাংলাদেশ একটি গণতান্ত্রিক দেশ। আমরা জনগণ ট্যাক্স দেই, ট্যাক্সের টাকায় চৌকিদার রাতে পাড়া মহল্লা পাহারা দিবে, পুলিশ শান্তি- শৃঙ্খলা রক্ষা করবে, রাইফেলস সীমান্ত পাহারা দিবে, বহিঃশত্রুর আক্রমণ থেকে রক্ষার জন্য প্রস্তুত থাকবে সেনাবাহিনী, ওয়ার্ড, ইউনিয়ন, থেকে শুরু করে সংসদ পর্যন্ত জনগণের ভোটে নির্বাচিত প্রতিনিধিরা জনগণের স্বার্থে চিন্তা ও পরিকল্পনা করবেন, দেশকে নেতৃত্ব দিবেন। প্রত্যেকের ভূমিকাই মোটামুটি ভালোভাবেই ডিফাইন্ড, যার ব্যতিক্রম ঘটতে পারে একমাত্র জরুরী ও দুর্যোগপূর্ণ অবস্থায়। যেমন, বন্যা বা সাইক্লোনের সময় ব্যারাক ছেড়ে জনগণের পাশে এসে দাঁড়াতে পারে সেনাবাহিনী। এর বাইরে একজনের অধিকার ও দায়িত্বের সীমারেখা লঙ্ঘন করা রাষ্ট্রে অরাজকতাই সৃষ্টি করে।
একটি রাষ্ট্র কিভাবে চলবে, প্রত্যেকের দায়িত্ব কি তা ডিফাইন করে রাষ্ট্রের আইন। রাষ্ট্রের আইন প্রণয়ণের জন্যও যে উদ্দেশ্যটা মাথায় রাখা হয়, তাহলো জনগণের কল্যাণ। মানবাধিকার, জনগণের মৌলিক অধিকার, জনগণের চাহিদা, সন্তুষ্টি সবকিছুই প্রতিফলিত হতে হবে আইনে। এজন্যই সংসদ আছে, জনগণের রায়ে নির্বাচিত জনপ্রতিনিধি আছে, এজন্যই জনগণ তাদেরকে নির্বাচিত করে, তাদের ব্যয়ভার বহনের জন্য কাজ করে। প্রণীত আইনের ভুলত্রুটি, সুবিধা-অসুবিধা সম্পর্কে মত প্রদানের অধিকারও জনকল্যাণমূলক রাষ্ট্রের অঙ্গীকারের অংশ। কারণ, জনগণের জন্যই আইন। কোনো ইস্যুতে মতানৈক্য থাকলে সংখ্যাধিক্যের মতের প্রতিফলন ঘটানোকেই নর্ম হিসেবে ধরা হয়। এভাবে আইনগুলো স্পষ্ট করে লিপিবদ্ধ করে সে অনুযায়ী রাষ্ট্র পরিচালনার দায়িত্ব সরকারের।
স্বভাবতঃই আইনের প্রতি পরিপূর্ণ শ্রদ্ধাশীল হওয়াই জনগণের পাশাপাশি সরকারেরও অবশ্যপালনীয় কর্তব্য। এখন দেখা যাক, সন্ত্রাস বিষয়ে সরকারের কার দায়িত্ব কি ও সেই দায়িত্বের সীমারেখা কি হওয়া উচিত।
রাষ্ট্রের নাগরিককে আইন মেনে চলতে হয়, আইন ভঙ্গ করলে তার জন্য সাজা পেতে হয়। কোন আইন কোন মাত্রায় ভাঙ্গলে কি পরিমাণ সাজা পেতে হবে, তা নির্ধারনের দায়িত্ব আদালতের। অন্যদিকে শান্তিশৃঙ্খলা রক্ষার দায়িত্ব পুলিশের। কোথাও যেন আইনভঙ্গ না হতে পারে, চুরি-ছিনতাই-সন্ত্রাস না হতে পারে, তা নিশ্চিত করার জন্য সর্বাত্মক চেষ্টা করার দায়িত্বে থাকে পুলিশ। এরপরেও অপরাধ হয়ে গেছে বলে অভিযোগ থাকলে অভিযুক্তকে আদালতে হাজির করার দায়িত্ব পুলিশের। সাক্ষ্যপ্রমাণ বিবেচনা করে সিদ্ধান্ত নেয়ার দায়িত্ব আদালতের।
উপরে যা বললাম, তা মোটামুটি পারফেক্ট সিনারিও। সভ্য দেশগুলোতেও পারফেক্ট অবস্থা অর্জিত হয় না, তবে এ অবস্থা অর্জনের চেষ্টা তাদেরকে পারফেকশনের খুব বেশি দূরে যেতে দেয় না। বাংলাদেশের মত দুর্ণীতিপরায়ণ রাষ্ট্রের দূরত্ব পারফেক্ট সিনারিওর সাথে ভয়াবহ রকমে বেশি। প্রথমত পুলিশ নিজেই দুর্ণীতিপরায়ণ। তাদের নাকের ডগায় অপরাধ ঘটে, উৎকোচের বিনিময়ে অপরাধী অপরাধ করার নিরাপত্তা কিনে। এরপরে মামলা না হলে তো কথা নেই। মামলা হলেও অপরাধীকে ধরতে মামুর জোর লাগে। অপরাধী ধরা পড়লেও আবার চলে উৎকোচের খেলা। মামলাকে দুর্বল করে সাজানো হয়, ফাঁক রাখা হয়, যে ফাঁক গলে অপরাধী বেরিয়ে আসে। এর ওপরে আছে অসৎ বিচারক ও বিচারপ্রক্রিয়ায় নানমুখী হস্তক্ষেপ। ফলে অপরাধী ব্যাকিং থাকলে অপরাধ করেও বেরিয়ে আসে।
এভাবে অপরাধ একটা কাস্টমে পরিণত হওয়ায় সাধারণ মানুষ যখন ক্ষোভে সাধারণ চোর, ছিনতাইকারীকেও গণপিটুনী দিয়ে মারা শুরু করে, সেই পরিস্থিতিতে গত সরকার RAB বাহিনী গঠন করে, কিছু সন্ত্রাসীকে ক্রসফায়ার নামে হত্যা করে জনগণের ক্ষোভকে প্রশমিত করার চেষ্টা চালায়।
কিছু সন্ত্রাসী খুন হওয়ায় জনগণ সাময়িকভাবে তৃপ্তি পেলেও ওভারঅল আইন-শৃঙ্খলা পরিস্থিতির তেমন কোনো উন্নতি হয় নি, বছরাধিককাল ধরে জরুরী অবস্থা জারিই তার প্রমাণ। ক্রসফায়ারের মত একটা 'আইনের বাইরের সিস্টেম' কখনোই কোনো সুষ্ঠু সমাধান হতে পারে না। সমস্যার মূলে না গিয়ে কিছু ডালপালা ছাঁটার চেষ্টা করে জনগণকে সাময়িক একটা লোকদেখানো সান্ত্বনার চেয়ে এর গুরুত্ব মোটেই বেশি নয়।
পুলিশের দায়িত্ব সন্ত্রাস রোধ করা। সে দায়িত্বে অবহেলার জন্য প্রথমেই জবাবদিহি করতে হবে পুলিশের। পুলিশের বেতন কম, তাদের অত্যাধুনিক অস্ত্র নেই - এসব ধুনপুন কারণ দেখানো কোনোভাবেই সমর্থনযোগ্য নয়। দরকার হলে পুলিশের বেতন বাড়ানো হোক, টাকা না থাকলে যুদ্ধহীন একটি দেশের সামরিক খাত থেকে বাজেট কমিয়ে সেটা শান্তিরক্ষায় ব্যবহৃত হোক। পুলিশের বেতন বাড়ুক, তারা অত্যাধুনিক অস্ত্র দিয়ে সন্ত্রাসীদেরকে মোকাবেলা করুক। জবাবদিহিতা নিশ্চিত করা হোক। অবশ্য জবাবদিহিতার এ ধারাটা নিশ্চিত করা শুরু করতে হবে একেবারে টপ লেভেল থেকে। জনপ্রতিনিধিরা জনগণের কাছে জবাবদিহি করতে বাধ্য হলেই তারাও তাদের অধঃস্তন কর্মী, শান্তিরক্ষাবাহিনী সবারই জবাবদিহিতা আদায় করতে সচেষ্ট হবে।
একটি আধুনিক জনকল্যাণমূলক রাষ্ট্রের নাগরিক হিসেবে আমার আপনার দায়িত্ব জনপ্রতিনিধিদের, সরকারের সেই জবাবদিহিতা নিশ্চিত করার জন্য কথা বলা, জনমত গঠন করা। অন্যায়কে মেনে নেওয়ার সর্বগ্রাসী কাস্টোম থেকে যত শীঘ্র আমরা বেরিয়ে আসতে পারবো, ততোই মঙ্গল।

