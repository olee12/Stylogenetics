জিম্বাবুয়ের সাথে ৫ টেস্টের সিরিজ চান সাকিব



"হ্যালো, সাকিব বলছেন?"
"স্লামালিকুম। আপনি কে ভাই?"
"আমাকে চিনবেন না। আমি অছ্যুৎ বলাই।"
"কি যে কন! আপনাকে না চেনার কি হলো উৎপাত ভাই! দেশের সবচেয়ে বড়ো ক্রীড়া সাংবাদিক আপনে, আর আপনেরে চিনুম না এইডা তো কবীরাহ গুনাহ হইবো রোজা-রমজানের মাস।"
ফোনের তেমন গণ্ডগোল নাই মনে হয়, আমি তো সাকিবের কণ্ঠ স্পষ্টই শুনছি। কিন্তু সে 'অছ্যুৎ বলাই'কে 'উৎপাত ভাই' শোনার কারণ কি ভাবতে লাগলাম। জিম্বাবুয়ের সাথে টেস্ট ম্যাচের ৪ দিন শেষে দলের পারফর্ম্যান্সে ক্যাপটেন সম্ভবত কিছুটা সাংবাদিক আতঙ্কে আছে। আর হলুদিয়ার উৎপাতের চাইতে বড়ো টেরর এই লাইনে কেউ নাই। অথবা হতে পারে তারা কোনো বিরানির দাওয়াত পেয়েছে। ব্যাকগ্রাউন্ডে অনেক লোকের কথা শোনা যাচ্ছে। হয়তোবা শপিংয়ে বেরিয়েছে দলবেঁধে। যাহোক একবার যখন আমাকে উৎপাত শুভ্র ভেবেছে এবং যথেষ্ট সমীহের সাথেই কথা বলছে, তখন ঝোঁপের কোঁপটা দিয়েই ফেলি, "আপনার একটা ছোট সাক্ষাৎকার নিতে চাই। একটু সময় হবে?"
"শিওর, শিওর!" এমন আগ্রহের সাথে সাকিব উত্তর দেয়, যেন সাক্ষাৎকার দেয়ার জন্য মুখিয়ে আছে।
আমি: আচ্ছা, তাইলে শুরু করা যাক। প্রথমেই জনগুরুত্বপূর্ণ প্রশ্ন, টেস্ট ম্যাচটা কি জিততে পারবেন?
সাকিব: কি সব আউল-ফাউল প্রশ্ন করেন ভাই। ম্যাচ জিতুম না ক্যান? অপোনেন্ট জিম্বাবুয়ে না? এইডা তো ওয়ান-টুর ব্যাপার। তামিম কইছে জার্ভিস, ভিটোরি সবগুলাই ওর্ডিনারি বোলার। আমরা খালি মারুম আর রান করুম।
আমি: কিন্তু প্রথম ইনিংসে তো ৩০০ই করতে পারলেন না!
সাকিব: রাখেন আপনার প্রথম ইনিংস। জিম্বাবুয়েকে ট্রাপে ফেলতে কম রান করেছিলাম। প্রথম ইনিংসে আমরা ৬০০ রান করলে কি ওরা ডিক্লেয়ার করতো? ম্যাচ তো হতো ড্র!
আমি: ভেরি ক্লেভার!
সাকিব: আর কই কি! এখন উইকেটে আছে আশরাফুল ভাই। উনি কইছেন, সাকিব ইউ থার্টি, আই থার্টি, ম্যাচ শেষে হইবো পার্টি!
আমি: কিন্তু এখনো তো অনেক রান দরকার, থার্টিতে তো কাম হইবো না।
সাকিব: আমারে কি থার্টির ব্যাটসম্যান মনে করেন ভাই? অ্যাশ ভাই থার্টি করলে আমি করুম সেঞ্চুরি।
আমি: কিন্তু যদি তা না পারেন? ক্রিকেট গোল বলের ব্যাপার, আউট হইলেই তো কাম শ্যাষ!
সাকিব: তা একটু রিস্ক তো আছেই। এজন্যই কইছিলাম জিম্বাবুয়ের সাথে ৫ টেস্টের সিরিজ চাই। ওডিআই তেও এদের সাথে প্রথম ম্যাচ আমরা ওয়ার্ম আপ হিসেবে হারি, পরে ৪-১ এ সিরিজ জিতি।
আমি: তাই তো! মাত্র একটাই ম্যাচ। বাড়ানোর কোনো উপায় ছিলো না?
সাকিব: ইন্ডিয়ার কারণেই হলো না। তারা খেলবে ৭ ম্যাচের সিরিজ, আর আমরা মাত্র একম্যাচ! আপনেই কন, আমরা কি ভাইসা আইছি?
আমি: (কোথায় ভেসে যাওয়ার কথা বলে বুঝতে পারি না, আমতা আমতা করি) তা ঠিক, তা ঠিক।
সাকিব: ইন্ডিয়া দেখবেন, এবার বুঝবে মজা। জহির খান আউট, ইংল্যান্ডের সাথে বাংলাওয়াশ হবে! অ্যাশ ভাই কইছে, ইন্ডিয়ার টেস্ট স্ট্যাটাস কেড়ে নেয়া উচিত!
আমি: আচ্ছা, অ্যাশের কথায় পরে আসুম। তামিমের কথা একটু বলেন। ওর্ডিনারি বোলারদের বলে এভাবে ২বার আউট হওয়ার পরে সে নিশ্চয়ই খুব মনের কষ্টে আছে?
সাকিব: ধুরু মিয়া, আপনের কোনো ধারণাই নাই। তামিম পুরা ফুরফুরা আছে। ওর্ডিনারি বোলারগো ধোলাই দিয়া ৪০ রানের পরে যে বলে বোল্ড হইলো ওইটা নাকি এক্সট্রা-ওর্ডিনারি, মানে ওর্ডিনারির চেয়েও বেশি ওর্ডিনারি বল ছিলো, বোলারের মুখের দিকে তাকাইয়া সে পিটায় নাই, হাসতে হাসতে বোলড হইয়া ফেরত আইছে।
আমি: তাই কন! কিংবদন্তি ব্যাটসম্যান স্যার আ্যাশ আউট হইতো বাউন্ডারি বল মারতে গিয়া আর কিংবদন্তি-ইন-দ্য-পাইপলাইন স্যার-ইন-মেকিং তামিম ইকবাল খান আউট হচ্ছেন অতি-ওর্ডিনারি বল ছাড়তে গিয়া!
সাকিব: হে হে, এবার ঠিক ধরছেন। তামিম কইছে, জিম্বাবুয়েরে টেস্ট স্ট্যাটাস ফেরত দিয়া আমাগো লস হইছে। এইসব ওর্ডিনারি পেলেয়ারের বিপক্ষে খেইলা তার কোয়ালিটি নষ্ট হইয়া যাইবো, কাউন্টিতে গিয়া ফর্ম পাইবো না।
আমি: তা ঠিক, তা ঠিক। বিপক্ষে যদি আবার আপনার মতো বন্ধুবৎসল ফিলডার না থাকে, তাইলে তো প্রবলেম আরো হইবো। আচ্ছা, একটা কথা কন? যখন টেইলর আর তাইবু আপনাদেরকে ধোলাই দিচ্ছিলো, তখন দুইদিক থিকাই আপনেরা দুই স্লো লেফট আর্ম বোলার বল করতেছিলেন, কোনো পেসার নাই, স্যার আশরাফুল নাই, ঘটনা কি?
সাকিব: ঘটনা বুঝলেন না? অগোরে তাড়াতাড়ি ৪০০ রানের লিড দিতে চাইছিলাম, যাতে ডিক্লেয়ার করে, আমরা ৫০ ওভারের মতো হাতে পাইলে ৪ দিনেই টেস্ট শেষ করতে পারতাম,  একটা দিন ফ্রি পাইতাম। কিন্তু তাইবু-টেইলররা চিকেন, লেগের বাইরের বলেও বাউন্ডারি মারতে পারে নাই তেমন। তামিম বারবার খোঁচাচ্ছিলো বল করার জন্য। একদিন ছুটি পেলে সে মালয়েশিয়ার ট্রিপটা একদিন আগেই মারতে পারে। তার ধারণা আমি আর রাজ ভাই রান দিতে কিপটামি করতেছিলাম। আপনিই বলেন আমরা কি চেষ্টার কার্পণ্য করেছি? এমনকি ইমরুল কায়েসকেও বল দিয়েছি। তাইবু-টেইলর চিকেন হইলে কি আমারে দোষ দেওন যাইবো?
আমি: অবশ্যই না। তাগো আরো মাইরা খেলা উচিত ছিলো। মনে হয় লোপ্পা বল পাইয়া একটু কনফিউজড হইয়া গেছিলো। আচ্ছা, ফার্স্ট ক্লাস ম্যাচে সাকুল্যে ১২ বল করা কায়েসকে বল করতে দিলেন, রহস্য কি?
সাকিব: রহস্য কিছু না ভাই। এক তো জিম্বাবুয়েকে রান দিতে চাইছিলাম। তাছাড়া ট্যুরের আগে কায়েস কইছিলো, সে টেস্ট বোলার হিসেবে দলে আসতে চায়। বিশেষ করে, ওয়ান ডে রান দিয়ে টেস্ট দলে টিকে থাকলেও তার ব্যাটিং অ্যাভারেজ অ্যাশ ভাইয়ের চেয়েও জঘন্য হওয়ায় দলে ব্যাটসম্যান হিসেবে কতোদিন চান্স পাবে, দুশ্চিন্তায় আছে। তাই ব্যাকআপ রোল হিসেবে বোলিং! আমি ক্যাপ্টেন মানুষ, দলের সবার ভালোমন্দ দেখতে হয়!
আমি: তা ঠিক, তা ঠিক। আপনাগো ম্যাচ স্ট্রাটেজিটা একটু বুঝায়া বলেন তো। ৪ সেশনে পৌনে চারশ' রান তাড়া করতে অন্য দলগুলো চায় উইকেট না খোয়াতে। ইনিংস ডেভেলাপ করার পরে পরিস্থিতি ফেবার করলে জয়ের জন্য পুশ, ফেবার না করলে ড্র। অন্যদিকে আপনারা মনে হয় টিটুয়েন্টি মুডে ব্যাট করছেন। কাহিনী কি?
সাকিব: জিম্বাবুয়েকে ঘাবড়ে দিয়েছি ভাই। তাছাড়া তামিম চাইছিলো ৪দিনে ম্যাচ শেষ করে শেষ দিনটা ফ্রি রাখতে। ম্যাচ শেষ না হলেও শেষদিনে সে ফ্রি। আমরা প্রত্যেকেই তামিমের মতো পিটাবো, যতো তাড়াতাড়ি ফ্রি হওয়া যায়, সেই চেষ্টাই থাকবে।
আমি: কোচও কি একই স্ট্রাটেজিতে চলছেন?
সাকিব: ধুরু মিয়া! কোচ তো নতুন লোক। সে প্রথমেই আমার সাথে ঘাপলা করার চেষ্টায় আছিলো। তারে বুঝাইয়া দিমু, কে নেতা আর কে চাকর! তামিম কইছে, সে আরো পিটাইয়া খেলবে, আমিও মারমুখী হমু। অমন কতো কোচ দেখলাম! সিডন্স স্যার কইছে, আমরা দুইজনই অস্ট্রেলিয়ায় খেলার যোগ্য। ওপেনিংয়ে হেডেন আর ৬ নম্বরে গিলির কোনো বিকল্প ওরা এখনো পায় নাই। তামিম আর আমি দুইজনই দুই বাহাতিকে রিপ্লেস করতে পারবো।
আমি: (ওরে খাইছে!) আপনারা অস্ট্রেলিয়া নিয়া এতো ভাবেন, জেমস সাদারল্যান্ড কি জানেন?
সাকিব: কি জানি! সিডন্স স্যার হয়তো তার সাথে যোগাযোগ করবেন। তবে তামিম বেশি উৎসাহী না। তার কথা, বাংলাদেশ বাদ দিয়া অন্য দলে যদি খেলতেই হয়, তাইলে ইসলামী ব্রাদার হিসেবে পাকিস্তানের দুর্দিনেই আমাদের আগে এগিয়ে আসা উচিত। হাফিজ্যার লগে তার ওপেনিং জুটি কেমন হইবো, এইটা সে প্রায়ই গল্প করে।
আমি: তাই তো, তাই তো। ভুলেই গেছিলাম। বিশ্বকাপের আগে তো সে পাকিহুজুরের কাছ থিকা ব্যাটে ফুঁ দিয়া আনছিলো। ফুঁর মাজেজাও হাতে-কলমে দেখা গেছে। শফিউল ছেলেটা ব্যাটিং-বোলিং কইরা ম্যাচ জিতাইলো; কিন্তু ৪০ রান কইরা উইকেট থ্রোর পরেও ফুঁয়ের কারিশমায় ম্যান অফ দ্য ম্যাচ তামিম ইকবাল!
সাকিব: তামিম আশা করতেছে এই টেস্টেও সে ম্যান অফ দ্য ম্যাচ হবে। ফোরটি রান করেছে, তাছাড়া জিম্বু বোলারদের ওর্ডিনারি ট্যাগ দিয়া আমাগো প্রত্যেকরে যে কনফিডেন্স দিছে, তাতেই তার ম্যান অফ দ্য ম্যাচ হওয়া উচিত।
আমি: কিন্তু রান তো করতেছেন আপনি আর স্যার অ্যাশ!
সাকিব: আশু ভাইয়ের কথা বললেন! হে হে, তিনি তো ঈদ ম্যান। এক ইনিংস রান করছে, আর কবে .... খাড়ান, খাড়ান, একটা এসেমেস আইছে, দেইখা লই।
আমি: কার এসএমএস?
সাকিব: জেমি স্যারের। লিখছেন, তামিমের ব্যাটিংয়ে উনি খুব খুশি হইছেন। আমিও যেন এমনি ওর্ডিনারি বোলারদের উড়াইয়া দেই! আচ্ছা, কি যেন কইতেছিলাম?
আমি: স্যার অ্যাশের ব্যাপারটা!
সাকিব: ও হ্যাঁ। অ্যাশ ভাই এক ইনিংস রান করেছে, এই বছরে মাশাল্লাহ উনার ঈদের কোটা শেষ। উনার সাথে আমারে তুলনা করলেন!
আমি: কিন্তু ওই ইনিংসের পর আলুতে তো তারে আবার ক্যাপ্টেন বানানোর জন্য কলাম লেখা হচ্ছে, বড়ো আশা নাকি সেই আশরাফুল।
সাকিব: আপনি মিয়া লোক ভালো না। আপনার স্বভাব এখনও পালটায় নাই। বল করি আমি, রান করি আমি। আর আপনেরা হিরো বানান আশুকে! ডিনারের টাইম হইছে ভাই, ফোন রাখতেছি!
আমাকে কোনো কথা বলার সুযোগ না দিয়ে সাকিব লাইন কেটে দিলো। এই ক্যাপ্টেন্সি প্রসঙ্গ তোলা উচিত হয় নাই। আমি যে তার আলুর উৎপাত ভাই না, সচলের অছ্যুৎ বলাই এই ভুলটা ভাঙ্গানোরও চান্স পেলাম না।

