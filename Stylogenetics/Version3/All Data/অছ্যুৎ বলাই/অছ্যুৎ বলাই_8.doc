বাংলাদেশ ক্রিকেট দল, আশরাফুল ও প্রথম আলোর ক্রিড়া সাংবাদিকেরা



একটা ক্রিকেট দল হলো একটা টেমপ্লেট। এই টেমপ্লেটে ১১ টা পজিশন থাকে, প্রত্যেকটা পজিশনের কিছু বৈশিষ্ট্য থাকে, বৈশিষ্ট্যগুলো সময় ও খেলার পরিস্থিতির সাথে অভিযোজিত হয়। এরকম প্রত্যেকটা পজিশনে খেলার জন্য যে খেলোয়াড়কে নির্বাচিত করা হয়, তার যোগ্যতা বিচার করা হয় ওই পজিশনের জন্য দরকারী বৈশিষ্ট্য বিচার করে। খেলোয়াড়কে দলের জন্য প্রয়োজনীয় নির্দিষ্ট এবং অভিযোজনযোগ্য ভূমিকায় (রোল) অবদান রাখতে হয়। এজন্যই একটা দলে ১১ জন শচীন টেন্ডুলকার খেলেন না, ১১ জন ম্যাকগ্রা খেলেন না; বা ৫ জন শচীন আর ৫ জন ম্যাকগ্রাও একসাথে খেলেন না। একটা ক্রিকেট দল শুধুমাত্র ১১ জন খেলোয়াড়ের এলোপাতাড়ি সমষ্টি না; বরং ভূমিকার সমাহার। আর এক একজন খেলোয়াড় হলো দলের সেই ভূমিকাটা সূচারুরূপে পালনকারী।
এভাবে 'দল' গঠনের সুবিধা হলো দলের কম্পোজিশনে খুব বেশি ওলোটপালোট না করেও একটা পজিশনের খেলোয়াড়কে অপেক্ষাকৃত ভালো যোগ্যতার খেলোয়াড় দিয়ে প্রতিস্থাপিত করে দলের সার্বিক মান উন্নয়ন করা যায়। একজন নির্দিষ্ট খেলোয়াড় অবশ্য বিভিন্ন পজিশনে খেলার জন্য প্রয়োজনীয় ভূমিকা পালন করতে পারে। যেমন, দক্ষিণ আফ্রিকা টেস্ট ও ওয়ান ডে দলের ওয়ান ডাউন ব্যাটসম্যান জ্যাক ক্যালিস আইপিএল-এ ওপেন করে। অনেক সময় একজন হার্ডহিটারকে পাওয়ার প্লের সুবিধা নিতে ওপেনিংয়ে বা ওয়ান ডাউনে পাঠানো হয়। এগুলোও ভূমিকা পালনের হিসাব। তবে এরকম বহু-ভূমিকা পালনের যোগ্যতাসম্পন্ন খেলোয়াড় নিতান্তই সংখ্যালঘু এবং প্রত‌্যেক খেলোয়াড়েরই একটা নির্দিষ্ট ভূমিকায় খেলার যোগ্যতা অন্য ভূমিকার তুলনায় শক্তিশালী হয়।
এবার আসা যাক, বাংলাদেশ দলে আশরাফুলের ভূমিকা কি, সে বিষয়ে। আশরাফুল একজন অত্যন্ত প্রতিভাবান ব্যাটসম্যান। ক্রিকেটের অধিকাংশ শটই সে সাবলীলভাবে খেলতে পারে। কিন্তু সমস্যা হলো ম্যাচের অবস্থা বুঝে শট সিলেকশনে। ডিপ ব্যাকওয়ার্ডে ফিলডার রেখে শর্টপিচ বল দিলে আশরাফুল নিশ্চিতভাবেই হুক করতে গিয়ে ক্যাচ দিবে। এছাড়া অফ স্ট্যাম্পের বাইরের বলে খোচা দিয়ে উইকেট কীপার বা স্লিপে ক্যাচিং প্র্যাকটিস করানোও তার রুটিনের অংশ। অত্যন্ত প্রতিভাবান হওয়ার পরেও তার আউটগুলো প্রায় সবসময়ই 'বাজে'। চমৎকার খেলতে থাকা অবস্থায় দেখা যায় হঠাৎ করেই বাজে শট খেলে সাজঘরে। এজন্যই ৫৬ টেস্ট খেলার পরেও তার ব্যাটিং গড় মাত্র ২৩। নমুনা হিসেবে ৫৬ টেস্ট অনেকটা সময় এবং এরকম পরিসংখ্যানের খেলোয়াড় একটা টেস্ট দলের টপ অর্ডারে খেলার যোগ্য না। বাংলাদেশ দল টেস্ট ক্রিকেটে নতুন হওয়ায় এরকম আশরাফুলদেরকে নিয়েই শুরু করতে হয়েছে, সেটা শর্টটার্মে কোনো সমস‌্যা না। কিন্তু লংটার্মে সমস্যা হলো টেস্ট দলের ৩ বা ৪ নম্বরে ব্যাট করা খেলোয়াড়ের ভূমিকা মোটামুটিভাবে ইনিংসপ্রতি ৫০ রানের মতো অবদান রাখা এবং এজন্যই আশরাফুলদের চেয়ে বেশি যোগ্যতার খেলোয়াড় সৃষ্টির চেষ্টা অব্যাহত রাখতে হয়। এই ৫০ এর টার্গেটে কোনো শর্টকাট নেই, এক দু'দিনে এরকম যোগ্যতার খেলোয়াড় উঠে আসে না, তবে চেষ্টা অব্যাহত রাখতে হয়। সেক্ষেত্রে একজন পরীক্ষিত অনুন্নয়নশীল অযোগ্য খেলোয়াড়কে বছরের পর বছর খেলিয়ে যাওয়া দলের উন্নতির পক্ষে বিরাট বাধা।
এই বাধা কাটানোর চেষ্টা না করে 'আশরাফুলকে খেলাতেই হবে' এরকম মনোভাব থেকে তাকে নিয়ে অনেক পরীক্ষা-নিরীক্ষা করা হয়েছে। তাকে ওপেনিংয়ে পাঠানো হয়েছে, কোনো লাভ হয় নি। জেমি সিডন্স এসেই তাকে ধৈর্য্যের পাঠ দেয়ার চেষ্টা করেছেন, সেটাও কোনো কাজে আসে নি। আগে সে ১২ বলে ২০ রান করে আউট হতো, ধৈর্য্যের পাঠ নেয়ার পরে ৪৫ বলে ২০ রান করে; কিন্তু আউট হয় সেই খোঁচা মেরেই। তাকে তার নিজের সমস্যা বোঝার সুযোগ না দিয়ে 'দলের অবিচ্ছেদ্য অংশ' হিসেবে ট্যাগিং করায় তার যে সমস্যা আছে, এটাই সে ধরতে পারে নি। দীর্ঘ সময় জাতীয় দলে খেলার পরেও তার নিজের কোনো উন্নতি হয় নি, দলের উন্নয়নেও সে কোনো তেমন কোনো ভূমিকা রাখতে পারে নি।
বাংলাদেশ ক্রিকেট দলের ক্ষেত্রে আশরাফুলই এরকম একমাত্র কেস না; বরং একই দল বছরের পর বছর চালিয়ে যাওয়া নীতি - যেখানে দলের সংজ্ঞা হিসেবে মাত্র ১৫/১৬ জন নির্দিষ্ট ক্রিকেটারের সমষ্টিকে গ্রহণ করা হয়েছিলো - বাংলাদেশ ক্রিকেটের উন্নয়নকে বাধাগ্রস্ত করেছে। টপ লেভেল ক্রিকেটে অপেক্ষাকৃত নতুন এবং ফুটবলকে প্রতিস্থাপিত করে জনপ্রিয়তায় এক নম্বরে উঠে আসা ক্রিকেট ক্রেজের বাংলাদেশে স্বাভাবিকভাবেই অপেক্ষাকৃত বেশি যোগ্যতায় ক্যারিয়ার শুরু করার মতো ক্রিকেটার তৈরি হবে। কিন্তু এমনকি গত বিশ্বকাপের আগেও হেড কোচের মুখ থেকে শুনতে হয়েছিলো 'এই ১৫ জনের বাইরে দেশে আর কোনো যোগ্য ক্রিকেটার নাই'!
কোচের কথাটা যে পুরোপুরি মিথ্যা ছিলো আজকের নাসির হোসেন, ইলিয়াস সানি বা সাব্বির রুমানরা তার জ্বলজ্যান্ত প্রমাণ। কোনো ইঞ্জিন ঠিকমতো চললে তাতে হয়তো পরিবর্তন দরকার নেই; কিন্তু বাংলাদেশ ক্রিকেটের ইঞ্জিন বিশ্বের সাথে তাল মেলাতে গেলে যেখানে উন্নয়নের বিকল্প নেই, সেখানে একজন ফর্মহীন রাজ্জাককে বসিয়ে ইলিয়াস সানিকে সুযোগ না দিলে বুঝা যাবে কিভাবে যে দেশে আর কোনো যোগ্য ক্রিকেটার আছে কিনা? একজন আশরাফুল বা রোকন ভার্সন-২ জুনায়েদকে না বসালে কিভাবে নাসিরদেরকে পাওয়া যাবে?
এই বসানোর কাজটা বাংলাদেশে নানা কারণে করা হয় না। দলের ইয়ে মেরে একজন আশরাফুলকে ম্যাচের পর ম্যাচ ডাব্বা মারার সুযোগ না দিয়ে গেলে সবচেয়ে বেশি জ্বালাপোড়া শুরু হয় আমাদের কিছু ক্রিড়া সাংবাদিকের। সাকিব হোক, মাশরাফি হোক আর আশরাফুল হোক, যে খেলোয়াড় যতো বেশি হটকেক, তাকে নিয়ে ততো বেশি নিউজ বানাতে হবে। ক্রিকেট গোল্লায় যাক, নিউজ বিক্রিই উনাদের সাংবাদিকতার একমাত্র ধ্যানজ্ঞান।
আশরাফুলের ক্ষেত্রে সবচেয়ে এগিয়ে আছেন প্রথম আলোর সাংবাদিকেরা। আশরাফুল বায়ুত্যাগ করলেও উনারা কাউকে না কাউকে চীনাবাদাম খাওয়ানোর দায়ে দোষী করে কলাম লিখেন। সম্প্রতি টেস্ট দল থেকে বাদ পড়া আশরাফুলের সর্বশেষ টেস্টের ইনিংস দেখিয়ে উনারা কান্না জুড়ে দিয়েছেন; কিন্তু এর আগে সর্বশেষ ৫০ প্লাস স্কোর আশরাফুলের ব্যাট থেকে এসেছিলো ২০০৮ সালে। জিম্বাবুয়ের বিপক্ষে এই ৭৩ রানের ইনিংসেও যথারীতি উইকেট থ্রো করে দিয়ে সাজঘরে ফেরা আশরাফুলকে এই ইনিংসের কল্যাণে আরো ৩ বছর টেস্ট খেলিয়ে যেতে হবে! তা না করলে প্রথম আ-লোর সাংবাদিক দল নির্বাচন নিয়ে উপহাস করে লিখবেন,
এ কেমন টেস্টদল! এক আশরাফুলকে দলে না নেয়ায় দল হয়ে যায় 'হাস্যকর', কোচ, নির্বাচকেরা হয়ে যান 'হাসির খোরাক'! দলে নতুন মুখ নাসির, ইলিয়াস, শুভাগতকে নেয়ায় দলের অভিজ্ঞতার থলেতে টান পড়ে!
'ক্যাডায় বাদ দিলো রে আশরাফুলকে!?' এই প্রশ্নের জবাব খুঁজতে উনারা শার্লক হোমস হয়ে যান। হাসির খোরাক নির্বাচকরা নাকি তাকে দলে রাখতে চেয়েছিলো; কিন্তু লোটাস কামালই যতো নষ্টের মূল! কোচও কাভারেজ পান। তবে কোচের "ও ভালো মারছে এবং তার পরও ওর বাইরে থাকাটা খুবই দুর্ভাগ্যজনক। এটা সবার জন্য একটা বার্তাও। বাংলাদেশ দলে থাকতে হলে ভালো খেলতে হবে।" এই বক্তব্য ছাপিয়ে হেডলাইন হয়ে যায় ওর বাইরে থাকাটা দুর্ভাগ্যজনক। যেখানে কোচ মোটামুটি স্পষ্টভাবেই বলছে বাংলাদেশ দলে থাকলে ভালো খেলতে হবে, ভালো না খেলার কারণেই আশরাফুল বাদ, সেখানে 'আশরাফুল না থাকায় কোচও কান্নাকাটি করছেন' জাতীয় একটা টুইস্ট আনা হয়।
ওয়েস্ট ইন্ডিজ দলের সমস্যা একেবারেই ভিন্ন। তাদের বোর্ডের কিছু খাটাশের কারণে গেইল, সারওয়ান, চন্দরপলের মতো খেলোয়াড়েরা দলের বাইরে। প্রায় ৫০ গড়ের চন্দরপল ক্রিকেট বোর্ডের কারণে ঝামেলায়; অন্যদিকে ২৩ গড়ের আশরাফুল তো পারফর্ম্যান্সের কারণে বাদ। কিন্তু আলুতে দুজনকেই এক পাল্লায় তুলে দেয়া হয়। দুজনের প্রতিই নাকি অন্যায় করা হয়েছে! আশরাফুলের সম্বল ৩ বছর পরে এক ইনিংসে ৭৩ রানের কারণে তাকে আরো ৩ বছর না খেলানোটাই প্রথম আলো সাংবাদিকের বিবেচনায় অন্যায়!
তবে প্রথম টেস্ট শেষ হওয়ার পরে অন্যায়ের প্রতিবাদে তারা একটু চুপসে যাবেন হয়তো। 'হাস্যকর' নির্বাচনের মাধ্যমে দলে আসা ইলিয়াস সানির ম্যান অফ দ্য ম্যাচ পারফর্ম্যান্সের সাথে সাথে বাংলাদেশ দল যেভাবে ওয়েস্ট ইন্ডিজকে নাকানি-চুবানি খাইয়েছে, তাতে আশুপ্রীতি প্রথম আলু থেকে কয়েকদিনের জন্য জরুরি কাজে বাইরে যাওয়ার সম্ভাবনা প্রবল। বাই এনি চান্স বাংলাদেশ যদি পরের টেস্টটা হারে, তখন তারা আবার জরুরি কাজ থেকে ফিরে এসে কলম ভাঙবেন, এটা নিশ্চিত। জিম্বাবুয়ে টেস্টে ৩ বছরের মধ্যে নিজস্ব সেরা পারফর্ম্যান্স দিয়েও দলের হার এড়াতে অবদান না রাখা স্যার আশরাফুলের অনুপস্থিতিই তখন ওয়েস্ট ইন্ডিজের সাথে বাংলাদেশের হারের একমাত্র কারণ হয়ে যাবে!
-------
লেখাটা ক্রিকেটপ্রেমী সচল স্বপ্নহারাকে উৎসর্গ করা হলো।

