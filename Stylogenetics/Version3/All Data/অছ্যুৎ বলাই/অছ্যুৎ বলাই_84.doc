বিশ্ববিদ্যালয়গুলো বন্ধ করে দেয়া হোক



বাঙালির উন্নতি হয় না, কারণ, বাঙালি কথা বেশি কয়, কাজ করে কম। সুতরাং দেশের উন্নতির জন্য বাঙালির মুখ বন্ধ করা উচিত।
বাঙালির শৃঙ্খলা নাই। রাত তিনটায় ঘুমায়, উঠে সকাল ১১ টায়, অফিসে লেট করে যায়, অফিসে গিয়াও ঘুমায়। সুতরাং বাংলাদেশের সমস্ত অফিসে বাঙালির নিয়োগ বন্ধ করা উচিত।
বাঙালি সরকারের টাকায় ফ্রি ফ্রি পড়ে। ফ্রি পড়ে বলে টের পায় না, কত ধানে কত চাল। প্রাইমারী স্কুলে থাকতে স্কুল পালায়, মাধ্যমিকে গিয়া খালি নকল আর নকল করে। শিক্ষকরা আরেক ধাপ উপরে। ক্লাসে কিছুই পড়ায় না, বাসায় ব্যাচের পর ব্যাচ। এই অনিয়ম দূর করতে অবিলম্বে স্কুলগুলো বন্ধ করে দেয়া হোক।
যার হয় না ন'য়ে, তার হয় না নব্বইয়েও। বাঙালি নকল-টকল করে কোনোমতে একবার বিশ্ববিদ্যালয়ে ভর্তি হতে পারলেই হলো। পড়াশুনা বাদ দিয়া টিউশনি করে। রাজনীতি করে, ভাঙচুর, হরতাল করে, ছিনতাই করে, অপহরণ করে, পরীক্ষা পিছায়, বিশ্ববিদ্যালয় বন্ধ করে দেয়। শিক্ষকরাও পলিটিক্স করে, লাল-নীল-সাদা রঙের বায়াত গ্রহণ করে। আর আছে খ্যাপ মারা। নিজের ক্লাস নেয়ার নাম নাই, প্রাইভেটে গিয়া খ্যাপ মেরে পকেট ভারী করে। বুয়েট নিয়া চিল্লান। বুয়েটের পোলাপাইনও চোথা মেরে পাস। কোনোদিন বই ছুঁয়ে দেখেছে? তারপর পড়াশুনা শেষ করে বিদেশে যায়। যায় তো যায়, আর আসে না। অ্যাগো পিছনে সরকারের টাকাগুলা খামাখা মাটি হয়। সুতরাং অবিলম্বে বিশ্ববিদ্যালয়গুলো বন্ধ করা হোক।
বাঙালি জাতি হিসেবে খুব খারাপ। সব শালা 'পাবলিক'। গণতন্ত্রের বুলি আওড়ায়। কিন্তু তত্ত্বফেরেশতারা আসার আগের ১৫ বছর সেই গণতন্ত্রের রূপ অনেক দেখা হইছে। দুর্ণীতি দুর্ণীতিতে চিঁড়ে-চ্যাপটা হয়ে গেছে দেশ। কথায় কথায় হরতাল, জ্বালাও পোঁড়াও, গাড়ি ভাঙ্গো, দ্যাশের অর্থনীতি পুরা পঙ্গু করে দিয়েছে। সুতরাং গণতন্ত্র নিপাত যাক।
এত দুরাশার মাঝেও আমাদের আশা একমাত্র দেশপ্রেমিক সেনাবাহিনীকে নিয়ে। তারা শৃঙ্খলা বুঝে, সকাল বিকাল প্যারেড করে, ট্রেনিং করে, সিডরে ত্রাণ দেয়, রাস্তা বানানোর প্রজেক্ট করে, জাতিসংঘ মিশনে গিয়ে দেশের অর্থনীতিতে বৈদেশিক মুদ্রার জোয়ার বইয়ে দেয়, যা সবার কল্পনারও বাইরে ছিলো, ন্যাশনাল আইডিকার্ডের মত সেই অসম্ভবকেও সম্ভব করেছে আমাদের সেনাবাহিনী। একাত্তরে স্বাধীনতা যুদ্ধ করেছে, এরশাদ সাহেবের মত অনেকেই প্রাণের মায়া ত্যাগ করে শত্রুশিবির পাকিস্তানে অবস্থান করেছেন তাদের গতিবিধি 'পর্যবেক্ষণ' করার জন্য। শেখ মুজিবের অপশাসনে বিপর্যস্ত দেশকে জনগণের স্বার্থেই তারা রক্ষা করেছেন। সাপের পোলা সাপ হয়, তাই রাসেল-টাসেলকেও বাঁচিয়ে না রাখার কাজ সূচারুরূপে সম্পন্ন করেছেন আমাদের দূরদর্শীতাসম্পন্ন সেনাবাহিনী। তার পরের পনের বছরের ইতিহাস শুধু নতুন বাংলাদেশ গড়ার। সুতরাং স্কুলগুলো বন্ধ করা হোক, বিশ্ববিদ্যালয়গুলো বন্ধ করা হোক, সামরিক বাহিনীকে আরো শক্তিশালী করা হোক, প্রকৃত দেশপ্রেমিকেরা দলে দলে সামরিক বাহিনীতে যোগ দিন।
------
এই পোস্ট লিখতে লিখতে মাথা ব্যথা হয়ে গেলো। ডাক্তারের কাছে যাইতেছি। কেউ ডাক্তারকে এই পোস্টের কথা বইলেন না, তাইলে সে আমার মাথা কেটে সেখানে বাঁদরের পা লাগানো প্রেসক্রাইব করতে পারে। যা দিনকাল পড়েছে, বাঁদরের পা এখন বাংলাদেশে হীরার চেয়ে দামি।

