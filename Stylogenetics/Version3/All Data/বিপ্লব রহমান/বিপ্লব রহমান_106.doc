সচলে এ কী দেখি!



কাজের চাপে আগের মতো প্রতিদিন সচলে ঢুঁ মারা হয় না। মাঝ রাতে ঘুম ভেঙে গেলে মোবাইল ফোন টিপে পড়ে ফেলা হয় না দারুন কোনো পোস্ট।  সব মিলিয়ে ব্লগ পড়া বা লেখা -- কোনোটাই আর আগের মতো হচ্ছে না।  হঠাৎ হয়তো কাজের ফাঁকে সময় পেলে প্রিয় সচলে একবার ঘুরে যাই। 
আজ খানিকটা সময় পেয়ে সচলের পাতা দেখে চমকে উঠলাম। অকপটে বলছি, এক নজরে প্রথম, দ্বিতীয় ও তৃতীয় পাতার লেখাগুলোর শিরোনাম ও ক্যাটাগরি দেখে বেশ হতাশই হলাম। সব লেখকের প্রতি শ্রদ্ধা রেখেই বলছি, অল্প কয়েকটি লেখা বাদে  অধিকাংশ  ব্লগই সাহিত্য-ঘেঁষা। বৈচিত্রতার বড়ই অভাব। 
অবশ্য অনেকদিন ধরেই সচলের এই রূপান্তরিত রূপ টের পাচ্ছিলাম। তবে এখন প্রথম পাতার ২০টি পোস্টের মধ্যে ১৪টি পোস্টই যখন দেখি সচল ও অতিথিরা সকলেই গল্প, অনুগল্প, কবিতাও উপন্যাস দিয়ে ব্লগ ভর্তি করে ফেলেছেন, তখন নিজেকেই প্রশ্ন করি, আরে প্রিয় সচল, তোমার হলোটা কী? তুমি কী শেষে আটস-বিডিনিউজ এর  ব্লগ সংস্করণ হতে চললে? অথাৎ সাহিত্য নির্ভর  ব্লগ!
কোথায় সেই রং-বেরং এর নানা স্বাদের এর লেখাগুলো? না কী অনলাইন রাইটার্স কমিউনিটির সচল কর্তৃপক্ষ অনুগল্পের ই-বুক সংস্করণ প্রকাশের পর এখন সাহিত্য চর্চাকেই উৎসাহিত করছেন? 
শেষ পর্যন্ত যদি তাই-ই হয়, তাহলে তো আমি বাদ! আর যা-ই হোক, গল্প (তা সে অনু-পরমানু যা-ই হোক না কেনো)-কবিতা-উপন্যাস--অনলাইনে পাঠ বা লেখা--কোনটাই তো আমাকে দিয়ে হবে না। তাহলে কেমনে কী? 

