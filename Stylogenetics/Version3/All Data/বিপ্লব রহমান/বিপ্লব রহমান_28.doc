স্বপ্নের বই...



গেরিলা নেতা সন্তু লারমার হাইড আউটে, ৫ মে, ১৯৯৪
স্বপ্নের বইটা অবশেষে লেখা হয়েছে!'রিপোর্টারের ডায়রি: পাহাড়ের পথে পথে'।...
অনেক বছর ধরে পাহাড়ে, বনে-বাঁদাড়ে ঘুরে ঘুরে অনেকটা জীবন ক্ষয় করে যে বিচিত্র অভিজ্ঞতা অর্জন হয়েছে, তারই কিছু নিয়ে সাজানো হয়েছে এই বইয়ের অক্ষরমালা। 
দেড়দশকেরও বেশী সময় ধরে পাহাড়ে তথ্য-সাংবাদিকতা করতে গিয়ে শান্তিবাহিনী-সেনা বাহিনীর যুদ্ধ, শান্তিবাহিনীর গেরিলা শিবির, গণহত্যা, শরনার্থী শিবির, কল্পনা চাকমা অপহরণসহ নানা ঘটনার মুখোমুখি হতে হয়েছে। একজন রিপোর্টার যে সব কথা তার নৈর্ব্যাক্তিক রিপোর্টে বলতে পারেননি, তা-ই বলার চেষ্টা করা হয়েছে ছোট্ট এই বইটিতে। সংবাদ-নেপথ্য কথন নিয়ে সাজানো এই বই একই সঙ্গে রিপোর্টারের জার্নালও বটে।
.
প্রায় ১৭ বছর ধরে মাথার ভেতরে একটু একটু করে লেখা হচ্ছিলো এই বই। আর এ বছরের শুরুতে নিজেস্ব বিভিন্ন নোট ও স্মৃতি হাতড়ে, নানান জনের সঙ্গে অভিজ্ঞতা বিনিময়ের পর বাস্তবে এই কাজে হাত দেওয়া হয়। বইয়েরই পাণ্ডুলিপি ইমেইল করে দেওয়া হয়েছিলো সহব্লগার মাহবুব লীলেনকে। তিনি অনেক ব্যস্ততার ভেতরেও ধৈর্য্য ধরে লেখাগুলো পড়েছেন, একাধিকবার মুখোমুখি ও ফিরতি ইমেইলে তার গুরুত্বপূর্ণ মতামত দিয়েছেন। আর তার মতামত মেনে সংশোধন করা হয়েছে বইয়ের লেখা। 
আরেক সহব্লগার ও প্রকাশক আমেদুর রশীদ টুটুল 'শুদ্ধস্বরের' পক্ষ থেকে বাড়িয়ে দিয়েছেন সত্যিকার সহযোগিতার হাত। তবে অনিবার্য কারণে শেষ পর্যন্ত বইটি বন্ধুবরেষু প্রকাশক রাজিব নূরের 'পাঠসূত্র' প্রকাশনী থেকে বের হচ্ছে।...
এককথায় বইটির চমৎকার প্রচ্ছদ করে দিয়েছেন সহব্লগার আহমেদ অরূপ কামাল। আর বইটির শিরোনাম ঠিক করতে সহব্লগার সামরান হুদা, শ্যাজাদি এবং মুশফিকা মুমু আন্তরিকভাবে সহযোগিতা করেছেন। 
এই লেখার মাধ্যমে তাদের জানানো হচ্ছে অশেষ কৃতজ্ঞতা ও ধন্যবাদ।
ইচ্ছে আছে, আগামী একুশে বই মেলায় বইটি প্রকাশ করার। প্রাথমিকভাবে এর দাম ধরা হয়েছে ১০০টাকা মাত্র। 
বলা বাহুল্য হবে না যে, এই বইয়ের প্রধান টার্গেটগ্রুপ যেহেতু আদিবাসী পাহাড়ি জনগণ, তাই লক্ষ্য রাখা হয়েছে দাম যেনো তাদের হাতের নাগালে থাকে; তাই ইচ্ছে করেই এর কলেবর বৃদ্ধি করা হয়নি। একই কারণে এটি সাদা কাগজে পেপারব্যক আকারে মূদ্রিত হতে পারে। 
সব কাজ শেষ; এখন শুধু মূদ্রনটুকুই বাকি। 
ইচ্ছে আছে, বইটি মূদ্রণের পর এর সব লেখা সচলে ই-বই হিসেবে প্রকাশ করার...অবশ্য এ জন্য সচল কর্তৃপক্ষের অনুমতি প্রয়োজন হবে। 
সবার আন্তরিক শুভ কামনা প্রত্যাশা। জয় হোক!
 
