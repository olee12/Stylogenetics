রাহেলা: আপডেট



.
আলামতের অভাবে সাভারের আলোচিত গার্মেন্টস কর্মী রাহেলা হত্যাকাণ্ডের মামলার বিচার কাজ থমকে গেছে। 
সোমবার দুপুরে নারী ও শিশু বিষয়ক অপরাধ দমন ট্রাইব্যুনাল - ১ এ মামলাটি শুনানির জন্য তোলা হয়। 
কিন্তু মামলাটির জব্দ তালিকার দুই সাক্ষী আলমগীর হোসেন এবং আক্কাস আলী আদালতে সাক্ষ্য দেয়ার জন্য হাজির হননি। তবে এর আগে চলতি বছরের ১৮ এবং ৩০ এপ্রিল তারা আদালতে হাজির হলেও আলামতের অভাবে রাষ্ট্রপক্ষ তাদের সাক্ষ্য নিতে পারেননি। 
বিশেষ পাবলিক প্রসিকিউটার আব্দুল কাউয়ুম খান সোমবার জানান, তদন্ত কর্মকর্তা গোয়েন্দা পুলিশের তৎকালীন উপ পরিদর্শক রাশেদ আহমেদ চৌধুরীসহ আরও দুই তদন্ত কর্মকর্তা আলামত সংগ্রহে রাষ্ট্রপক্ষের আইনজীবীকে কোনো সাহায্য করছেন না বলে আদালত জব্দ তালিকার এই দুজন সাক্ষীর সাক্ষ্য নিতে পারেননি। সাক্ষী অনুপস্থিত থাকায় মামলার বিচারক খলিলুর রহমান ৬ জানুয়ারি নতুন একটি সাক্ষ্য গ্রহণের তারিখ ঘোষণা করেন। 
তিনি আরও জানান, তিনি ওই তদন্ত কর্মকর্তাকে টেলিফোন করে জানবেন, আলামতের ক্রমিক নম্বর কতো এবং তা কোথায় রয়েছে। 
গত বছর ২ এপ্রিল মামলার বাদী সাভার থানার তৎকালীন উপ পরিদর্শক মদন মোহন বণিক এবং জাহাঙ্গীরনগর বিশ্ববিদ্যালয়ের সহকারি রেজিস্ট্রার হামিদুর রহমান চলতি বছরের ১৮ এপ্রিল দুদফায় সাক্ষ্য দেন। 
২০০৪ সালের ২২ আগস্ট জাহাঙ্গীরনগর বিশ্ববিদ্যালয়ের ক্যাম্পাস এলাকায় মুমূর্ষু অবস্থায় উদ্ধার করা হয়েছিলো রাহেলাকে। স্থানীয় কয়েকজন বখাটে তাকে ধর্ষণ করে গলা কেটে ফেলে যাওয়ার প্রায় এক মাস পর রাহেলা হাসপাতালে মারা যায়। 
এই মামলার তিনজন আসামী হাইকোর্ট থেকে আগেই জামিনে মুক্তি পেয়েছে। কবির, দেলোয়ার ও ফজলুল হক ফজল নামের এই তিনজন সোমবার আদালতে হাজিরা দেয়। মামলার প্রধান আসামী লিটন এখনো পলাতক। 
(তথ্যসূত্র: বিডিনিউজ টুয়েন্টিফোর ডটকম।)
 
