প্রতিক্রিয়া



.আমি বিডিআর-এর সদ্য সমাপ্ত বিদ্রোহটিকে কোনোভাবেই ৭ নভেম্বর ১৯৭৫ এর সঙ্গে তুলনা করতে নারাজ। কারণ সেটির প্রেক্ষাপট ছিলো ভিন্ন; এটি ছিলো সফল এক সিপাহী -জনতার বিদ্রোহ।
বরং বিডিআর বিদ্রোহটিকে ১৮৫৭ সালের মঙ্গলপাণ্ডের অসংগঠিত বিদ্রোহের সঙ্গে খানিকটা তুলনা করা চলে। যদিও সেটি ছিলো আমাদের স্বাধীনতার প্রাথমিক লড়াই; এর দমন প্রক্রিয়াও ছিলো ভিন্নতর। ওই বিদ্রোহটি ব্রিটিশ সেনা বাহিনী দমন করেছিলো নির্মম বারুদ ও ফাঁসির দড়িতে। 
ইতিহাস স্বাক্ষী, ১৯৭১ এর সেনা, ইপিআর ও পুলিশের বিদ্রোহ শেষ পর্যন্ত মহান মুক্তিযুদ্ধকে সফলতা এনে দিয়েছে। আর এর পরে ১৯৭৫ এর ৭ নভেম্বরের বিদ্রোহটি ছাড়া সব কয়েকটি বাহিনীর বিদ্রোহই হয়েছে শেষ পর্যন্ত ব্যর্থ। 
এর একটি কারণ বোধহয়, ওই  দুটি বিদ্রোহ ছিলো পরিকল্পিত, জনসমর্থিত ও রাজনৈতিক।
বিডিআর বিদ্রোহ মনে করিয়ে দেয়, আমাদের করের পয়সায় গড়ে ওঠা রাষ্ট্রীয় এইসব দুর্নীতি ও নিপীড়নমূলক বাহিনীগুলোর অভ্যন্তরীণ দৈন্যতা কতো প্রকট। আর এ কথা কে না জানে, একেকটি বিদ্রোহের পেছনে থাকে কতদিনের ছাইচাপা ক্ষোভ, বৈষম্যের মর্মবেদনা! 
স্বীকার করতে দোষ নেই, শেষ পর্যন্ত শেখ হাসিনার সরকার বেশখানিকটা মুন্সিয়ানার সঙ্গেই পরিস্থিতি সামাল দিতে পেরেছে। সদর দফতরে মে. জে. শাকিলসহ কয়েক অফিসার নিহত হলেও তাদের স্ত্রী-কন্যারা ধর্ষিত হননি। সীমান্তেও হয়নি তেমন কোনো রক্ষক্ষয়ী গৃহযুদ্ধ। 
আর যদি শ'খানেক লাশ ও জনগণের বাড়তি করের বিনিময়ে অপারেশন ডাল-ভাতের সফলতার (?) দাবিদার সীমান্তের অতন্দ্র প্রহরীগণের বেতন-ভাতা-রেশন বাড়ে, তাহলে জাতির তেমন কী-ই বা আর আসে-যায়?
---
ছবি: পিলখানা অভিমুখে সাঁজোয়া বাহিনীর অভিযান, ২৬ ফেব্রু. বিকেল সাড়ে ৪টা, লেখক।
 
