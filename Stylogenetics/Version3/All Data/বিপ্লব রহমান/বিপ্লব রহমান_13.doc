বুকের ভেতর বৃষ্টি ঝরে...



আমার বন্ধু মাহবুব আলম পল্লবকে অনেকদিন দেখি না। অনেকদিন তাঁর সঠিক কোনো খবর কেউ দিতে পারে না। ...
এক-এগারোর পর হঠাৎ একদিন পল্লব ফোন করে, বিপ্লবদা, বেঙ্গল ফাউন্ডেশন লোক ছাঁটাই করছে। সেই তালিকায় আমিও আছি। চাকরী চাই!
আমি পল্লবকে একটা জীবন-বৃত্তান্ত নিয়ে সাবেক কর্মস্থল বিডিনিউজ টোয়েন্টিফোর ডটকম-এ আসতে বলি। সে আর আসেনি। ওর মোবাইল ফোনটিও বন্ধ অনেকদিন। ওর ঘনিষ্ট আরেক সাংবাদিক বন্ধুকে জিজ্ঞাসা করি তার কথা। সে-ও কোনো তথ্য দিতে পারে না।
হঠাৎ ফেসবুকে পল্লবকে পাই। সেখানে ওর খোঁজ-খবর কিছু পাই। কী একটা সিনেমা বানানোর কাজে নাকী ব্যস্ত। আমার ম্যাসেজ-মন্তব্য, কোনোটিরই সে কোনো জবাব দেয় না। তাঁর নিশ্চুপতা আমাকে আহত করে।...আমি ঝিনুকের মতো সয়ে যাই...সয়ে যাই সব।
.
টুকরো খবর শুনতে পাই, বন-পাহাড়-জঙ্গল প্রিয় পল্লব একটি পাহাড়ি মেয়ের প্রেমে পড়েছে। ...পাহাড়ি মেয়েদের নিয়ে ওর ফ্যান্টাসিকে এক সময় আমি তীব্র সমালোচনায় তুলো-ধুনো করেছি। ও সে সব মেনেও নিয়েছে।  ওর এই সব উদারতা সত্বেও 'বাঙালি বাবুর এই প্রেমটিকে' আমি মনে মনে কোনোভাবে সমর্থন করতে পারি নি।
তবে শুনতে পাই, রাঙামাটির মেয়েটিও নাকী পল্লবের প্রেমে মুগ্ধ! হা ঈশ্বর! 'যার প্রেমে যার মজেছে মন, কে বা হাঁড়ি, কে বা ব্রাক্ষ্মণ?'...
আর মেয়েটির পরিবারের  তীব্র আপত্তি সত্বেও না কী পল্লবের বিয়ে ওই মেয়েটির সঙ্গেই ঠিকঠাক হয়ে গিয়েছিলো। 
কিন্তু (অনিবার্য এই কিন্তু। তাই কিন্তু লেখা ছাড়া আর কোনো গত্যান্তর নেই। অতএব কিন্তু...) হঠাৎ করেই আবার সব-কিছু এলোমেলো হয়ে যায়। ভেঙে যায় ওই অসম বিয়ে। ভেঙে যায় পল্লবের সব স্বপ্নের সবুজ পাহাড়। আর ভেঙে পড়ে পল্লব নিজেও।...
আমার বন্ধু পল্লব এখন সবকিছু থেকে নিজেকে প্রত্যাহার করেছে। বিষন্নতার মেঘ এখন তার চারপাশে। কারো সঙ্গে কথা বলে না। কোথাও যায় না। ঘরের এক কোনে বসে সব সময় আনমনে কী যেন ভাবে, কার কথা যেন ভাবে। অদ্ভুদ নিরবতা এখন তার দীর্ঘতম সঙ্গী।...'জগতে যা কিছু আছে, কিছু নেই তাঁর অনুসঙ্গে।'
এখন পল্লব আর ভাঙে না দুর্গম সব উঁচু উচু পাহাড়। প্রথম আলোর 'অন্য আলোতে' বুনো হাতির আবাসস্থল সংকট সমস্যার কথা তুলে ধরে না চমৎকার সব স্বপ্নময় লেখনিতে 'হাতি তুমি সখা হও' শিরোনামে। সমকালের 'শৈলীর' পাতায় ওর কোনো সদ্যসমাপ্ত ভ্রমন কাহিনীও পড়ি না অনেকদিন।  অনেকদিন হলো, ওর কোনো লেখা পড়ে এসএমএস করা হয় না: যদি আপনার মতো করে লিখতে পারতাম!...
প্রিয় পল্লব, আপনি যেখানেই থাকুন ভালো থাকুন, ভালোবাসায় থাকুন...ও বন্ধু আমার!...
 
