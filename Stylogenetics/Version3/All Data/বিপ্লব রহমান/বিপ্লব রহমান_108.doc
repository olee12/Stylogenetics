যাই...



.(এই দেশেতে এই সুখ হইলো / আবার কোথায় যাই না জানি / পেয়েছি ভাঙা তরিখানি / জনম গেলো সেচতে রে পানি: লালন সাঁই ।)

একটু পরে আমি এই অফিস থেকে একেবারে বেরিয়ে যাবো। ছিন্ন হয়ে যাবে এই অনলাইন সংবাদ পত্রটির সঙ্গে দীর্ঘ চার বছরের ভালোবাসা-বাসির সম্পর্ক। ...
আমি জানি, নিশ্চিত জানি, এর পর আরো কিছুদিন ঘুম ঘোরে প্রিয় ক্লোন কম্পিউটারটিকে আমি স্বপ্ন দেখবো। দেখবো, মৃদূ খুটখাট শব্দে ঝড়ের গতিতে টাইপ করে চলেছি, দারুণ তাজা কোনো সদ্য-সংবাদ! আর এর পর হয়তো টেলিফোনের পর টেলিফোন...এসএমএস এর পর এসএমএস...সহকর্মীরা জানাবেন অভিনন্দন। কেউ বা করবেন কৌতুহলী প্রশ্ন। আইএসপিআর ভ্রƒ কুঁচকে জানতে চাইবে তথ্যের সত্যতা!
ঘোর চটকে গেলে আমি দেখবো, অন্য এক তথ্য-শব্দ-জাগতিক বাস্তবতা। লাইট! ক্যামেরা! অ্যাকশন! ইন ভিশন, উভ, প্যাকেজ, গ্রাফিক্স, পিটিসি, ফ্রেম।...
যাবার বেলায় পেন ড্রাইভে করে নিতে হবে নিজস্ব কিছু কথামলা। নিজস্ব কিছু ভালোবাসার ফটো। লকার থেকে মেয়াদ উত্তীর্ণ নেম কার্ডগুলো ফেলে দিতে হয়তো খুব মায়া লাগবে। কিন্তু উপায় নেই গোলাম হুসেন!...
দরকারি কাগজ-পত্র বাছাই করে খয়েরি-খামে ঢুকিয়ে, আমাকে নিখুঁত একটি মুখোশ পরে, মেকি হাসি এঁটে  সহকর্মিদের বলতে হবে, যাই। ...
জানি, কেউ আমাকে পিছু ডাকবে না। না পিয়াল ভাই, না মাসকাওয়াথ ভাই, না অন্য কেউ। কেউ দেবে না কোনো বিদায় ভাষণ। গোলাপ কুঁড়ির এতো সময় কোথা, এই নিদানকালে একান্তই আমার জন্য পরিস্ফুটিত হওয়ার?
খুব বড়জোর মাসকাওয়াথ ভাই হয়তো দুঃখী দৃষ্টিতে দ্রুত এক পলক দেখে নেবেন আমাকে। বলবেন, আবার আসবেন তো? 
পিয়াল ভাই হয়তো স্বভাব সুলভ একটি জোর করমর্দন করে বলেবেন. চিয়ার আপ ম্যান! লাইফ ইজ লাইক দ্যাট!
তবে দু-একজন শিশু-সাংবাদিক হয়তো শুকনো মুখে আমার আশে-পাশে ঘুর ঘুর করবেন। আদিবাসী অফিস পিয়ন সুবিমল সাংমা আমার কাছে এসে মাথা নীচু করে দাঁড়িয়ে থাকবে কয়েক সেকেন্ড! না চাইতে এনে দেবে এক মাগ ব্ল্যাক টি, এক বোতল ঠাণ্ডা পানি। সে-ও বুঝে যাবে, এখন আমার বসবাস বিষন্নতার নগরে।...
আর আমার ব্লু মনিটর ক্লোন কম্পিউটার! ডেস্কটপের ত্রিমাত্রিক পাহাড়-অরণ্য-ঝর্ণা ধারা অহেতুক নিসর্গ বিলিয়ে চলবে। সেই কুহকময় দৃশ্যের ভেতর টিঁ টিঁ তীব্র শব্দে ডাকতে ডাকতে উড়ে যাবে অর্থহীন এক ঝাঁক টিয়েপাখি। একদিনের জন্যও বিগড়ে না যাওয়া মেশিনটি আমাকে  বেদনাহত কণ্ঠে নিঃশব্দে বলবে, প্রভু, আমাকে ছেড়ে তুমি কোথায় যাচ্ছ?... 
আমি কিন্তু নিরুত্তরই থেকে যাবো। অবশ্য মনে মনে বলবো, এতো প্রশ্ন করো না প্লিজ। ভালো থেকো, অনেক ভালো থেকো, ও বন্ধু আমার!
---
ছবি: ভ্যান গখ
 
