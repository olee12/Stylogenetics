হিযবুত তাহরীর



গত দুদিন ধরে সারাদেশেই হিযবুত তাহরীর প্রথম আলোর বিরুদ্ধে জেহাদী জোশে জরুরি অবস্থার ভেতরেই মিছিল করছে, লিফলেট বিলি করছে, পত্রিকা পোড়াচ্ছে, কুশ পুত্তলিকা দাহ করছে।
এদের সঙ্গে যোগ দিয়েছে ইসলামী ঐক্য আন্দোলন, ইসলামী শাসনতন্ত্র আন্দোলন, খেলাফত আন্দোলন, ইসলামী ছাত্র মজলিসসহ আরো কয়েকটি মৌলবাদী দল।  শুক্রবারও তারা বায়তুল মোকাররম মসজিদ থেকে জুমার নামাজ শেষে নিজ নিজ সংগঠনের ব্যানার নিয়ে মিছিল বের করে। ‘নারায়ে তাকবির’ ধ্বনীসহ ‘ইহুদি - নাসারাদের’ পত্রিকা প্রথম আলো ঘেরাও - মিছিলটি পুলিশ শাহবাগ মোড়ে লাঠিপেটা করে হটিয়ে দেয়; আহত হন অন্তত ২৫ জন। 
‘গণমানুষের মুক্তি আন্দোলন, হিযবুত তাহরীর বাংলাদেশ’ প্রথম আলো অভিমুখে আজকের বিক্ষোভ মিছিলের একটি লিফলেট ঢাকাসহ দেশের অনেক জায়গাতেই প্রচার করেছে বলে খবর আসছে। তাদের ওয়েব সাইটেও এই লিফলেটটি প্রকাশ্য।
কিন্তু সরকার জরুরি অবস্থা ভঙ্গের দায়ে এদের বিরুদ্ধে কোনো ব্যবস্থাই নিচ্ছে না কেনো? এদের বিরুদ্ধে ‘সেনা সমর্থিত অস্বাভাবিক তত্ত্বাবধায়ক সরকার’ এতো নমনীয়ই বা কেনো? রসুনের সব কোয়া কি তবে এক জায়গায়? নাকি আমরা আশ্চর্য এক টাইম মেশিন জলপাই-যানে করে মধ্যযুগে ফিরে যাচ্ছি?
হিযবুত তহরীর পৃথিবীর কোন কোন দেশে নিষিদ্ধ বা নিষিদ্ধ নয়, সেই ফিরিস্তি না হয় উহ্যই থাকলো।।

