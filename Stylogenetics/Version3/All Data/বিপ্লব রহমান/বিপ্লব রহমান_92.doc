বুকের ভেতর লোনা দেখা...



চারপাশে নানা রকম গান, যন্ত্র ও যন্ত্রী।  কোনো কোনোটি তো এখন ক্লোজ আপ ওয়ান...ইত্যাদি হয়ে এফএম রেডিও-এমপিথ্রি  থেকে শেষ পর্যন্ত মোবাইল ফোনের রিং টোন!
যেনো সেই হাতে রইলো পেনসিল: 
গান শুনে ভরে প্রাণ
গান বলো কে না চায়,
জি ইউ এন--গান হলে
প্রাণ নিয়ে বাঁচা দায়!
কথা নয়, উচ্চারণ বা বচন ভঙ্গিও নয়, শুধুমাত্র ঝকমারি সুরের ধাক্কা আর বিদেশী যন্ত্র-সংগীতের হুল্লোড়ই না কী এখন গান!
আর শুনতে পাই, 'এক চক্ষু দানব' টেলিভিশনের মহাকালের যুগে গান শুধু শোনারই বিষয় নয়, এটি এখন দেখারও বিষয় বটে। তাই বুঝি পরম প্রিয় আশাজীর সঙ্গে সঙত করে সেই রকম বেশ-ভূষার বালক-বালিকা।
তো বাপুরাম সাপুড়ে, কী রূপবানের কোমড় দোলানোর জনশ্রোতে মিশে না গিয়ে একেবারে অখ্যাত কৃষ্ণকলি তার মনপুড়া অ্যালবামে যখন আঙ্গুরী বালার মাধুর্য লুঠ করে ষাট দশকের কণ্ঠে একেবারেই নিভৃতে শোনান গ্রাম্য প্রেমের সরল পাঠ...তখন তাকে আমরা কী বলবো?...বোকামীর চূড়ান্ত, না কী আদিখ্যেতা?...
সেই রামও নেই, অযোধ্যা নেই। তবু কেনো যে এই সব লেখা হয়, সুর দেওয়া হয়, আর তা হারমোনিয়মের চিকন রিডে গাওয়ার পর  কী ভাবে যেনো এই সব অখাদ্য ছড়িয়ে পড়ে সিডি থেকে পেন-ড্রাইভ হয়ে অন্তর্জালে!!

