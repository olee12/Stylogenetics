কল্পনা চাকমা: একটি আহ্বান...



.যতবারই দূর পাহাড়ে যাই, ততবারই কল্পনা চাকমাকে মনে পড়ে। মনে পড়ে হারিয়ে যাওয়া পাহাড়ি মেয়েটির কথা। আজও এই অপহরণের সুবিচার হয়নি। এতো বড় একটি মানববাধিকার লংঘনের দায় দীর্ঘ ১৩ বছর ধরে বাংলাদেশ বহন করছে। আর ক্ষত বয়ে চলেছি আমরা, কল্পনার সতীর্থ পাহাড়ি-বাঙালিরা, ওই ১৩ বছর ধরেই।...  
প্রত্যক্ষ অভিজ্ঞতা থেকে স্মৃতি হাতড়ে বলছি, পার্বত্য শান্তিচুক্তি স্বাক্ষরের মাত্র বছর খানেক আগে, ১৯৯৬ সালের ১২ জুন রাঙামাটির দুর্গম বাঘাইছড়ির নিউ ল্যাইল্যাঘোনা গ্রাম থেকে সেনা কর্মকর্তা লেফটেনেন্ট ফেরদৌস অস্ত্রের মুখে অপহরণ করেন হিল উইমেন্স ফেডারেশন নেত্রী কল্পনা চাকমাকে। থানা সে সময় মামলা নেয়নি। 
কল্পনাকে উদ্ধারের দাবিতে পাহাড়ি ছাত্র পরিষদ, হিল ইউমেন্স ফেডারেশন রাঙামাটি, খাগড়াছড়ি ও বান্দরবান -- এই তিন পার্বত্য জেলায় হরতাল আহ্বান করে। ওই হরতালের পিকেটিং-এ হামলা চালিয়ে পুলিশ ও সেটেলার বাঙালিরা খুন করে চারজন ছাত্রকর্মীকে। উত্তাল পাহাড়ের ঢেউ ছড়িয়ে পড়ে সমতলেও। 
আমরা অল্প কয়েকজন সাংবাদিক  সে সময় জীবনের ঝুঁকি নিয়ে কল্পনা চাকমা অপহরণের খবরটি সংবাদপত্রে ফাঁস করি। তৈরি করি একেবার পর এক ফলোআপ নিউজ। এর পর ঝাঁপিয়ে পড়ে আন্তর্জাতিক গণমাধ্যম,  দেশী-বিদেশী নারী সংগঠন, দেশ জুড়ে শুরু হয় হইচই।...
সরকার বাধ্য হয়ে বিচারপতি আব্দুল জলিলের নেতৃত্বে লোক দেখানো একটি তদন্ত কমিটি গঠন করে। এর তদন্ত রিপোর্টও এখন হিমাগারের অতল গর্ভে। আর সেনা বাহিনীর ২৪ ডিভিশন (পদাতিক) এক বিবৃতিতে এই অপহরণের সঙ্গে সেনা বাহিনীর সংশ্লিষ্টতা অস্বীকার করে। ইনিয়ে-বিনিয়ে তার এর দায় চাপায় সন্তু লারমার নেতৃত্বাধিন গেরিলা দল শান্তিবাহিনীর ওপর! সেনা বাহিনী আবার ‘কল্পনার সন্ধানদাতাকে পুরস্কৃত’ করার ঘোষণা দিয়ে হেলিকপ্টার থেকে লিফলেটও ছাড়ে পাহাড়ে! ...
এই সব জলপাই-রঙ্গের বাইরে আইন ও শালিস কেন্দ্রের পক্ষে ব্যারিস্টার সারা হোসেন বাঘাইছড়ি থানায় কল্পনা চাকমা অপহরণের মামলা করেন। 
১৯৯৭ সালের ২ ডিসেম্বর শান্তিচুক্তি স্বাক্ষরের পরেই সাবেক গেরিলা নেতা সন্তু লারমা আঞ্চলিক পরিষদের চেয়ারম্যানের পদ গ্রহণ করেন। রাঙামাটির সেই অভিষেক অনুষ্ঠানের বক্তব্যে প্রথমেই তিনি সরকারের কাছে জানতে চান, কোথায় এখন কল্পনা চাকমা?
এরপর কাচালং, মাইনি, চেঙ্গী, মাতামুহুরি, শঙ্খ, কাপ্তাই ও কর্ণফূলিতে অনেক জল গড়িয়েছে।...হয়েছে অনেক পাহাড় ধ্বস। হাসিনা, তত্ত্ববাধায়ক-খালেদা-সেনা সমর্থিত অস্বাভাবিক তত্ত্বাবধায়ক-হাসিনা সরকার এসেছে। আর আস্তে আস্তে  কল্পনা উদ্ধারের দাবিটিও হয়েছে স্তিমিত। ...তার মামলাটিও চলে গেছে অতল গহব্বরে। 
তবু কল্পনার সতীর্থরা আজো তাকে ভোলেননি। পাহাড়ি ছাত্র-ছাত্রীরা প্রতিবছরই তাঁর অপহরণ দিবসে ঢাকা, পার্বত্য চট্টগ্রাম ও দেশের বিভিন্ন অঞ্চলে নানা কর্মসূচির আয়োজন করেন। 
এবারো ঢাকায় তাঁর অপহরণ দিবসে সকাল ১০ টায় শাহবাগে জাতীয় জাদুঘরের সামনে আয়োজন করা হয়েছে এক মানববন্ধন কর্মসূচি। আমরা যারা নিজেদের শুভবুদ্ধির মানুষ বলে মনে করি, তারা সংহতি জানাতে পাহাড়ি ছাত্র-ছাত্রীদের এই কর্মসূচিতে যোগ দেবো। 
আপনিও চলে আসুন না আমাদের সঙ্গে।
আসুন না, সবাই এক সঙ্গে বলি, জয় হোক মানবতার! জয় হোক মুক্তচিন্তার, শুভ বুদ্ধির!
কল্পনা চাকমা উদ্ধারের দাবিতে মানববন্ধন
১২ জুন, শুক্রবার
সকাল ১০টা
জাতীয় জাদুঘর প্রাঙ্গণ
শাহবাগ মোড়, ঢাকা।। 
---
ছবি: শুভাশীষ চাকমা
পড়ুন : কল্পনা চাকমা এখন কোথায়?

 
