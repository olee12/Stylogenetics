পীরিতি পরম নিধি



মেয়েটা আমাকে খুব জ্বালায়। ওর জ্বালায় আমি একেবারেই  অস্থির। সকালে আমার একটুখানি দেরী করে ঘুম থেকে উঠার অভ্যাস। কিন্তু মেয়ে আমার সেই শান্তি এক তোড়ে উড়ায়ে দেয়। তার ঘুম ভাঙে ভোরে... এবং ঘুম থেকা উইঠাই সে যখন আমার ঘুমন্ত মুখখানা দেখে... তখনি তার অনাবিল ভীলেনিয় হাসিখান বাইর হয়... সত্যি... ওর হাসিটা এক্কেরে ভীলেনদের মতো... খেক খেক কইরা হাসে... তারপর শুরু হয়... তার মা যেমনে তারে ঘুম পাড়ায়, আমারেও সে কিছুক্ষন সেইরম হাতের থাবা দিয়া আ আ কইরা ঘুম পাড়ানের নামে ঘুম ভাঙায়... তারপর আমার বুকের পরে শুয়ে থাকে... আমার কান নাক টানে... খামচি দেয়... চুল ছিঁড়ে... মুখের ভিতরে আঙুল ঢুকায়া দেয়...
মোট কথা ঘুম না ভাঙায়া তার শান্তি নাই।
আচ্ছা বাবা... ঘুম ভাঙাইছস ভালো কথা... এইবার একটু শান্তিমতো পেপারটা পড়তে দে! তা সে কোনভাবেই দিবো না... পেপার নিয়া কাড়াকাড়ি তো আছেই... পত্রিকা পাঠের সাথে চা খাওয়ার স্বভাবটাও আমার তার কারনেই ত্যাগিত। আমি এখন পত্রিকা হস্তে টয়লেটে ঢুকি... (সেইখানেও তার আগ্রাসন... দরজা ধাক্কায় আর বা বা বা বা বা বা কইরা ডাকে।
তারপর তার নাস্তা খাওনের টাইম... সেইটাও সে এক আমার হস্তেই খায় ভালো... ফলে আমার কাজ কর্ম বাদ দিয়া তারে নাস্তা খাওয়াইতে হয়।
যা বাবা... এইবার একটু কাম করতে দে... কিন্তু কিসের কি? আমি ল্যাপটপ খুইল্যা লেখতে বসি... বান্দা হাজির... যেহেতু আমার ঘরটা পৃথিবীর সবচেয়ে অগোছালো ঘর... চারদিকে বই সিডি এবং নানাবিধ টুকরা টাকরা জিনিস ছড়ানো ছিটানো... এইগুলার প্রতিই তার যাবতীয় আগ্রহ... একেবারে চর দখলের আগে লাঠিয়ালরা যেইরম শব্দ করে... সেইরম আ আ আ আ ধ্বনি করতে করতে সে ছুইটা যায়... এবং সেইসব ধরামাত্র মুখে চালান। আমি সেগুলা রক্ষা করিতে ছুটি... ইতোমধ্যে আমার ঘরের সবগুলা বুদ্ধ এবংবিধ মূর্তি ভাঙিয়া চুড়মার। আমার শখের সাম্রাজ্য ভাঙিয়া ছাড়খার।
প্রতিদিনই আমার অন্তরাত্মাও কাঁপিয়া অস্থির হয়। আমার ঘরে যেহেতু বৈদু্যতিক তারের আধিক্য বেশি... এবং তার সেইগুলাই ধরা চাই। উফ... এই মেয়েটার জ্বালায় আমি আর সত্যি পারি না... আমার কাজ কর্ম সব লাটে উঠলো।
ঘরে বইসা নাটক লেখাটাই পেশা... কিন্তু প্রায় প্রতিদিনই বিকালের দিকে নানান কাজে একটু বাইরইতে হয়... তখন শুরু হয় আরেক জ্বালা... আমার কেবলই টেনশন হইতে থাকে তার কিছু হইলো না তো? হাঁটতে শেখার পর থেকা সে ঘুমানোর সময়টুকু ছাড়া আর একটা মুহূর্তও স্থির থাকে না (অবশ্য সে কখনওই স্থির থাকতো না... তার মা খুব দুঃখ নিয়া বলে- আমি আমার মেয়েটারে একদিনও কোলে নিয়া একটু শান্তিমতো আদর করতে পারলাম না!!)। তো এই তরবরানি বেটি কখন খাট থেকে পরে, কখন টেবিলের সাথে গুঁতা খায়, কখন কি করে না করে। ইদানিং সে খাটে উইঠা যাইতেও শিখছে... আমি তো ভয়ে থাকি সে কখন বারান্দার গ্রিল বায়া উইঠা যায় না যায়... আমি থাকি পাঁচতলার উপরে!!!
তো বাড়িতে তার জন্য এক ফোঁটা শান্তি নাই... বাইরেও নাই... তাইলে আমি কই যাই? তার টেনশনে আমার বহুদিন কোনও আড্ডাবাজি করা হয় না। কোনরকমে কাজ শেষ কইরাই বাড়িত দৌড়। তার কারনে আমি এখন এক ঘরকুনা মানবে পরিণত হইছি।
তাই বইলা এইটা ভাবার কোনও কারন নাই যে তার সাথে আমার খুব ভালো সম্পর্ক... তার সঙ্গে আমার বড়ই খারাপ সম্পর্ক... সে খালি আমারে মারে... ঠাস ঠাস চড় থাবড় দেয় আর বলে যাহ্... এক্কেবারে বেয়াদপ হইছে... কিলায়ে চড়ায়ে আমারে রাখে না... আমার লগে খালি ফাইজলামি করে... তার মায়ের লগে তার কি ভালো সুন্দর সম্পর্ক... আমার লগে খালি ফাইজলামি... পাইছে কি ছেমড়ী?
এই মেয়ের জ্বালায় আমি সত্যিই বাঁচি না আর।
হালায় জ্বালায় জন্মের আগে থিকা... কি কি সব বেকায়দায় ছিলো... সেইজন্য নানাবিধ সমস্যা... হওনের আগে বার কয়েক হাসপাতালে... আমি যেখানে হাসপাতালে জীবনে ঘন্টা খানেকের বেশি থাকি না... এবং অসুধের গন্ধ সহ্য করতে পারি না... সেইখানে তার অজুহাতে আমি দিনের পর দিন রাইতের পর রাইত হসপিটালে থাকছি... কপাল আমার... তারও অসুখ হইলে সেখনও আমি পৃথিবীর সব কাম ফালায়ে হসপিটালবাসী হইছি। (অবশ্য এইখানে আইসা মনে হইতেছে যে তার সবকিছু খালি আমিই করি... তার মা কিছু করে না... কিন্তু আকলমন্দরা নিশ্চয়ই বুঝেন যে তারও নিস্তার কিছু নাই! আমি তো তাও মাঝে মাঝে ছুটা পাই... কিন্তু সে যে এক্কেরে বন্দি... তার কথা কি লিখুম? নিজের কথা লিখতেই তো পাতা শেষ)
আজকে তার পয়লা জন্মদিন... আমি হালায় জীবনে কোনদিন জন্মদিন বিষয়ে উতলা থাকি নাই... কিন্তু তার জন্মদিন উপলক্ষে নানাবিধ আয়োজনে আমার গত এক সপ্তাহ ধইরা জান শেষ... এখন ব্লগ লেখতেছি... তাও তারেই নিয়া... কালকা সারাদিন যে আমার উপরে দিয়া কি যাইবো...
মেয়েটা যদি আমারে না জ্বালায় তাইলে আমি আদতেই জ্বইলা পুইড়া খাঁক হয়া যামু... 
...................................................................................
তার নাম নিয়া অনেক গবেষনা হইছে... শেষতক তার নাম ঠিক হইছে নুসাইবা নাওয়ার নিধি। সেই আমার এবং আমাদের জীবনের পীরিতি পরম নিধি।

