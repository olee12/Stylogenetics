বই নিয়েই জগৎ




অন্য কোনো লেখকের সঙ্গে যোগাযোগ না রেখেও অসাধারণ লেখক হওয়া যায় [যেমন শহীদুল জহির], কিন্তু "পাঠক পাঠক ভাই ভাই, নতুন বইয়ের খবর চাই" নাহলে কোনো লাভ নাই। পাঠক হওয়া ভারী মুশকিল। 
পারভেজ ভাই খোঁজ না দিলে হয়তো শহীদুল জহির পড়তে আরো অনেক দেরী হয়ে যেত। পাভেল ভাই একদিন আড্ডায় কালো বরফ না আনলে মাহমুদুল হক হয়তো পড়া হতো তাঁর মৃত্যুপরবর্তীতেই। অমিতাভ উপহার না দিলে শাহাদুজ্জামান কবে পড়তাম? দিনার খোঁজ না দিলে মার্কেজও হয়তো পড়া হতো না তখন। বিশ্ব সাহিত্য কেন্দ্রে আড্ডা না মারলে তো জীবনই বৃথা হতো। এমনি আরো কতো কতো বইয়ের লেখকের খোঁজ পেয়েছি এর তার কাছ থেকে। 
কী পড়ছি কেন পড়ছি সেটা জানাটা খুবই জরুরী। গাবরের মতো শুধু পড়ে গেলেই হয় না। 
পত্রিকাগুলোর সাহিত্যপাতায় সবার আগে খুঁজি নতুন বইয়ের খবর। কিন্তু তিয়াস মেটে না। কোলকাতায় ছোট একটা বই বের হতে লাগলো, "বইয়ের দেশ" দেখেই পছন্দ হয়ে গেলো। একটা ছোট বইয়ের ভেতর কতো কতো বইয়ের খবর পাই। বাছতে পারি কোন বইটা আমার দরকার, কোনটা পড়বো। বইয়ের আলোচনাগুলো পড়ি, আগ্রহ জন্মে একেবারে নতুন লেখক আর নতুন বইয়ের প্রতি। 
তখন থেকেই মনে হচ্ছিলো কোলকাতার চেয়েও বাংলাদেশে এরকম একটি পত্রিকা বেশি জরুরি। এদেশে বইয়ের বিপননের অবস্থা বেজায় মাজুল। প্রবল কিছু পাঠক ছাড়া বাকীরা খবরই জানতে পারে না নতুন ভালো লেখক আর ভালো বইয়ের। সারাদেশে ছড়িয়ে থাকা পাঠকের কাছে সম্ভাবনাময় বইগুলোর খোঁজ তুলে দেওয়ার জন্য তাই একটি মাধ্যমের খুব প্রয়োজন ছিলো। 
হঠাৎ করেই একদিন লেখক আহমাদ মাযহার ভাইয়ের সঙ্গে দেখা আজীজ মার্কেটে। বললেন বইয়ের জগৎ নামে একটি পত্রিকা সম্পাদনা করছেন তিনি। যে পত্রিকাটি হবে শুধুই বইয়ের। নতুন বইয়ের বিজ্ঞাপন থাকবে, বইয়ের সমালোচনা থাকবে। শুনেই মনটা ভালো হয়ে গিয়েছিলো। প্রথম সংখ্যাটা বের হতেই কিনে পড়লাম। বেশ ভালো লাগলো। 
এরকম একটা পত্রিকা এদেশে টিকে থাকাটা বেশ কষ্টকর। এগুলাতে বিজ্ঞাপন দেয় না কেউ। পরিচিত কিছু প্রকাশনী থেকে অনেক কষ্টে বিজ্ঞাপন জোগার করা যায় যদিও, কিন্তু তার জন্য যে কী পরিমাণ খাটনি তা ভুক্তভোগীরাই জানেন। বিপননও খুব কষ্টকর। আমি নিশ্চিত ছিলাম এটা দ্বিতীয় কপি পর্যন্ত প্রকাশ হবে না। কিন্তু আমার মতো হাজার নিন্দুকের মুখে ছাই দিয়ে এর দ্বিতীয় তৃতীয়র পরে চতুর্থ সংখ্যাটাও প্রকাশিত হয়ে গেলো!
এই পর্যায়ে মাযহার ভাইকে স্যালুট না দিয়ে আসলে পারছি না। প্রথমে এটা নিয়মিত করার ঘোষণা দেননি। বছরে চারটা করার সংকল্পে ছিলেন। প্রথম বছর চারটা প্রকাশ হয়ে গেছে। এখন আশা করাই যায় প্রতি তিন মাস অন্তর অন্তর এই পত্রিকাটি আমরা পড়তে পারবো। 
আরেকটা তথ্য দেওয়া দরকার, বইয়ের জগৎ- এর প্রচ্ছদ আর নামলিপি করেছেন সচল লুৎফর রহমান রিটন, মানে আমাদের প্রিয় ছড়াকার রিটন ভাই।
ফেসবুক থেকে রিটন ভাইয়ের একটি উদ্বৃতি অনুমতি ছাড়াই তুলে দিলাম "বইয়ের জগৎ বন্ধ হয়ে যাওয়া মানে আমরা আরেকবার পরাজিত হলাম"
প্রথম সংখ্যা প্রকাশের সময়ই মাযহার ভাই বলেছিলেন সবচেয়ে বেশি অভাব লেখার। প্রতি তিনমাসে এতগুলো উচ্চ মানের পুস্তক সমালোচনা পাওয়াটাই বড় কষ্ট। যতটুকু পড়েছি, লেখক বা প্রকাশককে খুশি করে ছাপানো কিছু পাইনি। সমালোচনা বলতে সমালোচনাই ছাপার চেষ্টা করা হয়। দিনে দিনে এই কঠোরতা বাড়ছে। 
প্রথম তিনটা সংখ্যাই হাতে আছে, চতুর্থ সংকলন এখন বাজারে। বেশ কদিন আগেই বাজারে এসেছে, কিন্তু আমি নানান ভ্যাজালে তার নাগালে যেতে পারিনি। কালকেই আজীজে ঢুঁ মারবো কিনতে। ভালো জিনিস একা খেলে বদহজম হয়, তাই খবরটা জানিয়ে গেলাম।
প্রথম দুটি পত্রিকা ওয়েবে পড়ে নিতে পারেন এই ঠিকানায়

