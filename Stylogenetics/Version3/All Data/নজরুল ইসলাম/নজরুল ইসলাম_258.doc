আব্বুকে মনে পড়ে



সাদাকালো ক্যারমগুটি... বরিক পাউডার... ভূতের চেহারা... পুকুরে অবিরাম ডোবাডুবি... ভেজা কাপড়ে বাড়ি ফেরা... চোরের মতো বাড়ি ঢোকা... ঝাঁকড়া চুলের বাবরি দোলানো মহান বাবার মধুর বকুনি... 'এই বয়সে এইসব করা ভালো... কিন্তু সারাদিন করলে রাইতেও করিস... বাড়িতে আসার দরকার নাই।' 'জ্বী আচ্ছা'।
পাঠ্যবইয়ের আড়ালে মাসুদ রানা... 'শোন... আমিও দসু্য বনহুর পড়তাম তোর মতো... কিন্তু চোরের মতো পড়স কেন ? মাসুদ রানা পড়তে সাহস লাগে... বুকের পাটা লাগে... চুরি কইরা পড়তে হইলে মাসুদ রানা পড়িস না।'
'সিগারেটটা জ্বালায়া আন'। অতঃপর চুলার আগুনে সিগারেটের মুখাগ্নি... 'তুই তো বড় হইতে শিখলিনা... মেট্রিক পাশ করছস এখনও সিগারেট ধরাস গ্যাসের চুলা দিয়া ?' 'জ্বী আব্বা... আপনে যদি কিছু মনে করেন ?' 'বড় হইছস সিগারেট তো খাবিই... খালি ঘাড়ের উপরে ধোঁয়া ছাড়িস না' 'আইচ্ছা'।
'আইচ্ছা... এইটা তুই কি করলি ? পুরা এক বছরে একটাও ক্লাশ করস নাই কলেজে ? ফার্স্ট ইয়ার ফাইনাল যে হইয়া গেছে তা জানস ?' 'না... কিন্তু আপনে জানলেন কেমনে ?' 'ঢাকা কলেজের প্রিন্সিপাল চিঠি পাঠাইছে আমার কাছে... তুই আদৌ ঐ কলেজে পড়স কি না তা জানতে চাইছে... আমি যাইতে পারুম না... নিজের কীর্তি নিজেই সামলাইতে শিখ।' 'জ্বী আইচ্ছা।'
পত্রিকায় প্রথম লেখা ছাপা হওয়া... বিশাল শরীর নিয়া জাবড়ায়া ধরা... পিঠে চাপড়... 'হইবো... তোরে দিয়া হইবো।'
চাইর ভাই মিল্যা সারারাইত টুয়েন্টি নাইন খেলা... আনাড়ি আমি... সর্বছোট আমি... মন্ত্রণাদাতা হিসাবে বাবার সদা সর্বদা সতর্ক চোখ... আমার যেন চালে ভুল না হয়... আর মায়েরে বলা... 'পোলাপানগুলা সারারাইত খেলবো... আজকা একটা বৃহষ্পতিবার রাইত... একটু গরুর মাংশ হইলে ভালো হইতোনা ? অন্তত একটু মুড়ি চানাচুর মাখায়া দেও।'
নাট্যকার আমি... বিটিভিতে প্য়লা নাটক সম্প্রচার... 'এইটা কিছু হইছে ? আরো অনেক ভালো করতে হইবো।' 'জ্বী আইচ্ছা'
হসপিটালে বাবা... আমি পল্টনে কাজে ব্যস্ত... কোনোদিকে তাকানের সময় নাই... 'তুই আইসা কি করবি ? আমার জন্য ডাক্তারই যথেষ্ট... কাজ ফালায়া আসনের দরকার নাই।'
আরো একবার হসপিটালে... সেজভাই টানা দুইদিন সার্ভিস দিলো... একটা কয়েকঘন্টার ছোট্ট ব্রেক দরকার... আমি হাজির... 'তুই আসছস ? লাগবোনা... তুই থাকলে উল্টা আমারই টেনশন হইবো... যে তোর কোনো সমস্যা হইতেছে কি না। অফিস যা... কাজ কর।'
নাটক ছাড়া জীবনে আর কিছু করবোনা... বড়জোড় লেখালেখিটা করতে পারি... এই হেতু উচ্চশিক্ষাহীন থাকনের কঠোর সিদ্ধান্ত... নানাদিকে নানামুখি প্রতিবাদ... কিন্তু বাপের এক কথা... 'যদি তার সিদ্ধান্ত ভুল হয়... দায় তো সেই বহন করবো তাইনা ?'
লেখতে গিয়া ইনফর্মেশন ঘাটতি... ফোন... 'আব্বা... বিভীষণের বৌয়ের নাম কি ?'
আব্বা... আপনে সেইদিন তথ্য সহায়তা দিছিলেন... এইরম আরো অনেকই দিছেন... সকলই ভুলছি... মাফ কইরেন... স্যরি তো কইতে না করছেন... তাই কইলাম না।
সারাজীবনই আমি পিছুটানহীন মানুষ হইতে চাইছি... যা ইচ্ছা জীবন যাপন করতে চাইছি... ইশকুল বেলাতেই ঘরছাড়া হইছি... বাঁধনছাড়া হওনের অছিলায় ফুটপাতে রাইত কাটাইছি... আমার এই যা তা জীবন নিয়াও আমার বাপের কোনো আপত্তি নাই... খালি বলতেন... 'দেখ... একটা জিনিস সব সময় মাথায় রাখবি... তোর জীবনটা তোরই যাপন করতে হইবো... অন্য কেউ যাপন কইরা দিয়া যাইবোনা... তাই যা করবি বুইঝ্যা করবি। ভুল হইলে দিশা হারাবিনা... যে কাজ করেনা তারই কোনো ভুল হয়না। আমার কাছে ব্যর্থতা নিয়া আসবিনা... সাফল্য নিয়া আসবি... ব্যর্থতার বিরুদ্ধে একলা লড়াই করবি... কারো উপরে নির্ভর করবিনা... নিজের শক্তিতে খাড়ায়া থাকবি পাহাড়ের লাহান।'
ব্যর্থতা... হতাশা... চিন্তামগ্ন রাতজাগা... মাঝরাত্তিরে সকলে ঘুম... আমার দরজার কঢ়া নড়ে... 'যদি মনে করস যুদ্ধে একলা উৎরাইতে পারবিনা... আমারে ডাকিস... যুদ্ধ ছাড়িস না... হতাশ হইয়োনা যদি মুমিন হও।'
আমি বহু বছর ধইরা সব যুদ্ধ একলাই করছি... জানিনা গোটা জীবনযুদ্ধটা পারইতে পারবো কি না... কিন্তু যদি কখনো মনে হয় একলা উৎরাইতে পারুম না... তাইলে আমি আমার আব্বারে কেমনে ডাকুম ?
মাঝে মাঝে খুব অসহায় লাগে। খুব... আব্বার কথা খুব মনে পরে... 
.................................................................................
আব্বার প্রথম মৃতু্যবার্ষিকীর দিনে কম্পিউটারের সামনে বইসা থাকতে থাকতে এইটা কেমনে জানি লেখা হয়া গেছিলো... একটা ইয়াহু গ্রুপে ছাড়ছিলাম। আজকা বহুদিন পরে মুর্শেদ ভাইয়ের লেখাটা পইড়া খুব মন উচাটন করতেছিলো... কপি পেষ্ট করলাম...
মনটা সত্যি খুব উচাটন হইছে।

