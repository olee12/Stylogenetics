এইখানে কেক এবং কুকের বুকিং নেওয়া চলছে... 



১. ক)
আমি জীবনে পয়লা যে ব্লগটা লিখলাম অনেক ভীড়ু ভীড়ু মনে... লেখার শেষে আরো ভীড়ুতা নিয়ে বসে থাকলাম, দুরু দুরু ভাবি কেউ কি পড়বে আমার লেখা?
কিন্তু আমাকে আশ্চর্য করে দিয়ে একজন কালো চশমা পরা সুদর্শন ব্যক্তি মন্তব্য করেন আপনার লেখায় মন্তব্য করতেই লগইন করলাম। অসাধারন লিখেছেন।
আমার মনডা চাইলো লোকটারে আমি বান্ধায়া রাখি।
তারে আমি বান্ধায়া বা বেঁধে রাখতে পারি নাই, কিন্তু সেই অনুভূতিটা জীবনেও ভোলা সম্ভব না। সেই লোকটার নাম এস এম মাহবুব মুর্শেদ। 
১.খ)
তখন প্রথম প্রথম ইন্টারনেটে বাংলা লেখা শিখতেছি। ইউনিকোড খায় না মাথায় দেই তাই জানি না। বিজয়ে লিখি, ব্লগে পারি না। তখন টুটুল ভাই দিলো একটা কনভার্টার। কইলো বিজয়ে লিখে এখানে ঢুকায়া দিবেন একটা ঘুঁটা। দেখবেন সব ফকফকা। আমি তাই করলাম। এবং হা কইরা তাকায়া তাকায়া দেখলাম হয়ে গেলো। এও সম্ভব! এইটা নিশ্চয়ই কোনো নিউটন ফিউটন টাইপ কেউ বানাইছে।
ও মা, তাকায়া দেখি এইটার বানানেওয়ালা এস এম মাহবুব মুর্শেদ আর অরূপ নামের দুইজন। আমার মনে হইলো এইবার এই দুইজনরেই বান্ধায়া রাখতে হইবো। 
১.গ)
ব্লগ একটা ফালতু জায়গা। এখানে লোকজন খালি ফাউল কথা কয়, টাইম নষ্ট করতে রাজী না বিধায় ইতোমধ্যে ব্লগ ছাড়ছি।
এরমধ্যে খবর পাইলাম একটা ভালো ব্লগ বানানো হইতেছে, সেখানে যেন লিখি, এটা ভালো হবে। আগেরটার মতো ফাউল না। 
কিন্তু তখন আমার চূড়ান্ত ব্যস্ততা। দম ফেলার টাইম নাই। বউয়ের ছাও হবে, কে কারে সামলায়? তাছাড়া বাড়িতেও নেট নাই। 
নিধি জন্মাইলো, তার মাসখানেক পরে যখন একটু ফুরসত পাইলাম দম ফালানোর। তখন ঢাকার এক ব্লগাড্ডা, যেটা মূলত সচলাড্ডা, সেখানে দাওয়াত হইলো। সচলায়তন তখন মাত্র হইছে, কিন্তু আমি তখনো সচল না। এইটা কী তাও জানি না। 
তখন অতিথি লেখকের সিস্টেম ছিলো না। কোনো সচল আরেকজনের নামে রেফার করলে, আর তারে নিরাপদ মনে হইলে তারে সচল করা হইতো। 
তো সেই আড্ডার পরদিন আমার নাম পাঠানো হইলো সচল দপ্তরে। আর আমারে কইলো মেইলের অপেক্ষায় বসে থাকতে। আমি বসে থাকলাম। কিন্তু মেইল আর আসে না। মিজাজ খ্রাপ। টুটুল ভাই একটা মেইল এড্রেস দিয়া কইলো এইখানে একটা মেইল করেন। করলাম, আর হয়ে গেলাম সচল। মেইল যারে করছিলাম, সেই লোকটার নামও এস এম মাহবুব মুর্শেদ!
১.ঘ)
আমার ব্লগ জীবনের সবকিছুরই পয়লা জায়গাটায় বসে আছে এই লোকটা। এনার জন্মদিনে যদি আমি একটা শুভেচ্ছা না জানাই, তাইলে কেম্নে কী? তার উপরে তিনি আবার মিরপুরের লোক। 
শুভ জন্মদি বস... আপনের কাছে আমার একটাই প্রশ্ন, আপনে এতোকিছু পারেন কেম্নে? আমি তো এখনো জিমেইলে একটা একাউন্টই খুলতে পারি না। 
গিটারিস্ট, গায়ক, আবৃত্তিকার, টেকি, ব্লগার, ফটোগ্রাফার... [খাড়ান, একটু পানি খায়া আসি] এস এম মাহবুব মুর্শেদকে অনেক শ্রদ্ধা আর শুভ জন্মদিন।
২.ক)
আমি কিছুই পারি না, তাই আমি যদি একবার জানতে পারি যে আমার পরিচিত কেউ একজন কিছু পারে, তার জীবন কেরোসিন হয়ে যায়। যে কোনো দরকারেই সময় অসময় জ্ঞান ছাড়া ফোন করে বসি, বস... এইটা জানি কেম্নে করে?
অনেক বুঝায়া দিলেও যখন কাজটা আমি পারি না, তখন সে নিজেই বিরক্ত হয়ে বলে আইচ্ছা ঠিক আছে, আপনে অফ জান, আমি কইরা দিতেছি। 
সচলায়তনে ছবি পোস্ট করে কেম্নে? ছবির নিচে ক্যাপসন লিখে কেম্নে? ছবিটা মাঝখানে থাকবে, লেখা নিচে যাবে, পাশে থাকবে না... এইটা কেম্নে?
আবার ধরেন একটা গান খুঁজতেছি, পাইতেছি না। ফোন... ভাইরে, এই গানটা এক্ষণ শুনতে ইচ্ছা করতেছে, একটু খুজেঁ লিঙ্কটা মেইল করেন...
অথবা আমার পয়লা বই প্রকাশ হইতেছে, সবাই দেখি ফেইসবুকে গ্রুপ বানায়। কিন্তু এইটা কেম্নে বানায়? আমি তো না জানি। তখন সেই তারে ফোন... ভাইরে আমারে একটা খুলে দেন না... তিনি দেন। 
২.খ)
আমার ক্রমাগত অত্যাচারেও তিনি বিরক্ত হন না। চাহিবামাত্র শত ব্যস্ততার ভীড়েও কাজটা করে দেন। এবং আমি জানি অতীষ্ঠ হয়ে গেলেও মুখ ফুটে আমারে বলতে পারবেন না কোনোদিন 'ঐ মিয়া আর জ্বালায়েন না তো!'
তো এই লোকটার নাম অতন্দ্র প্রহরী
২.গ)
প্রহরী যে ঢাকা শহরে থাকে তা মাঝে মধ্যে ভুলে যাই। কারন সে কখনো সচলাড্ডায় আসে না। প্রহরী এসব দিক দিয়ে খুবই বিচক্ষণ ব্যক্তি। এসব আড্ডা ফাড্ডায় টাইম না দিয়া সুন্দরীদের টাইম দেওয়া যে অধিক উত্তম, তা সে জানে ভালো করেই। তাই সে সেদিকেই মনোনিবেশ করে।
হাজার চেষ্টাতেও তাকে আনা যায় না কোনো আড্ডায়। 
একটা মজার কথা কই, কনফুসিয়াস একটা বই দিবে আমারে পড়তে। শীর্ষেন্দুর 'পারাপার'। সেই দায়িত্ব অর্পিত হইলো। প্রহরী বইটা কিনলো, কিন্তু কীভাবে দিবে? বুদ্ধিমান লোক, রাস্তাঘাটের ধারে কাছেই গেলো না। সোজা কুরিয়ারে পাঠায়ে দিলো। তবু সে ঘর থেকে শুধু দুই পা ফেলিয়া কোথাও আসবে যাবে না, বালিকা হইলে অবশ্য ভিন্ন কথা। 
২.ঘ)
খালি রাস্তার আইলসা তা না, প্রহরী লেখারও আইলসা। খুব ভালো লেখে, কিন্তু লেখে না একদম। 
তো এহেন আইলসা লেখকের জন্য আমার মতো মহান লেখকের  তো কলম ধরা সাজে না তাই না? 
তবু ধরলাম, একটাই কারন... প্রহরী কিন্তু খুব উদার। খাইতে চাইলে কোনোদিন না করে না। আমি জানি, কালকেও করবে না। 
২.ঙ)
শুভ জন্মদিন বিডিআর। মাঝে মাঝে আমার মনে হয়, আপনার জন্মই হইছে আমার ফোন জ্বালাতন সহ্য করার জন্য। কালকেই করতেছি ফোন। টাকা, পয়সা, ক্রেডিট কার্ড, ডেবিট কার্ড সব রেডি রাখেন... কালকে দেখা হবে।

