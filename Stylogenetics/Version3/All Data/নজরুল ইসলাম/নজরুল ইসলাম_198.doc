মুষ্টিযুদ্ধ




সকালে দৈনিক পত্রিকা খুঁটিয়ে না পড়ে আমি মজা পাই না... আজও পড়লাম... খেলার পাতায় চোখ আটকে গেলো... ডান দিকের উপরের কোনায় একটা ছবি... ছবিতে দুইজন বালকের চেয়েও ছোট পিচ্চি বক্সিঙ খেলছে। এক পিচ্চির ঘুষিতে আরেক পিচ্চির বেহাল দশা... দেখে ভালো লাগলো না... খেলার কারনে হউক বা প্রতিযোগিতার কারনে হউক দুইটা শিশু পরস্পর পরস্পরের ওপর ঝাঁপিয়ে পড়ছে তাকে আঘাত করতে- এই দৃশ্যটা সুখদায়ক না। 
দুপুরে শুয়ে শুয়ে রিমোট টিপছিলাম... চ্যানেল ঘুরে ঘুরে জি স্টুডিওতে চোখ আটকালো... সিন্ডারেলা ম্যান চলছে... রাসেল ক্রো আর রেনি জেলওয়েজার-এর... বক্সিংয়ের দৃশ্যটা চলছিলো... ছবিটা বেশ আগে দেখা ছিলো অমনোযোগে... আজ বক্সিংয়ের দৃশ্যটা দেখলাম খুব মন দিয়ে... দেখলাম রিঙের ভেতর দুটো মানুষ পরস্পরকে মারছে... জীবনপন লড়াই... ঝরছে রক্ত... বিভৎসতা... আর তা দেখে হাজারে হাজারে দর্শকের উল্লাস... শিশুদের না হোক... বড়দের এই দৃশ্যই কি সুখদায়ক?
নিশ্চয়ই সুখদায়ক... নইলে পরে হাজার হাজার লাখো লাখো দর্শক এই দৃশ্য দেখে কেন উল্লসিত হয়... কিভাবে পারে? কিভাবে হাজার হাজার বছর ধরে এই খেলা জনপ্রিয় থাকে? কিভাবে শান্তির শপথ নিয়ে শুরু হয় যে অলিম্পিক সেইখানেও বক্সিং থাকে বহাল তবিয়তে? 
তবে বুঝি এ আমারই মনের সঙকীর্ণতা। ছোটলোকের সেই অনুভূতিই এখানে প্রকাশ করে যাই।
সেই প্রাচীনকালে যখন মানুষ আর সিংহের লড়াই দেখে রাজা বাদশারা মজা পেত, তখন সেই প্রাচীন গ্রীসেই এই খেলার জন্ম। তখন খেলা কোনও খেলা ছিলো না, খেলা মানেই ছিলো শক্তি প্রদর্শন, কেউ পরাজিত হতো না তখন, মৃত্তুই কেবল তাকে পরাজয় ঘোষনা করতো... অথবা পরাজয়ের গ্লানি নিয়ে কাউকে বেঁচে থাকতে দেওয়া হতো না। মৃত্তুই একমাত্র পরাজয় ছিলো। বক্সিঙ সেই আমলেরই খেলা।
সারা বিশ্বকে সভ্যতার মায়াজালে বেঁধে ফেলা বৃটিশরা অনেক কিছুকে বর্বরতা বলে ঘোষণা দিলো... আর অমনি সেগুলো সারা পৃথিবীর চোখে বর্বর হয়ে গেলো... আর বৃটিশরা যা যা কিছুকে গ্রহণ করলো সেগুলো সারাবিশ্বের নান্দনিক হয়ে গেলো।
সেই বৃটিশরাই বক্সিঙকে নানান আধুনিক নিয়ম কানুনের মোড়কে ফেলে সভ্য সমাজে উপস্থাপন করলো। 
সেই থেকে আমরা কোট টাই পরে রমনীর বাহুলগ্না হয়ে গোলাপ শুঁকতে শুঁকতে বক্সিঙ দেখি... আমাদের ভালো লাগে। মোহাম্মদ আলী নামে গলা কাঁপাই। আমাদের ভালো লাগে।  এই খেলা খেলতে গিয়ে কতজনার মৃত্তু হয়েছে... সে খবর পত্রিকাতে পড়ি মাঝে মাঝে... শুনি কোন বক্সার দিনের পর দিন অজ্ঞান থেকে অবশেষে মৃত্তুকেই বেছে নিয়েছেন। তাতেও আমাদের প্রতিক্রিয়া হয় না কোনও।
কিন্তু আমার কখনও ভালো লাগে নাই। যতোই আর্ট থাকুক... দুজন মানুষ পরস্পরকে মারছে একজনকে রক্তাক্ত করে করে নিঃশেষ করে দিয়ে জয়ী হচ্ছে... এই খেলা দেখতে আমার ভালো লাগে না। একে আমার বর্বরতা মনে হয়। পৃথিবীতে অনেক খেলা চলুক... প্রয়োজনে আরো অনেক খেলা পয়দা হোক... কিন্তু বন্ধ হোক এই খেলা। আমি জোর কণ্ঠ হয়ে বলতে চাই বন্ধ হোক এই খেলা। 
পত্রিকায় সব রকমের হাহাকারে আমারও হাহাকার ওঠে... কিন্তু আজ যখন পড়ি যে দেশে বক্সিং খেলোয়ার তৈরি হচ্ছে না টাকার অভাবে, পৃষ্ঠপোষকতার অভাবে... আমি খুশি হই... মনে মনে বলি টাকার অভাবে এই খেলাটা অন্তত বাংলাদেশ থেকে বন্ধ হয়ে যাক। দুটো শিশু পরস্পর পরস্পরকে আঘাত করছে- সেই ছবি না ছাপা হয়ে ছাপা হোক দুটো শিশু পরস্পর হাত ধরে চেয়ে আছে আগামীর পানে। 
জানি আমার এই কথা এখানেই হারিয়ে যাবে। পৃথিবী চলবে আপন গতিতে। কিছুদিন পরেই অলিম্পিক শুরু হচ্ছে... সেখানে আবার লড়াইয়ে নামবে বিশ্বের নামী দামী বক্সাররা... আমরা আরো কোনও মোহাম্মদ আলী পাবো... পাবো কোনও মাইক টাইসন। 
বক্সিঙয়ের বাংলা নাম মুষ্টিযুদ্ধ। কেমন যেন মুক্তিযুদ্ধ মুক্তিযুদ্ধ গন্ধ। আমাদের দেশে এরকম একজন মুষ্টিযোদ্ধা যদি তৈরি হতো... যে মুক্তিযোদ্ধাকে লাথি মারার মতো কুলাঙ্গারটাকে ঘুষি দিয়ে দাঁত ফেলে দিতে পারবে... তারপর ঘুষিতে ঘুষিতে তাকে রক্তাক্ত করে তারপর আরো আরো রক্তাক্ত করে শেষ করে দিতে পারতো... 

