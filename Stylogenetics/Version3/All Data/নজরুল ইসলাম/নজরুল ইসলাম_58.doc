প্রিয় হুমায়ুন আজাদ, আপনার 'আড়িয়ল বিল' ভালো নেই, থাকবে না হয়তো!



ভালো থেকো ফুল, মিষ্টি বকুল, ভালো থেকো।
ভালো থেকো ধান, ভাটিয়ালি গান, ভালো থেকো।
ভালো থেকো মেঘ, মিটিমিটি তারা
ভালো থেকো পাখি, সবুজ পাতারা
ভালো থেকো চর, ছোটো কুঁড়েঘর, ভালো থেকো।
ভালো থেকো চিল, আকাশের নীল, ভালো থেকো।
ভালো থেকো পাতা, নিশির শিশির
ভালো থেকো জল, নদীটির তীর
ভালো থেকো গাছ, পুকুরের মাছ, ভালো থেকো।
ভালো থেকো কাক, ডাহুকের ডাক, ভালো থেকো।
ভালো থেকো মাঠ, রাখালের বাঁশি
ভালো থেকো লাউ, কুমড়োর হাসি
ভালো থেকো আম, ছায়াঢাকা গ্রাম, ভালো থেকো।
ভালো থেকো ঘাস, ভোরের বাতাস, ভালো থেকো।
ভালো থেকো রোদ, মাঘের কোকিল
ভালো থেকো বক, আড়িয়ল বিল
ভালো থেকো নাও, মধুমাখা গাঁও, ভালো থেকো।
ভালো থেকো মেলা, লাল ছেলেবেলা, ভালো থেকো।
ভালো থেকো, ভালো থেকো, ভালো থেকো।
[শুভেচ্ছা, হুমায়ুন আজাদ]
প্রিয় হুমায়ুন আজাদ,
আপনি যাদের ভালো থাকতে শুভেচ্ছা জানিয়ে গিয়েছিলেন, তারা বোধহয় কেউই এখন আর ভালো নেই, সবচেয়ে খারাপ বুঝি আছে আড়িয়ল বিল... বিলটাই আদৌ থাকবে কি না সন্দেহ...
আপনার শুভেচ্ছা জানানো সকলেই হয়তো কষ্ট নষ্ট হয়ে তবু বেঁচে যাবে, কিন্তু আড়িয়ল বিলের অস্তিত্ব শুধু আপনার এই কবিতাতেই থেকে যাবে হয়তো... ধাতব বকেদের ওড়ার জন্য সেখানে বিমানবন্দর হবে বঙ্গবন্ধুর নামে... 
জয়ধ্বনি দিতে একবার আসবেন না আপনি? 

