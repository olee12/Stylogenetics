অবাক বই পাঠ ৩: "ম্যাগনাম ওপাস ও কয়েকটি গল্প"



বইমেলা ২০১০ এর আনন্দ আলো সেরা নবীন গল্পকারের পুরষ্কার পেয়েছেন মাহবুব আজাদ। যখন তাঁর বই 'ম্যাগনাম ওপাস ও কয়েকটি গল্প' পড়তে বসি, তখন এটা মাথায় নিয়েই পড়ি যে এবারের অন্যতম সেরা গল্পগুলোই পড়তে বসেছি। লেখকের দূর্ভাগ্য, প্রত্যাশার দায় পূরণে নতুন করে তিনি কলম হাতে নামতে পারছেন না। 
পুস্তকের জগতে মাহবুব আজাদ নতুন হলেও লেখক হিসেবে তাঁকে নতুন বলা যাবে না কিছুতেই। ব্লগের মতো একটা শক্তিশালী জগতে তিনি প্রাচীণ বটবৃক্ষের মতোই বিরাজমান। একথা ফ্ল্যাপে পড়লে পাঠক হিসেবে প্রত্যাশা বাড়ে আরো। মেহেদী হাসান খানের তোলা ছবি দিয়ে সুন্দর প্রচ্ছদ সাজিয়েছেন নাজমুল আলবাব। শস্যপর্ব'র জন্য নিঃসন্দেহে এটি একটি উল্লেখযোগ্য প্রকাশনা।
ভূমিকা থেকেই প্রথম পাঠ "৬টি গল্প সংকলিত হয়েছে এই গ্রন্থে। গল্পগুলোতে রচনাকালের সমসাময়িক ঘটনার ক্ষীণ ছায়া আছে, আছে অতীতের স্মৃতির নির্যাস, আছে ভবিষ্যতের দিকে অনিশ্চিত অঙ্গুলিনির্দেশ, কিছু গল্পের স্থানকালপাত্র চেষ্টা করেছে অনির্ণেয় থেকে যেতে।"
বইটা পড়েও তাই-ই মনে হয়েছে। গল্পের ভাঁজে ভাঁজে উপগল্প হয়ে ঢুকে পড়ে অসংখ্য না বলা চরিত্র, অজস্র ঘটনা। মাহবুব আজাদের গল্প পড়তে গেলে সময়কে জানতে হয় নিবিড়ভাবে। লক্ষ্য রাখতে হয় নানান ঘটনাপ্রবাহে। পড়ার সময় মাথার রাখতে হয় শক্তিশালী কোনো সার্চ ইঞ্জিন। কোনো একটা শব্দ বা ক্লু পেলেই যে টুক করে খুঁজতে শুরু করবে এর পেছনের ইতিহাস। 
আর এই খুঁজতে খুঁজতে পাঠক ক্লান্ত অথবা আরো বেশি পরিব্রাজক হয়। হয়তো কোনো ক্লুবিহীন নিরীহ শব্দ বা বাক্যবন্ধ'র রহস্য খুঁজতে হয়রান হয়। বর্তমান কালের পাঠকদের জন্য বিষয়টা দারুণ চ্যালেঞ্জের, মজার, আগ্রহের। কিন্তু ভবিষ্যতকালের পাঠকের জন্য? হয়তো একসময় এই গল্পগুলো টীকাবিহীন বোধযোগ্য হবে না।
বইতে ৬টি গল্প। প্রতিটিই ভিন্ন স্বাদের। 'পুরনো বাড়ি' পড়ে 'সেতু সঙ্কট'-এ গেলেই মনে হয় ভিন্ন লেখকের কোনো গল্প পড়ছি। আরো ভিন্নতা নিয়ে হাজির হয় পরবর্তী গল্প 'তোমার ঘরে বাস করে কারা'। আবার মনে হয় 'নিদপিশাচ' কি এই একই লেখকের লেখা? তেমনি 'বিলুপ্তি' পড়ে মনটা কেঁদে ওঠে। আর 'ম্যাগনাম ওপাস' আটকে ফেলে কোনো এক মহত্তম কীর্তির অপেক্ষায়। এক বইতে এতো বৈচিত্র! লেখকের অবশ্যই ধন্যবাদ প্রাপ্য।
একের পর এক চমক নিয়ে হাজির হয় মাহবুব আজাদের গল্পগুলো। ছোট ছোট বাক্যে লেখা গল্পগুলো ভরে থাকে সুক্ষ্ম সব কারুকার্যে। 
ব্লগার হিমু আর লেখক মাহবুব আজাদের মধ্যে পার্থক্য কী? অন্য অনেক কথাই বলা যায় হয়তো, কিন্তু সবচেয়ে বড় পার্থক্য ব্লগার হিমু পাঠককে উৎকণ্ঠার বরফে আবৃত রেখে নির্দয়ের মতো চা পান করতে ডুব দিতে পারে। কিন্তু লেখক মাহবুব আজাদকে ঠাঁয় দাঁড়িয়ে থাকতে হয় পাঠকের সিমানায়। 
যাহোক, প্রতিটা গল্পই এতো বৈচিত্রপূর্ণ যে মাহবুব আজাদ বা তাঁর বইকে নিয়ে একদফায় কোনো মন্তব্য করা যায় না। চলুন পাঠক আমরা ৬টি গল্প নিয়ে আলাদা আলাদা করে আলাপ করি। 
তবে তার আগে একটু চা খেয়ে এলে মন্দ হয় না... কী বলেন?

