সিমন... ভাই আমার... সুস্থ হয়ে ফিরে আয়... 



সিমন একদিন অফিস ফাঁকী দিয়ে শাহবাগে মিছিল করছিলো, যতদূর মনে পড়ে টিভি ফুটেজে সেটা দেখে তার অফিস তাকে তিনদিনের একটা শাস্তি দিয়েছিলো। তিনদিন তার অফিসে যাইতে হয় নাই। সেই তিনদিন সে প্রায় পুরোটা সময় শাহবাগ আন্দোলনে ছিলো। (তখন তার অফিসকে গালি দিলেও সিমনের সড়ক দুর্ঘটনার পর তার অফিস যেভাবে তার পাশে দাঁড়িয়েছে... তা অকল্পনীয়। সিমনের অফিস কর্তৃপক্ষকে শ্রদ্ধা জানাচ্ছি)
শাহবাগের মাসব্যাপী আন্দোলনের মধ্যেও কয়েকটা বিশেষ দিন খুব ইম্পর্টেন্ট ছিলো, তার মধ্যে একদিন সিমনের খুব বকেছিলাম। কারন সেদিন মিতুকে নিয়ে তার বোধহয় কোথাও যাওয়ার কথা ছিলো বা এরকম কিছু। মিতুকে বললো এক ঘন্টার মধ্যে আসতেছি... কিন্তু সে চলে এলো শাহবাগে। ফোন দিলো বন্ধ করে। মিছিল করে যখন সে শ্বশুড়বাড়ির দিকে রওনা হলো, এর মধ্যে মিতু টেনশনে মরে... আমার কাছে সিমনের পরিচিত আত্মীয় সবার ফোন আসতে থাকে... এর মধ্যে সিমনরে খুঁজে পাই না আমি... এক ঘন্টার ভয়াবহ একটা পরিস্থিতি...
হেফাজতের প্রথম মহাসম্মেলনের দিন দুপুর বেলায় সিমন শাহবাগে হাজির। বিকেলে যখন আমরা পাবলিক লাইব্রেরিতে আড্ডা দিচ্ছি, তখন দেখলাম লোকজন সব দৌড়ায়া ভিতরে ঢুকতেছে, পলাইতেছে... শুনলাম হেফাজতীরা নাকি শাহবাগে আক্রমন করছে। সঙ্গে সঙ্গে আমরা ছুটে গেলাম... রোড আইল্যান্ডের একটা গাছ সিমন মট করে ভেঙে ফেললো লাঠির প্রয়োজনে... সিমন আছে সবার আগে
খুব কম লিখে, কিন্তু সিমন আসলে প্রস্তর যুগেরই ব্লগার। মুক্তিযুদ্ধের পক্ষের শক্তি হয়ে সবসময় লড়াই করে গেছে। খুব অল্প কয়েকটা সাম্প্রতিক ঘটনা বললাম... এরকম বলতে পারি অসংখ্য...
গতকাল রাতে সিমন বাসায় ফেরার উদ্দেশ্যে হাতিরঝিল এফডিসি সংযোগস্থলে একটা বাসে উঠতে চেষ্টা করে। হেল্পার তাঁকে নিতে অস্বীকার করে ধাক্কা দিয়ে ফেলে দেয়। সিমন মাটিতে পড়ে যায়, বাসটা তাকে পিষ্ট করে চলে যায়। সিমনের বাম পাশটা প্রায় পুরোটাই পিষ্ট হয়ে গেছে। সেখান থেকে কিছু মহানুভব ব্যক্তি তাঁকে উদ্ধার করে স্কয়ার হসপিটালে নিয়ে আসেন এবং সেলফোন ঘেঁটে পরিচিতদের খবর দেন। 
আপডেট: (২৭ মে, রাত ১টা, বাংলাদেশ সময়)
সিমন এখন আগের চেয়ে সুস্থই বলা চলে। ইন্টারনাল ব্লিডিং একেবারে বন্ধ করা না গেলেও কন্ট্রোল করা গেছে। ফুসফুস, কিডনী, লিভার সবকিছুই ক্ষতিগ্রস্ত। আগামী ৪৮ ঘন্টা অবজার্ভেশন চলছে। তারপর ডাক্তাররা সিদ্ধান্ত জানাবেন।
এই পোস্টে আপডেট চলবে।

