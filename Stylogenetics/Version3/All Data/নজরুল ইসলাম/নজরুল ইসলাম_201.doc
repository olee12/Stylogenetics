বাংলাদেশের ইতিহাস রচনার ধারা এবং সীমাবদ্ধতার খসড়া ভাবনা



বাংলাদেশ হচ্ছে এমন একটি দেশ যে দেশটি ইতিহাস নিয়ে সবচেয়ে বেশি গর্ব করে। ভাষা আন্দোলন, মুক্তিযুদ্ধ ইত্যাদি সব বিষয় নিয়েই দেশ এবং দেশের মানুষের চরম অহঙ্কার। সংগ্রামী জাতি হিসেবে সুনাম আছে। সবকিছুর সাথে ইতিহাসকে টেনে আনা আমাদের বাতিক। আমাদের প্রধান আবেগ আমাদের জাতিয় ইতিহাসকে ঘিরে, আমাদের আন্দোলন সংগ্রামকে ঘিরে। আমাদের সাংসদরা সংসদে একটা রাস্তার বিল পাশ করার প্রস্তাবের জন্য মিনিট কয়েক সময় পান সেই সময়ের অধিকাংশই তারা ব্যায় করেন তাদের নেতার ঐতিহাসিক আখ্যান নির্মাণে। রাস্তা নির্মাণ না হলেও ইতিহাসের কিছু ভুল নির্মাণ সংসদে বসে করে ফেলেন তিনিও। তাই নিয়ে  মফস্বলে চায়ের কাপে ওঠে বিতর্কের ঝড়... সেখানেও সকলেই চরম ইতিহাসবোদ্ধা... প্রত্যেকেই নিজ নিজ ধারণাতে উচ্চকণ্ঠ। আমাদের গোটা জাতি আসলে এখনো ইতিহাস নিয়েই ঘুরপাক খাচ্ছে । এর থেকে বের হওয়ার কোনও জো নেই।
অথচ এত যে মাতামাতি ইতিহাস নিয়ে সেই ইতিহাসই এই দেশে সবচেয়ে বেশি অবহেলিত। বাংলাদেশের ইতিহাস নিয়ে যত বিতর্ক আছে বোধহয় আর কোনও জাতির ইতিহাস নিয়ে এত বেশি বিতর্ক নেই। একটা কথা আমি প্রায়ই বলি দুঃখ করে যে- ইতিহাস সবসময় হয় বিজয়ীর ইতিহাস, অথচ আমরাই বোধহয় একমাত্র জাতি পৃথিবীতে যার বিজয়ীরাই ইতিহাস রচনা করতে পারেনি, উল্টো আছে অস্তিত্ব সংকটে, পরাজিতরাই এখানে জোরকণ্ঠ। যা হোক, আমাদের দেশের ইতিহাস ঐতিহ্য খুব সমৃদ্ধ এই নিয়ে আমরা বছরের পর বছর ধরে অনেক হাল্লাগোল্লা করেছি, কিন্তু প্রয়োজনীয় কাজটা কখনও করা হয়নি। আমরাই সবচেয়ে বেশি পরিমানে ইতিহাসকে মারিয়ে গেছি, ইতিহাসকে ধ্বংস করেছি। ইতিহাস রচনার জন্য যে ডকুমেন্টগুলো প্রয়োজন তার অধিকাংশ আমরা ইতোমধ্যে নষ্ট করে ফেলেছি, তার কিছু অংশ নিজেদের অযত্নে আর অবহেলায় আর সিংহভাগ প্রশাসনে আর দপ্তরে লুকিয়ে থাকা স্বাধীনতাবিরোধীদের কল্যানে। এই দেশে  আর্কাইভ বা লাইব্রেরি ওয়ার্ককে সবসময়ই অবহেলা করা হয়েছে। মূল্যবান দলিল কেটেছে উইপোকা আর ইন্দুরে। ফলে আমাদের অনেক প্রয়োজনীয় কিছুই আমরা সংগ্রহ করতে চেষ্টা করিনি বা পারিনি, এখনও যা আছে তা নিয়েও যথেস্ট চেষ্টা নেই কোনও। 
আমাদের ইতিহাস রচনার পথে সবচেয়ে বড় বাঁধা আমাদের আবেগ। আমরা সবকিছু বিচার বিশ্লেষন করি আমাদের আবেগ দিয়ে। এবং তার ফলাফল নির্ধারণ করি নিজস্ব ধ্যাণ ধারণা থেকে। অথচ ইতিহাস কোনও আবেগ বা ধারণার জিনিস না। এটা আমরা মোটেও মনে রাখার চেষ্টা করি না।  
আমাদের ইতিহাসের ধারাটা মূলত হিস্ট্রি ফ্রম দ্য টপ... আমাদের জাতীয় বীর বা কথিত বীরদের থেকে আমাদের ইতিহাস শুরু হয়। অথচ সারা বিশ্বে ইতিহাস চর্চার মূল যে ধারাটা এখন প্রচলিত তা মূলত শুরুই হয় বিলো লেভেল থেকে। প্রান্তিক মানুষ সেখানে মূখ্য... শ্রেণী সেখানে বিবেচ্য। আমরা সে পথে হাঁটার চেষ্টাই করিনি কখনো। তন্মধ্যে জাতীয় বীরদের দ্বিধা-ত্রিধা-বহুধাবিভক্তি বিষয়টাকে আরো বেশি জটিল করে তুলেছে। এবং ইতিহাসের স্বর্ণ বোয়াল হওয়ার তাগিদে নিজ নিজ দায়িত্বেই ইতিহাস সংশ্লিষ্ট ব্যক্তিবর্গ তা নিজেই কলুষিত করেছেন। সেটা এখন এতটাই বিতর্কিত যে সেই পথে আর খুঁজে পাওয়া যাবে না ইতিহাসকে। সার্ব অলটার্ন স্টাডি বলে ইতিহাস চর্চার যে ধারাটি তৈরি হয়েছে সেই পথেই আমাদের এগুনো ভালো বোধহয়। কিন্তু এর জন্য মূলত সামাজিক ইতিহাস এবং নন এলিটদের ঐতিহাসিক গুরুত্বকে বিবেচনায় আনতে হবে। এই চর্চাটিকে বাংলাদেশের ইতিহাস রচনার ধারায় আনাটা কঠিন বটে। সাব অল্টার্ন স্টাডির দ্বিতীয় পর্ব যা মূলত উত্তর আধুনিকতার দিকে ধাবিত হয়েছে সেটিও এদেশে পাত্তা পায়নি। আমাদের ইতিহাস কেবলই জাতীয়তাবাদী ইতিহাস রচনার দিকে গেছে। 
আমাদের ইতিহাস রচনার আরো একটা বড় ঝামেলা বোধহয় শুরুতেই করে ফেলেছি। আমরা ধরে নেই মুঘল বা পারস্যবাহিত শাষকদের হাত পর্যন্ত আমরা স্বাধীন ছিলাম... ইংরেজরাই আমাদেরকে প্রথম পরাধীন করেছে। এইটার একটা সুরাহা হওয়া জরুরী। আর এর ফলে আমরা স্বাধীন হওয়া বলতে আমরা কেবল ক্ষমতায় যাওয়াকেই বুঝেছি। স্বাধীনতা মানে যে আমাদের সম্পদের ওপর আমাদের নিজেদের কর্তৃত্ব তৈরি হওয়া তা আমরা বিবেচনায় আনিনি। ফলে আমাদের ইতিহাস কেবলই ক্ষমতাকেন্দ্রিক থেকে গেছে। গোটা সাফল্যকে আমরা নিজেদের ধারনাতেই নিতে পারিনি। 
আর এখান থেকেই প্রশ্ন তৈরি হয়েছে আমাদের জাতীয় ইতিহাস আসলে কোন দৃষ্টিকোণ থেকে রচিত হতে পারে। বাঙ্গালি বাঙ্লাদেশী প্রশ্নটা এই ঝামেলায় ঘি দিয়েছে। ভৌগলিক সীমারেখা আর হাজার বছরের সাংস্কৃতিক ইতিহাস বিষয়ে আমরা দ্বিধাদ্বন্দে ভুগি। আমাদের ইতিহাসে পাহাড়ি আদিবাসীদের জায়গা দিবো কি দিবো না সেই সংকীর্ণতায় ভুগি। আমরা আমাদের ইতিহাস রচনায় খুব বেশি কনজার্ভেটিভ... এটা একটা বড় সমস্যা। 
বাঙলাদেশের মুক্তিযুদ্ধ এবং ইতিহাস নিয়ে হাজার হাজার পুস্তক নাজেল হয়েছে। অনেক কাজ হয়েছে... অনেক গবেষণাও হয়েছে... কিন্তু তার সকলই বিচ্ছিন্নভাবে। এবং এর অধিকাংশই আসলে বিভ্রান্তিই তৈরি করেছে। পাঠ্যপুস্তকের ইতিহাস তো বছরে বছরে বদলায়। সব মিলিয়ে আমাদের জাতীয় ইতিহাস এক ভয়ঙকর জায়গায় দাঁড়িয়ে।
আমরা মুক্তিযুদ্ধ নিয়ে হাপিত্যেশ করি, যুদ্ধাপরাধীদের বিচার চেয়ে পথে ঘাটে কান্নার মাতম উঠাই... কিন্তু আমাদের একটি সঠিক জাতীয় ইতিহাস বিণে যে এর সকলই বিফল এই কথাটা জোর দিয়ে উচ্চারণ করি না। এবং ইতিহাস রচনার বিলম্বে ও তথ্য উপাত্তের সঙ্কটে ইতিহাস রচনার ঝুকিঁ যে দিন দিন বাড়ছে, তা নিয়ে আমাদের মাথা ব্যাথা হয়না। মুক্তিযোদ্ধাদের সঠিক মূল্যায়ন বা যুদ্ধাপরাধীদের বিচার দাবী বা পাকিস্তানাবস্থিত যুদ্ধাপরাধীদের বিচার দাবী সব কিছুই অসম্ভব আমাদের একটি জাতীয় ইতিহাসের অভাবে। 
আর এই একই অভাবে আমাদের মুক্তিযুদ্ধের আন্তর্জাতিক পরিচিতি হয় ভারত পাকিস্তান যুদ্ধ। মানেকশর মৃত্যুতে বলা হয় তিনিই একটি জাতির (বাঙলাদেশের) জন্ম দিয়েছেন। আর বলিউডে ফিল্ম হয় ১৯৭১ নামে। আমরা সবখানে হাকুল্যা। 
আমাদের আসলে আবেগের অবস্থান থেকে সরে এসে পদ্ধতিগত উপায়ে ইতিহাস রচনার সময় এসেছে। আর অন্য সব দাবীর আগে একটি সঠিক ইতিহাস পাওয়ার দাবীকে মাথায় তুলে নাচার সময় এসেছে। 
..................................................................................................................
এটা আসলে একটা বড় চিন্তার প্রাথমিক এবং ক্ষুদ্র প্রকাশ। বড় করে এই বিষয়ে কাজ শুরু করেছি। বাঙলাদেশের ইতিহাস রচনার ধারা নিয়ে কাজ করবো। আমাদের মতো দেশগুলোর ইতিহাস রচনার ক্রমপ্রক্রিয়া খেয়াল করবো। ইতিহাসের বিভিন্ন ধারা নিয়ে কাজ করবো। সবকিছু মিলিয়ে হয়তো এবছরের মধ্যে একটা কিছু দাঁড়াবে। শুরুটা এখানেই করলাম। এগুতে পারলে এখানে ছাপ রাখবো। কথা দিলাম। আর অন্য অন্যদের মতামত তো পথ দেখাবে ধরেই নিয়েছি। 

