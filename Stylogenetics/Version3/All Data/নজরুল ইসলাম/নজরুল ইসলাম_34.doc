ধর চিকা মার চিকা, চিকার দাম পাঁচসিকা





ধর চিকা মার চিকা
চিকার দাম পাঁচসিকা

১.
ছোটবেলায় এই ছড়াটা খুব শুনতাম। নিজেও বলতাম। তখন বাড়ির আশেপাশে এখানে সেখানে প্রচুর ইঁদুর আর চিকা হতো। কৈশোরের উন্মাদনায় পিটিয়ে চিকা মারতাম আর এই ছড়াটি বলতাম, "ধর চিকা মার চিকা, চিকার দাম পাঁচসিকা"।
কিন্তু চিকার দাম পাঁচসিকা কেন? চিকা কি কেউ কেনে? চিকা ধরা বা চিকা মারার সঙ্গে পাঁচসিকার সম্পর্ক কী? 
জানতাম না। 
জানলাম অনেকদিন পরে। সম্ভবত '৯৭ সালে। 
ততদিনে আমরা এই ছড়া ভুলে গেছি। ভুলে গেছি চিকাদের কথা। তখন একদিন মহিলা সমিতি মঞ্চে দেখতে গেলাম নাগরিক নাট্য সম্প্রদায়ের নাটক "খাট্টা তামাশা"। সৈয়দ শামসুল হকের নাটক। 
নাটকে দুই সঙ আছে, একজন চ্যাং আরেকজন ব্যাং... নাটক ভর্তি খুব তামাশা। চ্যাং সারাক্ষণ ডিগবাজী খায় আর বলে "ধর চিকা মার চিকা, চিকার দাম পাঁচসিকা"। এই তার তামশা। 
কিন্তু চিকার আবার দাম কী? চিকার দাম পাঁচসিকা কেনে?
নাটকের শেষে এই প্রশ্নের জবাব পেয়ে চমকে যাই! 
খেতে না পাওয়া দরিদ্র মেয়েটিকে দুমুঠো খাদ্যের লোভ দেখিয়ে ভোগ করতে চাওয়া বছরদ্দি যখন গলা টিপে মেরে ফেলতে চায়, তখন জানা যায় বৃটিশ আইনে এরকম অসহায় নারীদের মেরে ফেললে খুনীর কোনো বিচার হয় না। জেল না, ফাঁসী না, শুধু পাঁচসিকে জরিমানা হয়!
বৃটিশের সেই আইনকে ব্যাঙ্গ করে এই ছড়া!
"ধর চিকা মার চিকা
চিকার দাম পাঁচসিকা!"

