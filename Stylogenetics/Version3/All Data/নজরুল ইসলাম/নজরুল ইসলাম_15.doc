সাম্প্রতিক ঘটনার প্রেক্ষিতে নির্যাতিতা নারীর পরিচয় প্রকাশে গণমাধ্যমের অধিকার বিষয়ক



নারী ও শিশু নির্যাতন আইনে ১৩ ডিসেম্বর ২০১৪ তারিখে মিরপুর মডেল থানায় একটি মামলা দায়ের করা হয়। জাতীয় দলের একজন ক্রিকেটারের বিরুদ্ধে জনৈক নারী মামলাটি দায়ের করেন। সেদিনই বিভিন্ন অনলাইন পত্রিকায় এবং পরদিন সবগুলো দৈনিক পত্রিকায় খবরটি ফলাও করে ছাপা হয়। টেলিভিশন চ্যানেলগুলোতেও নিয়মিত সংবাদ পরিবেশিত হতে থাকে। বিভিন্ন সামাজিক যোগাযোগ সাইটগুলোতেও খবরটি ব্যাপক প্রচার পায়। 
এবং তার পর থেকেই এই সংবাদটিকে ঘিরে অসংখ্য সুড়সুড়িমূলক সংবাদ ছড়াতে থাকে। অনলাইন সাইটগুলোর শেয়ার বাড়তে থাকে। সামাজিক যোগাযোগ সাইটগুলোতে চলতে থাকে হাসি, ঠাট্টা, তামাশা, তর্ক-বিতর্ক। কেউ মেয়েটিকে প্রস্টিটিউটের স্তরে নামিয়ে আলোচনা শুরু করেন, কেউ তরুণটিকে দুশ্চরিত্র বলে চিহ্নিত করেন। বিভিন্ন মিডিয়াতে চলে বাদীর অতীত নিয়ে ঘাঁটাঘাঁটি, অনেক ক্ষেত্রেই ব্যাপারটা নোংড়ামির স্তর অতিক্রম করে। 
এই সুযোগটি তৈরি হয় একেবারে প্রথমদিন থেকেই বাদীর পরিচয় গণমাধ্যমে প্রকাশ পেয়ে যাওয়ায়। প্রথম থেকেই গণমাধ্যমে মেয়েটির নাম, পরিচয়, ছবি, ক্যারিয়ার ইত্যাদি বিস্তারিতভাবে প্রকাশ পেতে থাকে। 
অথচ "নারী ও শিশু নির্যাতন দমন আইন, ২০০০" এ স্পষ্ট করে বলা আছে 'এই আইনে বর্ণিত অপরাধের শিকার হইয়াছেন এইরূপ নারী বা শিশুর ব্যাপারে সংঘটিত অপরাধ বা তৎসম্পর্কিত আইনগত কার্যধারার সংবাদ বা তথ্য বা নাম-ঠিকানা বা অন্যবিধ তথ্য কোন সংবাদ পত্রে বা অন্য কোন সংবাদ মাধ্যমে এমনভাবে প্রকাশ বা পরিবেশন করা যাইবে যাহাতে উক্ত নারী বা শিশুর পরিচয় প্রকাশ না পায়৷"
আমরা অতীতেও দেখেছি নির্যাতিতা নারীর পরিচয় সবসময়ই গণমাধ্যমে গোপন করা হয়। তাহলে এই একটি ক্ষেত্রে কেন ব্যতিক্রম হলো? 
এই পরিচয় প্রকাশে অপরাধের শিকার হওয়া নারী এখনো কোনো প্রতিবাদ করেননি, নিজে উদ্যোগী হয়ে সাক্ষাৎকার দিয়েছেন এমনটাও দেখা গেছে। কিন্তু বাদী চাইলেই কি গণমাধ্যম আইন ভঙ্গ করে নারীর পরিচয় প্রকাশ করতে পারে? 
অপরাধের শিকার নারীর পরিচয় প্রকাশে আইনে শুধু নিষেধাজ্ঞাই জারী করা হয়নি, এর শাস্তির বিধানও রাখা আছে। বলা হয়েছে "এর বিধান লংঘন করা হইলে উক্ত লংঘনের জন্য দায়ী ব্যক্তি বা ব্যক্তিবর্গের প্রত্যেকে অনধিক দুই বৎসর কারাদণ্ডে বা অনূর্ধ্ব এক লক্ষ টাকা অর্থদণ্ডে বা উভয় দণ্ডে দণ্ডনীয় হইবেন৷"

অপরাধের শিকার হওয়া নারী যদিওবা নিজের পরিচয় প্রকাশ করতে আগ্রহী হন, তবুও আইন অনুসারে গণমাধ্যম তা প্রকাশের অধিকার রাখে না। সেক্ষেত্রে এই আইন লঙ্ঘনকারীর শাস্তি এবং জরিমানা আদায়ের দায়িত্ব কার? 
রাষ্ট্রের? 
রাষ্ট্র কি উদ্যোগী হবে? 
রাষ্ট্র এক্ষেত্রে উদ্যোগী না হলে ভবিষ্যতে এই ঘটনাটি একটি ক্ষতিকর উদাহরণ হিসেবে রয়ে যাওয়ার সম্ভাবনা প্রবল। 
কৃতজ্ঞতা: আলমগীর মোহাম্মদ, নাজমুল হক সুমন

