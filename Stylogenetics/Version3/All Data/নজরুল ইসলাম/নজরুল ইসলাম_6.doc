খেলার সঙ্গে রাজনীতি মেশানো বিষয়ক



সম্প্রতি সবাই যে দাবী তুলছেন পাকিস্তানের সঙ্গে সবরকম কূটনৈতিক সম্পর্ক ছিন্ন করার। জাতীয় দৈনিকেও লেখালেখি হচ্ছে, মিটিং সেমিনারে আলোচনা হচ্ছে। সেই দাবী আমরা করে আসছি আরো অনেক আগে থেকে। দুই বছর আগে এই দাবী তুলে ব্লগ লিখেছিলাম। কোনো কাজ হয় নাই। 
দাবীর আওয়াজটা আবার গলা উঁচু করে তুলতে চেয়েছিলাম, কিন্তু তার আগেই কণ্ঠ চেপে ধরলো চলতি বিপিএল। বিপিএল ভর্তি পাকিস্তানী খেলোয়াড়। এমনকি বাংলাদেশ জাতীয় টেস্ট ক্রিকেট দলের অধিনায়ক মুশফিকুর রহিমের জায়গায় তাঁর দলের অধিনায়ক করা হয়েছে একজন পাকিস্তানীকে! সেই আফ্রিদীকে, ঢাকার স্টেডিয়ামে যার নামে তরুণীরা প্লেকার্ড বহন করে 'ম্যারি মি আফ্রিদী' লিখে।
আমাদের পত্রিকার খেলার পাতাগুলো উচাটন থাকে পাকিস্তানী ক্রিকেটারদের বন্দনায়, আমাদের আমজনতা খেলার সঙ্গে রাজনীতি না মেশানোর ছুঁতোয় পাকি ক্রিকেট দলকে সমর্থন করে, গালে পাকিস্তানী পতাকা এঁকে স্টেডিয়ামে খেলা দেখতে যায়, বিপিএল-এ কোনো পাকিবিহীন টিম পাওয়া যায় না, আমাদের ক্রিকেট হিরোদের আদর্শ পাকি ক্রিকেটাররা... মোটকথা গোটা বাংলাদেশের সবচেয়ে অহংকার, গর্ব আর আনন্দ যে ক্রিকেট নিয়ে... যে ক্রিকেটে জয়ের আনন্দেই কেবল সারাদেশ একত্রে নেচে ওঠে, যে ক্রিকেটে পরাজয়ে গোটা জাতি কাঁদে... সেই বাংলাদেশের ক্রিকেটের পরতে পরতে পাকিস্তান! আমরা কোটি কোটি টাকা খরচ করে পাকিস্তান থেকে আফ্রিদি, আকমল, আমিরদের নিয়ে আসি কারন আমাদের দেশের দর্শকেরা তাদের 'ভালোবাসে'। আমাদের পত্রিকাওয়ালারা পাকি ক্রিকেটারদের কেচ্ছা বেশি ছাপে কারন আমাদের পাঠকদের কাছে এগুলোর ডিমান্ড বেশি!
আমরা খেলার আড়ালে পাকিস্তানকে আর্থিক সমৃদ্ধি দিচ্ছি। আমাদের ললনারা লন কিনে সুন্দরী হচ্ছে আর সেই টাকা যাচ্ছে পাকিস্তানে। 
তাই বলে পাকিস্তানও মোটেই বেঈমান জাতি না, এসবের বিনিময়ে তারাও বাংলাদেশে টাকা পাঠাচ্ছে, সেই টাকায় সমৃদ্ধ হচ্ছে আমাদের জঙ্গীরা! ছদ্মবেশে পাকিলোক পাঠিয়ে জঙ্গীবাদের ট্রেনিং দিচ্ছে! 
পাকি স্বরাষ্ট্রমন্ত্রী চৌধুরী নিসার আলী খান বলেছে "বাংলাদেশে একটি গ্রুপ পাকিস্তান ও বাংলাদেশের 'বন্ধুত্বপূর্ণ সম্পর্কের' বিরুদ্ধে কাজ করছে। পাকিস্তান ও বাংলাদেশের মানুষ অতীতের তিক্ততা ভুলে এখন 'বন্ধুত্বপূর্ণ ও ভ্রাতৃত্বমূলক সম্পর্ক' গড়ে তুলতে চায়।" বিবৃতির এই অংশটা গুরুত্বপূর্ণ। পাকিস্তান খুব ভালো করে জানে আওয়ামী লীগ ছাড়া বাংলাদেশে বাকী সবাই তাদের ভাই বেরাদর, যাদের সঙ্গে তাদের একটা 'বন্ধুত্বপূর্ণ ও ভ্রাতৃত্বমূলক সম্পর্ক' আছে। তাই জঙ্গীবাদ নিয়ন্ত্রণ করে বাংলাদেশকে অস্থির করে তুলতে হবে, যে কোনো মূল্যে শেখের বেটিকে সরাতে হবে। তাহলেই তাদের আর কেউ শত্রু নাই এদেশে, সবাই ভাই আর বন্ধু। কেউ আর যুদ্ধাপরাধীদের বিচার করতে আসবে না। কিন্তু শেখের বেটি থাকলেই সমস্যা, রাজাকারগুলার বিচার শেষ হলে যদি পাকি খুনি অফিসারদের বিচার করতে চায়? অতএব সরাও শেখ হাসিনাকে!
গত ৪৪ বছরে পাকিস্তান 'অতীত ভুলে সামনে আগানোর' আর 'বন্ধুত্বপূর্ণ ও ভ্রাতৃত্বমূলক সম্পর্কের' তত্ত্ব আমাদের গিলিয়েছে, আমরা গিলেছিও পরম স্বাদে। কিন্তু পাকিস্তান ৪৪ বছর ধরে তিলে তিলে তাদের পরাজয়ের প্রতিশোধ নেওয়ার আয়োজন করেছে। 
এই পাকিস্তানের সঙ্গে অনেক আগেই সবরকম সম্পর্ক ত্যাগ করা জরুরী ছিলো। এখন অবস্থা এমন দাঁড়িয়েছে যে এই সম্পর্ক যতদিন থাকবে ততোই বাংলাদেশের ক্ষতির আশংকা কেবল বাড়তেই থাকবে। 
কূটনৈতিক ও বাণিজ্যিক সম্পর্ক ত্যাগ করে পাকি যুদ্ধাপরাধীদের বিচারের দাবীকে সামনে আনতে হবে। পাকিস্তানের কাছে বাংলাদেশের পাওনা আদায়ে আন্তর্জাতিক চাপ তৈরি করতে হবে। কাপড়ের ব্যবসায়ী, কূটনীতিক, পর্যটক ইত্যাদি ছদ্মবেশে বাংলাদেশে পাকিজঙ্গীদের আগমন ঠেকাতে হবে। পাকিস্তানী মশলা, জুস, লন থেকে শুরু করে সবরকম পণ্য আমদানী নিষিদ্ধ করতে হবে। বাংলাদেশের ঘরোয়া লীগে পাকিস্তানী ক্রিকেটার আনা বন্ধ করতে হবে। 
আর সবার আগে আমাদের অন্তর থেকে পাকিপ্রেম মুছতে হবে। সেজান জ্যুস খেয়ে বড় হওয়া প্রজন্মকে ৭১ এর প্রকৃত ইতিহাস জানতে দিতে হবে। আমাদের সবচেয়ে গর্ব আর অহংকারের গল্পটি নতুন প্রজন্মর মনে গেঁথে দিতে হবে। মুক্তিযুদ্ধ নিয়ে আরো বেশি বেশি সমৃদ্ধ শিল্প সাহিত্য সংস্কৃতির চর্চা করতে হবে। মুক্তিযুদ্ধের চেতনাসমৃদ্ধ শিশুকিশোর সংগঠন সারাদেশে ছড়িয়ে দিতে হবে। রাজনীতিটা সবখানেই মেশাতে হবে, কারন রাজনীতিটা আসলে সবখানেই বিরাজ করে। 
নইলে পাকিস্তানের পররাষ্ট্র দপ্তর লাগবে না, ৭১ সালে যে পাকিস্তান বাংলাদেশে গণহত্যা আর গণধর্ষন করেছিলো সে কথা বলার মতো একজন বাঙালিও পাওয়া যাবে না।

