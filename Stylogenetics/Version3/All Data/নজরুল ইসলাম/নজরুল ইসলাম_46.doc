ঘর মন জানালা: ২২ জুন '১১



একেবারেই ব্যক্তিগত রচনা... হুদাই
১.
জাপটে ধরে আছে ব্যস্ততার জাল, উফ উফ উফ... 
নাপড়া বইগুলোর দিকে তাকিয়ে তাকিয়ে দীর্ঘশ্বাস ফেলি কেবল, সিনেমা জমতে জমতে হার্ডডিস্ক ভরে গেছে। দেখার অবসর নাই... আপাতত তাই গান শুনে কাটাই... 
ভেঙে পড়ে চোখ কারো চোখেরই কোলে
চোখেরই ছায়া কারো চোখেতে দোলে
কারো চোখ যায় ডুবে চোখেরই জলে
বাবা দিবস গেলো, চারদিকে বাবাকে নিয়ে পোস্ট... পড়তে ইচ্ছে হয় না... এসব পড়লেই শুধু আমার আব্বুকে মনে পড়ে 
একই সঙ্গে মাকেও মনে পড়ে। ইচ্ছে হয় উড়াল উড়াল চলে যাই... 
কষ্ট কষ্ট কষ্ট... তবু সঞ্জীবদা গেয়েই চলেন- আমাদের কষ্ট থাকতে নাই
তবু ভালো লাগে, দিনমান কাটে নিধির সঙ্গে। ইচ্ছে হলেই কাঁধে উঠে বলে "আমি তোমাকে এখন ডিস্টার্ব করবো"
আমি মনের আনন্দে ডিস্টার্বিত হতে থাকি। ক্লান্ত হয়ে গেলে দুজনে মিলে সানডেক চেয়ারে আধশোয়া হয়ে গল্প করি... নানান নানান গল্প... কেটে কেটে আম খাই... 
আহ্ আনন্দ
২.
ঢাকা শহরটা ক্রমশই ভয়াবহ খরুচে শহর হয়ে যাচ্ছে। গত দুই বছরে সবক্ষেত্রে জীবনযাত্রার ব্যায় বেড়েছে দ্বিগুন প্রায়। বাড়ছেই বাড়ছেই... রাস্তা বাজার আবাস সবখানে আগুন... দমকল অকেজো। ন্যূনতম সম্মান নিয়ে বাঁচতে হলে এখন গাধার খাটুনি ছাড়া উপায় নাই। স্বপ্ন দেখার কাল ফুরিয়ে এখন কেবলই বাস্তবতার আয়োজন। প্রতিমুহূর্তের বেঁচে থাকা, টিকে থাকার লড়াই। সামনে রোজা আসছে... আগুন আগুন... আগুন লেগেছে রক্তে মাটির গ্লোবে
সেই সুখি মানুষটার কথা মনে পড়ে, যার কিছুই ছিলো না, ন্যূনতম একটা জামাও... তাই সে সুখি। কারণ তার কিছুরই প্রয়োজন নেই
খুব ইচ্ছে করে ওরকম একটা অপ্রয়োজনীয় জীবনে চলে যেতে... কিন্তু তবু আমাদের প্রয়োজন ক্রমশ বেড়েই চলে... 
বাজার ভর্তি হাজারো পন্য... আমরা ধন্য ধন্য হয়ে কিনি... আমাদের প্রয়োজনের শেষ নেই। মানুষ থেকে আমরা ক্রমশ ক্রেতায় পরিণত হচ্ছি। অনেক কিছু কিনে ভাবী বুঝি আনন্দ হলো... কিন্তু আনন্দটা কিনতে পারি না... 
৩.
দেশ, বর্তমান রাজনৈতিক পরিস্থিতি, ভবিষ্যত... এসব নিয়ে অনেকটা লিখে মুছে ফেললাম, আপাতত ইচ্ছে করছে না। আলাদা পোস্ট হবে হয়তো কখনো। তারচেয়ে গান শুনি... ধরি মাছ না ছুঁই পানি

