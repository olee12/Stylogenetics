আশামনির গড়া প্রাণের মিনার




মেয়েটির নাম আশামনি, ইস্কাটন গার্ডেন সরকারী প্রাথমিক বিদ্যালয়ে পড়ে। তার ভাই ইয়াছিন, সেও পড়ে একই স্কুলে। থাকে ইস্কাটনের পাশেই কোনো এক ঘুপচি ঘরে। বাবা কাজ করে এক ফুলের দোকানে। 

কেন্দ্রীয় শহীদ মিনার নিরাপত্তা ঘেরাটোপে ঢাকা, সে অব্দি তারা যেতে পারে না। গেলেও শহীদদের প্রতি শ্রদ্ধা জানানোর লাইনে দাঁড়াতে দেয় না কেউ। বড় বড় প্রতিষ্ঠান আর রাজনীতিকদের দখলে থাকে সেই পথ। 
আশামনিরা কোথায় যাবে? 
তাই তারা নিজেরাই বানিয়ে নিয়েছে নিজেদের প্রাণের শহীদ মিনার। 

২১ ফেব্রুয়ারি ভোরে আশামনি আর ইয়াছিন মিলে তৈরি করেছে এই মিনার। ইস্কাটন গার্ডেন রোডের পাশেই তৈরি হচ্ছিলো এক বৃহৎ ইমারত, তার জন্য রাস্তায় ছিলো ইঁটের স্তুপ। সেখান থেকে কিছু ইঁট কুড়িয়ে এনেছে, এনেছে কিছু কাদামাটি। তাই দিয়ে গড়েছে এই মিনার। আর বাবার দোকান থেকে কুড়িয়ে এনেছে কিছু ফুল। সড়কের পাশের ফুটপথে নিজেদের গড়া শহীদ মিনারে ফুল দিয়ে তারা ভাষা শহীদদের প্রতি শ্রদ্ধা জানিয়েছে। 
আর তাদের দেখাদেখি তাদের বন্ধুরাও পাশেই বানিয়েছে আরো একটা শহীদ মিনার... 

২১ ফেব্রুয়ারি ২০১১ সালের দুপুরবেলা রিক্সায় করে বেইলি রোডে যেতে যেতে হঠাৎ চোখে পড়লো এই মিনার। সঙ্গে ক্যামেরা ছিলো, টপাটপ কিছু ছবি তুলে নিলাম। প্রাণটা ভরে গেলো... 
আশামনি আর তার ভাই বন্ধুদের সশ্রদ্ধ সালাম

