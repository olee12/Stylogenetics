সুন্দর মনে সুন্দর বনে (শেষপর্ব)



পূর্বপর্ব
একে একে হরিণেরা আসিতেছে গভীর বনের পথ ছেড়ে,
সকল জলের শব্দ পিছে ফেলে অন্য এক আশ্বাসের খোঁজে
দাঁতের-নখের কথা ভুলে গিয়ে তাদের বোনের কাছে ওই
সুন্দরী গাছের নিচে_জোৎস্নায়!_
মানুষ যেমন ক'রে ঘ্রাণ পেয়ে আসে তার নোনা মেয়েমানুষের কাছে
হরিণেরা আসিতেছে!
-ক্যাম্পে
জীবনানন্দ দাশ
হয় জীবনানন্দ মিয়া আমার পাশে বসে বসে এই কবিতাখান লিখছিলো। অথবা এই কবিতার স্ক্রিপ্টখান আগে থেকে এখানে মহড়া টহড়া করে রাখা হইছিলো। আমাদের সামনে তা অভিনীত হইলো। ঠিক এইরকম... 
শেষ দেড়দিন বৃষ্টি আর মেঘলা আকাশ ছিলো। বনও ছিলো নিরব। দীর্ঘসময় পর সোনালী রোদ্দুর উঠলে পুরো বন যেন একসঙ্গে জেগে উঠলো। আমরা তখন কেওড়াশুটি খালের পাশ দিয়ে ধীরে ধীরে যাচ্ছিলাম ছোট নৌকোখান বেয়ে। তখন পুরো বন যেন খুলে দিলো তার সব রহস্যের দ্বার। জনাব সাদাপাখি জনাবা লালপাখি আর জনাবিনী নীলপাখি রাঙ্গাঠোঁটু সবুজ টিয়া সব ডানা ঝাপটে জলকনা ঝাড়তে লাগলেন। হরিণ শাবকেরা দল বেঁধে আড়মোড়া ভেঙ্গে উঠে দাঁড়াতে লাগলেন। দৌড়ান তারা, খেলাধুলা করেন তারা, খালের পানিতে মুখ ডুবিয়ে চুক চুক করে পানি খান, কেওড়াফল খান। খাওয়া শেষে দলবেঁধে বসে রোদ পোহান। ঝুঁটিকাঁধে বনমোরগ গম্ভীর হেঁটে যান অলস দৃষ্টি ফেলে। বানরগুলো এসবের তোয়াক্কা না করে লাফাতে থাকেন ডালকে ডাল। আমরা হা করে দেখি। ছবি তোলার কথা ভুলে যাই যেন। 
এবং আশ্চর্য, এরা একদম ভয় পায় না আমাদের। মনটা চায় গিয়ে বলে আসি এই নাও ছোট হলেও এখানে কিন্তু বাঘমারা ইমদাদ আছে আর আছে তিন তিনটা বন্দুক। ডরাস না ব্যাটা?
কিন্তু তারা সত্যিই ডরায় না। আমরা পাশ দিয়ে যাই, তারা নির্বিকার তাকিয়ে থাকে। সবার তখন আরো কাছে যাওয়ার দাবী। কিন্তু বাপ্পী ভাইয়ের এক কথা, যতো যাই হউক, নামলেই দেখবেন সব ভোঁ দৌড়। তাই না নামেন। এখান থেকেই দেখেন। আমরা ডানে দেখি, আমরা বামে দেখি। আমাদের দেখার শেষ হয় না। বিস্ময়ের শেষ হয় না। ইয়া বড় হরিণ দেখি, বাচ্চা হরিণ দেখি। মা হরিণ বকনা হরিণ সব হরিণ। চিত্রা হরিণ শিঙল হরিণ...
একটা দৃশ্যের কথা একেবারেই ভুলবো না। পাঁচ হরিনের (সম্ভবত এরা মিলে একটা পরিবার) খালের পাশের ঘাসের জমিতে রোদ পোহাতে পোহাতে আমাদের দিকে তাকিয়ে ছিলো। আহ্... অপার্থিব একটা দৃশ্য। 
আমাদের নৌকো কেওড়াশুটি পার হয়ে মরাকাগায় আসে। ততক্ষনে আমাদের বিস্ময় কিছু কমেছে। কমেছে হরিণেদের জলকেলীও। এবার সবাই মিলে আবার মরাকাগায় নামে। নেমে কোনো ফায়দা নাই... আমি আর শরীফ ভাই গপ জুড়ে দেই নানান বিষয়ে। কথার পিঠে কথা চলে। আর বসে বসে দেখি অভিযাত্রীদল বনের ভেতরে ঢুকবে ঢুকবে করেও না ঢুকে ফিরে আসে। কারণ ততক্ষনে আকাশ আবার কালো হয়ে আসছে। সময়ও ফুরিয়ে আসছে দ্রুত। আমাদের এখন ফেরার তাড়া। তার মধ্যে বেশিরভাগই অসুস্থ। 
মরাকাগা থেকে আমরা মাইটা ভাড়ানী খাল পেরিয়ে হংসরাজ নদীতে। এর ফরেস্ট অফিসের ধ্বংসাবশেষের জায়গায় হুট করেই দেখা পেলাম বিরাট সাইজের এক হরিণকে। আমাদের দেখেই ছুটে পালালো। আর বেচারার শান্তিমতো পানি খেতে না পারার অভিশাপেই যেন নামলো আবার বৃষ্টি। সেই গুড়ি গুড়ি বৃষ্টি মাথায় নিয়ে আমরা গেলাম পাটকোষ্টা খালে, পাটকোষ্টা ফরেস্ট অফিসে। 
বাপ্পী ভাইয়ের ইচ্ছে ছিলো আরো কোনো একটা জায়গা ঘুরিয়ে দেখাবেন। কিন্তু কোনো এক অজ্ঞাত কারণে এখানেই থেকে যাওয়ার সিদ্ধান্ত হলো। পরে আর খুঁজেই পাওয়া গেলো না এখানে থেকে যাওয়ার সিদ্ধান্তটা কার ছিলো? 
যাত্রার প্রথম রাত্রি থেকেই আমরা পৃথিবী থেকে যাবতীয় যোগাযোগ বিচ্ছিন্ন। একটা রেডিও কেবল সম্বল। মোবাইল ফোনের নেটওয়ার্কের আওতার বাইরে আমরা। জানা গেলো এই পাটকোস্টায় নেটওয়ার্ক আছে। ব্যস... লাইন লেগে গেলো। সকলেই এতদিনের জীর্ণ মোবাইল ফোন বের করে গুতাগুতি... কিন্তু নেটওয়ার্ক নাই। জানা গেলো বিশেষ এন্টেনার স্পর্শ পেলে জিপির সিম কাজ করে। নানান কায়দা কসরত করে শরীফ ভাই প্রথম ধরলো। আমি অপেক্ষা করছি পাশের বারান্দায়। ওমনি ফরেস্ট অফিসার লাঠি নিয়ে তেড়ে এলেন মারতে। আমি তো অবাক।
কিন্তু না, আমাকে না। ঘরে একটা সাপ পেঁচিয়ে রেখেছিলো পড়ার টেবিলের পায়া। সেটাকেই মারলেন। আমি তো ভয়ে অস্থির। সাপে আমার বিরাট ভয়। এ দেখি শ্বাপদ সংকুল পরিবেশ। 
কোনোরকমে ঢাকায় একটু প্রয়োজনীয় কথা টথা বলে আর বউ পোলাপানের খবর নিয়ে নৌকায় ফিরছি। তখন শুনি এক অদ্ভুত প্রযুক্তির কথা। ঘাটে একটা প্লাস্টিকের পট রাখা আছে। সেটাতে বাংলা লিঙ্কের সিমওয়ালা সেট রাখলেই নেটওয়ার্ক আসে।
বিশ্বাস হলো না। তাই আমার গোপন বাংলালিঙ্ক নম্বরটা বের করে পরীক্ষা করে অবাক হয়ে দেখলাম ঘটনা সত্য। কাহিনী কী? কেউ জানে না। কোনো ব্যাখ্যা নাই। 
বিকেলটা আমরা পাটকোস্টা অফিসের পুকুরপাড়ে ঘুরে ফিরে কাটিয়ে। চা বিড়ি খেয়ে সন্ধ্যে বানিয়ে দিলাম। তারপর আবার আড্ডা। এখন একেবারেই তরল নেই। 
একটা মজার কথা বলতে ভুলে গেছি। বাপ্পী ভাই আমাদের জন্য ৫০টা বড় খনিজ পানির বোতল কিনে রেখেছিলেন। কিন্তু আমরা তার হদিশ পাইনি প্রথমদিন। দেদারছে মিঠাপানি খেয়েছি পুকুরের। নইলে কি আর বোঝা যেত "৭জনের জন্য একটা টয়লেট কতোটা অমানবিক"?
সন্ধ্যা হতে হতেই বৃষ্টি শুরু হয়ে গেলো। ঝড় ঝড় ভাব। ততক্ষনে নিচের আমাদের থাকার জায়গার অনেক বিছানা বালিশই ভিজা। আমার বিছানার পুরোটাই ভিজা। সেখানে ঘুমানোর কোনো উপায় নাই। দিনের বেলা রোদ দেখে ভাবছিলাম আজ তাহলে কষ্ট করতে হবে না। আজ নৌকার ছাদে ঘুমাবো। কিন্তু রাত হতে না হতেই এই অবস্থা। 
ঘুমানো তো দূর কথা। নৌকা নিয়েই বিপদে আমরা। আমাদের যে ছোট নাও। তাড়াতাড়ি এটাকে নিয়ে যাওয়া হলো একটা খালে। খালটা বেশ চওড়া। সেই খালের মাঝখানে নোঙড় ফেলা হলো। নৌকো সারারাত ভাসবে। দুপাশে বন। বন থেকে বাঘ সাঁতরে নৌকায় উঠে এলে কিছুই করার নেই। ডাকাতেরা উঠে এলে আরো কিছু করার নেই। এরই মধ্যে হলো এক মজার কাণ্ড। হুট করেই এখানে সবার কপালে জুটে গেলো মোবাইল নেটওয়ার্ক। সবাই অযথাই ফোন করে কথা বলতে লাগলো এর তার সঙ্গে। বেশিক্ষন না। একটু পরেই নেটওয়ার্ক কই যেন হাওয়া হয়ে গেলো। 
নিজেদেরকে রাহেলিল্লাহ্ ছেড়ে দিয়ে বিসমিল্লাহ বলে রাত শুরু করে দিলাম। সবাই অত্যধিক ক্লান্ত। কিন্তু আড্ডার কোনো কমতি নাই। ব্যাপক আড্ডা জমতে চলতে লাগলো। মুস্তাফিজ ভাই ততদিনে পীর মর্যাদায় গদিনশীন। বাপ্পী ভাই পারলে দম ফেলার আগে মুস্তাফিজ ভাইয়ের অনুমতি নিয়ে নেন। এতোটাই ভালোবাসা তাদের। নানাবিধ ভবিষ্যত পরিকল্পনা। নৌকা এটার সংস্কার, বড় লঞ্চ কেনা। আরাম আয়েশ... এসবের পরিকল্পনা চললো। আমরা ভবিষ্যত ভ্রমণসূচি ঠিক করে ফেললাম। আগামীবছর মৌচাক কাটার মওশুমে আমরা বনে ঢুকবো মৌয়ালদের সঙ্গে। এটা ফাইনাল করে ফেললাম। সেই ভাবনায় রোমাঞ্চিত। বৃষ্টি চলছে, তবু আড্ডার কমতি নেই। অনেক রাত অব্দি আড্ডা দিয়ে সকলে নিচে চলে গেলো। আমার নিচের বিছানার অবস্থা তো আগেই বলেছি। তাই আর সেদিকে গেলাম না। তখনো বৃষ্টি খুব জোরে নামেনি। শুয়ে পড়লাম এই বৃষ্টির ভেতরেই ছাদে। কিন্তু একটু পর শুরু হলো ভীষণ ঝড়। উড়িয়ে নিয়ে যাবার জোগাড়। বাপ্পী ভাই আর তার বাহিনী পুরোটা সময় অমানুষিক সংগ্রাম করে আমাদের নিরাপদ রাখলেন। আমার যেহেতু ঘুম নাই। আমিও যতোটা পারি হাত মিলালাম। একেবারে ভোরে যখন ঝড় থামলো, তখন একটু ঘুম... বাপ্পী ভাই আমার ভেজা শরীর ভেজা কাপড়ের ওপর একটা তোয়ালে দিয়ে একটু ওম দিলেন। 
সকাল হলো। বিদায়ী সকাল। ব্যাগগুলো গুছিয়ে ফেলার সকাল। নৌকো আবার ঘুরিয়ে পাটকোস্টায়। হাতমুখ ধুয়ে ফ্রেশ হয়ে পুকুরপাড়ে কিছুক্ষন ঘুরঘুর ছবি তুলে টুলে নৌকায় বসে নাস্তা। তারপর আবার যাত্রা। বাটোলা, কপোতাক্ষ আর পাষাইন্যা নদীর মোহনা পার হয়ে খোলপুকুর নদী পার হয়ে আমরা পৌঁছলাম কলাগাছীতে। এখানে আবার সেই গোসল। ক্লান্তি ধুয়ে ফেলা। অনেকদিন পর ডাঙ্গায় বসে দুপুরের খাবার খাওয়া। অলস সময় কাটানো। সম্ভবত খুলনা টেকি ইউনির একদল ছাত্র আজ রওনা দিচ্ছে সুন্দরবনে। তাদের তারুণ্য দেখা গেলো। 
দেখা গেলো বিডিআর কর্মকর্তার সপরিবারে সুন্দরবন বিহার। সেখানে আছে সুন্দরের হাতছানি। তাই দেখে বাপ্পী ভাইয়েরও টাঙ্কিবাজীর ইচ্ছা। মুস্তাফিজ ভাইয়ের ২০০ লেন্সওয়ালা ক্যামেরা নিয়ে ভাব নিয়ে সামনে খাড়ানো। কিন্তু মুস্তাফিজ ভাই লুকটা বেজায় খ্রাপ। হাটে হাঁড়ি ভেঙ্গে দিলো। 
আমরা আবার নৌকায় উঠলাম। এবার গন্তব্য বুড়ি গোয়ালিনী। সেখানে আমাদের জন্য অপেক্ষা করে আছে মাইক্রোবাস।
মুস্তাফিজ ভাই তার দামী বুটজুতোজোড়া দিয়ে এসেছেন দত্তবাবুকে। সে তো এই খুশিতে আটখানা। এই জুতো পায়ে না দিয়ে মাথায় দেওয়া যায় কী না তাই ভাবতেছে। আব্দুল ওহাবকে দিলেন বিদেশী টর্চ। তাই দেখে সবকটা দাঁত বেরিয়ে গেলো। আরো কাকে কাকে যেন গোপনে গোপনে কী কী দিলেন... 
এবার চড়ে বসলাম মাইক্রোতে। বাপ্পী ভাই এতদিন ইঞ্জিন নৌকা চালানোর দক্ষতা দেখিয়েছিলেন, এবার দেখালেন মাইক্রোবাসে। ঘন্টাখানেকের যাত্রা। আমরা এক জমিদার বাড়ির ধ্বংসাবশেষে এসে হাজির হলাম। এর বংশ পরিচয় আমার জানা নাই, ভুলে গেছি। মুস্তাফিজ ভাই ছবি দেওয়ার সময় যোগ করে দিবেনে। জমিদার বাড়ি থেকে আমরা বাপ্পীবাড়িতে। ভাবী বাড়িতে নেই। দুই সুপুত্র। বাপ্পী ভাই আগেই মুস্তাফিজ ভাইকে ফিট দিয়ে এনেছেন তার এসএসসি পরীক্ষার্থী ছেলেটাকে নসিহত করার জন্য। মুস্তাফিজ ভাই বিদেশে উচ্চশিক্ষার লোভ বিলিয়ে দিলেন। বাপ্পী ভাই নিজে চা বানালেন। আমরা খেয়ে দেয়ে আবার রওনা দিলাম। এবার বাপ্পী ভাই মটর বাইক যোগে আমাদের সঙ্গী হলেন। লোকটা পারেও... 
বাস স্টপেজ। আমরা গাট্টি বোচকা নিয়ে বাসে চেপে বসলাম। বহুদিন পর শুনলাম গাড়ির হর্ণ যেন। পাখির ডাক রিপ্লেস করে গাড়ির হর্ণ সেট করতে কানকে বেশ যুঝতে হলো। গাড়ি ছাড়লো। এর মধ্যেই খবর পেলাম, মাত্র একটা ম্যাচ সামনে থেকে নেতৃত্ব দিতে পারিনি বলে বাংলাদেশ ক্রিকেট দল জিম্বাবুয়ের কাছে হেরে গেছে। তাই শুনে মহা বিরক্ত। সাতক্ষীরায় গাড়ি থামিয়ে সিধা খাড়ায়ে গেলাম। দেশ না জিতায়ে নট নড়ন চড়ন। 
মুসলমানের এক জবান... জিতসি... হ... 
খুদা হাফেজ... 

