কাঠের সেনাপতি ও বইমেলায় আড্ডাম্যালা ৪ 



কাঠের সেনাপতির মোড়ক উন্মোচন

বিকেলেই কনফুসিয়াস তারেক জানালো মেলায় পৌঁছে গেছে। আমিও দিলাম দৌড়। আজ তারেকের বই 'কাঠের সেনাপতি'র মোড়ক উন্মোচন। প্রচ্ছদটা আমার করা, আমার নিজের উত্তেজনাও তাই কম না। 
আজ নিধিকে নানীবাড়ি পাঠিয়ে আমরা শুধু দুজন। বাড়ি থেকে বের হয়েই সামনে স্টেশনারি দোকান আছে একটা। মোড়ক উন্মোচনের মোড়ক কিনতে কিনতে ভাবলাম পোস্টার পেপারে একটা ব্যানার বানানো যায়। স্কচটেপ, কাঁচি, মার্কার কলম এসব হাবিজাবি নিয়ে নিলাম।
এই প্রথম আমি আকাশে সূর্য সাক্ষী রেখে মেলায় ঢুকলাম। 
তারেক এমনিতে লাজুক মিয়া, সে তো মোড়ক উন্মোচাইতেই রাজী না, তার ওপর এসব দেখে তো পালায় পালায় অবস্থা। তিথি ছিলো বলে পালাতে পারলো না। আমরা তথ্য কেন্দ্রের পাশের সিঁড়িতে বসে কাজ শুরু করে দিলাম। সচলেরা আসতে লাগলো। তবে অফিস দিন বলে আজ লোকজন বেজায় কম। এর মধ্যে হিমু ফোন করলো জার্মানী থেকে। হাসান মোরশেদও ফোন করে শুভেচ্ছা জানালো। 
ঠিক সাতটার সময় আমরা নজরুল মঞ্চে উঠলাম। পাশের মঞ্চের গান বাজনাকে সঙ্গী করে শুরু হলো তারেক বন্দনা। আরিফ জেবতিক, শেখ জলিল, আনিস হক (তীরন্দাজ), আনোয়ার সাদাত শিমূল শুভেচ্ছা বক্তব্য রাখলেন। তারেক নিজে মিনমিন করে সবাইকে ধন্যবাদ দিয়েই খালাস। আর বললেন রিটন ভাই। 
রিটন ভাই সবখানেই সুযোগ পেলেই সচলদের প্রশংসা করেন গাল ভরে। নানান কারিগরী অসুবিধায় লিখতে পারেন না, কিন্তু পড়েন। তাই সবার লেখার সঙ্গেই পরিচিত। তারেকের লেখা নিয়েও বললেন অনেক কথা। তারপর করতালির মধ্য দিয়ে মোড়ক উন্মোচিত হলো তারেক নূরুল হাসানের গল্পগ্রন্থ 'কাঠের সেনাপতি'র। তারেককে ফুল দিয়ে শুভেচ্ছা জানালো নূপুর। তাই দেখে রিটন ভাইয়ের ঈর্ষা। জীবনে এতো লেখা, এতো বই, তবু কেউ তাকে ফুল দেয় না, আর তারেক প্রথম বইতেই...

আরো মজা হলো তারেক যখন লাজুক চেহারা নিয়ে অটোগ্রাফ দিতে শুরু করলো। আহারে বেচারা, ঘেমে নেয়ে অস্থির। একপর্যায়ে পাঠসূত্র খালি হয়ে গেলো। বই শেষ, স্টক থেকে বের করে কিছু বই দিয়ে এযাত্রা রক্ষা পাওয়া গেলো। আর পোলাপান তো কম খারাপ না, তারেকের বইতে তিথিকেও দিতে হলো অটোগ্রাফ। যাহোক, ভালোয় ভালোয় বইটা বাজারে এলো তাতেই শান্তি। আমরা গেলাম চা খাইতে। 
বইমেলা
আজকে মেলায় অনেকক্ষণ থাকলেও মেলাটা ঘুরে দেখা হলো না মনমতো। তবে দেখা হলো কিছু পুরনো বন্ধুর সঙ্গে। সেই থিয়েটার আমলের অনেকগুলো একসঙ্গে এসেছে।
অনেক পুরনো বন্ধু শোভন... অনেক বছর দেখা নেই। আজ দেখা। আগামীকাল তারও বইয়ের মোড়ক উন্মোচন। দেখা হয়ে ভালো লাগলো।
নাট্যকার পরিচালক মোহন খান। চিরতরুণ এই মানুষটার সঙ্গে আড্ডা দিতে দারুণ মজা। একসময় খুব আড্ডা জমতো। অভিযোগ শুনলাম তার বাড়িতে না যাওয়া নিয়ে। ছেলে মেয়ে দুটিকে কৈশোরে দেখে এসেছিলাম, এখন নাকি বিরাট বড় বড় হয়ে গেছে। লালমাটিয়ায় থাকে, তবু দেখা হয় না। ঢাকা শহরটা এখন অনেক বড় হয়ে গেছে। 
সচলদের অনেকের সঙ্গে তো দেখা হলোই। দেখা হলো ব্লগার টুটুল ভাই, রায়হান ভাই আর মেজবাহ আজাদ ভাইয়ের সঙ্গে। আর সবশেষে রাসেল। 
তারেকের সৌজন্যে চা খেয়ে যখন বের হয়েছি। তখন হাতে সময় তেমন নেই। দৌড়ে গেলাম মুক্তধারায়। কথা রেখেছে তারা। আমার জন্য খুঁজে নিয়ে এসেছে রাহাত খানের 'অমল ধবল চাকরি' বইটি। হাতে নিয়েই অনেক শান্তি লাগলো মনে। নতুন করে বায়না দিয়ে এলাম আবুল খায়ের মুসলেহউদ্দিনের 'চর আতরজান' বইটির জন্য। এই বইয়ের নাকি পুরনো কপিও নাই। ইশ্, প্রকাশকরা কেন ভালো বইগুলোর কিছু কপি রেখে দেয় না? এগুলো তো আর রিপ্রিন্ট হবে বলেও মনে হয় না। তাহলে? মন খারাপ। 
তবু আজ অনেক বই কেনা হলো। কাঠের সেনাপতি তো আগেই কিনেছি। আর কিনেছি আরিফ জেবতিকের ১/১১'র রাতে একুশ নম্বর আঙুল। নূপুর আর ভবিষ্যতের নিধির জন্য কেনা হলো শাহরিয়ার কবিরের কিছু বই- নুলিয়াছড়ির সোনার পাহাড়, হানাবাড়ির রহস্য, সীমান্তে সংঘাত আর হুমায়ুন আহমেদ উপন্যাস সমগ্রের ১০ নম্বর ভল্যুম [কিশোর উপন্যাস]।
রাহাত খানের 'অমল ধবল চাকরি'র কথা তো আগেই বলেছি। এছাড়া নিজের জন্য কিনলাম গোলাম মুরশিদের 'মধুর খোঁজে', আহমদ শরীফ-এর ডায়েরি 'ভাব-বুদ্বুদ', মিখাইল শলোখভ এর 'প্রথম জীবনের গল্প' [অনুবাদ- খালিকুজ্জামান ইলিয়াস], ফজলুল কাশেমের 'জেল হাজতের মানুষ', আবু কায়সারের 'সব পাখি আসে', শামসুদ্দীন আবুল কালামের 'পুঁই ডালিমের কাব্য', সুচরিত চৌধুরীর নির্বাচিত গল্প। 
মুহম্মদ নূরুল হুদার কবিতা আমার খুব বেশি পড়া হয়নি। কিনে নিলাম তার নির্বাচিত কবিতা। আসাদ চৌধুরীর কবিতা আমার খুব পছন্দের কিছু না। কিন্তু তার বইয়ের নামগুলো আমার খুব ভালো লাগে। আজ কিনলাম তার 'প্রশ্ন নেই উত্তরে পাহাড়' কাব্যগ্রন্থটি। আব্দুল মান্নান সৈয়দের শ্রেষ্ঠ কবিতা কিনলাম। কিনলাম মোহাম্মদ রফিকের কবিতার বই 'ধুলোর সংসারে এই মাটি'। 
নানা কারণে আবুল ফজলকে নিয়ে কিছু আগ্রহ জন্মে আছে অনেকদিন। তা মেটাতেই কিনে নিলাম আবুল হাসনাতের সম্পাদনায় 'আবুল ফজল' বইটি। যেখানে কিছু নির্ভরযোগ্য ব্যক্তি লিখেছেন আবুল ফজলকে নিয়ে। মঈনুল আহসান সাবেরের 'আগামী দিনের গল্প' কেনা হলো। আবু বকর সিদ্দিক'র উপন্যাস 'জল রাক্ষস' কিনলাম। আর সত্যেন সেনের 'পাপের সন্তান'। 
১৯৭১ সালের ডিসেম্বরেই প্রকাশিত হয়েছিলো আবু সায়ীদ রচিত 'বাংলাদেশের গেরিলাযুদ্ধ' বইটি। এটা কিনে নিলাম। কদিন আগেই সেজান ভাইয়ের সঙ্গে কথা চালাচালি চলছিলো তার 'অপারেশন জ্যাকপট' বইটি নিয়ে। সেটাও কিনে নিলাম। 
আর পেটভরে কিনলাম আহমদ ছফা। কদিন ধরেই সিদ্ধান্তহীনতায় ভুগছিলাম। আজ সকালে শুভাশীষদার পোস্ট পড়েই দ্বিধা উবে গেলো। আট খণ্ডের আহমদ ছফা রচনাবলী এখন আমার ঘরে। সঙ্গে নূরুল আনোয়ারের 'ছফামৃত'। 
আজকে একেবারে পকেট খালি করে বই কিনেছি। বাড়ি ফেরার গাড়িভাড়া পর্যন্ত ছিলোনা। তবে গতকালের মতো আক্ষেপ করতে হবে না যে বই তো কিনেই যাচ্ছি, পড়া তো হচ্ছে না। আজকে যা বই কিনেছি, তার অধিকাংশই আগে পড়া।
এবার যাই, কাজ করি একটু। একটা ক্ষেপ মেরে টাকা রোজগার করি, নইলে পরের বই কিনবো কীভাবে? 
সবশেষে তারেক কনফুসিয়াস নূরুল হাসানকে অভিনন্দন। 
ছবি কৃতজ্ঞতা: জি এম তানিম

