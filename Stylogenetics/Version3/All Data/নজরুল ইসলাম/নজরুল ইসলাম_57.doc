প্রাণের মেলায় ৩



গত দুদিন ভীড়, আগামীকাল হরতাল, আজকে তাই মেলা একেবারেই শান্ত। লোকজন নেই বললেই চলে। 
অনেকেই অভিযোগ করেন মেলায় যতো মানুষ যায়, বইয়ের ক্রেতা ততো না, এরা খালি ঘুরে ফিরে আড্ডা মারে প্রেম করে। প্রকৃত ক্রেতা কম। ভীড়ের চাপে প্রকৃত ক্রেতারা তাই সুযোগ পায় না। এই নিয়ে অনেকেই অভিযোগ করে দেখি। বিদেশে বইমেলা নাকি একেবারেই শুধু ক্রেতাদের জন্য। টিকিট কেটে ঢুকতে হয়, বই দেখার জন্য শুধু, কেনাকিনি নাই। আমার মনে হয় ভালো লাগবে না।
আমার একুশে বইমেলাই ভালো লাগে। বইমেলাটা একটা উৎসব, লোকজন ঘুরতে আসছে, পরিবারের সবাই মিলে মাসে একদিন বইয়ের রাজ্যে আসছে ভালোই লাগে।
মানুষ মেলায় ঘুরতে যাবে, প্রেম করতে যাবে, সময় কাটাতে যাবে... আর এরই ফাঁকে হুট করে পছন্দ হয়ে গেলে বই কিনে ফেলবে একটা দুটো।
পরিবার নিয়ে মেলায় যাবে, বাচ্চারা আব্দার করবে একটা দুটো কেনার জন্য, কিনে দেবে। এটাই মেলা।
যুগলেরা যাবে, 'দেখ আমি কতো জ্ঞানী' ভাব নেবার জন্য প্রেমিক দুটো বই কিনে ফেলবে, এটাই বইমেলা। অথবা প্রেমিকাকে কিনে দেবে একটি কোনো বই... এটাই মেলা...
ভার্সিটির ক্লাসের অবসরে আইবিএ ক্যান্টিনে না গিয়ে বন্ধুরা দল বেঁধে মেলায় যাবে, আড্ডা মারতে মারতে কিনে ফেলবে একটা দুটো বই। এটাই মেলা। সেইসব আড্ডার মেয়েদের সঙ্গে টাঙ্কি মারতে যাবে অসহায় ছেলেদের গ্রুপ। তারাও মেয়েদের দেখিয়ে দেখিয়ে দুয়েকটা বই কিনে ফেলবে। এটাই মেলা।
হু.আ, ই.হ.মি, আ.হ... উনাদের চাঁদবদন দেখবে আর অটোগ্রাফ নেবার উছিলায় দুটো বই কিনবে... এটাই মেলা।
শুধু পণ্ডিত গোছের লোকজন গম্ভীর মুখে মেলায় যাবে আর বই কিনবে। কাগজ উল্টানোর খসখস ছাড়া আর কোনো শব্দ হবে না। এই মেলা হওনের চেয়ে না হওয়াই ভালো।
পাঠক তৈরি হয়ে মেলায় আসবে না। বইমেলা তৈরি করবে পাঠক। এটা আমি মনে করি। উল্টো মনে করি যারা রেগুলার বই কেনেন, তারা পড়ার তাগিদে এমনিতেই কিনবেন। সারাবছরই কিনবেন। তাদের বই কেনার জন্য মেলার দরকার নাই। মেলাটা হওয়া উচিত আমজনতার।
শুধু বইক্রেতা আর পাঠকদের জন্য বইয়ের দোকান আছে। মেলা হচ্ছে আমজনতার জন্য। এটাই সত্য।
এবার মেলায় ব্লগারদের বইও কম। গত দুইবার ব্লগারদের প্রচুর বইয়ের ভীড়ে এবার একটু কম। 
অনেক বইয়েরই শেষ কপিটা কিনছি। এটা কাকতাল কী না বুঝতে পারছি না। আজকেও কিনলাম এরশাদের আত্মজীবনীমূলক একটা বই "সময়ের কথা এবং আত্মবিশ্লেষণ" এক হাজার কপি ছাপা হইছিলো, শেষ কপিটা আমি কিনলাম, তবে তারা আবার ছাপবে এই বই...
আর কিনলাম রশীদ করিমের উপন্যাস সমগ্র। তুলনামূলকভাবে দাম অনেক বেশিই কম। 
আসলে একেবারেই নিরীহ বইমেলা গেলো আজকে। তবে মেলাটা ঘুরে দেখছি ভালো করেই। নিধির আজকে দুষ্ট বালিকার কান্ধে শওয়ার হইছিলো, আমি চামে মেলাটা আরাম করে খুঁটায়া খুঁটায়া দেখলাম। বই দেখলাম। মেলায় একটা চিলড্রেন্স কর্নার আছে। সেটা দেখলে কান্দা পায়। ছোটদের বই কতো সুন্দর হতে পারতো, কতো স্বপ্নে ভরা থাকতে পারতো... দুঃই লাগে। 
যাহোক... আজকে ফাঁকী দেই। যাই, একটু তরল খেয়ে আসি... আজকে ছবিও তুলিনি তেমন। কালকে বিরাট পোস্ট আর অনেকগুলো ছবি দিমুনে...

নজরুল মঞ্চে নিধি







মেলায় একটা ইতথ্যকেন্দ্র চালু আছে। সেখানে বিশাল দুইটা এলসিডি মনিটর, সামনে দুইটা টাচপ্যাড। সেখানে হরদম টেপাটেপি চলে, আমি অপেক্ষায় আছি জিনিসটা কখন নষ্ট হয় সেটা দেখার জন্য

চিলড্রেন্স কর্নারের একাংশ

