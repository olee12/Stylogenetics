প্রতি উপজেলায় গণগ্রন্থাগার: কার জন্য, কেন?



সকালে  প্রথম আলোতে পেলাম এক সুখবর। মুহূর্তের জন্য মনটা আনন্দে ভরে উঠলো।
সব  উপজেলায় গণগ্রন্থাগার করা হবে

এ বি এম আনোয়ারুল হকের  প্রশ্নের জবাবে  তথ্যমন্ত্রী আবুল কালাম আজাদ বলেন, দেশের প্রতিটি উপজেলায় গণগ্রন্থাগার  স্থাপন করা হবে। ইতিমধ্যে সরকার এ ব্যাপারে একটি পরিকল্পনা নিয়েছে। এ  পরিকল্পনার প্রথম পর্যায়ে দেশের ১৫৪টি উপজেলায় গণগ্রন্থাগার স্থাপনের কাজ  প্রাথমিকভাবে শুরু হয়েছে।

একটু ঘাঁটতেই দেখলাম সুখবরের  ছড়াছড়ি। প্রথম আলোতেই দুমাস আগে ছাপা হয়েছে প্রতিটা ইউনিয়নে পাঠাগার  স্থাপনের সিদ্ধান্ত নিয়েছে সরকার। সঙ্গে দেশের সব প্রাথমিক বিদ্যালয় আর  মাদ্রাসায় পাঠাগার বাধ্যতামূলক করা হচ্ছে। 
ব্যাপারটা বুঝতে পারলাম না। দুমাস আগে যেখানে সবগুলো ইউনিয়ন পর্যায়ে পাঠাগার  স্থাপনের সিদ্ধান্ত হয়েছে, এখন সেটা উপজেলা পর্যায়ে সীমাবদ্ধ হয়ে যাচ্ছে? নাকি পাঠাগার আর  গণগ্রন্থাগার আলাদা জিনিস? 
বর্তমানে  দেশের সবগুলো জেলায় সরকারী গণগ্রন্থাগার আছে। জিয়া  সরকার সিদ্ধান্ত নিয়েছিলো থানা পর্যায়ে গণগ্রন্থাগার স্থাপনের। অনেক টাকা ব্যায় করে অবকাঠামোও তৈরি করেছিলো বলে জানা  যায়। রীতিমতো টেন্ডার আহ্বান করে বই কিনে পাঠানোও হয়েছিলো শুনেছি। কিন্তু  সেগুলোর এখন অস্তিত্ব নাই। 
এই সরকার উপজেলা বা ইউনিয়ন পর্যায়ে পাঠাগার  গ্রন্থাগার গড়ে তুলুক। অভিনন্দন। কিন্তু তার আগে দেখে নেওয়া প্রয়োজন জেলা  গণগ্রন্থাগারগুলোর কী হাল? দেশের সবগুলো জেলায় একটা করে গণগ্রন্থাগার আছে  বর্তমানে। 
জেলা পরিষদগুলোর তথ্য জানার জন্য ওয়েব সাইট আছে। গ্রন্থাগারগুলোর হালখবর জানতে ঢুঁ দিলাম সেখানে। কিন্তু বেশিরভাগেই কোনো তথ্য পেলাম  না তেমন। কয়েকটাতে লাইব্রীয়ানের ছবি আর মোবাইল নম্বর দিয়েই খালাস। সবচেয়ে বেশি তথ্য চোখে পড়লো ভাষা  সৈনিক ডাঃ গোলাম মাওলা সরকারি গণগ্রন্থাগার (পূর্বনাম: জেলা সরকারি  গণগ্রন্থাগার, শরীয়তপুর)
তবে  জেলা গণগ্রন্থাগারগুলোর সবচেয়ে ভালো চিত্রটি  সম্ভবত পাওয়া যাবে সাপ্তাহিক ২০০০ এর এই  রিপোর্টটিতে
সব উপজেলা বা  ইউনিয়ন পর্যায়ে পাঠাগার স্থাপনের উদ্যোগ নিঃসন্দেহে প্রসংশনীয়। কিন্তু  পাঠাগারগুলো পাঠকের প্রয়োজনে না ব্যবহৃত হয়ে আমলাদের বার্ষিক দূর্ণীতির  নতুন খাত হয়ে গেলে সেই উদ্যোগ নিন্দনীয়ই বটে। 
সরকারী  টাকায় বই কেনা একটা বড় বাণিজ্য। আমলা, প্রকাশক  আর লেখকের একটি চক্র বছরের পর বছর ধরে এই  বাণিজ্য করে যাচ্ছেন। জেলা গণগ্রন্থাগারগুলোর  জন্য বই কেনে সংস্কৃতি বিষয়ক মন্ত্রণালয়ের  গণগ্রন্থাগার অধিদপ্তরের ক্রয় সংক্রান্ত কমিটি। নতুন যে গ্রন্থাগারগুলো গড়ে  উঠছে সেগুলোর বই কেনার দায়িত্বও নিশ্চিতভাবে এই কমিটির উপরই থাকবে। 
এর পাশাপাশি সারাদেশের স্কুল কলেজগুলোর  পাঠাগারের জন্য বই কেনার একটা উদ্যোগ আওয়ামী লীগের গত টার্মে চালু হয়েছিলো, সেই বই কিনতো শিক্ষা  মন্ত্রণালয়ের কোনো এক কমিটি। এই প্রকল্পটি  সম্ভবত এখন স্থগিত আছে [সম্পূর্ণ নিশ্চিত না]। 
এই সরকারী কমিটিগুলোর  বই কেনে বাংলাদেশ পুস্তক প্রকাশক ও বিক্রেতা সমিতির প্রভাব বলয়ে থেকে। এই সমিতির সদস্য প্রকাশকরা নিজেদের বই তালিকায় রাখতে অধিকাংশ সময়ই চলতি সরকারের মহান নেতাকে নিয়ে বই ফাঁদে। 'জাতির পিতা শেখ মুজিব' কিংবা 'স্বাধীনতার  ঘোষক জিয়া' টাইপ বই ছাপা হয় প্রচুর পরিমাণে। এগুলো লেখার জন্য দেশে ভূঁইফোঁড় লেখক আছেন। যাদের নামটাও আপনি শোনেননি কোনোদিন কিন্তু তাদের বই  বিক্রি হয় হাজারে হাজারে। আর  সঙ্গে থাকে নিম্নমানের এবং ভুল তথ্য সম্বলিত  জীবনী গ্রন্থ। আর  থাকে ধর্মীয় বই। পুস্তক  প্রকাশক ও বিক্রেতা সমিতির করা তালিকা চলে যায় মন্ত্রণালয়ে।  সেই মতো বই কেনা হয়। এর মাঝখানে থাকে বিশাল  লেনদেন। শুধু সরকারী টাকায় বিক্রির জন্যই বাংলা বাজারের প্রকাশকরা বিশেষ কিছু বই  ছাপেন। যা অতীব নিম্নমানের কিন্তু উচ্চমূল্যের। 
এই তালিকা  হওয়ার কথা বইয়ের মান দেখে, কিন্তু তা হয় না। সমিতির সদস্য প্রকাশক সবাইকে খুশি রাখার তাড়না থাকে। অমুক প্রকাশনীর ৫টা বই তালিকায় থাকলে  তমুক প্রকাশনীরও ৫টা বই তালিকায় থাকতে হবে। এদিক সেদিক হলেই মারডালা। এই নিয়ে গিয়াঞ্জামও  কম হয় নাই। সেই গিয়াঞ্জামের ফলে প্রক্রিয়াটার  উন্নয়ন হয় নাই, অবনয়ন হইছে। এক  প্রকাশকের কাছ থেকে এত টাকার বেশি বই নেওয়া যাবে না, এক লেখকের এতটার বেশি  বই নেওয়া যাবে না। বাহ্, কী সুন্দর ভাগ  বাটোয়ারা! বই যে বই দেখে কেনার জিনিস, ভিতরের মাল মশল্লা  দেখে কেনার জিনিস তা কে মনে করায়ে দিবে? আর এই নিয়মে কোটি কোটি টাকার বই  কেনার চেয়ে না কেনাই কি ভালো না? 
উপজেলা বা ইউনিয়ন পর্যায়ে পাঠাগার  তৈরি, প্রাথমিক বিদ্যালয়ে বাধ্যতামূলক পাঠাগার তৈরি... এসব সিদ্ধান্ত  নেওয়ার আগে তাই দ্বিতিয়বার ভাবার প্রয়োজন। পাঠাগারটি  করা হোক পাঠকের জন্য, আমলা আর বাংলাবাজারীয় প্রকাশকদের বাণিজ্যের জন্য না। "আমরা ক্ষমতায় থাকাকালে সারাদেশে পাঠাগার  বিপ্লব ঘটিয়ে দিয়েছি" এরকম বুলিবাজীর জন্যও  পাঠাগার গড়ার নামে শত শত কোটি টাকা খরচের প্রয়োজন দেখি না। উপজেলা বা ইউনিয়ন পর্যায়ে পাঠাগার গড়ার আগে জেলা  গণগ্রন্থাগারগুলোকে আগে জীবিত করা জরুরী। বই  কেনায় স্বচ্ছতা আনা জরুরী। আমলাতন্ত্র  আর বেনিয়া প্রকাশকের কবলমুক্ত করাটা সবচেয়ে বেশি  জরুরী। 
আমাদের কোনো জাতীয় গ্রন্থনীতি নাই। খালেদা জিয়া সরকার ৯৪ সালে গ্রন্থনীতি  ঘোষণা করলো, কিন্তু বাস্তবায়ন নাই। ৯৮ সালে শেখ  হাসিনা ঘোষণা দিলেন নতুন গ্রন্থনীতির। কিন্তু সেটা হলো না। ফখরুদ্দিন সরকারও নয়া গ্রন্থনীতির ঘোষণা দিলো, কিন্তু  করলো না। এই সরকার আবার বলছে গ্রন্থনীতির কথা। আগে একটা ভালো গ্রন্থনীতি তৈরি এবং তার বাস্তবায়ন  জরুরী। 
সারাদেশে  বই এবং পাঠকের সেবায় কাজ করে যাওয়ার জন্য ১৯৮৪  সালে গঠন করা হয় জাতীয় গ্রন্থকেন্দ্র। এই সংস্থাটিকে একরকম নিষ্ক্রিয় আর নির্জীব বলা যায়।  সারাদেশে বই, প্রকাশক, পাঠকের কোনো কাজে এই সংস্থা কোনোদিন লাগছে বলে দাবী করা যাবে না। অথচ কথা ছিলো তারা জেলা পর্যায়ের গ্রন্থাগারগুলোকে  কেন্দ্র করে সারাদেশে বই পড়া আন্দোলন শুরু করে দেবে। সারাদেশে  বইমেলা করবে। কিন্তু তারা কিছুই করেনি। ডিসেম্বরে  ঢাকা বইমেলা নামে অদরকারী একটা মেলার আয়োজন ছাড়া। ঢাকা বইমেলা ডিসেম্বরে  না করে জুন জুলাইয়ের দিকে করলেই ব্যাপক একটা পরিবর্তন আসবে বলে ধারণা করে সবাই, কিন্তু জাতীয় গ্রন্থকেন্দ্র তাতে  উৎসাহ দেখায় না। 
আমরাও স্বপ্ন দেখি সারাদেশে ছড়িয়ে যাক পাঠাগার আন্দোলন। প্রতিটা  ইউনিয়নে সমৃদ্ধ একটি করে পাঠাগার থাকুক। যেই  পাঠাগারকে ঘিরে স্বপ্ন দেখে বেড়ে উঠবে পরবর্তী প্রজন্ম। বিশ্বের  সেরা বইগুলো আর টিফিনের পয়সা জমিয়ে বা বাবার  পকেট কেটে কিনে পড়তে হবে না, সরকারী পাঠাগারে  গেলেই পড়া যাবে। বই নিয়ে তর্ক করা যাবে, আনন্দ করা যাবে। পাঠাগারকে ঘিরে তৈরি হবে  সামাজিক সাংস্কৃতিক উৎসব। আমরাও স্বপ্ন দেখি।  
স্পেনে নাকি অনেক বছর ধরেই চল আছে ২৩ এপ্রিল প্রেমিকা তার  প্রেমিককে ফুল নয় বই উপহার দেয়। আমরা স্বপ্ন দেখি আমাদেরও একদিন "বই উপহার  দিবস" থাকবে। ভ্যালেন্টাইন দিবস থেকে শুরু করে  আমাদের বারোমাসে তেরশ পার্বণ। কেন আমরা একটি বই উপহার দিবস করতে পারি না? 
আজকে সকালে পত্রিকার সবচেয়ে ক্ষুদ্রতম [সম্ভবত] খবরটি পড়ে খুব খুব আনন্দ হয়েছিলো,  কিন্তু তারপরেই বিষাদে ছেয়ে গেছে মনটা। 
মাননীয়  তথ্যমন্ত্রী, উপজেলায় উপজেলায় পাঠাগার তৈরি করার আগে একবার অন্তত উপলব্ধি  করার চেষ্টা করুন, পাঠাগারটি কার জন্য বানাতে  চাইছেন।

