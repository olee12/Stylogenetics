নিতুন কাণ্ডারী




বিজ্ঞাপন বানাতে গিয়েই নিতুন কুণ্ডুর সঙ্গে পরিচয়ের শুরু। অটবি যে কয়েকটা টিভি বিজ্ঞাপন বানিয়েছিলো তা আমাদের, এমনকি আমারই বানানো। বিজ্ঞাপন নির্মাতা মাত্রই জানেন ক্লায়েন্ট কি চীজ... আমারো অভিজ্ঞতা বড়ই বিস্বাদ। শুধু এই অটবীর বিজ্ঞাপন বানাতে এসেই কোনো ক্লায়েন্ট পেলাম না, পেলাম একজন শিল্পীকে। সেই থেকেই শ্রদ্ধার শুরু।
তবে তার সঙ্গে সবচেয়ে ভালো সময়টা কাটে তারো বেশ পরে। তাঁর মৃত্যুর কিছুদিন আগে। গ্যালারী কায়ার তত্ত্ববধানে তিনদিনব্যাপী একটা আর্ট ক্যাম্প হলো যমুনা রিসোর্টে। পটচিত্রশিল্পী শম্ভূ আচার্যকে কেন্দ্র করে সেই আর্ট ক্যাম্প। প্রচলিত রঙ দিয়ে না একেঁ প্রাচীন বাংলার পটচিত্রিদের তৈরি করা রঙ দিয়ে ছবি আঁকবেন আধুনিক শিল্পীরা, এই ছিলো চিন্তা। আমিনুল ইসলাম, সমরজিত্ রায়, হামিদুজ্জামান, নিতুন কুণ্ডু, কালিদাস কর্মকার থেকে শুরু করে একেবারের তরুণ প্রজন্মের কয়েকজন নিয়ে মোট প্রায় ত্রিশজন শিল্পী তিনদিন শুধু বসে বসে আঁকবেন আর আড্ডা মারবেন।
গ্যালারী কায়ার গৌতমদা আমাকে বললো সঙ্গে যেতে, একটা ডকুমেন্টরি বানাতে। পেটচুক্তি মদ্যপান যদি বিরাট প্রাপ্তি হয় তবে এইসব মহান শিল্পীদের সঙ্গে তিনদিন কাটানোর সুযোগ কি হতে পারে? কোন বেকুবে এই অফার ফেলে? বান্দা হাজির। 
খুব মজা হয়েছিলো সেবার। শিল্পীরা বসে বসে আঁকছেন সেরকম বোরিঙ কিছুই না, খুব আমোদে তিনটা দিন গেছে। আর সাথে যুক্ত হয়েছে দারুণ কিছু ফুটেজ। হঠাত করেই মুর্তজা বশীর একরাতে বলতে শুরু করলেন তার মুক্তিযুদ্ধের স্মৃতি। চললো সারারাত। পিনপতন নিরবতায় আমরা মুগ্ধ হয়ে কেবল শুনেই গেছি। (শুধু আমি একহাতে  সোনালী শিশির আরেক হাতে এইচডিভি ক্যামেরা নিয়ে মাঝে মাঝে জায়গা বদল করছি কেবল)।
শেষরাতে আমি আমি আর কালীদা মিলে ঠিক করলাম নাচা গানা হবে। নইলে তো ডকু দেখে কেউ মজা পাবেনা। একেবারে ঢোল ঢাক্কর পিটিয়ে গামছা বেঁধে চললো নাচানাচি। বয়োবৃদ্ধ আমিনুল ইসলাম, কিবরিয়া, নিতুন কুণ্ডুরা নাচছেন একসঙ্গে, তরুণ শিল্পীদের সঙ্গে- এই বিরল দৃশ্য পৃথিবীর আর কোথাও পাওয়া যাবে বলে মনে হয় না। কেবল আমার কাছে ছাড়া। 
এরকমই একদিন বৃষ্টি নামলো দুপুর বেলায়। জনকয়েক বৃষ্টিতে ভিজতে নামলো। আমিও কিছুক্ষন তা শুট করে ভাবলাম নিজেই ভিজি। তখনই খবর পেলাম অন্যঘরে জমেছে মজমা। সমরজিত্ রায় চৌধুরীর ফুটফুটে একটা নাতনী এসেছেন তার সঙ্গে খেলছেন বুড়োরা। আমি ক্যামেরা নিয়ে ছুটলাম। আর মুফতেই পেয়ে গেলাম দারুণ সুন্দর একটা সাক্ষাত্কার। কোনো প্রশ্ন নয়, নিতুনদাই বলে গেলেন আবেগের তরী ভাসিয়ে।
সেখানেই জানলাম বাচ্চাদের প্রতি তার অসম্ভব ভালোবাসার কথা। এবং দেখলাম বাচ্চাদের সঙ্গে কি করে তিনি একেবারে বাচ্চাটাই হয়ে যান। আর জানলাম তিনি পৃথিবীর যেখানেই যান তার বুক পকেটে সবসময় তার ছেলে আর মেয়ের ছোটবেলার ছবি থাকে। (পকেট থেকে বের করে দেখালেনো মলিন ছবিটা)। তার যখন বাচ্চা হয় তখন তিনি জীবন সংগ্রামে এতোটাই ব্যস্ত যে একদমই বাচ্চাদের সময় দিতে পারেননি। তার অগোচরে আর অভাবেই বেড়ে উঠেছে বাচ্চারা। তিনি বললেন জানো আমি আমার বাচ্চাদে কোলে নিতে পারিনি, আমার কোল তাই খালি, আর সেজন্যই যখন অনেক টাকা হলো তখন আশপাশের সবার বাচ্চাদের নিয়ে নিলাম কোলে। আমার বন্ধুদের বাচ্চাদের মানুষ করেছি আমি, গৌতমকে জিজ্ঞেস করো, ও কার হাতে মানুষ হয়েছে? এই নিতুন কাকুর কাছে। ওর গু মুত সাফ করেছি আমি। সমরজিতকে জিজ্ঞেস করো ওর নাতনিকে সবচেয়ে বেশি কোলে নিয়েছে কে? আমি। আমি পৃথিবীর যেখানেই যাই ওর জন্য আগে জামা কিনি। এই যে এই সিঙ্গাপুরী ড্রেসটা পরে আছে, এটাও। 
আমি মনিটরের দিকে তাকিয়ে, তাকিয়ে ঝাপসা হয়ে যাচ্ছিলো চোখ। এখানে কেবল শব্দগুলো তুলে দিতে পারলাম, আবেগটুকু কিভাবে দিই? সেটাই যে বড়ো বেশি।
সেদিন থেকে আমি নিতুন কুণ্ডুর ভক্ত হয়ে গেলাম। এরকম অসম্ভব জেদী সংগ্রামী মানুষটা... কেমন শিশু হয়ে যেতে পারে!! অনেকদিনের চেনা মানুষটা আমার কাছে একেবারে নতুন হয়ে উঠলো। 
এর পরদিনই আরেকটা সাক্ষাত্কার, আগের মতো লুঙ্গি পরা না, একেবারে কেতাদুরস্থ... এখানে চললো শিল্পের আলোচনা। (এটাই বোধহয় তাঁর শেষ ভিডিও ইন্টারভিউ ছিলো)।
আজ তাঁর দ্বিতীয় মৃত্যু বার্ষিকী। তাঁর প্রতি শ্রদ্ধা জানাই।

