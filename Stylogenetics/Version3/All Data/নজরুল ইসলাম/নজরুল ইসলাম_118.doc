দশ টাকার ফালতু জীবন



উৎসর্গ: মেহেদী হাসান
একটা সময় ছিলো... পকেটে দশটা টাকা নিয়ে বের হতাম। তারপর...
তারপর এক অসম্ভব নগরী। রাজনৈতিক বড় ভাইদের কল্যানে চা নাস্তা সিগারেট সব জুটতো। এই নিয়ে সারাদিন... পড়তাম ঢাকা কলেজে। তিন টাকা দিয়ে বার্গার পাওয়া যেতো। পুকুর ঘেষা সেই ক্যান্টিনে বার্গার খেয়ে অপেক্ষা করতাম কে চা খাওয়াবে।
কলেজের প্রথম দিনেই আমরা গোটা বিশেক বন্ধু সিদ্ধান্ত নিয়েছিলাম কোনো রাজনৈতিক পরিচয় না। আমরা বন্ধুত্বটাকেই বড় করে দেখবো। তাই দেখেছিলাম।
তাই তো কলেজ ছাত্রলীগের সভাপতিকেও সবাই মিলে পিটাতে যেমন পিছপা হইনি হকিস্টিক দিয়ে, ছাত্রদলের কনসার্টেও হামলা করতে আমাদের ভয় করেনি।
যাহোক, সে ভিন্ন কথা। কথা দশ টাকা নিয়ে। আমার সময় বলতে আমি বুঝাচ্ছি ৯৩-৯৫ এই সময়টা। বা এর পরের পুরোটা জীবন।
একটা ট্র্যাডিশন ছিলো। মা দশ টাকাই দিতো হাতে। সেই দশ টাকা নিয়ে কতো না সংগ্রাম। এর মধ্যেই যাতায়াত, এর মধ্যেই চা সিগারেট, সারাদিনের খরচা।
আমি গাবতলী টার্মিলালের ছেলে। সেখানেই বড় হয়েছি। তাই বাসের ড্রাইভার থেকে হেল্পাররাই আমার কেরম খেলার বন্ধু ছিলো। হয়তো কোনোদিনই আমাকে বাসভাড়াটা দিতে হতো না। আর রিক্সা আমি খুবই পছন্দ করতাম। কিন্তু রিক্সার চেয়ে ঢাকা শহরটা হেঁটে হেঁটে ঘুরে দেখাটাই আমার কাছে প্রিয় ছিলো। হয়তো রিক্সাভাড়া বাঁচাতেই।
তখন আমি তুমুল পড়তাম। আমার সবচেয়ে প্রিয় বেড়ানোর জায়গা ছিলো নীলক্ষেত। সময় পেলেই ঘন্টার পর ঘন্টা সেখানে কাটিয়ে দিতাম। বইয়ের দামও ছিলো কম। দশ টাকা দিয়ে এতোসব অমূল্য বই তখন কিনেছি যা এখন (সত্যি বলছি) হাজার টাকা দিয়েও পাবো না কিনতে।
একাধিক দিনের মধ্যে একটা দিনের কথা শুধু বলি... দশ টাকা নিয়ে বের হয়েছি। গাবতলী থেকে শিল্পকলা, সেখানে ওয়ার্কশপ। সারাদিন ওয়ার্কশপে সিগারেট আর পুরী খাওয়া। তাইতে পাঁচটাকা শেষ। বাড়ি ফিরবো, সকালে তো এখানেই আবার ফিরতে হবে, তাই (তখন আমার গায়ে সবসময় একটা লম্বা চাদর থাকতো) সেই চাদর বিছিয়ে মালঞ্চের সামনের বেঞ্চিটাতেই ঘুমিয়ে পড়া। এ শুধু একটা রাতের কথা, কিন্তু অসংখ্য রাতেরই স্মৃতিচারণ।
এ কোনো একটা রাতের গল্প না। অসংখ্য রাতের এই গল্প।
আর থিয়েটার করতাম পাগলের মতো। জীবনে এরচেয়ে জরুরী কিছু নাই সেটা নিজে জানতাম। আর এই গোঁ ধরে পরিবারকে বলে দিলাম নাটক ছাড়া আর কিছু করবো না যেহেতু জীবনে, তাই আর পরড়তে চাইনা।
যুক্তি খুব অকাট্য। যে ডাক্তার হইতে চাইবে সে এমবিবিএস পড়বে, যে ইঞ্জিনিয়ার হবে সে বুয়েটে ভর্তি হবে। আমি তো নাটক করতে চাই। আমি কোথায় ভর্তি হবো। (তখন জাহাঙ্গীর নগরে নাট্যকলা পড়ানো হতো, কিন্তু তাতে আমার নিজের আস্থা কম ছিলো তাই চেষ্টাই কোনোদিন করি নাই)
সেই থেকে আমি মূর্খ। পরিবার আমার প্রস্তাবে রাজী। কিন্তু দায়িত্ব কে নেবে? আমাকেই নিতে হবে।
বুঝে নিলাম আমারটুকু আমাকেই করতে হবে। আধপেটা খেয়ে না খেয়ে, আমি আমার সংগ্রাম চালিয়ে গেলাম। নাটক আর লেখালেখি ছাড়া আর কিচ্ছু করবো না।
তখন খুব পড়তাম, মূর্খতা হেতু অন্য ভাষার বই পড়তে পারতাম না। কিন্তু বাংলায় যে যাই লেখে তাই পড়তাম। অখাদ্য থেকে সুখাদ্য সবই।
সিগারেটের পয়সা জোটাতেই সাংবাদিকতাকে পেশা নিলাম। সেটা ৯৪এর কথা। ইত্তেফাকে লিখতাম। মাসে ৫/৭শ টাকা পেতাম। তাতেই মাস চলে যেতো। এভাবেই কীভাবে যেন সাংবাদিক হয়ে গেলাম। 
দেখলাম লোকে পাত্তা দিতেছে। রঙিন রঙিন প্রলোভন এলো জীবনে। সেই থেকে সেই জীবনে হারিয়ে গেলাম। 
................................................
এখন আমার খুব সুখি জীবন। ঘরে বসে মাসে লাখ টাকা কামাই। কোথাও যেতে হয় না। কাউকে তেল দিতে হয় না। আমি আমার মতো আছি।
সবাই আমাকে সুখি বলে, কারণ শুধু লিখে জীবন ধারণ করাটা ঈর্ষনীয় ব্যাপার অনেকের কাছে। আমিও এই জীবনটাই চেয়েছিলাম। যে শুধু লিখে জীবনটা যাপন করতে চাই। কিন্তু আমি জানি, আমি যা লিখতে চাই, তা আজ পর্যন্ত
লিখতে পারি নাই। আমার লেখার বর্ণগুলো আমি ভুলে গেছি, এখন আমি ক্ষেপ মারি। লেখার ক্ষেপ। নিজের লেখা লেখি না। 
আমি হয়তো এখন নিশ্চিত, আমি হয়তো আর কখনোই নিজের লেখাটা লেখতে পারবো না।
এটুকু যেটুকু কষ্ট, সেটুকু আমি অনেক আগেই গিলে ফেলেছি নাগরিক সুখের আনন্দে। আড়াই বছরের মেয়েটাকে যখন যা খুশি কিনে দেওয়ার সুখে...
কিন্তু আজ একজন কেউ আমাকে ফিরিয়ে নিয়ে যায় সেই কষ্টে। আমার এখন একমাত্র সংগ্রাম তার জন্য বা তাদের জন্য আমাকে উৎসর্গ করায়। 

