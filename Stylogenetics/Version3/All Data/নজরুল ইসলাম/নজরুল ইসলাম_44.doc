আরো চল্লিশজন কিশোরের লাশ কাঁধে আমরা অপেক্ষা করবো নিজস্ব মৃত্যুর



সংবাদ মাধ্যম বেয়ে সুখ আসে না, মৃত্যু আর হতাশা আসে মুহূর্তে মুহূর্তে। যেমন এখন আসছে... প্রতি মুহূর্তেই নতুন নতুন মৃত্যুর খবর আসছে, বাড়ছে। একটু আগে ২১ টি কিশোরের মৃত্যুর খবর পাই, দশ মিনিট পরে সেটা ৩০ হয়ে যায়। অন্য মাধ্যম তৎক্ষণাত জানায় নিহতের সংখ্যা ৪০!
লাশের খবরের আড়ালে হারিয়ে যায় আহতর খবর, তবু তো বেঁচে আছে। হয়তো হাত থাকবে না, পা থাকবে না কারো... বাকী সম্পূর্ণটা জীবন হয়তো কাটাতে হবে পঙ্গুত্বের অভিশাপ নিয়ে ধুঁকে ধুঁকে... তবু তো বেঁচে থাকবে! হাত পা সর্বাঙ্গ নিয়ে আমরা যারা বেঁচে আছি মৃত্যুর অপেক্ষায়... আমরাও কি পঙ্গু নই? মানসিক পঙ্গুত্ব তো কবেই ঘটেছে
দুপুরের ঝলমলে রোদে এই কিশোরেরা ফিরছিলো আনন্দ নিয়ে। ফুটবল খেলা দেখে। চ্যাম্পিয়ন হয়ে। একটি পিকআপ ভ্যান ভাড়া করে ৭০-৭৫ জন স্কুলছাত্র ফিরছিলো বাড়ি। সেই একরাশ আনন্দ, একদল কিশোরের স্বপ্ন নিয়ে পিকআপটি খাদে তলিয়ে যায়। লাশ হয়ে যায় সব 
কতোজনের মৃত্যু হয়েছে তা এখনো নিশ্চিত জানা যায়নি। তবে গোটা পঞ্চাশেক হবে হয়তো [কী অবলীলায় বলে ফেলা যাচ্ছে তাই না?]। চোখ রাখছি স্যাটেলাইট টেলিভিশনের খবরে, চোখ রাখছি পত্রিকার অনলাইন পাতায়। 
মনে পড়ে যাচ্ছে, স্কুল ফাঁকি দিয়ে আমরা চলে যেতাম খেলা দেখতে। বঙ্গবন্ধু স্টেডিয়াম থেকে খেলা দেখে ফেরার সময় কতোবার বাসের ছাদে বা ট্রাকে করে ফিরেছি... 
এপাড়ায় বা পাশের পাড়ায় ফুটবল খেলতে গেছি... খেলা দেখতে গেছি... 
আর্মি স্টেডিয়াম থেকে কনসার্ট দেখে ফিরেছি ট্রাক দখল করে
এরশাদ যেদিন ক্ষমতা ছাড়তে বাধ্য হলো... সারাটি রাত ট্রাকেই ছিলাম... মিছিলে মিছিলে... 
বেঁচে গেছি সবগুলো থেকে। বেঁচে আছি। প্রতি মুহূর্তে মন খারাপের জীবন নিয়ে... বেঁচে থাকার প্রায়শ্চিত্ব করার জন্য 
রাস্তাভর্তি আতংক... দুর্ঘটনা আর মৃত্যু... খুব বড় খবর না হলে এখন আর সেটা উল্লেখযোগ্য হয় না। প্রতিদিন গোটা দশেক প্রাণ হারিয়েই যাচ্ছে শুধু সড়ক দুর্ঘটনায়। ইলিয়াস কাঞ্চন চেঁচিয়ে যাচ্ছেন নিরাপদ সড়কের দাবীতে। সেই দাবীতে সামিল হই না আমরা। আমরা তো বেঁচেই আছি এখনো তাই না? যারা মরেছে তারা নিশ্চিত বোকা। রাস্তায় চলার কৌশল জানে না নিশ্চিত।
কিন্তু আমরা রাস্তা পার হওয়ার সময় জানি না আমাদের চারপাশে ঘন হয়ে আসা গাড়িগুলো কতটুকু রাস্তায় চলাচলের উপযুক্ত... এই চালকগুলো কতোটা প্রশিক্ষিত... দায়িত্ববান ট্রাফিকেরা কতোটুকু দায়িত্ব পালন করছে আর কতোটুকু উৎকোচ নিতে ব্যস্ত!
আমরা অনিশ্চয়তার সরোবরে ভেসে প্রতিদিন রাস্তা মাপি, স্ত্রী যায় আসে অফিসে কাজে, কন্যাকে নিয়ে স্কুলে যাই আসি। আমরা কতটুকু তৈরি মৃত্যুর জন্য? 
মৃত্যু যে আমাদের দিকেও ধেয়ে আসছে না, তার নিশ্চয়তা কী? 
খবরে জানা যায়, পিকআপের চালক গাড়ি চালাতে চালাতে সেলফোনে কথা বলছিলো... তার কিন্তু মৃত্যু হয়নি, পালিয়ে গেছে... 
আমরা বোধহয় নিজস্ব মৃত্যুর আগে কোনোদিন সচেতন হতে শিখবো না... অন্যের মৃত্যু আমাদেরকে আজকাল সত্যিই ভাবায় না... সর্বোচ্চ দুদিন এই খবর নিয়ে মন খারাপ হবে। পরবর্তী মৃত্যু বিভীষিকার খবর এসে এই স্কুল ছাত্রদের কথা ভুলিয়ে দেবে আমাদের। এরপর আরো আরো নতুন মৃত্যুর খবরে আমরা তাৎক্ষণিক কষ্ট পাবো কেবল। এগুলোর কোনো ক্ষত থাকবে না। কোনো তদন্ত হবে না... কোনো শাস্তি হবে না। এ যে স্রেফ একটা দুর্ঘটনা কেবল।
ক্ষতগুলো থেকে যাবে শুধু পরিবারগুলোতে। একটা পুত্রসন্তানের জন্য পরিবারগুলোর কী অপেক্ষা। অনেক প্রতীক্ষার পরে হয়তো একটি পুত্রসন্তান জন্মে... সেই পরিবারে এই-ই রাজপুত্র। পরিবার পরিকল্পনার কর্মীদের দাপটে "ছোট পরিবার সুখি পরিবার"। এই সন্তান একদিন বড় হবে, বৃদ্ধ পিতা মাতার সহায় হবে... আমরা সেইসব পরিবারের কোনো খবর আর রাখবো না, সরকার এককালিন একটা সামান্য ক্ষতিপূরণ দিয়ে দায় সারবে... তারপর অল কোয়ায়েট অন দ্য ওয়েস্টার্ন ফ্রন্ট... 
ভুলে যাবো এই আমিও... পোস্টটা লেখা শেষ করেই পাঠকের বাহবার জন্য অপেক্ষা করবো... মৃত্যুর জন্য না...

