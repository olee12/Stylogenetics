পোড়া কপাল অথবা পোড়া কৈ




রান্না করতে আমি খুবই পছন্দ করি। রান্নাটা আমার কাছে খুবই ক্রিয়েটিভ কাজ মনে হয়। তাই আমি সুযোগ পেলেই রান্না করি। এমনকি আমি যদি খুব ক্লান্ত থাকি, তখনও ক্লান্তি কাটাতে রান্না করি। ভালো একটা ফুড তৈরি করতে পারলে মনটা ভরে যায়। ক্লান্তি কেটে যায়। 
সাম্প্রতিক তুমুল ব্যস্ততায় রান্না, বইপড়া, ছবি দেখা সবই বাতিলের খাতায় চলে যাচ্ছিলো। তাই ভাবলাম এগুলোকে রুটিনের মধ্যে নিয়ে আসি। সপ্তাহে একটা ছবি দেখবো, একটা রান্না করবো আর প্রতিদিন অন্তত এক ঘন্টা বই পড়বো। 
সে ছলেই গত শুক্রবার রান্না করতে বসলাম। কী রাঁধবো? আমি সবচেয়ে ভালো রাঁধি গরুর মাংস। এমনকি আমাদের পারিবারিক কোনো ভোজ থাকলে সেখানেও আমার ডাক পড়ে গরু রান্ধার। কিছুদিন আগে বিরাট দাওয়াত ছিলো একটা... আমার ভাগ্নির শ্বশুড়বাড়ির সবাইকে দাওয়াত, সেখানেও  অন্তত ৪০ জনের জন্য গরুর পদটা আমাকেই রান্না করতে হয়েছিলো। 
গত কিছুদিন নানান দাওয়াতে ব্যাপক পোলাও মাংস খাওয়া হইছে। তাই আর গরু রানতে ইচ্ছে ছিলো না। গত সপ্তাহে রেঁধেছিলাম সর্ষে ইলিশ। আজ (শুক্রবার) কী রাঁধবো? প্রথমে ভাবলাম নিরামিষ রাঁধি। একটা নিরামিষ রাঁধলামও... কিন্তু সঙ্গে একটা কই মাছের পদও রানলাম। কৈ মাছের পদটার নাম দিলাম কৈ পোড়া... 
রেসিপি
রেসিপি আমি ভালো দিতে পারি না। কারন আমি সবকিছুরই পরিমান ঠিক করি চোখের আর মনের আন্দাজে।
হলুদ গুড়া, মরিচ গুড়া আর নুন মাখিয়ে কৈ মাছগুলোকে আধাঘন্টা রেখে দিলাম। মিষ্টি কুমড়া কাটলাম লম্বা ফালি করে, গাজরও ফালি করেই কাটলাম, আলু কাটলাম চাক চাক করে, বরবটি কাটলাম। পেঁয়াজ কাটলাম তিন রকম করে... কুচি কুচি, বড় বড় চাক করে আর রিঙ করে। আস্ত কাঁচা মরিচ ফালি করলাম। টমেটো কাটলাম। ভাইবেন্না যে কাটাকুটি অন্য কেউ করে দিছে, আমি নিজেই কাটছি।
তারপর এই সবগুলো আনাজ হলুদ মরিচ আর নুন দিয়ে আধাঘন্টা ভিজতে দিলাম।
এবার চুলা জ্বালিয়ে তাতে তেল ঢেলে (আমি কিপটার মতো তেল ব্যবহার করি, তেল খেতে আমি পছন্দ করি না, তাই যতটুকু না দিলেই না ততটুকুই দেই, অন্যরা যতটুকু তেল দিয়ে একটা রান্না করে, আমি তার অর্ধেক দিয়েই সেরে ফেলি, কিন্তু আমার রান্না খেয়ে এখনো কেউ তেল কমের অভিযোগ করতে পারে নাই) কৈ মাছগুলো ভেজে উঠিয়ে রাখলাম।
তারপর আরো সামান্য তেল দিয়ে টমেটো ছাড়া সবগুলো আনাজ পোড়া পোড়া করে ভাজলাম। 
এবার একটা কড়াইতে তেল গরম করে তাতে পেঁয়াজ কুচি ছাড়লাম। হালকা বাদামি হলে তার মধ্যে হলুদ গুড়া, মরিচ গুড়া, সামান্য আদা বাটা, রসুন বাটা, নুন এগুলো দিলাম। মশলাগুলো কষানো হলে তাতে একে একে ছেড়ে দিলাম সবগুলো সব্জি আর মাছ। মিনিট পাঁচেক রান্না হলো। সব্জি, মাছে মশলাগুলো ঢুকলে অল্প পানি দিয়ে আরো কিছুক্ষন রান্না করলাম। তারপর ছড়িয়ে দিলাম টমেটো, বড় সাইজ করে কাটা পেঁয়াজ আর কাঁচা মরিচ।
ব্যস, রান্না শেষ।
চুলা থেকে তুলে রিঙ করে কাটা পেঁয়াজ আর পুদিনা পাতা দিয়ে সাজিয়ে পরিবেশন। খাদক আমি আর আমার বউ। 
সব্জিটা একেবারেই সাধারণ রেসিপি। তেলে পেঁয়াজ, হলুদ গুড়া, মরিচ গুড়া, আদা বাটা, রসুন বাটা, নুন এগুলো দিয়ে কষিয়ে আগে থেকে সেদ্ধ করে রাখা সব্জিগুলো দিলাম, আর সঙ্গে দিলাম সেদ্ধ বুটের ডাল। হয়ে গেলো।




