শোয়েব শাদাব-এর কবিতা



এক সময়ের প্রতিভাবান কবি শোয়েব শাদাব। আমরা ছোটবেলায় তার কথা শুনতাম, শুনতাম তার কবিতার কথা। তারপর তিনি হারিয়ে গেলেন যেন কোথায়, আমরাও তাকে ভুলে গেলাম। একেবারেই ভুলে গেলাম। ভুলে গেলো বোধহয় সবাই।
কিন্তু ভুললেন  না আরেক কবি মাহবুব লীলেন। তিনি খুজেঁ বের করলেন শোয়েব শাদাব-কে।
অনেকেই শোয়েব শাদাব-এর বর্তমান খবর পড়ে কষ্ট পেয়েছেন। অনেকে তার কবিতা পড়তে চেয়েছেন। কিন্তু শোয়েব শাদাব-এর কবিতা এখন খুবই দুষ্প্রাপ্য। কোথায় পাবে তারা?
আমার কাছে কিছু ছিলো... তাও খুজেঁ পাচ্ছিলাম না। কাল খুজেঁ পেয়েছি। সেখান থেকেই কিছু অংশ তুলে দিলাম, যদি কেউ পড়তে চায় তাই।
কবিতা সিরিজটা ছাপা হয়েছে ছোটকাগজ গাণ্ডীব, ফাল্গুন ১৪১২ সংখ্যায়।
পুরোটা দিলাম না। সিরিজটা বেশ বড়। ৪৪টি অংশ... এখানে দিলাম ৪টি অংশ।
অশেষ প্রস্তর যুগ
(দ্বিতীয় পর্ব)
শোয়েব শাদাব
১
দাঁড়ালাম
স্তম্ভের ওপরে
রক্তের বিপরীতে
যেভাবে দাঁড়ায়
রক্তের প্রতিভূ।
কে দিলো শরীরে আমার
এমন গোধূলি।
জলের রূপালি
আলোক বৃত্তের রেখা
হিম হয়ে পড়ে রবে
নাস্তির ছায়ায়
স্বপ্ন তবু জ্বালাবে বিদ্যুৎ
দিগন্ত পাথারে।
২
আমি যদি নিঃস্ব হই
তুমি তবে কী?
দিনের ভেতরে
যেভাবে লুকিয়ে থাকে
রাত্রির জোনাকি।
অথবা মরণ
পেছনের জানালায়
যদি দেয় উকিঁ
রাত্রির আঁধারে
তুমি তবে কী?
সমুদ্র পাখিরা
মেলেছে পালক
সন্ধ্যার বাতাসে
পাথরের ডানা
শূন্যের পাথারে
হে মন সঞ্চারী
প্রেমের কুসুমে
গন্ধের দোলা তুমি
ভোরের শিশিরে।
৩
দুপুর।
দিগন্তের পারে
কৃষ্ণের বাঁশরী
ধবলীর পাল।
যতোদূর চোখ যায়
আকাশ ও নক্ষত্রের
অপার মিতালি।
রৌদ্রের গোধূলী
রক্তের ভেতরে জ্বলে
নিঃশব্দ কান্নায়।
দেবীর সৌন্দর্য
অবলুপ্ত আজ
ঘৃণার গরলে
জমেছে কাঁকর
চন্দ্রের কালিমা।
কি আছে পর্দার আড়ালে
সঞ্চিত তোমার?
শরীর
মন
অনুভূতি
সকলি মৃত।
মৃতের খুলিতে
জলের কল্লোল
অগ্নির বিদ্রোহ।
হে ফুল সঞ্চারী
রাত্রির পাথরে
বরফের চাঁদ তুমি।
তোমার যৌবন
ক্রমশ হারাবে
জলের অতলে।
যেখানে পাহাড়
রামধনু রঙের মিতালি
শূন্যের পাথারে।
৪
অবলুপ্ত সৌন্দর্য থেকে
পুনর্জাগরিত তুমি
আমার সত্ত্বায়
মননে মেধায়।
যে যন্ত্রণা
আমাকে টেনে নিয়েছিলো
সুদূর অরণ্যে
বরফের সাম্রাজ্যে
তার থেকে ফিরে এসে
তোমার পায়ে রেখেছি প্রণতি।
অবশেষে জেনেছি তুমি সত্য
আমি সুন্দরম!

