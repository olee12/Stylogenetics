বিবাহ বিভ্রাট... নাটকের উপরে নাটক...



পরদিন একটা নাটকের শুটিং। অফিসে বসে এসিসট্যান্ট জামিলকে নিয়ে সব গোছগাছ করছিলাম। এরমধ্যেই জামিল হঠাত্ বললো বস বিয়া করবেন?
-বিয়া করতে হইলে কি করতে হইবো?
-কননা করবেন নাকি?
-করা যায়...
সাথে সাথে আমরা বসলাম হিসাব কষতে। আফসানা মিমি ছিলো পাশেই, সে বসলো কাকে কাকে দাওয়াত দেওয়া যায় সেই তালিকা করতে। ঘন্টাখানেকের মধ্যে সব ফাইনাল হয়ে গেলো। নাট্যজগতের মোটামুটি অনেকেরেই দাওয়াত দেওয়া হলো। দেড়শো খাবারের অর্ডার দেওয়ার পরে মনে হলো আয় হায়... যাকে বিয়ে করবো তাকেই তো জানানো হয়নাই এখনো। তাকে ফোন করতেই সে আকাশ থেকে পড়লো, দোনোমনো দোনোমনো... আমি বললাম যা থাকে কপালে চলো কইরা ফেলি। বললো আচ্ছা চলো।
মিমি আপা বের হলো কেনাকাটা করতে, আমার পকেটে সেদিন মোটে ছিলো শপাঁচেক টাকা, অফিস থেকে এক লাখ টাকা লোন করলাম, নামলাম বিয়া করতে।
নূপুরের পরিবার এই বিয়েতে রাজী না তা তো আগেই জানি (চিত্রজগতের লোকজন যে ভালো হয় না সেইটা তারা জানে, হায় তাদের মেয়ে জানলো না) (চোখটিপি)। সব জোগারযন্ত্র শেষে বেলা তিনটার দিকে আম্মাকে ফোন দিলাম
-আম্মা, ইফতারির পরে (রোজার দিন ছিলো) সবাইকে নিয়ে উত্তরায় চলে আসেন।
-ক্যান?
-বিয়া করতেছি।
-বিয়া করবি ভালো কথা, কিন্তু এভাবে ক্যান?
-মেয়ের বাপ মা রাজী না, আজই করবো, সব রেডি, চইলা আসেন।
বড়ভাই ফোন দিলো...
-শোন, মেয়ের পরিবার কোনো ব্যাপার না... তুই তারে নিয়া মিরপুরে চলে আয়... আমাদের এখানে বিয়ে হবে, দেখি কে ঠেকায়।
-কিন্তু বিয়ার সব তো রেডি কইরা ফেলছি।
-এইটা কোনো কথা হইলো? আমাদের সবচেয়ে ছোটভাইয়ের বিয়ে এইভাবে হুট কইরা হবে? কোনো আয়োজন হবে না? লোকজনরে দাওয়াত দিবো না? তোর ভাগ্নি ভাস্তিরা কতদিন ধইরা আশা কইরা আছে ছোট মামার বিয়াতে মজা করবো।
-পরে নাহয় বড়সর একটা অনুষ্ঠান করুমনে... আজকে বিয়াটা কইরা ফেলি...
-এইটা তুই কোনো কথা কইলি? তোর কিছু করতে হবে না... তুই খালি মেয়েরে নিয়া চইলা আয় আমি সব দেখতেছি... আচ্ছা বিয়া যারে করতেছিস তারে আমরা কখনো দেখছি?
-না দেখেন নাই... এখন আর দেখানোর সময়ও নাই... আজকে সন্ধ্যায় বিয়া... আইসা পড়েন।
তারা আসলো গাল ফুলায়া। নূপুরের পরিবারে ততক্ষনে কান্দাকাটি। তবে নাটকের লোকজনের খুশি ব্যাপক... যাক... নজরুলটার একটা গতি হইতেছে অবশেষে। বিয়া শেষ কইরা রাত প্রায় দুইটার দিকে বাড়ি ফিরলাম। আমার একলার সংসারে বউ আসলো। সবকিছু এমন হুট করে হয়ে গেলো যে বাসর রাতে আমরা দুইজনেই তব্দা মাইরা কিছুক্ষন বসে থাকলাম। ঘরে একটা স্মির্নফের বোতল ছিলো... তাতে ছিলো আধখানা ভোদকা... দুজনে মিলে তাই সাবাড় করতে করতে সকাল করে দিলাম। 
তারপর একটা গোসল দিয়ে শুটিংয়ে নামলাম। এবং টানা তিনদিন শুটিং করলাম। এমনিতেই নাটকটা করার কথা ছিলো না। হুট করে বন্ধু দিনারের তিনদিন ফ্রি ডেট পাওয়া গেলো, রওনক প্রীতিও ফ্রী ছিলো, হুট করেই একটা গল্প ফেঁদে ভাবলাম বিনা খরচায় একটা নাটক বানায়ে ফেলি... বাই প্রোডাক্ট... তারমধ্যে এই বিয়ে ক্যাচাল।
নাটক যে কি হইছে তা তো আগেই আন্দাজযোগ্য। এতটাই খামখেয়ালী যে দুইবছর ফুটেজ ফেলে রাখলাম এডিট করলাম না। মাস তিনেক আগে মিমি আপার পীড়াপীড়িতে এডিট করে দিলাম।
এত কথা বলবার কারন হলো এই নাটকটা আজ একটু পরে প্রচার হবে।
নদী ও অন্যান্য
রচনা ও পরিচালনা: নজরুল ইসলাম
অভিনয়ে: ইন্তেখাব দিনার, রওনক হাসান, সানজীদা প্রীতি ও দিলারা জামান।
প্রচার: ২৯ আগষ্ট রাত ৮.১৫ মিনিটে চ্যানেল ওয়ানে। 
নাটকটা আমার কাছে নাটকের জন্য গুরুত্বপূর্ণ না, আমার ধারনা এই নাটকের চেয়ে আমার সত্য নাটকটাই বেশি ইন্টারেস্টিং...
নাটক না দেইখা তাই আমার এই বিবাহের গল্পটাই পড়েন। তবে এই নাটকে ব্যাপকভাবে ব্যাবহার করছি আমার সবচেয়ে প্রিয় শিল্পী সানী জুবায়েরের গান। নাটক দেখার দরকার নাই, তার গান কারো শোনা না থাকলে বলবো তার গান শুনতে। যাই... এবার নাটক দেখতে বসি... 

