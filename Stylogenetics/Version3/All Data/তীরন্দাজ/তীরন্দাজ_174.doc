অণুগল্পঃ বিপদ



হায় হায়, গেল রে গেল! বলে চেঁচিয়ে উঠল একজন।
মরলাম আমরা! বলে চেচিয়ে উঠলো আরেকজন।
একদিক কাত হয়ে যাওয়ায় সবাই ডিগবাজী খেতে খেতে সেদিকেই গড়িয়ে পড়লো। একজনের উপর আরেকজন।
বাঁচাও, বাঁচাও! বলে চেঁচিয়ে উঠলো একজন।
আমার ভাইটিকে বাঁচাও তোমরা! বলে তার দিকে দিকে ছুটে যেতে যেতেই অন্ধকারে হারিয়ে গেল ভাইটা। সে দৌড়ে গেল, সেও ছিটকে পড়লো সবার সাথে।
এই, তোমরা সবাই একদিকে জমা হলে কেন? বলে ধমকে উঠলো কেউ।
ডানদিকটা শক্ত করে ধরে ধরে আস্তে আস্তে সরো! বলে ধমকে পরামর্শ দিল একজন। কিন্তু সে নিজে তার জায়গা থেকে নড়লো না। শক্ত করে পাতার প্রান্তটি ধরে গ্যাট হয়ে বসে আছে।
আরেকটু কাত হতেই সবগুলো পিপড়া সহ পাতাটি ঝরে পরলো গর্তের গায়ে ঘসতে ঘসতে। নীচে উন্মত্ত, স্রোতস্বিনী নদী।

