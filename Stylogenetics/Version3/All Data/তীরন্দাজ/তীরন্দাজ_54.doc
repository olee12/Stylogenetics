গলফ মাঠে ঈশ্বর আর শয়তান 



রোববারের দিনটি গলফ খেলেই কাটান ঈশ্বর। এই একাকীত্বের মাঝে এর বাইরে আর করার কি থাকতে পারে? বারান্দায় বসে বসে এই পেজাপেজা মেঘের দিকে আর কতোক্ষণ তাকিয়ে অলস সময় পার করা যায়! কিন্তু ইদানীং গলফ খেলাতেও তেমন আনন্দ পাননা তিনি। যোগ্য প্রতিদ্বন্দী না হলে আনন্দ হবার কথাও নয়। জিবরায়েল, আজরাইল, বদরাইল, এদের কারোরই খেলাতে মন দিতে দেখা যায় না। যেনতেন হেরে, কোনক্রমে খেলা শেষ করে বাড়ীর দিকে ছুটতেই ব্যাস্ত সবাই। বউকে পাশে নিয়ে শুয়েবসে খুনশুটিতেই যেন সবচেয়ে বড় আনন্দ ওদের।
কোন এক রোববারে সকালে জিবরাইল ক্লান্ত মুখে চোখ কচলাতে কচলাতে এসে হাজির হলেন মাঠে। আজ তার পালা। এসেই দেখলেন ঈশ্বর বেজার মুখে মাঠের এককোনে দাঁড়িয়ে আছেন। খেলারও তেমন কোন প্রস্তুতি নেই। আজ রেহাই পেয়ে যাবেন, ভেবে মনেমনে খুশী হলেন জিবরায়েল। কিন্তু ঈশ্বরের সামনে এসে সে ভাবটি প্রকাশ করলেন না।
-	আপনার কি শরীর খারাপ হুজুর?
-	কি উল্টোপাল্টা বলছ বেয়াদপের মতো! আমার শরীর কি কখনো খারাপ হতে দেখেছ?
-	না হুজুর, কখনো দেখিনি, আপনার শরীর খারাপ হলেতো থেমেই যাবে বিশ্বব্রন্মান্ড।
কোন উত্তর দিলেন না ঈশ্বর। একগু্চ্ছ মেঘ উড়ে যাচ্ছিলো পূব থেকে পশ্চিমে। সেদিকে তাকিয়ে রইলেন। খেলা শুরু করার কোন লক্ষনই দেখা গেলো না তার মাঝে। এবার কিছুটা ভাবনায় পড়লেন পেলেন জিবরায়েল। ঈশ্বরের এই ছত্রচ্ছায়াতেই তার ওই সুদৃঢ় অবস্থান। কোন কারণে সেটা টলে গেলে বিপদেই পড়বেন। আজরাইল, বদরাইলরা যেভাবে ওত পেতে আছে, তাকে ছিড়েখুড়ে শেষ করবে একেবারে। তাই নিজের অনি্চ্ছা চেপে রেখে জানতে চাইলেন,
-	খেলবেন না হুজুর?
-	না, তোমাদের সাথে খেলে আনন্দ পাইনা জিবরায়েল। বারবার গাধার মতো হেরে যাও সবাই!
-	আপনি বিশ্বব্রম্মান্ডের মহাপ্রভু, আপনার বিরুদ্ধে জয়ী হওয়া কি আমাদের সাজে হুজুর!
এবারও চুপ করে রইলেন ঈশ্বর। মনে মনে কি যেনো ভাবলেন অনেকটা সময় নিয়ে। জিবরায়েলও কোন কথা বলার সাহস না পেয়ে দাঁড়িয়ে রইলেন পাশে। আরেকগুচ্ছ মেঘ এসে যখন ঢেকে দিল সুর্য, গলফ মাঠের একটি কোণে যখন অন্ধকার সামান্য ঘনীভুত হলো, মুখ খুললেন ঈশ্বর।
-	এক কাজ করো জিবরায়েল, শয়তানকে ডাকো।
শুনেই চমকে উঠলেন জিবরায়েল। ভয়ে বুক শুকিয়ে গেলো তাঁর। ঈশ্বরের যেরকম খেয়ালী মন, কি করে বসেন, কে জানে! হয়তো কোন কারণে রেগেছেন তাঁর উপর। সে রাগের বশে যদি শয়তানকে তাঁর জায়গায় বসান, তাহলেই তো ভয়াবহ বিপদ!  তাই শুকনো মুখে কাঁপতে কাঁপতে বললেন,
-	শয়তানকে ডাকবো হুজুর?
-	সেটাইতো বললাম। তুমি কি কানে কম শোনো জিবরায়েল?
-	কিন্তু আপনি তো ব্যাটাকে একেবারেই পছন্দ করেন না হুজুর! ওকে ডেকে কি হবে?
-	শয়তানের সাথে গলফ খেলবো। পছন্দ না করলেও, আমার একমাত্র যোগ্য প্রতিদ্বন্দী এই শয়তানই।
-	সে যদি আসতে না চায় হুজুর?
-	যোগাযোগ করে দেখো। কোন শর্ত দিলে সেটা জানাও আমাকে। এখানে দাঁড়িয়ে ফ্যাঁচফ্যাঁচ করে আমাকে বিরক্ত করোনা জিবরায়েল।
গালি খেয়ে মুখ বেজার করলেও কিছুটা আশ্বস্ত হলেন জিবরায়েল। ঈশ্বরের সামনে একটু  সরে গিয়ে মোবাইল ফোনটি বের করলেন জোব্বার পকেট হাতড়ে।
শয়তান তার ডেরায় এশিয়ার অতি জনবহুল একটি দেশের জনপ্রতিনিধিদের নিয়ে আলোচনায় ব্যাস্ত। চরমপন্থী, নরমপন্থী, ধর্মপন্থী, মৌলপন্থী, ডানপন্থী, বামপন্থী, প্রগতিপন্থী সহ প্রতিটি রাজনৈতিক দলের প্রতিনিধি আর তাদের খোসামুদে রাষ্ট্রীয় আমলারা এই আলোচনায় উপস্থিত। দেশটির সর্বময় ক্ষমতা এদেররই কূক্ষিগত। এদের হাতেই জিম্মি সে দেশের জনগন। তারপরও সে জনগনের মাঝেই প্রতিবারই সামান্য কয়েকজন হলেও, মিটিং মিছিল করে প্রতিবাদী হয়। সে দেশের বাকী জনগনকে স্বল্প সময়ের জন্যে হলেও আশার ঝলক দেখায়। এই প্রতিবাদীদের প্রতিহত করার পথ খোঁজার জন্যেই শয়তানের সাথে এই আলোচনা আজ। 
মিটিংএর এই ব্যাস্ততার মাঝে জিবরায়েলের ফোন পেয়ে বেশ বিরক্ত হলো শয়তান। প্রতিনিধি দলের কয়েকজন গলা মিলিয়ে কিছু বলতে চাইছিল, তাদের ইশারা করে থামিয়ে দিল সে।
-	কি খবর জিবরায়েল? আমাকে ফোন! ঈশ্বর কি সত্যি সত্যিই বরখাস্ত করলেন তোমাকে?
-	তোমার শয়তানী দিনদিন বেড়েই চলেছে দেখছি! ঈশ্বর আমাকে বরখাস্ত করবেন কেন? তাহলে তো তোমারই পোয়াবারো!
-	তাহলে ফোন করলে কেনো? জান তো, তোমার সাথে বকবক করে সময় নষ্ট করতে চাইনা আমি।
-	ঈশ্বর ডেকেছেন তোমাকে। তোমার সাথে গলফ খেলতে চান।
-	আমার সাথে? কেন, তোমাদের কি হলো। তোমরা কি বুড়ো হয়ে গেছ?
-	বৃড়ো হয়েছি কিনা, সেটা প্রয়োজনে সামনাসামনি প্রমান করবো শয়তান। এখন তাড়াতাড়ি আসো। ঈশ্বর অপেক্ষা করছেন তোমার জন্যে।
-	আমি কি তোমাদের মতো তার চাকর নাকি, ডাকলেই সুরসুর করে চলে আসবো! এখন আসতে পারবো না, জরুরী মিটিংএ আছি। ঈশ্বরকে বলে দিও, সময় হলে খবর দেবো।
-	তিনি তোমাকে এক্ষুণি আসতে বলেছেন। কোন শর্ত থাকলে তাও জানাতে বলেছেন।
শর্তের কথা শুনে শয়তানের মুখে অতি শয়তানী হাসি খেলে গেলো। ভাবলো, এবারই সুযোগটি নেয়া দরকার! ততক্ষণে নিজেদের মাঝেই বকবক শুরু করেছিল পৃথিবী থেকে আসা প্রতিনিধির দলটি। শয়তান ইশারা করে আবার থামিয়ে দিল তাদের।
-	আমার একটি শর্ত আছে জিবরায়েল। সেটি পুরণ হলে এক্ষুনি খেলতে আসবো।
-	বলো, কি শর্ত তোমার।
-	যদি আমি জিতি, তাহলে আমার ইচ্ছেমতো এশিয়ার একটি দেশের পুরো ক্ষমতা আমার হাতে ছেড়ে দিতে হবে।
-	যদি হারো, তাহলে?
-	তাহলে কি?
-	তাহলে সে দেশ থেকে পাততাড়ি গোটাবে তুমি।
-	ঠিক আছে।
শয়তান আর জিবরায়েলের মাঝে যে চুক্তি হলো, তাতে সহজেই রাজী হলেন ঈশ্বর। মাঠের নানাবিধ প্রস্তুতি সারা হলো। একটু পরই সে জনপ্রতিনিধিদের দর্শক হিসেবে সঙ্গী করে হাজির হলো শয়তান।
শয়তানের মুখের দিকে তাকালেনও না ঈশ্বর। তারপরও খেলা শুরু হলো। আঠারো গর্তের এই মাঠটি ক্যালিফোর্নিয়া থেকে তুলে এসে ঈশ্বরের প্রাসাদের পাশে বসানো হয়েছে। পৃথিবীর বড়ো বড়ো টুর্নামেন্টে এই মাঠেই নামীদামী খেলোয়াড়রা নিজেদের শ্রেষ্ঠত্ব প্রমাণ করে গেছেন। প্রথম ছয়টি গর্তের খেলায় শয়তানকে পেছনে ফেলে অনেকটাই এগিয়ে রইলেন ঈশ্বর। দর্শক হিসেবে জিবরায়েলকে খুব আনন্দিত দেখালেও প্রতিনিধিদের মুখ শুকিয়ে গেলো ভয়ে। শয়তানের পরাজয়ের পর ঈশ্বরকে কি ভাবে সামলাবেন, এ নিয়ে ছোট হলেও একটি অতি একান্ত আলোচনাও করে ফেললেন নিজেরা।
পরের ছয়টি গর্তে মোটামুটি প্রতিদ্বন্দীতাপূর্ণ সমতা ফিরিয়ে এনে কিছুটা এগিয়ে যেতে সক্ষম হলো শয়তান। তাতে কিছুটা আশার আলো ফিরে এলো সেই প্রতিনিধিদের মাঝে। শেষের ছয়টি গর্তেই খেলার জয়পরাজয় নির্ধারিত হবে। 
শেষের পাঁচটি গর্তে তুমুল প্রতিদ্বন্ধিতা হলো ঈশ্বর আর শয়তানের মাঝে। আঠারোতম গর্তে নিজের খেলা শেষে এমনভাবে এগিয়ে রইলেন ঈশ্বর যে, শুধুমাত্র দুই বা এক স্ট্রোকে সে গর্তে বল ফেলতে পারলেই জিতবে শয়তান। গলফ খেলায় এই অবস্থায় বিজয়ী হওয়া প্রায় অসম্ভবই বটে। বড়জোর তিন স্ট্রোকে বল গর্তে ফেলে ড্র করা যেতে পারে। নাহলে জিতেই যাবেন ঈশ্বর।                   
প্রথম স্ট্রোকটি অস্বাভাবিক ভালো খেললো শয়তান। আঠারো নম্বর গর্তের প্রায় একশো মিটার আগে একটি মোটামুটি সুবিধাজনক জায়গায় গিয়ে থামলো বলটি। একটি বাঁক নিয়ে একটু ডানদিকের পুকুরের দিকে গড়িয়ে এলেও পানিতে পড়ার আগে থেমে গেলো। খুব কঠিন হলেও এই মাঠেই টাইগার উড এরকম অবস্থান থেকেও গর্তে বল ফেলতে পেরেছিলেন একবার। প্রতিনিধিদলের মুখে আশার আলো ফুটে উঠলো আরেকবার।    
এবার খুব সাবধানে গর্তের ডানদিক ঘেসে মারতে হবে বলটি। একটু বা’দিক হলেই অসমতল বেয়ে গর্ত ছেড়ে গড়িয়ে পড়বে আরো অনেক দূরে। তখন ড্র করার সুযোগও থাকবে না। গলফের লাঠিটি বাছতে বেশ সময় নিল শয়তান। তারচেয়েও বেশী সময় নিয়ে বলটি মারলো সে। গর্তের সামান্য আগে একটু বা’দিকেই মাটিতে পড়লো বল। মনে হলো গড়িয়েই যাবে গর্তের বা’দিক ঘেসে। কিন্তু কি এক ঐশ্বরিক প্রভাবেই ডানদিক থেকে বা’দিকে সবে এলো সেটি। তারপর একেবারে পরিমিত গতিতে গড়িয়ে চললো গর্তের দিকে। আনন্দে হইহই করে উঠলো প্রতিনিধির দলটি। একেবারে সরাসরি গর্তে গিয়েই পড়ার কথা। কিন্তু পড়ার আগের মূহুর্তেই সেই আঠারোতম গর্ত খেকেই একটি ইঁদুর বেরিয়ে এসে গিলে ফেললো বলটি। পরপরই একটি কালো বিড়াল এসে গিলে ফেললো ইঁদুরটিকে। পাশের ঝোপ থেকে বেরিয়ে এলো একটি ছোটখাটো কুকুর। সে বিড়ালটিকে আঁচড়ে কামড়ে খেয়ে শেষ করার পরমূহুর্তেই একটি বিশাল ঈগল এসে ছো মেরে কুকুরটি ঠোঁট আর দুইপায়ে আকড়ে ধরে উড়ে গেলো আকাশে। দৃষ্টিসীমা থেকে অদৃশ্য হবার আগেই এক উড়ন্ত ড্রাগন এসে বিশাল হা করে গিলো ফেললো ঈগলটিকে। আকাশ চিড়ে বজ্রপাত নামলো আচমকা। বিকট শব্দে সবারই কানে তালা লেগে গেলো যেনো। সে বজ্রাপাতে ইঁদুর, বিড়াল, কুকুর, ঈগল, ড্রাগন সব পুড়ে গেলেও বলটি টিকে রইল। তারপরই টুপ করে পড়লো গর্তে।
বিজয়ের আনন্দে হাসিমুখে সেদিকে তাকিয়ে শয়তান বললো,
-	আমরা গলফ খেলতে, নাকি গোলাগুলি করতে এসেছি এখানে!
তবে শয়তানের চেয়ে আরো বেশী উল্লসিত আনন্দে হইহই করে উঠলো এশিয়ার ছোট্ট জনবহুল দেশটি থেকে আগত প্রতিনিধির দলটি।

