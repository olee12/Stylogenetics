দু'টো অণুগল্প: প্রাণী



অণুগল্প এক:
সাপ বলে, স্বাধীনতা হলো- যে বাঁকে খুশী, সে বাঁকে বাঁকে এগিয়ে যাওয়া, ঘাষের বুকে বুক রেখে উত্তাপ খোঁজা, ভরাপেটে সে উত্তাপে নিজেকে এলিয়ে দেয়া।
বেজী প্রতিবাদে বলে, স্বাধীনতা হলো- ইচ্ছে মতো বন, বাদাড়ে, গাছে গাছে লাফিয়ে চলা, পলকে পলকে বাতাসের গান শোনা। বাতাসের সাথে লুকোচুরি খেলা।
কোন জানান না দিয়েই ঝড় বৃষ্টি তাদের তান্ডব শুরু করলো। বাতাসের হুংকার আর জলের প্লাবনে ছিটকে পড়লো দু'জনেই। সাপ আর বেজীকে নিয়ে ফেললো জনপদে- মানুষের মাঝে।
ওদের দেখা হলো কোন এক মানুষের বানানো চিড়িয়াখানার পাশাপাশি খাঁচায়। একজন আরেকজনের দিকে তাকিয়ে বললো,
- বলেছিলাম না সেবার!   
অণুগল্প দুই:
পাশের খালি বিছানার দিকে তাকিয়ে বুক ফেটে কান্না এলো সুমনার। একটি মানুষের জন্যেই কেমন যেন খা খা করছে পুরো ঘরটি। অথচ অনেক পরামর্শ করেই করা হলো। 
মা, বান্ধবী ও পাশের বাড়ীর নীলার সাথেও কথা বলেছে সুমনা। সবাই সায় দিয়েছে তাতে। যা করার, তা তো করতেই হবে একদিন। তার বেলাতেও আলাদা হবে কেন? এসব ভেবে নিজেকে স্বান্তনা দেয়ার চেষ্টা করলো সুমনা। 
কিন্তু তারপরও বুকের ভেতর চাপচাপ কষ্ট! ছোট ছেলেটি আজ থেকে তার বড় ভাইয়ের সাথে পাশের ঘরে ঘুমোবে।

