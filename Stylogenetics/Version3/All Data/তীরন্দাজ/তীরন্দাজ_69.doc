সময়ের লিমেরিক (প্রথম পর্ব)



এক)
ঘরে আমার চাল বাড়ন্ত, বউয়ের শাড়ী নাই,
আয় ছেলেরা, আয় মেয়েরা, চল বিদেশে ধাই।
দেশী দালাল রক্তখোর
চাবুক কষে মরু-শুয়োর,
কফিন চড়ে, হাওয়ায় উড়ে, মায়ের কোলেই যাই। 
দুই)
দেশের কাজে জীবন দেবো, স্বপ্ন জীবনভোর,
রাজনীতিতে পা বাড়ালাম, বুদ্ধিতেও জোর।
এক শিয়ালে ছাড়লো খোপ,
ঝোপ বুঝে তাই দিলাম কোপ,
ব্যালট জিতে এখন আমি শুধুই সওদাগর!
তিন)
জাতিসঙ্ঘে সংজ্ঞাবদ্ধ দেশ, মানব, বাঁচার অধিকার!
সেই শ্লোগানেই ক্ষুধায় খাদ্য, ন্যায়, সত্য এটাই অঙ্গীকার!
রাজলক্ষীর জাহাজ এসে সোমালিয়ার তীরে
পেটভর্তি বর্জ্য এনে সাগরজলে ছোড়ে,
জলদস্যু, আজই তারা, যাদের বুকে প্রতিবাদের ধার!

