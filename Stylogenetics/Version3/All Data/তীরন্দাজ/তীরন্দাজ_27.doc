বোদরুম, তুরস্ক: এজিয়ান সাগরধারে ওরিয়েন্ট আর ইউরোপ (এক) 




তুরস্কের বোদরুমে যে সূর্য সারাদিন আলো দেয়, দিনশেষে অস্ত যায় গ্রীসের কোনো এক পাহাড়ের আড়ালে। না গিয়েও উপায় নেই। তুরস্কের আশেপাশে এজিয়ান সাগরের বুক ফুড়ে ভেসে ওঠা যত পাহাড়, তাদের নব্বুই ভাগই গ্রীসের দখলে। এসবের কারণ জানতে হলে ইতিহাস ঘাটতে হয়। আপাতত নাহয় নাই ঘাটলাম। তবে আতাতুর্কের দেশ তুরস্কে এসে ইউরোপ আর ওরিয়েন্টাল মানসিকতার সংমিশ্রণে যে সমাজ তৈরি, আমাকে টানছে খুব। আমার নিজের ভেতরে মিলেমিশে যা সৃষ্টি হয়েছে এত বছরের প্রবাসী জীবনে, এখানকার দৈনন্দিন জীবনধারা অনেকটা সেই মালাতেই গাঁথা।
তুরস্কে আসি আসি করেও অনেকদিন ধরেই আসা হয়নি। বছরের কর্মব্যস্ত দিনগুলোর পর যতোটা বিশ্রাম দরকার, ততোটা এখানে পাব কি না, এই নিয়ে সন্দেহই হয়তো তার কারণ। তবে অক্টোবরের এই শুরুতে শীতের আগে বাকী উষ্ণতার রেশটুকু কোথায় এখনও বিদ্যমান, সেটি খুঁজতে খুঁজতে বোদরুমই বেছে ফেললাম। “অল ইনক্লুসিভ” ট্যুরিজমে আমার তেমন একটা আগ্রহ নেই। আজকালের কর্পোরেট বিশ্বের সুপারমার্কেটের তাকে থরে থরে সাজান হাজারো ভোগ্য দ্রব্যের মতোই এই “অল ইনক্লুসিভ” ট্যুরিজম। এর ভেতরে নিজস্ব কোনো স্বকীয়তা থাকে না, বাকী সবার সাথে মিলে মিশে গড্ডালিকা প্রবাহের মতো ভাসিয়ে দেয়া নিজেকে পছন্দ হয় না আমার। তারপরও সেটিই বেছে নিলাম।  তবে হোটেলের গণ্ডি পেরিয়ে নিজের ইচ্ছেমত এদিক সেদিক চোখ মেলে তাকানো ও ঘুরে বেড়ানোর অধিকার হরণ করে কে?  এ বিষয়ে আমরা দুজনেরই একই রুচিবোধ। 

তেতালার বারান্দায় বসে এজিয়ান সমুদ্রে চোখ রেখে লিখছিলাম। পাহাড় ঘেঁসে একটু উঁচুতে আমাদের এই হোটেল। আশে পাশে পাহাড়ের গা ঘেঁসে ঘেঁসে একই আদলের হাজারে হাজারে বাড়ী। বেশিরভাগই অবকাশ যাপনের জন্যে তৈরি। ধণাট্য তুর্কী থেকে শুরু করে ইউরোপের অনেকেই বাড়ি কেনে এখানে। কেউ কেউ বছরে একবার দুবার এসেই খুশি, কিছু কিছু ভাড়াও দেয়া হয়। যেহেতু তুরস্ক ইউরো-ভুক্ত দেশ নয়, সুলভে টুরিস্টদের টানার সুযোগ এখনও তাদের হাতে, সে সুযোগটিই তারা নিচ্ছে ব্যাপক হারে।  মাঝে মাঝে ইউরোপের অনুকরণে এতো বাড়াবাড়ি, রুচিশীল তা টুরিস্টদের বিরক্তই করে। বারান্দায় বসে মাঝে মাঝে সমুদ্রে চোখ রেখে লিখছিলাম। বাঁদিকে সুইমিং পুলে বিকট আওয়াজে বাদ্য-বাজনা শুরু হয়ে গেল। যারা সকালের রোদো সাঁতার কাটতে নেমেছে, তাদের জন্যে এই গানবাজনা সুখকর হলেও আমার বউ বারান্দা ছেড়ে পালাল ঘরে। আমিও এই বাক্যটি লিখেই তারই পথ ধরব। হয়তো কোনো গাড়ী বা ডলমুশ (পাবলিক মাইক্রো-বাস) ধরে ঘুরে বেড়াবো আশে পাশে কোথাও। বাইরে বাইরে ঘুরে বেড়াতেই আনন্দ বেশি।

বোদরুম বিমান বন্দরে বেরুনোর সাথে সাথেই ভেজা সোঁদা মাটির পরিচিত গন্ধ লাগে নাকে। এ গন্ধ আজ অবধি এশিয়ার বাইরে কোথাও পাই নি। দেশে যাবার সময় দুবাই বা আবু ধাবি বিমান বন্দর থেকে শুরু করে মাঝে মাঝে দিল্লি হয়ে ঢাকা বিমান বন্দর অবধি তীব্র থেকে তীব্রতর হয়। বুকের ভেতরে তখন অন্যরকম এক ফিরে পাওয়ার অনুভূতি বাজে। বাইরে বেরিয়ে কিছু ঘরবাড়ি আর দোকানপাট দেখে সে অনুভূতি কিছুক্ষণ রয়ে গেলেও পরে কমে গেলো অনেক খানি।  বোদরুমে অন্ততপক্ষে বাইরে বাইরে ইউরোপিয়ান প্রভাবই বেশী। ইউরোপের ধনী দেশের টুরিস্ট আসে সময় কাটাতে, সুতরাং সেটি না হলে চলবে কি করে। তবে ভেতরে ভেতরে ওরিয়েন্টাল, সেটি পরিষ্কার। এর খারাপ দিকটি হচ্ছে দাসত্ব। আর এখানেই মজা ইউরোপিয়ান টুরিস্টদের। অল্প খরচে প্রভুত্বের আস্বাদ! হোটেলে তুর্কী দাসের মতোই সেবা অতিথিদের। যেহেতু “অল ইনক্লুসিভ”, খাবার দাবারের সাথে দাসত্বও তারই একটি। হোটেল তো বটেই, হোটেলের জন্যে নির্ধারিত সমুদ্র সৈকতেও তার অন্যথা নেই। সেখানেও সবরকম পানীয় নিয়ে তুর্কিরা সেবার জন্যে তৈরি। তবে সবখানেই একটি পয়সা ফেলার বাক্স নজর কাড়ে। তার গায়ে লেখা, টিপ বক্স বা বকশিসের বাক্স! দাসদের যদি কেউ অনুকম্পা করে কিছু দেয়! সরাসরি যা চাওয়ার সেটি সময়মত তো সুপারমার্কেট ট্যুরিজমের হোতারাই নিয়ে নিয়েছে। এখন বকশিশই ভরসা। এসব হোটেলের মালিক বেশিভাগই রাশিয়ান, তুর্কি কর্মচারীরা তাদের দাস মাত্র। সেজন্যেই নাক সিঁটিয়েছিল আমার একুশ বছরের ছেলে রিশাল। তার কাছে তুরস্ক এভাবে যাওয়া অর্থ, দাসত্বপ্রথাকে উৎসাহিত করা।

ইতিহাসের দেশ তুরস্ক একসময়ের রোমান রাজত্বের ছোট এশিয়া। ট্রয় নগরীর ধ্বংসস্তুপ, আমরা যেখানে আছি, সেখান থেকে ছয়শ কিলোমিটার দূরে মাত্র। সময়ের অভাবে যাওয়া হবে না সেখানে।  তবে বুধবারে পৃথিবীর সপ্তম আশ্চর্যের একটি দেখতে যাচ্ছি, সেটি এফেসাস। এই এফেসাসকে কেন্দ্র করেই ছোট এশিয়া স্থাপন করেছিল রোমান সম্রাট।
 
জার্মানিতে খুব উঁচু নজরে দেখা হয়না তুর্কীদের। ষাটের দশকে আদর করে ডেকে আনা তুর্কী শ্রমিক এখন জার্মান সমাজের চক্ষুশূল। বছর পনেরো আগে টাকাপয়সার লোভ দেখিয়ে বিদায়ও করা হয়েছে অনেককেই। এখনও সমাজে, এমনকি টিভি ও রেডিওতে যাদেরকে নিয়ে হাসি ঠাট্টার ঝড় ওঠে, তারা তুর্কী। আজ সৈকতে বসে কিছু তুর্কী শিশুর জোর চেঁচামেচি শুনে কানে লাগলো। সাথে সাথেই নিজের ভুল বুঝতে পারলাম। এটা এদেরই দেশ, এখানে এদেরকে কেউ কিছু বলতে আসবে না। জার্মানিতে শুধু আনন্দে উচ্ছলিত জার্মান শিশুদেরই চেঁচাতে শোনা যায়। তবে জার্মানির অতিথি শ্রমিক তুর্কীদের চাইতে এখানকার তুর্কীরা অনেক আলাদা। নিজের দেশে নিজের অধিকারের স্পষ্ট ছাপ এদের চলাফেরায়। মুসলিম হলেও এরা রক্ষণশীল নয়। পথে ঘাটে চলাফেরাতেও সেটি দেখা যায়।

সৈকতে সল্পবসনা ইউরোপিয়ান দেখে অবাক হয়না ওরা। বরং নিজেরাও সেভাবেই সাঁতার কাটতে নামে।  যারা রক্ষণশীল, তারা নিজেরা সে ভাবে না করলেও কাউকে বাঁধা দিতে আসবে না। অন্যদিকে তুর্কী বীর কামাল পাশা যে আধুনিকতার আলোয় তুর্কিদের আলোকিত করে গিয়েছিলেন, জার্মানিতে এসে সে আলো শুধুমাত্র নিষ্প্রভ না, নিবেই যায় বলতে হয়। এদের রক্ষণশীলতা হয়তো জার্মান সমাজের অবহেলার প্রতিবাদ। সংখ্যালঘুরা সবখানেই রক্ষণশীল, এটি পৃথিবী নানা সমাজেই প্রমাণিত। লন্ডনে সিলেটী বাংলাদেশি দেখে এই সত্যটির প্রমাণ মাসখানেক দারুণভাবে নিজেই পেয়েছি। তবে এশিয়ান তুরস্ক যে রক্ষণশীল, এখানকার মতো নয়, এটিও সত্য। এক তুর্কি ড্রাইভারকে এ কথা বলাতে সে বলল, আমরা সব খারাপ তুর্কদের পাঠিয়ে দিয়েছি জার্মানি।

এখানকার খাবারদাবারেও ওরিয়েন্টাল ও দক্ষিণ ইউরোপীয় প্রভাব স্পষ্ট। নানা ধরণের কাবাব, ভাজা গোশত, একটু মশলা, তেল ওরিয়েন্টাল, সেই সাথে প্রচুর সালাদ, জলপাই তেল, দক্ষিণ ইউরোপীয় প্রভাব।  আমার জন্যে ঝাল মশলাহীন সাদাসিদা হলেও একটু ঝাল ঝাল মরিচগুড়ো মিশিয়ে উপাদেয় করার সুযোগ রয়েছে। যেহেতু ইউরোপীয় তুরস্কের টুরিস্ট এলাকাতে আছি, হয়তো হোটেলের খাবার সেদিকে নজর রেখেই তৈরি। তবে গতকাল বোদরুমের এক সাধারণ রেস্টুরেন্টে আদনা কাবাব খেয়ে খুব আলাদা বলে মনে হলো না। মিষ্টি জাতীয় খাবার আমাদের দেশের মতোই অতিরিক্ত মিষ্টি। তবে বাংলাদেশে ছানা আর চিনির বদলে এখানে বিভিন্ন ফলের ঘন সিরাপ আর ময়দার ব্যবহার সে মিষ্টিতে।    
 
ভালো লেগেছে এখান সহজ জীবন ধারণ। জার্মানির মতো সময়ের পেছনে এখানকার লোক এতটা দৌড়ায় না। হাত দেখালে ডলমুশ যেখানে সেখানে থামে। কোনো বয়েসী কেউ ডলমুশে উঠানামায় সময় নিলে কখনো  চালককে ব্যতিব্যস্ত হতে দেখিনি একবারও। অনেক সময় তাদের কাছ থেকে ভাড়াও নেয়া হয়না।  মোদ্দা কথা, ইউরোপের যান্ত্রিক জীবন যাদের ভালো না লাগে, অন্ততপক্ষে তুরস্কের এই এলাকায় স্বস্তির নিঃশ্বাস ফেলবে তারা।

