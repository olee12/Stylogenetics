একালের লিমেরিক (এক)



(এক)
যে দিঘীতে লুকিয়ে ছিল, বিশাল নীলাকাশ,
সে দিঘীরই শান্ত তীরে, এক বালিকার বাস।
এক্কা দোক্কা চৌপর-
খুনসুটে রোদ দিনভর,
সে দিঘীরই নীল অতলে, ঐ বালিকার লাশ!
(দুই)
সকাল হতেই বেরিয়েছিলাম, বিকেল মেয়ের কাছে,
বিকেল মেয়ের কাছেই দেখি, সকাল পড়ে আছে।
হঠাত্ই তাই মাতাল পা,
মাথায়, কোষে যন্ত্রণা,
সকাল বিকেল করে আমার, দিনলিপিই মিছে।
(তিন)
বিদ্যা বুদ্ধি যা ই ছিল, ছিলাম চাটুকার,
ছুরি, কাচি, খুন্তি সবই, দিলাম বেজায় ধার।
ঘরের বাইরে মহাকান্ড,
রাজ্য আমার লন্ডভন্ড,
আমার তেলে আমার মাছই, পুড়ে একাকার!

