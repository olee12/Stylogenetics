জীবন যেখানে যেমন! তিনটি অণুগল্প



অণুগল্প এক
বিদায়ের সময় বুকে জড়িয়ে ধরলাম ওকে। ভেতরটা একেবারে খালি খালি মনে হলো। একটি ব্ছর ওকে ছাড়া কাটাবো কি করে? আমার কাঁধের উপর ওর চোখ বেয়ে গড়িয়ে পড়া একফোঁটা অশ্রু ওর ভেতরের ঝড়কেও স্পষ্ট করে দিল। তাতে আমার নিজের কষ্ট আরো কয়েকগুন বেড়ে গেলো। একসময় পরস্পর পরস্পরকে ছেড়ে দিতে বাধ্য হলাম। আমার দিকে একবার ম্লানমুখে তাকিয়ে বিদায় নিল সে। ওর অপসৃয়মান দেহটির দিকে তাকিয়ে রইলাম অনেকক্ষণ।
অথচ ও যখন আমাদের কাছে এসেছিল, তখন এমনটি ছিল না। খুব অযাচিত মনে হতো ওকে। একেবারেই সহ্য করতে পারতাম না। কি করে করবো? চেঁচামেচি আর অন্যায় জেদে পাগল করে ফেলেছিল আমাকে। আমার অতি সখের জিনিসগুলোতেও যখন দাবী জানাতে আসলো, একদিন মায়ের সামনেই মেরে বসলাম ওকে। দেখে মা বললো,
- সারাক্ষন একা একা ছিলি, একটি ভাই চাই, ভাই চাই বলে পাগল করে ফেললি! আর এখন মারছিস ওকে!   
অণুগল্প দুই
সকালের সোনালী আলোতে গা ভাসিয়ে বসেছিল ওরা দুজনে। একজন সমুদ্রের পাড়ে একটি পাথরের উপর, আরেকজন একটু দুরে, জলের উপর গা ভাসিয়ে। আকাশের দিকে তাকিয়ে হাঙ্গর বললো,
-	এই অসীম জলরাশি আর বল্গাহীন স্বাধীনতায় ঘুরে বেড়াতে কতোই না আরাম!
পাথরের উপরের নিরাপদ দূরত্ব থেকে মাথা কাত করে তাকালো গাংচিল হাঙ্গরের দিকে। একটু সাহসী হয়ে বললো,
-	তোমার মতো আমারও যদি এতোটা বিশাল শরীর আর ধারালো দাঁত থাকতো, তাহলে আমিও আকাশে উড়ে উড়ে এই স্বাধীনতা উপভোগ করতাম।
-	ফালতু কথা। স্বাধীনতা শরীরের আকারের উপর নির্ভর করে না। নিজের ভেতরের স্বাধীনতাই হলো আসল শক্তি।
-	তাই নাকি?
বলেই আরো অভয় পেয়ে আরেকটু কাছে এগিয়ে এলো গাংচিল। ওর দিকে তাকিয়ে মৃদু হাসলো হাঙ্গর। 
-	অবশ্যই! তোমার মাথায় শুধুই উদ্ভট চিন্তাভাবনা!
বলেই গাংচিলের সুস্বাদু মাংশে সকালের প্রখম নাস্তাটি সারলো হাঙ্গর। মুখের মৃদু হাসিটি আগের মতোই লেগে রইলো চেহারায়।
অণুগল্প তিন
একটি নির্জন আড়ালের জন্যে তিন দিন ঘুরে বেড়ালো আলীবাবা। অনেক পথ পেরুলো মরুভুমিতে। পায়ের তলা আগুন-গরম বালির উত্তাপে ফোস্কা পড়ে ক্ষতবিক্ষত হলো। শরীরের ভেতরে জমে থাকা ঘাম সে গরমকে যেন আরো বেশী অসহনীয় করে দিল। এর মাঝে সাবধান হতো হলো, যাতে কেউ অনুসরণ না করে। অবশেষে একটি মরুপাহাড়ের খুব খাড়া উতরাই পেরিয়ে একটি গুহার সামনে এসে দাঁড়ালো সে। বেশ মনোমতো হলো জায়গাটি তার। 
এবার আর তাকে কেউ ঠেকাতে পারবে না। পৃথিবীর সমস্ত ধনসম্পদ এখন তার হাতের মুঠোয়। উত্তেজনা আর আনন্দে কাঁপতে কাঁপতে আলাখাল্লার পকেট থেকে কাগজটি বের করে পড়া শুরু করলো সে।
-	আড়াইশো গ্রাম খোরমা, পোয়া লিটার কেরোসিন, .......
এই যা! তাড়াহুড়োয় ভুল করে বউএর বাজারের ফর্দটি নিয়ে এসেছে আলীবাবা।    

