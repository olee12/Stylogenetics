কবিতা:  কালো কাপালীর ঘড়ি



মাঝ সময়ের কোলাজে মামা যাত্রীরথ,
কানায় কানায় উপচে পড়া মানুষ
আর পাশাপাশি-
সরাইখানার এক সার্বক্ষনিক নিদারুন কোনে-
আরো বেশী বিমর্ষ নিদারুন অপেক্ষা!
আত্মার পরতে পরতে বিষন্নতা,
প্রায়শ:ই সার্বক্ষনিক বেবুশ্যে রাত।
কী এক অদ্ভুত সময়!
সকাল নেই, বিকেল নেই
শুধুই পেরেকে গাঁথা সার্বক্ষনিক রাত!
একটি বা দু'টো মানুষ,
সরাই খানার একটি কোনায়-
আর বাইরে হাওয়ার মানচিত্রে আঁকা
কালো কাপালীর দেশ!
ক্ষয়িষ্ণু রমনী আর তার বেবুশ্যে চোখ,
একটু দুরেই,- রতিক্রিয়ায় ক্লান্ত পথিক
চোখের কোনে পিচুটি আর সহাস্য নরক!
হয়তো পৃথিবীটা ততটা নির্দয় নয়,
নি:সঙ্কোচে যতোটা চেয়েছিলেন তিনি,
অকস্মাত ঝমঝমিয়ে বৃষ্টি নামলো তাই।
আহা! কী বৃষ্টি!
সরাইখানার ছাদ ফুঁড়ে বৃষ্টি,
মদের গ্লাসে উপুড় করা বৃষ্টি-
চাতকের ঠোঁট ছোওয়া বৃষ্টি-
বেবুশ্যের শরীর ছোওয়া বৃষ্টি-
কালো কাপালীর ঘড়িতে তখনও
তৃষ্ণার্ত, অফুরন্ত, আর নির্লজ্জ বেবুশ্যে রাত!

