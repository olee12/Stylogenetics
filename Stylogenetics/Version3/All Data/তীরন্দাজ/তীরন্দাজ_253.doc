প্রেয়সী সন্ধ্যানদী



ফুল দিলে না, নদী দিলে দু'হাতে
আর তাতেই মন্থিত দিন।
তাই যাই যাই করেও
যাওয়া হলোনা কতোবার!
কী এক আশ্চর্য্য সন্ধ্যায়
অবিশ্রান্ত বৃষ্টির ছোপ
ললাট বেয়ে পড়েছিল আঁচলে,
মুক্তোর কণার মতো-
কৈলাসে সরোদ বাজিয়েছিল মোহনায়।
তোমার আঙ্গুল গলে
এক একটি মোহন ভালবাসা-
ছুঁয়েছিল সরল রেখার মতো
কপালে কপোলে নন্দিতসাগরসন্ধ্যা।
যাই করেও যাওয়া আর হলোনা প্রেয়সী
যে অঙ্কুর ঘিরে ভালোবাসা,
সে তো অনাদীআশ্চর্য্যমানস!
ছুঁয়ে ছুঁয়ে ধুয়ে ধুয়ে মৃগনাভীসুমন্দনির্যাস।
নদীতেই থাকবো আমি।
পাড় থেকে পারান্তরে,
চিরন্তন তৃষিতবালক।
তোমাকেই স্পর্শ করে
উড়ন্ত প্রেমপারাবত
আর প্রান্তসীমার কুয়াশাযুগলসন্ধ্যা।

