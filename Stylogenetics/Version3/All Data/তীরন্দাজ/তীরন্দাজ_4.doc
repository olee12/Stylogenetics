বাংলাদেশে "জিটি" বেগুন-  “জিটি” খাবারকে না বলুন! 



ব্রিটেনের বৈজ্ঞানিক মহলে খাদ্য-বিষয়ক গবেষণায় খুব নামডাক ড: আরপাদ পুজতাই এর। ছোট্ট একটি সাক্ষাতকার দিলেন ব্রিটিশ টেলিভিশনে। বললেন, “জিটি-খাদ্যের কার্যকরীতা নিয়ে কোনো সন্দেহ নেই আমার। কিন্তু এটি বৈধ করার আগে অবশ্যই সুদূরপ্রসারী পরীক্ষা নিরীক্ষার দরকার। বর্তমান এই অবস্থায় এই প্রযুক্তির কোনো ধরণের খাদ্য গ্রহণ করতে রাজি নই আমি”।  নিজের বক্তব্যের স্বপক্ষে নিজের কিছু পরীক্ষার ফলাফল তুলে ধরলেন তিনি। কয়েকটি ইঁদুরকে জিটি-আলু খাওয়ানো হয়েছিল। তাতে অঙ্গপ্রত্যঙ্গের নানা ধরণের বিকৃতি পাশাপাশি বিভিন্ন ধরণের ক্ষতও দেখা যায় ইঁদুরগুলোর শরীরে। বক্তব্য প্রদানের কয়েক ঘণ্টার মাঝেই শুরু হয়ে গেলো পুজতাইএর উপর রাজনৈতিক বোমা বর্ষণ। নিজের রিসার্চ নিয়ে যে কোনো বক্তব্য প্রকাশ করতে কঠোর নিষেধাজ্ঞার খড়গ পড়ল তার মাথায়। উপর মহলের নিদারুণ রাজনৈতিক পেষণে দিন-কয়েকের মাঝেই তার গবেষক জীবনে ইতি সহ ব্যক্তিগত জীবনকে ধ্বংস করে দেয়া হল। এই নিদারুণ স্পর্শকাতরতার কারণ কি? জিটি-প্রযুক্তির খাদ্যকে পেটেন্টের দখল নিয়ে বাজারজাত করে বড়ো বড়ো সংস্থাগুলো যে আর্থিক লাভ, তাতে বাগড়া পড়াতেই এই স্পর্শকাতরতা। এই সংস্থাগুলো পৃষ্ঠপোষকতায় আছে বড়ো বড়ো রাজনৈতিক ক্ষমতাসীন নেতার দল। সেই নেতাদের গডফাদার ভূমিকায় আছে মনসানোর মতো অসীম ক্ষমতাধর ব্যবসায়ীক প্রতিষ্ঠান। সুতরাং প্রতিবাদী সাবধানী বৈজ্ঞানিকের ঘাড়ে খড়গ পড়াটাই স্বাভাবিক। 
আমি কোনো বিজ্ঞানী নই। কিন্তু জিটি-প্রযুক্তিগত খাদ্যের শুধুমাত্র বিজ্ঞানীদের থালাতেই নয়, আমার থালাতেও স্থান। সুতরাং এ বিষয়ে কথা বলার অধিকার আমারও আছে। উদ্ভিদের জিনের কোনো এক অংশকে সরিয়ে সেখানে বসানো হয় কোনো এক ব্যাকটেরিয়ার জিনের অংশ, ক্ষতিকর কীটপতঙ্গের প্রতিকুলে নিজের ভেতরে প্রতিরোধ তৈরি করা যার কাজ। কিন্তু উদ্ভিদের সাথে প্রাণীর মিলন? নব্বুইয়ের দশকে “বিএসএ” এর আক্রমণে লণ্ডভণ্ড পৃথিবী। হাজার হাজার গবাদিপশুকে হত্যা করতে হয় শুধুমাত্র ইউরোপেই।  “বিএসএ” কারণ? পশুর (এমনকি গরুরও) হাড় শুকিয়ে চূর্ণ করে তৃণভোজী গরুকে প্রাণীজাত খাবার খাবার খাওয়ানো হয়। তাতে গরু মোটাতাজা হলেও ভাঙ্গা হয় প্রকৃতির নিয়ম। এই জিন ম্যানুপুলেশনে কি একই কাজ নয়? ফলাফলে গরুর মতো মানুষের বেলাতেও এমন কিছু যে  ঘটবে না, এ পরীক্ষা আজ অবধি কখনোই করা হয়নি।  এটি শুধুমাত্র আমার কথা নয়, বিভিন্ন গবেষকদের মিলিত বক্তব্য। এর বিরুদ্ধ বক্তব্যও থাকতে পারে। কোনটি বেছে নেব আমরা? অন্ধের মতো প্রকৃতির নিয়ম ও বিভিন্ন পরীক্ষা নিরীক্ষাকে অবহেলা করে নতুন প্রযুক্তি গ্রহণ করাবো না আরও সাবধানী হয়ে সুদূর প্রসারী পরীক্ষা নিরীক্ষার পর নিজের সিদ্ধান্ত নেব। কোনটি বেশি বিপদজনক আমাদের উত্তরসুরীর জন্যে? আমরা কি চাই, আমাদের উত্তরসূরিরা ড: আরপাই এর ইঁদুরের মতো শারীরিক বৈকল্য নিয়ে জীবন শুরু করুক!
“জিটি খাবারে এই অবধি সবচাইতে প্রকট ভাবে যা চোখে পড়েছে, সেটি হচ্ছে রোগ প্রতিরোধ শক্তির পরিবর্তন”, বলেছেন ক্রিষ্টফ থেন, এক জিন বিশারদ। ইঁদুর থেকে শুরু করে শুয়োর অবধি বিভিন্ন পশুর উপর পরীক্ষা নিরীক্ষার পর দেখা গেছে, এই খাবার পরিপাকতন্ত্রে যাবার পরই প্ররিরোধ ক্ষমতা পরিবর্তিত হতে শুরু করে। এর প্রতিক্রিয়া কি হতে পারে, সে অজানা। এই অজানা দিকটাই সবচাইতে বড়ে সমস্যা। সুদূর প্রসারী পরীক্ষা নিরীক্ষা তো দূরের কথা, কোনো নর্ম বা স্ট্যান্ডার্ড ও স্থির করা হয়নি।  
Wisconsin University তে জিন-বিজ্ঞানী হিসেবে কাজ করেন ড: ব্রুস লিপটন। সেই সাথে স্ট্যানফোর্ড ইউনিভার্সিটিতে ডাক্তারি বিষয়েও গবেষণা করেন তিনি। জিটি প্রযুক্তির এই “বুদ্ধিমত্ত কোষ” সম্পর্কে মানবসমাজকে সাবধান করেছেন তিনি। তার কথানুযায়ী, এ কথা ভুললে চলবে না যে, আমরা প্রকৃতির সাথে আমাদের জেনেটিক ভাগ্য নিয়ে মিলেমিশে বাস করি। জিটি-খাদ্য হজম-ক্রিয়ায় প্রভাব বিস্তার করে। “বুদ্ধিমত্ত কোষ” নামে একটি বই লিখেছেন তিনি। তার কথানুযায়ী, প্রকৃতির ভারসাম্য যে ভাবেই বিনষ্ট করা হোক না কেন, গাছ কেটে ধ্বংস করা বা ওজন স্তর নষ্ট করা বা জেনেটিক পরিবর্তন, এর সর্বশেষ প্রভাব মানুষকেই বহন করতে হয়। 
জিন ব্যবসার হোতা, বিশেষ করে মার্কিনীরা তাদের প্রতিপক্ষদের বিরুদ্ধে কতোটা সতর্ক, “উইকি লিকের” পাতাতেও তার স্থান পেয়েছে। সেখানে মার্কিন আর স্পেনের হোতাদের বিভিন্ন আলোচনায় জেনেটিক খাদ্যের প্রশ্নে ইউরোপিয়ান অনীহার কথা বলে সাবধান করে দেয়া হয়। আসলেই ইউরোপের সাধারণ মানুষ এই প্রশ্নে বেশ সাবধান। পৃথিবীর বিভিন্ন দেশ খুঁজে খুঁজে জিনপ্রযুক্তি ও পেসটিসাইডমুক্ত খাদ্য কেনে বিভিন্ন প্রতিষ্ঠান। এদের ক্রেতার সংখ্যাও কম নয়। এটিও একটি ব্যবসা, তবে এদের প্রভাব মনসানোর তুলনায় নিতান্তই নস্যি। তবে ইউরোপিয়ানদের ভারী পকেটে অনেক কিছুই করা সম্ভব, যা আমাদের দেশে সম্ভব নয়। কিন্তু সেজন্যে নিজেদের ভেতরের সচেতনতাকে বিসর্জন দিতে হবে?
আর্জেন্টিনাতে এই প্রযুক্তিতে সয়াবিনের চাষ। কৃষিভূমিতে সয়াবিন ছাড়া অন্য কোনো উদ্ভিদ বেঁচে থাকতে পারে না। সে কারণে ভেতর থেকে জিন পরিবর্তন ও বাইরে থেকে আগাছা ধ্বংসের জন্যে ছড়ানো হয় গ্লুফোসাট। সয়াবিনের বীজ সহ কীটনাশক গ্লুফোসাটের একক বানিজ্যকরণ করে মনসানো। মনসানোর মনোপলির মতোই প্রকট পুরো কৃষিভূমি জুড়ে সয়াবিনের মনোপলি। বাংলাদেশের আয়তনের চাইতে দশগুণ বড়ো এলাকা জুড়ে সয়াবিন আর সয়াবিন। এই মনোপলির চাপে জমি আর প্রকৃতির কি অবস্থা হতে পারে, সেটি অনুমান করতে গিয়ে উদ্ভিদবিজ্ঞানী হয়ে হয়না। আর গ্লুফোসাট মানুষের পেটের জন্যে বিষাক্ত কি না, তার প্রমাণ এটিই করে যে, বাসভূমির কাছাকাছি যে সব কৃষিভূমি, সেখানে গ্লুফোসাট ব্যবহার নিষিদ্ধ।
অন্ধ্র প্রদেশের তুলা চাষি গজানন্দ গটাওয়ারের সামনে শুধুই অন্ধকার। প্রথাগত পদ্ধতির তুলা-বীজ বাজার থেকে উধাও। ধার দেনায় আকণ্ঠ নিমজ্জিত, আকাশচুম্বী মূল্যে মনসানোর জিটি বীজ আর কীটনাশক কেনার সামর্থ্য তার নেই। অনেকেই এই বীজ কিনে সর্বস্বান্ত। যে পরিমাণ ফলন আশা করে কিনেছে অনেকে, তার সামান্যও হয়নি। সুতরাং স্ত্রী সন্তানের ভরণপোষণে অসামর্থ্য গজানন্দের সামনে একটি পথই খোলা, আত্মহত্যা। সে পথটিই বাছতে হল তাকে। গত দশ বছরে প্রায় দুই লক্ষ চাষিকে আত্মহত্যার পথ বেছে নিতে হয়েছে প্রতিবেশী দেশ ভারতে। যদি বলি, যেমন করে গ্লুফোসাট আগাছা ধ্বংস করার এক অস্ত্র, মনসানোর তুলা চাষ-নীতি তেমনি করেই গরীব চাষিদের নিশ্চিহ্ন ভয়াবহ আরেক অস্ত্র, তাহলে ভুল বলা হবে কি? 
যাদের জিটি-খাদ্যের বিপক্ষে অবস্থান, তাদের বেশিরভাগই সাধারণ কৃষক, পরিবেশবাদী সংগঠন ও সুস্থভাবে জীবনযাপনের প্রত্যাশী কিছু মানুষ। এদেরকে মহল আখ্যা দিয়ে যারা আর্থিক প্রতিপত্তির লালসায় পুরো বিশ্বকে কব্জা করতে চায়, তাদেরকে মানব উপকারী সাজানো কি “উদোর পিণ্ডি বুধোর ঘাড়ে” চাপিয়ে দেয়া নয়? মনসানো থেকে শুরু করে আরও কয়েকটি ব্যবসাপ্রতিষ্ঠান মিলে খাদ্যকে পুঁজি করে সারা পৃথিবী জুড়ে নতুন উপনিবেশিক ধারা স্থাপন করার অপ্রয়াসে লিপ্ত। শিক্ষিত শুভ-বুদ্ধিসম্পন্ন  কেউ কি করে কেউ তাদের পৃষ্ঠপোষকতা করে? এর প্রতিবাদীদের মহল আখ্যা দেয়া কি পৃথিবীর ক্ষমতাধরদের অর্থলিপ্সাকে আড়াল রেখে কোনো রাজনৈতিক চাল নয়? প্রযুক্তিগত আলোচনাতেও এই মিথ্যাচার ছড়িয়ে দেবার প্রবণতার প্রতি নিন্দা জানাই। ফরহাদ মজহার রাজনৈতিক বাংলাদেশের রাজনৈতিক প্রেক্ষাপটে তার বিকৃত বিতর্কিত অবস্থানের কারণে যথাযথভাবেই এদেশের স্বাধীনতা-পন্থী বিবেকের কাছে ধিক্কৃত। এই ধিক্কারের সাথে আমিও সমস্ত প্রাণশক্তিতে গলা মেলাই। কিন্তু পুরো আলাদা একটি বিষয়ের সাথে সে ধিক্কারের তুফানে পাল তুলে, সেইসাথে আরেক লেখিকা মহিলাকে উড়িয়ে দিয়ে রঙের ফানুসে যে পাল ওড়ানো হয়, সেটি কি সুবিধাবাদীতার দোষে দুষ্ট নয়? 
জানি, বর্তমান পৃথিবীর আনন্দ আর আর্থিক প্রতিপত্তির পেছনে পাগলপারা ছুট। সমাজতান্ত্রিক রাষ্ট্রগুলোর পতনের পর ভোগ-তান্ত্রিক চিন্তার প্রবল চোটপাট। এই পতনের কারণও মানুষ হিসেবে আমরা নিজেরাই। রাষ্ট্র আর সমাজতান্ত্রিক চিন্তা যতদিন ছিল, আমাদের মগজেও এর প্রভাব কোনো না কোনোভাবে অতি সামান্য হলেও পড়তো। আমরা অতি সামান্য সময়ের জন্যে হলেও আমাদের পাশের মানুষটি, আমাদের পরের মানুষটির, সমাজটির কথা ভাবতাম। পুঁজিবাদী শক্তিগুলোর শক্তিবৃদ্ধি অনেকের কাছেই সমাজতান্ত্রিক চিন্তার পরাজয়ের প্রমাণ। সেই সাথে উধাও আমাদের মগজ থেকে শুভবুদ্ধির শেষ চিহ্নটুকুও। অর্থ আর ভোগের লালসায় পাগল এ পৃথিবী! এই সুযোগে মনসানো জাতীয় কিছু শক্তিধর সুযোগসন্ধানী মার্কিনী ব্যবসা প্রতিষ্ঠান নতুন উপনিবেশিক শোষনপন্থা নিয়ে চেপে বসেছে আমাদের ঘাড়ে। এদের হাতে ক্রীড়নক কিছু বিজ্ঞানী ক্রীতদাসের মতো বিবেকহীন নতুন তথ্য তুলে ধরছে আমাদের সামনে। আর আমরা বগল বাজিয়ে বাহবা বাহবা আওয়াজ তুলে নিজেদের পাশের মানুষের, পরের মানুষের কথা ভুলে খাল কেটে কুমীর আনছি ঘরে। এর অপপ্রয়াসের বিরুদ্ধে আমাদের দেশের মতো গরীব একটি দেশ কতোটা দাঁড়াতে পারবে, তার উত্তর জানা নেই, কিন্তু একজন সচেতন মানুষ হিসেবে প্রতিবাদী অবস্থান ধরে রাখাটা কর্তব্য মনে করি।

