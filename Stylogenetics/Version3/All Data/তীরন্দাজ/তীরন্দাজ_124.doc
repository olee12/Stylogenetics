অন্ধকারের কবিয়াল



কবিয়াল উত্তরে যান, দক্ষিনে যান,
জমিন জুড়ে ভাঙ্গন আর গান।
কবিয়াল পূবেতে যান, পশ্চিমে যান,
মেঘ সীমানায় বাঁশী বাজান।
হাজার দুয়ার পাড়ী!
শকুন পালে পুব জমিনে, পশ্চিমে যার বাড়ী।
নদী নারী জল!
সেই নারীকেই ঠুকরে খেলো, জাত শকুনের দল!
কবিয়াল সদরে যান, অন্দরে যান,
শিকড় ছেড়া বন্দরে যান,
কবিয়াল রোদ্দুরে যান, ছায়াতে যান,
বুকের ভেতর ক্ষিপ্ত উজান।
প্রতিরোধের দিন!
বাঘের ঘরে শেয়াল তুই, থাকবি কতদিন?
উতাল নয়টি মাস!
বানের জোয়ার ভাসিয়ে নিল, শকুনদেরই লাশ।
কবিয়াল বাগানে যান, শহরে যান,
শাপলা ফুলে অঙ্গন সাজান,
কবিয়াল নদীতে যান, মিছিলে যান,
বুকের ভেতর ক্ষিপ্ত উজান।
আকাশ টলোমল!
দেশের শাসক রক্তপায়ী, শোসক যাতাকল।
রাজনীতিতে ঘুন, সেই ঘুনেতে তরতাজা আজ
ড্রাকুলা শকুন।
কবিয়াল মরনে যান, শহরে যান,
হতাশ মেঘে হৃদয় ভেজান,
কবিয়াল পেছনে যান, শশ্বানে যান,
অন্ধকারেও স্বপন সাজান।
কবিয়াল ডানদিকে যান, বামেও যান,
আজো খোঁজেন বৈশাখী গান। 

