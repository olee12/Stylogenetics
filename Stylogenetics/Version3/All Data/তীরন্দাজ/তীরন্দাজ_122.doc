স্বাধীনতার সাথে এক পলকের দেখা



স্বাধীনতার সাথে হঠাৎই দেখা,
এক টুকরো শুকনো রুটি হাতে দাঁড়ানো-
মোড়ের মাথার সেই,
আলীশান প্রাসাদ ঘেসে-
বাঁ'পাশের ঘিন্জি বস্তির,
ছেড়া চটের বস্তির মলিন আড়ালে। 
গন্ধশরীর একাত্তুরের বারুদ,
সামান্য হলেও প্রতিবাদী।
সীমানাহীন সীমান্তের জল ছুঁলেও
কিঞ্চিত বেঁচে আছে এখনও
কোন এক লজ্জাহীন মানুষ!
বাবাকে মনে পড়ে, স্বাধীনতার মতোই।
দেশ আমার, মার কথাও ভাবি বারবার..
তাই পেছোনোর দল ছেড়ে
উচ্ছিষ্ট সময়কে মাড়িয়েই
এগিয়ে গেলাম নিদারুন সাহসে।
আমি এগোলাম-
স্বাধীনতা পালালো কোন এক
অস্পৃশ্য লজ্জায়, নাকি অভিমানে..
তাই গলিতে গলিতে হাহাকার!
যদিও জানি
মানুষের সামনেই লজ্জা মানুষের
পশুদের সামনে নয়!

