পিজা সমাচার! (কঠিন সময়ে মন ভাল করার গপ্পো!)



ওরা দু'জন একসাথে একটা পিজা রেষ্টুরেন্টে বসেছে। ক'দিন আগে পরিচিত হয়েছে দু্'জন, প্রথম দর্শনেই প্রেম। বিয়ের দিনক্ষন ঠিকঠাক করার পরিকল্পনা চলছে। সেজন্যেই এই পিজা রেষ্টুরেন্টে বেছে নেয়া। 
ছেলে: আমি একটি পিজার অর্ডার দিতে চাচ্ছি। তুমি কোনটা খাবে।
মেয়ে: আমি খাব না।
ছেলে: ঠিক আছে।
মেয়ে: বলেছিলাম খাব না, এখন ভাবছি, একটা খাব কি না।
ছেলে: কোনটা খেতে চাও?
মেয়ে: জানি না।
ছেলে: কি খেতে চাও, তা জাননা?
মেয়ে: না।
ছেলে: তোমার ক্ষিদে আছে?
মেয়ে: ঠিক বুঝতে পারছি না, মনে হচ্ছে কিছুটা আছে।
ছেলে: মনে হচ্ছে মানে ?
মেয়ে: তার অর্থ, আমি নিশ্চিত নই, ক্ষিদে আছে কি না।
ছেলে: আমার ক্ষিদে লাগলে কিন্তু আমি টের পাই।
মেয়ে: হয়তো আমার পরেও ক্ষিদে লাগতে পারে।
ছেলে: তাহলে তোমার জন্যেও অর্ডার দেই।
মেয়ে: কিন্তু পরে যদি আমার খেতে ইচ্ছে না করে!
ছেলে: তাহলে খেও না!
মেয়ে: তাহলে তো খামোখা পয়সা নষ্ট!
ছেলে: তাহলে কালকের জন্যে রেখে দিও।
মেয়ে: কাল যদি পিজা খেতে আমার রুচি না হয়?
ছেলে: পিজা সবসময়েই খাওয়া যায়।
মেয়ে: আমি সবসময়ে খেতে পারি না।
ছেলে: তাহলে অন্য কিছু অর্ডার দাও।
মেয়ে: আমি অন্য কিছু খেতে চাইনা।
ছেলে: তার মানে পিজাই খাবে!
মেয়ে: না।
ছেলে: তাহলে খাবেই না।
মেয়ে: খেতে হবে কিছু একটা।
ছেলে: তুমি আমার মাথা খারাপ করে দিচ্ছ।
মেয়ে: তুমি তোমার নিজের জন্যে অর্ডার দিলেই পার!
ছেলে: ঠিক আছে, দিচ্ছি।
মেয়ে: তুমি মাসরুম সহ একটা পিজা নাও।
ছেলে: মাসরুম নেবো কেন? মাসরুম আমার একেবারেই ভাল লাগে না।
মেয়ে: আমার ভালো লাগে।
ছেলে: কিন্তু আমি তো আমার জন্যে অর্ডার দিতে চাইছি।
মেয়ে: তাহলে তোমার জন্যেই দাও!
ছেলে: আমার জন্যে হলে মাসরুম নেবো কেন?
মেয়ে: যাতে আমার ক্ষিদে লাগেলে কিছু খেতে পারি।
ছেলে: মানে?
মেয়ে: তুমি কি মনে করো, আমার ভাল না লাগলেও আমাকে মাসরুমই খেতে হবে?
ছেলে: তুমি খাবে কেন, অর্ডার তো আমার জন্যে?
মেয়ে: তোমার জন্যে বলে কি আমি খেতে পারবো না? আমার যদি ক্ষিদে লাগে?
ছেলে: তার মানে তুমি বলতে চাচ্ছ, আমি আমার জন্যে অর্ডার দেব, যাতে তোমার পরে ক্ষিদে লাগলে খেতে পার?
মেয়ে: এই বার ঠিক ধরেছো।
ছেলে: তাহলে আমি কি খাব?
মেয়ে: তোমার হয়তো পরে ক্ষিদে না ও থাকতে পারে।
বলা বাহুল্য, ওদের বিয়ে হয়নি।

