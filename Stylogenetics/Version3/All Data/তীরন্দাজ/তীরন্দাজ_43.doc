দু’টো অণুগল্প: নতুন গোপাল ভাড় ও অধিকার



নতুন গোপাল ভাড়
তার রাজত্বে তারই প্রজারা অনাহারে দু:খে কষ্টে আছে শুনতে পেয়ে একদিন মহারাজ কৃষ্ণচন্দ্র খুব চিন্তিত হলেন। রাজপোষাক ছেড়ে ছদ্দবেশে বেরিয়ে পড়লেন বাইরে। ভাবলেন কিছুদিন প্রজাদের বাড়ী বাড়ী ঘুরে ঘুরে তাদের কষ্টের ভাগীদার হবেন। দরকারে প্রতিকারের উপায় বের করবেন।
কিন্তু বেরিয়ে ওদের মাঝে দারিদ্রের কিছুই দেখতে পেলেন না। যেখানেই গেলেন, সেখানেই তাকে খুব সমাদর করা হলো। ভালো ভালো খাবার দেয়া হলো, ভালো বিছানায় ঘুমোতে দেয়া হলো। দারিদ্রের কষাঘাতে জর্জরিত, এমন কাউকে তিনি কোথাও খুঁজে পেলেন না।
খুব আনন্দিত আর পরিতৃপ্তি নিয়ে রাজপ্রাসাদে ফিরে এলেন তিনি। ঘোষনা করলেন, তাঁর রাজ্যে কোন গরীব প্রজা নেই। একমাত্র গোপাল ভাড়ই প্রশ্ন করতে সাহস পেলো।
-	এই দরিদ্র পোষাকে আপনি ঘুরে বেড়িয়েছেন মহারাজ?
-	হ্যা, এরা আমাকে একেবারেই চিনতে পারে নি।
-	এই পোষাকের উপর মকুটটি নি:শ্চয়ই পরেননি মহারাজ!
-	গর্দভের মতো কথা বলছো গোপাল। সত্যিকারের রাজা যে কখনোই মুকুট খোলে না, সেটিও জানো না হাদারাম?
অধিকার
রাজপুত্র এক অনিন্দসুন্দরী রাজকন্যার হাত ধরে এক অপার সুখের অনুভুতিতে আচ্ছন্ন হয়ে গেলো। রাজকন্যারও সমস্ত সত্বা জুড়ে সাদা মেঘের মতো পেলব ভালোবাসার আবেশ। কিন্তু তারপরও প্রেয়সীর চেহারায় ভয়ের কালো মেঘ দেথে রাজপুত্র বললো,
-	তুমি ভয় পেয়না প্রিয়া। ড্রাগনটিকে খতম করেই বিয়ে করবো তোমাকে।
-	হ্যা, তাই করো প্রিয়তম! নইলে আমাদের বিয়েতে বাবা কখনোই রাজী হবেন না।
এক উঁচু পাহাড়ের উপর নিজের গুহায় আরামে ঘুমুচ্ছিল ড্রাগন। খোলা তলোয়ার হাতে রাজপুত্রকে হম্বিতম্বি করতে দেখে ভীষন বিরক্ত হলো সে। এবার চোখ খুলে তাকালো, হাতটি তুললো মাত্র। একটু এগিয়ে দিয়ে টেনে আনলো মুখের কাছে। ফোঁস করো নি:শ্বাস নিল মুখে। আর তাতেই তলোয়ার সহ রাজপুত্র খাবার হয়ে ঢুকলো তার উদরে।
তারপর রাজকন্যাকে ঘাড়ের উপর বসিয়ে উড়ে চললো কোন এক অজানা গন্তব্যে। আমার তাতে সামান্যও দু:খ হলোনা। “ড্রাগনদেরও বাঁচার অধিকার আছে”, কথাটি কি করে অস্বীকার করি!

