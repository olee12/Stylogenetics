অভিজ্ঞ বিচারক: মূল জোহান পেটার হেবেল, অনুবাদ তীরন্দাজ



রূপকথার কাহিনীর মতো জীবন সরল সহজ নয়, তা অনেকবারই শুনেছি আমরা । এই কাহিনীও সে কথাই প্রমান করবে আবার।
এক ধনী লোক হঠাৎ অনেক টাকা হারিয়ে ফেললেন। টাকাগুলো একটি কাপড়ের থলেতে সেলাই করা ছিল। একটি হারানো বিজ্ঞপ্তি দিলেন তিনি। আর সে সাথে একশো তালারের(#) একটি পুরস্কারও ঘোষনা করলেন যথারীতি। 
সামান্য ক’দিন পরই এক সৎ ও হৃদয়বান লোক তার কাছে এলেন। 
-	এই থলেটি খুঁজে পেয়েছি। এটা নিশ্চয়ই তোমারই হবে। তোমার সম্পদ তুমি ফিরিয়ে নাও এবার।
একজন সৎ ও বিবেকবান মানুষের চেহারায় যে আলো আর আনন্দ থাকে, তার কথার মাঝে চেহারায় সে আলো আর আনন্দ খুব সুন্দর হয়ে ফুটে উঠলো।   
ধনী লোকটির চেহারাতেও আনন্দ দেখা গেল। কিন্তু সে আনন্দ শুধুমাত্রই তার প্রিয় সম্পদ ফিরে পাবার কারণেই। ওনি নিজে কতোটা সৎ, তা আমরা একটু পরেই দেখতে পাব।
ওনি টাকাটি গুনতে শুরু করলেন ও গোনার মাঝেই ফন্দি বের করলেন, কি করে এই সৎ লোকটিকে তার প্রাপ্য পুরস্কার থেকে বঞ্চিত করা যায়। 
-	বন্ধু! এই কাপড়ের ভেতরে আটশো তালার সেলাই করা ছিল। আমিতো গুনে মাত্র সাতশো পেলাম! তুমি নিশ্চয়ই সেলাই খুলে নিজেই তোমার প্রাপ্য পুরস্কার, একশো তালার বের করে নিয়েছ। যা করেছ, ভাল করোনি। কিন্তু তারপরও অশেষ ধন্যবাদ জানাই তোমাকে। 
কিন্তু আমাদের কাহিনী এখানেই শেষ হয়ে যয়নি। সৎমানুষের প্রতিরোধ দীর্ঘস্থায়ী হয় ও অসত্য তার সৃষ্টিকারীকেই আঘাত করে।
সে সৎমানুষ থলেটি খুঁজে পেয়েছিলেন, তার কাছে একশো তালার পুরস্কারের চেয়ে তার নিজের সন্মানই অনেক বেশী জরুরী। তিনি বারবারই বললেন যে, থলেটি তিনি সেভাবেই ফিরিয়ে এনেছেন, যে ভাবে তিনি পেয়েছিলেন।
অবশেষে এক বিচারকের সামনে এসে হাজির হলেন দু’জনে। দুজনেই তাদের বক্তব্য আবার স্পষ্ট করে জানালেন। ধনী লোকটি বললেন, তার থলেতে আটশো তালার ছিল। অন্যজন বললেন, থলেটি তিনি সেভাবেই ফিরিয়ে এনেছেন, যে ভাবে পেয়েছিলেন।
বোধহয় বিচারক এই দু’টো মানুষের সততা ও অর্থলিপ্সার রূপ তাদের চেহারা দেখেই চিনতে পেরেছিলেন। তাই লিখিতভাবে দু’জনের বক্তব্যই কাগজে লিখে নিলেন। তারপর নিজের রায় প্রদান করলেন।
-	তোমাদের কথা অনুযায়ী একজন আটশো তালার হারিয়েছ। আরেকজন একটি থলে খুঁজে পেয়েছ, যার ভেতর ছিল সাতশো তালার। সুতরাং যা হারিয়েছে ও যা খুঁজে পাওয়া গেছে, দু’টো কখনোই এক হতে পারে না। তাই সাতশো তালারের থলেটি এই সৎ মানুষটিকেই ফিরিয়ে দিলাম। কেউ সাতশো তালারের খোজে এলে তিনি যে তাকেই তা ফিরিয়ে দেন। আর অন্য লোকটিকে তার আটশো তালার ফিরে পাবার আশায় অপেক্ষা করার পরামর্শ দেয়া ছাড়া আর কিছুই দিতে পারলাম না। হয়তো অন্য এক সৎ মানুষ কোনদিন আটশো তালার খুজে পেয়ে তাকে ফিরিয়ে দিয়ে যাবে।
বিচারক যেভাবে বললেন, সমস্যার সমাধান সেভাবেই হলো।          
(#)তালার: প্রাচীন জার্মান মুদ্রা

