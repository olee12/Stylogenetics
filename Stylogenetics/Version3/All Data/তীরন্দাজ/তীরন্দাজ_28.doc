পশুখামার (সাত), মূল: জর্জ অরওয়েল, অনুবাদ: তীরন্দাজ



পঞ্চম পর্ব  শীত এগিয়ে আসার সাথে তাল মিলিয়ে মলির চলাফেরা ক্রমশঃই অস্বাভাবিক হতে শুরু করে। প্রতিদিন সকালেই দেরিতে কাজে এসে সময়মত ঘুম ভাঙেনি বলে অজুহাত দেখায়। কারণ হিসেবে শরীরে অবিশ্বাস্য কোনো যন্ত্রণার কথা তুললেও খাবার বেলায় রুচিতে কোনো কমতি দেখা যায়না। কোনো অজুহাত দেখিয়ে ডোবার পাড়ে বোকার মতো দাড়িয়ে জলে নিজের প্রতিচ্ছবির দিতে তাকিয়ে থাকাই তার দৈনন্দিন রুটিন। তার সম্পর্কে নানা ধরনের চিন্তিত হবার মতো রটনাও শুরু হয়। একদিন মনের আনন্দে ঘাসের একটি ডগা চিবোতে চিবোতে হেলতে দুলতে খামারে ফেরার সময় তাকে একপাশে টেনে নেয় তুলসীপাতা।   
"তোর সাথে জরুরী কিছু কথা আছে মলি। আজ সকালে তোকে দেখলাম বেড়ার ওখানে দাঁড়িয়ে "শেয়াল-বন" খামারের পিঙ্কলিংটনের এক লোকের সাথে। যদিও অনেক দূরেই দাঁড়িয়ে, তারপরও স্পষ্ট দেখেছি, লোকটার সাথে কথা বলছিস। লোকটা তোর নাকে হাত আদর করলো, তাতেও কোনো আপত্তি করলি না। এ সবের অর্থ কী মলি?"  
"না না, মিথ্যে কথা, ডাহা মিথ্যে, লোকটা একবারও আমার নাকে হাত বোলায় নি", বলে মাটির দিকে তাকিয়ে চীৎকার করে প্রতিবাদ জানায় মলি।
"একবার আমার মুখের দিকে তাকিয়ে সত্যি করে বল মলি। লোকটা তোর নাকে আদর করেনি?"
"একেবারেই না", আবারো উত্তর দেয় মলি। কিন্তু তুলসীপাতার মুখের দিকে তাকায় না একবারও। পরমুহুর্তেই ক্ষুরে ধুলো উড়িয়ে অদৃশ্য হয় মাঠ ছেড়ে।
হঠাৎই মাথায় এক বুদ্ধি চাপে তুলসীপাতার । কাউকে কিছু না বলে আস্তাবলে মলির থাকার ঘরে যায়। খড়ের গাদা পায়ে সরিয়ে দেখতে পায় একটি চিনির স্তূপ ও কয়েকটি রঙিন ফিতে।
তিন দিন পর মলি উধাও। কোথায় গেল, কয়েক সপ্তাহ ধরে জানতে পারে না কেউ। পরে কবুতরের ঝাঁক খবর দেয়, মলিকে দেখেছে ওরা বেড়ার ওপারে, পিঙ্কলিংটনের খামারে। একটি সরাইখানার সামনে দাঁড় করানো দামী কুকুরটানা গাড়ির কেবিনের পাশে দাঁড়িয়ে সে। ডোরাকাটা কোট ও টাই পরা একটি পেটমোটা লালমুখো লোক, দেখে কোনো সরাইখানার মালিকের মতো মনে হয়, মলিকে নাকে আদর করে চিনি খাওয়াচ্ছে। ওর গায়ের পশম চকচকে, পালিশ করা ও মথায় একটি উজ্জ্বল লাল রঙের ফিতে। দেখে মনে হয়, খুব ভালোই আছে সে। তারপর থেকে মলির নাম খামারের কোনো পশু কোনোদিনই করে নি।     
তীব্র শীত বয়ে আসে ডিসেম্বর। মাঠ পাথরের মতো এত শক্ত যে, কৃষিকাজ অসম্ভব। বেশ কয়েকটি আলোচনা সভা বসে আস্তাবলে। সামনের মৌসুমের পরিকল্পনা ছক আঁকে শুয়োরেরা। এতদিনে সবাই বুঝতে পেরেছে, শুয়োরেরা অন্যান্য পশুর চাইতে অনেক বেশী বুদ্ধিমান। খামারের রাজনৈতিক নীতিনির্ধারণ বিষয়ক আলোচনাতেও তারা সবার চাইতে অনেক এগিয়ে, যদিও সিদ্ধান্তগুলো বাকী পশুদের ভোটেই গ্রহণযোগ্য করা হয়। যদি নোপোলিয়ন ও তুষারবল প্রতিবারই নিজেদের মাঝে ঝগড়া না করতো. তাহলে এসব সিদ্ধান্ত আরও ভালোভাবেই সফল করা যেতো। প্রতিটি বিষয়েই তারা একজন আরেকজনের বিপক্ষে। একজন যদি বলে, বড় জমিতে গমের চাষ করা হোক, আরেকজন সাথে সাথে বলবে, না ওখানে যবের চাষ করা অবশ্যই দরকার। একজন যদি বলে, এই জমিটা বাঁধাকপির জন্যে ভালো, আরেকজন বলবে, এটা শুধুমাত্রই মুলো চাষের বেশি উপযোগী। প্রত্যেকেরই নিজস্ব অনুসারী আছে ও কয়েকবারই সবার মাঝে তুমুল তর্কাতর্কি হয়। সভায় সবার মাঝে তুখোড় বক্তা হিসেবে জিতে যায় তুষারবল। তবে আড়ালে আড়ালে অন্যদের নিজের দলভুক্ত করার কাজে নেপোলিয়ন তার চাইতে বেশী পারদর্শী। বিশেষ করে ভেড়াদের ক্ষেত্রে সে খুবই সফল। যে কোনো সুযোগে, পরিস্থিতির বিচারে ঠিক বা ভুল, না ভেবেই "চারপেয়েরা ভালো, দুপেয়েরা খারাপ" বলে চেঁচামেচি করা তাদের আয়ত্তে এসেছে গত কদিনে। তুষাবলের বক্তৃতার সবচাইতে গুরুত্বপূর্ণ অংশেই তারা একযোগে "চারপেয়েরা ভালো, দুপেয়েরা খারাপ" বলে গলাবাজি শুরু করে প্রতিবারই। "চাষ ও পশুপালন" বইটির কয়েকটি পুরনো সংখ্যা ভালো করে পড়ে নতুন নতুন উদ্যোগ ও উন্নয়নের পরিকল্পনা তুষারবলের মাথায়। মাঠের জল নিষ্কাশনের নিয়ে খুব সুগঠিত বক্তৃতা দেয় সে। সেই জল জমিয়ে রাখা ও সারের ব্যবহার নিয়ে একটি জটিল পরিকল্পনার ছক তুলে ধরে। তার পরামর্শ, পশুরা যেন প্রতিদিন তাদের বর্জ্য মাঠের আলাদা আলাদা অংশে নিক্ষেপ করে, যাতে পরিবহনের কাজ কমে। নেপোলিয়ন নিজস্ব কোনো পরিকল্পনার ছক সাজাতে না পারলেও একবাক্যে তুষারবলের কাজ সবখানেই ব্যর্থ হবে বলে গো ধরে। মাঝে মনে মনে হয়, কোনো এক বিশেষ মুহূর্তের জন্যে অপেক্ষা করছে সে। তবে বাতাসকল নিয়ে যে তুমুল ঝগড়া হয়, তার কোনো তুলনা নেই।  
মাঠের লম্বা দিকটায়, খামারবাড়ির প্রায় কাছাকাছি, কয়েকটি টিলা। তারই একটি পুরো খামারের সবচাইতে উঁচুতে অবস্থিত। বিভিন্ন পরীক্ষা নিরীক্ষার পর, খামারের গঠন বুঝে এই টিলাকেই বাতাসকল স্থাপনের উপযুক্ত জায়গা হিসেবে বাছাই করে তুষারবল। এই বাতাসকলের শক্তিতে ডায়নামো ঘুরিয়ে বিদ্যুৎ উৎপাদনের পরিকল্পনা তার। এই বিদ্যুৎ ব্যবহার করে আস্তাবলকে আলোকিত ও শীতের সময় গরম করা হবে। তাছাড়া একটি করাত-কল, একটি ডালপালা, ঘাস কাটার যন্ত্র ও একটি দুধ দোয়ানোর যন্ত্রও চালানো হবে বিদ্যুতে।  এসব যন্ত্রপাতির কথা মান্ধাতার আমলের এই খামারে পশুরা কখনও শোনেনি। তাই বিস্ময়ে থ হয়ে যায় তারা। সুন্দর সুন্দর ছবি দেখিয়ে এমন এক ভবিষ্যতের স্বপ্ন দেখায় তুষারবল, যেখানে পশুদের খাটুনী-হীন জীবন। মাঠে আরামে ঘাস খেয়ে খেয়ে ও পড়াশোনা আর আলাপ আলোচনার মাঝে নিজেদের জ্ঞানের পরিধি বিস্তারিত করেই কাটে তাদের সময়।
সামান্য কয়েক সপ্তাহের মাঝেই তুষারবলের বাতাসকল স্থাপনের পরিকল্পনার খুঁটিনাটি পুরোপুরি প্রস্তুত। যান্ত্রিক কলাকৌশল বিষয়ক প্রশ্নের উত্তর সে পায়, জোনসের তিনটি বই থেকে। "বাড়ি আর খামারের জন্যে এক হাজার দরকারি পরামর্শ", "নিজে নিজে রাজমিস্ত্রি" ও "বিদ্যুৎ ও তার প্রারম্ভিক পাঠ"। এসব কাজের জন্যে সে এমন একটি ঘর বেছে নেয়, যার মেঝে বেশ মসৃণ ও মাটিতে কাগজ রেখে নকশা আঁকার জন্যে সুবিধাজনক। এই ঘরে আগে মুরগির ডিম ফোটানো হত। মাঝে মাঝে ঘণ্টার পর ঘণ্টা দরজা বন্ধ করে কাজ করে সে। বইয়ের পাতার উপর এক টুকরো পাথর, যাতে বন্ধ না হয়। সামনের পায়ের পাতায় একটি চক ধরে সারাক্ষণ ঘরের ভেতরে একবার একদিক, আবার আরেকদিক হাঁটাহাঁটি করে মাটিতে নানা দাগ টেনে টেনে ঘণ্টার পর ঘণ্টা কাটায় সে। গলার ভেতর অদ্ভুত উত্তেজিত আওয়াজ।  ধীরে ধীরে তার আঁকা দাগের মাঝে নানা কপিকল ও খাঁজকাটা চাকার চিত্রণে একটি জটিল যান্ত্রিক কলাকৌশল স্পষ্ট হয়ে ওঠে। ঘরের মেঝের প্রায় অর্ধেকটিই দখল করে তার নকশা। অন্য পশুরা দেখে কিছু বুঝতে না পারলেও দারুণ বিস্মিত সবাই। তুষারবলের আঁকা নকশা দেখার জন্যে প্রায় প্রত্যেকেই দিনে কমপক্ষে একবার করে আসে। এমনকি মুরগি ও হাঁসও বাদ পড়ে না। চকে আঁকা দাগের উপর তাদের পা যাতে না পড়ে, সেদিকেও নজর রাখে তারা। শুধুমাত্র নেপোলিয়ন দূরে দূরে থাকে। প্রথম থেকেই বাতাসকলের বিপক্ষে ছিল সে। তারপরও একদিন অপ্রত্যাশিতভাবেই আসে সে। আস্তে আস্তে পা ফেলে একবার ঘুরে আসে পুরো ঘরের ভেতরটি। প্রতিটি খুঁটিনাটি মনোযোগে দেখে, একবার দুবার শুকে নিয়ে এক-জায়গায় দাঁড়িয়ে টেরা চোখে দেখে এক পা তুলে প্লানের উপর মূত্রত্যাগ করে কোনো কথা না বলে বেরিয়ে যায় বাইরে।         
বাতাসকলের প্রশ্নে পুরো খামারের পশুদের মাঝে দুটি দল। এটি স্থাপন করা যে খুব সহজ কর্ম নয়, এটি স্বীকার করে তুষারবল। পাথর ভাঙ্গতে হবে, উঁচু দেয়াল গড়তে হবে, বাতাসকলের পাখা তৈরি করে লাগাতে হবে। ডায়নামো ও বৈদ্যুতিক তারও লাগবে।  এসব কোথায় জোগাড় হবে, তার কথা বলেনা তুষারবল। তার বিশ্বাস, এক বছরের মাঝেই শেষ হবে কাজ। এসব করার পর নিজেদের দৈনন্দিন খাটুনী কতো কমবে, তার একটা চিত্র তুলে ধরে সে। সপ্তাহে মাত্র তিনদিন কাজ করবে সবাই। এ বিপক্ষে নেপোলিয়নের যুক্তি, খাদ্যোৎপাদন বাড়িয়ে তোলা এই মুহুর্তে সবচেয়ে বেশী জরুরী। বাতাসকলের পেছনে সময় নষ্ট করে ক্ষুধায় মরবে সবাই। সমস্ত পশু দুটো শ্লোগানে দুই দলে বিভক্ত। একদলের শ্লোগান, "তুষারবলকে ভোট দাও, তিন দিন কাজে যাও", আরেকদলের, "পেট পুরে খেতে চাও, নেপোলিয়নকে ভোট দাও"। বেনজামিনই একমাত্র, যে কোনো দলেই নেই। বাতাসকলে কাজ কমবে বা খাবারের পরিমাণ আরও বাড়বে, এসবের কোনোটার প্রতিই বিশ্বাস নেই তার। বাতাসকল হোক বা না হোক, জীবন এতদিন যেভাবে চলেছে, তারপর ও সেভাবেই কষ্টে চলবে। 
বাতাসকলের পাশাপাশি আরেকটি বিষয় নিয়েও বিরোধ। সেটি খামারের প্রতিরক্ষা। সবাই জানে, "গোয়ালঘরের কুরুক্ষেত্রে" হেরে গিয়ে হাত-পা গুটিয়ে চুপচাপ বসে থাকবে না মানুষ। তার নিশ্চয়ই আরও শক্তি ও লোকবল নিয়ে আবার নতুন করে চেষ্টা করবে জোনসের খামার পুনর্দখল করার। এর যথেষ্ট কারণও আছে। তাদের পরাজয়ের খবর বাকী খামারগুলোতে পৌঁছুতে বাকি নেই ও সে সব খামারের পশুদের মাঝে প্রতিবাদ প্রতিদিনই বেড়ে চলেছে। এ বিষয়েও বিরোধ নেপোলিয়ন ও তুষারবলের। নেপোলিয়ন বলে, পশুদের জন্যে বন্দুক জোগাড় করা ও ওদেরকে গুলি করা শেখানো দরকার। তুষারবলের কথা, আরও বেশি কবুতর পাঠিয়ে বাকি খামারের পশুদের মাঝেও বিদ্রোহ জাগিয়ে তোলা বেশী জরুরি। একজনের যুক্তি, প্রতিরক্ষা শক্তিশালী না হলে পরাজয় অনিবার্য, আরেকজনের মত, সবার মাঝে বিপ্লবের বীজ ছড়ানো গেলে প্রতিরক্ষার দরকার নেই। পশুরা একবার শোনে নেপোলিয়নের কথা, একবার তুষারবলের, কিন্তু কোনো সিদ্ধান্ত নিতে পারে না। বরং যে মুহূর্তে যে বক্তা, সমর্থন সে ই পায়।  
অবশেষে আসে সেই দিনটি, যেদিন বাতাসকলের নকশা আঁকা সমাপ্ত করে তুষারবল। এর পরের রোববারের এই সভায় কাজ শুরু হবে কি না হবে, এই নিয়ে ভোটাভোটি হবার কথা। সবাই বড়ো আস্তাবলে একসাথে হবার পর ভেড়াদের চেঁচামেচিতে তুষারবল বার বার থামতে বাধ্য হবার পরও বাতাসকল স্থাপনের পক্ষে তার বক্তব্য তুলে ধরে। প্রতিউত্তরে উঠে দাঁড়ায় নেপোলিয়ন। খুব শান্তভাবে বলে, বাতাসকল খাজা-খুড়ি ও কেউ যেন এর পক্ষে ভোট না দেয়। তিরিশ সেকেন্ডেরও বেশী নয় তার বক্তব্য। মনে হয়, এই বক্তব্যের প্রতিক্রিয়া নিয়ে কোনোই আগ্রহ নেই তার।  এর উত্তরে লাফিয়ে উঠে তুষারবল। এক ধমকে ভেড়াদের চেঁচামেচি থামিয়ে উদাত্ত কণ্ঠে বাতাসকলের পক্ষে বক্তব্য শুরু করে। এ অবধি দুপক্ষের সমর্থন প্রায় সমানই ছিল, এবার সবাই তুষারবলের বক্তৃতা-ক্ষমতায় প্রভাবিত। জ্বালাময়ী ভাষায় তুলে ধরে সে, বাতাসকলের সাহায্যে পশুদের নিচুস্তরের কাজগুলো কতোটা কমিয়ে আনা সম্ভব।  আগাছা ও মুলো কাটার যন্ত্রের চাইতে এবার তার চিন্তাভাবনা আরও সুদূরপ্রসারী। 
বিদ্যুৎ থাকলে লাঙ্গল, মই চালানো যাবে, শস্য কাটা, বাছা, ভাঙ্গা যাবে দ্রুত। প্রতিটি ঘরে বৈদ্যুতিক বাতি, গরম ও ঠাণ্ডা জল ও শীতের সময়ে হিটার থাকবে। তুষারবলের বক্তব্য শেষ হবার পর ভোটের ফলাফল কী হবে, সেটি স্পষ্ট হয়ে যায়। ঠিক সেই মুহূর্তে উঠে দাঁড়ায় নেপোলিয়ন, তুষারবলের দিকে অদ্ভুত দৃষ্টিতে তাকিয়ে  তীক্ষ্ণ স্বরে চীৎকার দিয়ে ওঠে। এই আওয়াজ তার মুখ থেকে কেউ আগে কখনও শোনেনি।
বাইরে ঘন ঘন ক্রুদ্ধ গর্জন শোনা যায়। গলায় তামার শিকল জড়ান নয়টি কুকুর লম্বা লাফে ঢোকে আস্তাবলের ভেতরে। সোজা ছোটো তুষারবলের দিকে।  তুষারবল কোনোভাবে তাদের হা করা মুখের কামড় থেকে বাঁচার জন্যে সময় মতো জায়গা ছেড়ে সরতে পারে। পরমুহূর্তেই সে আস্তাবল ছেড়ে বাইরে ছোটে কুকুরের দলও ছোটে তার পিছু পিছু। ঘটনার আকস্মিকতায় এত বেশি হতবাক পশুরা যে, কিছু না বলে তারাও একযোগে পেছনে পেছনে দৌড়ায়, কী ঘটে তা দেখার জন্যে। সামনের লম্বা মাঠটি, গিয়ে মিশেছে বড় রাস্তায়। সেটি বেয়ে প্রাণপণে ছোটে তুষারবল। একটি শুয়োরের পক্ষে যতটা দ্রুত সম্ভব, ততটা। কিন্তু কুকুরেরাও তার কাছাকাছিই ঘেউ ঘেউ করতে করতে অনুসরণ করে তাকে। একসময় হঠাৎ এমনভাবে পিছলে পড়ে তুষারবল, মনে হল এক্ষুণি কুকুরের দল ধরে ফেলবে তাকে। কোনোভাবে উঠে দাঁড়িয়ে আবার আরও জোরে দৌড়ায় সে। কিন্তু কুকুরগুলো ততক্ষণে তার আরও কাছাকাছি। এক চুল দূরত্বের জন্যে তারা তার লেজ কামড়ে ধরতে ব্যর্থ হয়। শেষ মুহূর্তে আরও গতি বাড়িয়ে বেড়ার ছোটো একটি ছিদ্র দিয়ে পালাতে পারে খামার ছেড়ে তুষারবল। এরপর আর দেখা যায় না তাকে।  
ভয়ে স্তম্ভিত পশুরা ধীরে ধীরে ফিরে আসে আস্তাবলে। পরপরই লম্বা লম্বা পা ফেলে কুকুরের দলটিও। কোত্থেকে এরা এলো, ধারণা না করতে পারলেও পরে খোলাসা হয়ে যায় সবার কাছে। মায়ের কাছে থেকে সে সব কুকুরের বাচ্চাদের নিয়ে গোপনে লালন পালন করে নেপোলিয়ন, এরা তারাই। এখনো পুরোপুরি বড়ো হয়ে না উঠলেও বেশ শক্তিশালী এদের গড়ন ও নেকড়ের মতো বন্য এদের চোখের চাউনি। নেপোলিয়নের শরীর ঘেঁসেই চলাফেরা ওদের। সবার চোখে পড়ে, নেপোলিয়নের সামনে তারা যে ভাবে লেজ নাড়ায়, সে ভাবেই জোনসের কুকুরও তার সামনে লেজ নড়াত আনুগত্যে।    
কুকুরগুলো সাথে করে নেপোলিয়ন ঘরের সে জায়গাটিতে এসে দাঁড়ায়, সেখানে দাঁড়িয়ে বুঢঢা মেজর বক্তৃতা দিয়েছিল। রোববারের জমায়েত আজ থেকে বাতিল বলে ঘোষণা করে। এটি অপ্রয়োজনীয় ও সময়ের অপচয় মাত্র। আজ থেকে খামার সংক্রান্ত যে বিষয়ের দায়িত্বে থাকবে শুয়োরদের একটি বিশেষ কমিটি। এই কমিটির সভাপতি সে নিজে। কমিটির মিটিং অনুষ্ঠিত হবে গোপনে। শুধুমাত্র মিটিঙের সিদ্ধান্ত জানানো হবে বাকি পশুদের। আগের মতোই পতাকার প্রতি সন্মান জানানো ও "ইংল্যান্ডের পশু" গাওয়ার জন্যে মিলিত হবে সবাই প্রতি রোববার। কিন্তু কোনো বিতর্কে অংশ নিতে পারবে না কেউ।  
তুষারবলকে এভাবে তাড়িয়ে দেয়ায় হতভম্ব হলেও এই বিবৃতি পছন্দ হয় না পশুদের। যৌক্তিক কারণ দর্শানোর ক্ষমতা থাকলে হয়তো অনেকেই প্রতিবাদ জানাত। এমন কি বক্সারকেও বেশ বিচলিত দেখা যায়। কান খাড়া করে কপালের চুল ঝাঁকিয়ে সে তার ভাবনাকে যুক্তিতে সাজানোর চেষ্টা করে, কিন্তু অবশেষে বলার মতো কিছুই খুঁজে পায় না। শুয়োরদের মাঝেই কয়েকজনের প্রতিবাদ করে উঠে। চারটি অল্পবয়েসি শুয়োর সামনের দিকে এগিয়ে তীক্ষ্ণ আওয়াজে তাদের প্রতিবাদ প্রকাশ করে। চারজনই লাফিয়ে উঠে কথা বলা শুরু করে একসাথে।
সাথে সাথেই নেপোলিয়নের চারপাশে ঘিরে দাঁড়ানো কুকুরগুলো শাসিয়ে চাপা গর্জন করে ওঠে। সে গর্জনে মিইয়ে গিয়ে বসে পড়ে শুয়োরগুলো। সে সুযোগে ত্রাহি আওয়াজে একসাথে চেঁচানো শুরু করে ভেড়ার দল, "চারপেয়েরা ভালো, দুপেয়েরা মন্দ"। পরবর্তী যে কোনো আলোচনার সুযোগ নস্যাৎ করে প্রায় পনেরো মিনিট ধরে চেঁচায় তারা।
পরে চাপাবাজকে নতুন পরিস্থিতি বুঝিয়ে বলার জন্যে খামারের সবার কাছে পাঠানো হয়।
সে বলে, "বন্ধুরা, যে বাড়তি দায়িত্ব কাঁধে নিয়ে নিজেকে উৎসর্গ করছে কমরেড নেপোলিয়ন, আশা করি, তার সন্মান তোমরা দিতে পারবে।  মনে করোনা, নেতৃত্ব খুব আনন্দের! বরং নেতৃত্বের কাজে সুকঠিন দায়িত্বও বহন করতে হয়। পশুদের সাম্যবাদে নেপোলিয়নের চাইতে বিশ্বাসী আর কেউ নেই। সব বিষয়েই তোমরা নিজেদের সিদ্ধান্ত নিজেরা নিতে পারো, সেটি তারও কাম্য। কিন্তু তোমাদের সিদ্ধান্ত যদি সঠিক না হয়, তাহলে কী হবে ভাবতে পার? মনে করো, বাতাসকল জাতীয় ফালতু বিষয়ে তুষারবলের পক্ষে সিদ্ধান্ত নিলে সবাই মিলে। অথচ আমরা সবাই আজ জানি, তুষারবল এক অপরাধী।"
কেউ একজন বলে উঠে, "গোয়ালঘরের কুরুক্ষেত্রে বীরের মতো যুদ্ধ করেছে তুষারবল।"    
"শুধুমাত্র বীরত্বই যথেষ্ট নয়। আনুগত্য আর বিশ্বাস তার চাইতে বেশি জরুরী। যদি গোয়ালঘরের কুরুক্ষেত্রের কথা তোল, তাহলে এ কথা বলার সময় এসেছে যে, তুষারবলের অবদান অতিরঞ্জিত করা হয়েছে সেখানে। শৃঙ্খলা, বন্ধুরা, শৃঙ্খলা হচ্ছে আমাদের সবচাইতে বড়ো শক্তি। একটি মাত্র ভুল পদক্ষেপের কারণেই শত্রুরা ঝাঁপিয়ে পড়তে পারে আমাদের উপর। তোমরা কি চাও, জোনস ফিরে আসুক আবার!"    
এই যুক্তিও অকাট্য। পশুদের মাঝে কেউই আর জোনস কে ফিরে পেতে চায় না। প্রতি রোববারের সকালের বিতর্ক যদি সে পথকেই প্রশস্ত করে, তাহলে তা বাদ দেয়াই যুক্তিসঙ্গত। ততক্ষণে চিন্তা করার সময় পেয়েছে বক্সার। সামগ্রিক মনোভাব কথায় প্রকাশ করে এই সুযোগে। "এ কথা যদি কমরেড নেপোলিয়ন বলে থাকে, তাহলে তা অবশ্যই সঠিক।" তারপর সে কথাকেই নিজের করে বলে, "নেপোলিয়নের কথা সবসময়েই ঠিক!" "এখন থেকে আরও বেশী কাজ করব আমি।"  এই প্রতিজ্ঞা তার।
আবহাওয়ার পরিবর্তন শুরু হয়েছে ইতিমধ্যে।  ক্ষেতে লাঙ্গল চালানোর সময়। যে ঘরে তুষারবল বাতাসকলের নকশাটি আঁকে, সেটি তালাবন্ধ। পুরো নকশাটি যে মুছে ফেলা হয়েছে, সবারই সে ধারণা। প্রতি রোববার সকাল দশটায় সামনের সপ্তাহের কাজের নির্দেশ জানার জন্যে পশুরা মিলিত হয় বড় আস্তাবলে। বুঢঢা মেজরের মাথার খুলি ফলবাগান থেকে খুড়ে বের করার পর পতাকার খামের কাছে বন্দুকটির পাশে একটি পাথরের উপর রাখা। পতাকা তোলার পর প্রতিটি পশুকে সসন্মানে তার পাশে একবার দাঁড়িয়ে কাজে যেতে হয়। একসাথে মিলে সবাই আলোচনায় আর। একটি উঁচু স্থানে নেপোলিয়ন চাপাবাজ ও কমবখত নামের আরেকটি শুয়োর নিয়ে বসে। কবিতা ও গান রচনায় কমবখত দারুণ পারদর্শী। নয়টি কুকুর অর্ধবৃত্ত তৈরি করে ঘিরে রাখে তাদেরকে। তার পেছনে বসে বাকি শুয়োরেরা। তাদের মুখোমুখি আস্তাবলের মূল অংশে বসে বাকি সবাই। সেনাপতির মত কর্কশ আওয়াজে নেপোলিয়ন তার নির্দেশ পড়ে যায়। তারপর একবার "ইংল্যান্ডের পশু" গাওয়ার যে যার মতো চলে।
তুষারবলকে তাড়ানোর তিন সপ্তাহ পর খবরটি শুনে বেশ অবাক পশুরা। নেপোলিয়ন জানায়, বাতাসকল নাকি তারপরও স্থাপন করা হবে। তার এই মত পরিবর্তনের কারণ সে জানায় না। বরং সবাইকে বার বার এই বলে সাবধান করে যে, এই বাড়তি পরিকল্পনার পেছনে অনেক বেশী পরিশ্রম করতে হবে সবাইকে। এমনকি খাবারের পরিমাণও কমানো হতে পারে। শুয়োরদের একটি "বিশেষ কমিটি" গত দুই সপ্তাহ ধরে খেটে নকশাটির শেষ খুঁটিনাটি কাজ সমাপ্ত করে। আরও কিছু উন্নয়নকর্ম ও বাতাসকল স্থাপন করায় জন্যে দুই বছর সময় ধরা হয়।  
একই সন্ধ্যায় চাপাবাজ সবাইকে জানায় যে, নেপোলিয়ন কখনোই বাতাসকল স্থাপনের বিপক্ষে ছিল না। প্রথম থেকেই এই প্রস্তাবকে সে সমর্থন করে এসেছে। মুরগির ডিম ফোটানোর ঘরে যে নকশা আঁকে তুষারবল, সেটি নেপোলিয়নেরই কাগজ থেকে চুরি করা। বাতাসকল স্থাপন নেপোলিয়নেরই পূর্ব পরিকল্পনা, বলে সে। তাহলে এই প্রস্তাবের এতটা বিরোধিতা সে কোনো করল, জানতে চায় একজন। এর উত্তরে খানিকটা বিব্রত হয়েই তাকায় চাপাবাজ। উত্তরে বলে, এটি কমরেড নেপোলিয়নের চাতুর্যের প্রমাণ। বিপদজনক চরিত্রের তুষারবল সবার উপর খারাপ প্রভাব বিস্তার করে। তাকে সরানোর কৌশল হিসেবেই বাইরে বাইরে বাতাসকলের বিরোধিতা করে নেপোলিয়ন। এখন বিদায় হয়েছে তুষারবল। আর নেপোলিয়ন কোনো প্রতিবন্ধক ছাড়া তার পরিকল্পনার বাস্তবায়ন করতে পারে। "এটা কৌশল কমরেড, নিছক কৌশল মাত্র", বলে সে আনন্দে শরীরে পেছনের অংশ ডানদিক বামদিক করে লেজ উপরে তুলে নাচায় চাপাবাজ। তার সব কথার রহস্য ধরতে পারে না সবাই। কিন্তু চাপাবাজের কথার দৃঢ়তায় ও ঘটনাচক্রে তার সাথে তিনটি কুকুর সাথে থাকায় ও সে কুকুরের গড় গড় গর্জন শুনে বিনা বাক্যে মেনে নেয় সব।     
চলবে……… 
পশুখামার (এক)
পশুখামার (দুই)
পশুখামার (তিন)
পশুখামার (চার)
পশুখামার (পাঁচ)
পশুখামার (ছয়)

