বিদেশে বাঙ্গালী সজ্জন!



প্রবাসে আমার এক ভারতীয় বাঙ্গালী বন্ধু। নাম শ্যামল কুমার মিত্র। নাম শুনলেই মনে হতে পারে, গায়ক গোছের কেউ এক হবে নিশ্চয়ই। না, শ্যামলের কন্ঠে গানের কোন সুরই বসে না। গানের প্রতি অটুটু ভালোবাসার কারনে আর নিজের নামের প্রতি কিছুটা সুবিচারের আশায় একবার দু'বার গাওয়ার চেষ্টা করেছিল সে। ব্যস! এইটুকুই! তারপরই সে গানের প্রতি সুবিচার আর ভালবাসায় সে প্রচেষ্টা সেখানেই ক্ষ্যান্ত দিতে হয়েছে তাকে।
গান নিয়ে কথা শুরু করলেও প্রাসঙ্গিক কারনেই এবার কাহিনীর মোড় অন্যদিকে ঘোরাতে হচ্ছে। সময়কেও পিছিয়ে দিতে হচ্ছে বছর পাঁচেকের মতো। 
বাংলাদেশ ক্রিকেট দল আই সি সি চ্যাম্পিয়াশীপের খেলার ফাইনালে কেনিয়াকে পরাজিত করে আন্তর্জাতিক একদিনের ক্রিকেট খেলার যোগ্যতা আদায় করেছে। বিদেশ বিভুইয়ে বসে ক্রিকেট দেখার সুযোগ পাইনা, কিন্তু খবরটা শোনার পর এ খেলাটি ভিডিওতে দেখার ইচ্ছে ছিল প্রবল। অনেকেকই বলে রেখেছিলাম। তার সুবাদেই বেশ কয়েক বছর পরে হলেও একদিন ভিডিওটি জোগাড় করেই ফোন দিল শ্যামল।
- গুরু, চলে এস! বরাবরের মতোই ব্যাস্ত শ্যামল।
- কেন কি হয়েছে? খানাপিনা হচ্ছে নাকি?
- সবই হচ্ছে! আগে এস! 'বাঙ্গালী, পাকাও আর খাও!'
'বাঙ্গালী, পাকাও আর খাও!' শ্যামলের প্রিয় ডায়ালগ। ওর সাথে এক ঘন্টা কাটালে কমপক্ষে পাঁচবার শুনতে হবে এই বচন। আর সেই সাথে ক'মিনিট পরপরই 'ইয়েসর্টারডে, হয়েন মাই ড্রিমস.....'। তার গানের কথা তো আগেই বলেছি।
তথাস্তু বলে ছুটলাম। খানাপিনা বেশ ভালই হলো। শ্যামল কখনো হাতে খায়না, আমার কনুই ডুবিয়ে খাওয়া দেখে বেশ কিছু রসালো মন্তব্য ঝাড়লো।
তারপর চালু করলো ভিডিও। 
এতদিন পর বিদেশে বসে ক্রিকেট খেলা দেখছি! হোক না পুরোনো, তারপরও বাংলাদেশের খেলা ফাইনালে! উত্তেজনা আর আবেগের বন্যায় যেন ভেসে গেলাম আমি। মনে হলো নতুন কোন এক অধ্যায় খুললো আমার চোখের সামনে। চোখ জলে ভিজে উঠছিল বারবার। কিন্তু শ্যামলের সামনে তা প্রকাশ করে নিজের পৌরুষকে বিব্রত দেখতে চাইছিলাম না। 
শেষ বলে উত্তেজনা তখন তুঙ্গে। এক বলে এক রান করতে হবে বাংলাদেশকে। তাহলেই সপ্নপূরণ। এটা যে একটি ভিডিও আর খেলার খবর যে আগে থেকেই জানি, তা ভুলে গেলাম পুরোপুরি। 
বাংলাদেশ শেষ রানটি করলো। সম্ভবতো খালেদ মাহমুদ সে রান করলেন।
আমি তখনও চোখের জল লুকোতে ব্যাস্ত।
শ্যমল তার চেয়ার ছেড়ে উঠে দাঁড়ালো। পাশের টেবিল থেকে টিস্যু পেপার তুলে নিল হাতে। একটি ছুড়ে দিল আমার দিকে।
আরেকটি দিয়ে নিজের চোখ মুছতে মুছতে বললো,
- শালা! আনন্দে চোখে জল এসে গিয়েছে!   

