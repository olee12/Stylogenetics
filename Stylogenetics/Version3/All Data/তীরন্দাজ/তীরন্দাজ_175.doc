জাহাজী জীবনের গল্প (চার), সিসিলির পথে জীবন মৃত্যুর সন্ধিক্ষণে



'তালাতা উনুস, তালাতা উনুস' বলে চেঁচামেচি আর  দরজায় ঠকঠক শব্দে ঘুম ভাঙলো। মিশরের মুহম্মদ তার ডিউটি শেষ করে ঘুমোতে যাবে, আর  আমাকে ঢুকতে হবে মেশিনরুমে। মুহম্মদ ইংরেজী জানে না, শেখানোর চেষ্টা করাও বৃথা। আমাকেই তাই আরবী শিখে নিতে হয়েছে। ‚তালাতা উনুস’ মানে সাড়ে তিন, অর্থাৎ এখন সাড়ে তিনটে বাজে। সাথে সাথে বিছানা না ছাড়লেও একটু এপাশ ওপাশ করে মনে মনে তৈরী হলাম। জানি মুহম্মদ 'আরবা এল্লাতেল' বলতে বলতে পনোরো মিনিট পর আবার আসবে। তখন তড়িঘড়ি করে বিছানা ছেড়ে এককাপ গ্রীক কফি হাতে ঢুকতে হবে মেশিনরুমে। একটু আগে থেকেই তৈরী থাকা ভাল। আমাদের এবারকার যাত্রা স্যলোনিকি থেকে সিসিলি।তিনদিন ধরে বন্দরছাড়া আমরা।
ঘুমের আমেজ আরেকটু ভাঙ্গার পর শুনতে পেলাম বাইরে বাতাসের শোঁশোঁ আওয়াজ। সে আওয়াজকে ছাপিয়ে গর্জে উঠছে সমুদ্র। সে বাতাস ও ঢেউএর সাথে পাল্লা দিতে গিয়ে খোলামকুচির মতো দুলছে আমাদের জাহাজ। তাড়াতাড়ি বাতি জালিয়ে উঠে বসার চেষ্টা করলাম সে দোলুনির সাথে তাল মিলিয়ে। এরই মাঝে মুহম্মদ 'আরবা এল্লাতেল'  বলে আরেকবার দরজায় টোকা দিয়ে গেল। আমার সাড়া পেয়ে চলে গেল আবার। জাহাজের সাথেই টলতে টলতে কোনভাবে উঠে দাঁড়ালাম। কাজের ওভারঅলটি গায়ে চড়িয়ে যখন কেবিনের বাইরে দাঁড়ালাম, তখন চারটা বাজতে দশ মিনিট বাকী। হেলতে দুলতে সিঁড়িতে টেনে তুললাম নিজের ক্লান্ত শরীরটিকে। সমুদের দিকে তাকিয়েই ভয়ে হিম হয়ে গেল রক্ত।
উন্মাদের আসুরিক ক্রোধে আছড়ে পড়ছে একেকটা ঢেউ আরেকটার উপর। মূহুর্তেই ফেনা হয়ে মিলিয়ে যাচ্ছে আরেকটা বিশাল ডেউএর আড়ালে। তারপর সবাই মিলেমিশে এক  হয়ে আরো কয়েকগুন শক্তি আরো উন্মত্ত ক্রোধে নিয়ে ঝাপিয়ে পড়ছে আমাদের জাহাজের গায়ে। এই আসুরিক যুদ্ধজজ্ঞের মরণ ছোবলে নিজেকে পুরো সমর্পণ করে হাবুডুবু খাচ্ছে আমাদের জাহাজ। আমরা বাইশজন মানব সন্তান যে তার বুকের উপর বসে তারই উপর ভরসা করে আছি, সেটাও ভুলে গেছে একেবারে। মনে হচ্ছে সামান্য পরেই এই হাবুডুবু খাবার ক্ষমতাও থাকবে না তার। ডেকের উপর দিয়ে বয়ে যাচ্ছে ঢেউ, শরীরকে উড়িয়ে নিতে চাইছে শোঁশোঁ বাতাস। মেশিনরুম অবধি হেটে যাবার এলাকাটি পেরুতেই সে ঢেউএর সাথে ভেসে যাবার উপক্রম হলো। তারপরও মনে হলো, সলিল সমুদ্রের সমাধি এতো কাছে থেকে টের পাবার এতো বিরল সৌভাগ্য ক’জনের হয়! তাতেই হয়তো সাহস পেলাম। কোনক্রমে রেলিং ধরে ধরে হেলতে দুলতে আধভেজা হয়ে মেশিনরুমে পৌঁছে মুহম্মদকে মুক্তি দিলাম। 
মেশিনঘর জাহাজের নীচের অংশে, দোলুনী সেখানে কিছুটা কম । তারপরও সকালের প্রথম কফিটুকু পেট সহজেই থেকে বেরিয়ে এলো। শরীরের শক্তি প্রায় নি:শেষিত হলেও দ্বায়িত্ব পালন তো করতেই হবে। মেশিনের উত্তাপ হুহু করে বেড়ে যাওয়ায় উপরে ক্যপ্টেনকে খবর দিলাম। তার নির্দেশে জাহাজের গতি কমিয়ে দেয়া হলো। মেশিনের বিভিন্ন অংশে তেল মবিল আরো বেশী ঢালতে হলো। জাহাজের খোলের ভেতরের জল পাম্প করে বাইরে ফেলতে হলো। কিছুক্ষণ পর থার্ড ইনজিনীয়ার এলো হেলতে দুলতে। তার চেহারাতেও উৎকন্ঠা। আমার করুন অবস্থা দেখে স্বান্তনা দিল একটু। তারপর মেশিনরুমের এদিক সেদিক একটু ঘুরে কোন এক  বাহানা দেখিয়ে বেরিয়ে গেলো বাইরে। একটি বিষয় স্পষ্ট টের পেলাম। জাহাজ  এখন ডুবলে বাকী সবাই কোনভাবে বাঁচলেও এই এতোটা নীচের মেশিনঘরের অন্ধকারে  আমার মৃত্যুই সবার আগে। দ্বায়িত্ব পালন ও বমির ফাঁকে ফাঁকে উপরে সিড়ির দিকে তাকালাম। একটু আলো দেখা যাচ্ছে। এই আলো কি দেখতে পাবো আর ? শেষ মুহুর্তে কতোটা সময় লাগবে উপরে উঠতে?  লাইফ বোটে চড়ার আগে ওরা আমাকে ডাকবে তো? আমার বন্ধুটি আমাকে ছেড়ে নিশ্চয়ই বোটে উঠবে না! এরকম আবোল তাবোল ভাবতে ভাবতে ডিউটির অসহ্য চারটি ঘন্টা পার করলাম। নাইজেরিয়ার জিমি এসে আমাকে এই মেশিনরুমের বিভিষীকা থেকে পরিত্রাণ দিল। হাঁপ ছেড়ে উপরে ওঠার সিড়িতে পা দিলাম।
বাইরে এসে দেখি প্রকৃতি আগের চেয়ে আরো বেশী নারাজ, সমুদ্র আরো বেশী নির্দয় আমাদের উপর। ঢেউ এর উচ্চতা বেড়েছে আরো বেশী। প্রায় পুরো জাহাজই একবার ঢেউএর তলায়, আবার বেরিয়ে আসছে ঢেউ ফুড়ে ধুঁকতে ধুঁকতে। মেশিনের আওয়াজ ঝড় আ র ঢেউএর গর্জনে পুরো তলিয়ে গিয়ে আবারো ভেসে আসছে আর্তনাদ হয়ে। এই আর্তনাদের আওয়াজটিই আমার বুকের মাঝে বিঁধলো সবচেয়ে বেশী তীব্র হয়ে। নিজের ভেতরে দু'ধরণের উত্তেজনা টের পেলাম। প্রথমটি ভয়, দ্বিতীয়টি- সে ভয় ছাপিয়েও বিপদের সাথে যুদ্ধের টগবগে নেশা। এমনি এক  ভয়াল পরিস্থিতির সাথে যুদ্ধ করে জয়ী হয় যে মানুষ, তার জন্যে বাকী জীবন তো সচ্ছন্দ পদচারণা মাত্র! পৃথিবীকে ক'জন এই সৌভাগ্যের অধিকারী? আমি নিজেও তাদের মাঝে একজন ।
এরই মাঝে হেলেদুলে সকালের নাস্তা শেষ করেছে আমাদের মায়রা। খেতে সাহস হলো না একেবারে। মূহুর্তেই তো বেরিয়ে আসবে নাড়ীভুড়ি পাকিয়ে। তেলকালি মাখা নোংরা পোষাক পাল্টানোর জন্যে কেবিনের দিকে রওয়ানা হলাম। আকাশে তখন সকালের আলোর রেখা। কেবিনে যাবার সিড়ির আরো পেছনে রেলিংএর পাশে দাড়িয়ে  প্রথম অফিসার নেফথারিও। তাকিয়ে আছে উত্তঙ্গ ঢেউএর দিকে।কিন্তু সে চাওয়ায় সামান্যও ভয়ের ছায়া নেই। তার দৃপ্ত চাহনীতে সমুদ্র আর  
ঝড়ের সাথে কি এক  অজানা যুদ্ধের দামামা! এই যুদ্ধের আনন্দ আর  পরিতৃপ্তির ছবি ফুটে উঠছে  তার চোখে মুখে, তার দাঁড়ানোর ঋজু ভঙ্গিমায়। সুপ্রভাত বিনিময় করলাম এই দুরন্ত বাতাসের মাঝেও। ঝড়ের আওয়াজের সাথে হয়তো মিলিয়ে গেল সে সম্ভাষন। ইশারায় কাছে ডাকলো। আমার চেহারা দেখে জানতে চাইলো, ভয় পেয়েছি কি না। সত্যি কথাটিই বললাম।  'জাহাজী জীবন বেছে নিয়েছ, ভয়ের এবারেই শেষ নয়, সামনে আরো আসবে'। তার কথাটি একধরণের অভয় হয়ে দাড়ালো আমার জন্যে। ‚আমরা এবারেই ডুবে মরছি না’, এমনি ভরসারই আবহ  সাজালো বাক্যটি। চোখের দৃষ্টিতে অভয় জানিয়ে কেবিনে বিশ্রাম নিয়ে পরবর্তী অবস্থার জন্যে তৈরী থাকতে বললো। 
কেবিনে এসে কাপড় পাল্টে ক্লান্ত শরীরে গা এলিয়ে দিলাম বিছানায়। ঘুমানোর চেষ্টা করলাম। কিন্তু সম্ভব হলো না। পেটের নাড়ীভুড়ি শুদ্ধ বেরিয়ে আসতে চাইলো কন্ঠনালী পেরিয়ে। বিছানা ছেড়ে সামনের চেয়ারটায় বসে  ক্লান্তিতে টেবিলে মাথা রেখে অল্প সময়ের জন্যে হলেও ঘুমিয়ে পড়লাম। 
দরজায় টোকার শব্দে ঘুম ভেঙ্গে গেল। ঘড়িতে তাকিয়ে সকাল ছ'টা তখন। দরজা খুলে ঢুকল আমাদের খালাসীদের বসম্যান। জরুরী সমস্যার মোকাবেলায় ক্যাপ্টেন সবাইকে একসাথে ডেকেছেন। দ্রত পোষাক পড়ে ছুটলাম। বাইরে ঝড়ের তান্ডব আরো বেশী বেড়েছে। বেরুতেই বাতাস আর  ঢেউএর চাবুক কামড়ে ধরলো শরীর। কিন্তু সামান্য ভয়ও পেলাম না এবার। দেশ ছেড়ে, বাবা মায়ের স্নেহছায়াকে নিজ হাতে দুমড়ে ভেঙ্গে জীবন নিয়েছি হাতের মুঠোয়, স্বেচ্ছায় ভাইবোন ছেড়ে এই অথৈ অনিশ্চয়তায় পাড়ি! আমার বুকের ভেতরে তখন শতশত আমি এসে বাসা গেড়েছে।এই শতশত  আমার সাহস বুকে জমিয়ে পাড়ি দিচ্ছি সমুদ্র। আমার কি ভয় পাওয়া সাজে!
ব্রীজে এসে দেখি, সবাই এসে জমা হয়েছে  একমাত্র মায়রা(পাঁচক) বাদে। শুনলাম ব্রীজ থেকে পেছনের হালের যে যোগাযোগ, সেটি ঝড়ের দাপটে বিকল। সেকারণে জাহাজ  ব্রীজ থেকে নিয়ন্ত্রনে রাখা অসম্ভব হয়ে দাঁড়িয়েছে। জাহাজের পেছনের অংশে ছোট একটি কামরা রয়েছে। সেখানে বিকল্প হিসেবে একটি হুইল ঘুরিয়ে জাহাজকে নিয়ন্ত্রনে রাখার ব্যবস্থা আছে। সেজন্যে দিকদর্শন যন্ত্র ও হিসেব নিকেশ বোঝে, এমন দু'জন লোকের বাড়তি দরকার। আমার ও আমার বন্ধুর শিক্ষাদীক্ষার খবর তারা জানেন। আমাদেরকেই তাই একাজের জন্যে যোগ্য মনে করেছেন জাহাজের কর্ণধার।অন্য খালাসীরা দু'জন করে বাইরে থাকবে। জটিল দিকনির্নয়ের হিসেব করা হবে ব্রিজে।হিসেবে করে ক্যপ্টেন ও অফিসাররা জানিয়ে দেবেন বাইরে দাঁড়ানো একজন  খালাসীকে। তারপর সে নির্দেশ বিভিন্ন খালাসী হয়ে পৌঁছুবে আমাদের কাছে। 
বাইরে এসে আবার ভাল করে চারিদিকে তাকালাম। প্রায় দেড়মাইল দুরে একটা ডুবো-পাহাড় দেখা যাচ্ছে। স্থলভাগ দেখতে পেয়ে সাহস আরো বাড়ল। দু'ঘন্টা বিশ্রাম নিতে পেরেছি, তাই প্রথম নতুন দ্বায়িত্ব নিলাম আমিই। ব্রীজ থেকে হিসেব করে বলা হলো, 'পয়ত্রিশ ডিগ্রী নর্থ'। একজন  খালাসী সে নির্দেশ চিৎকার করে আরেকজনকে জানালো। সে পরের আরেকজনকে। সে জানালো, আমি যে ঘরে হুইল আর  কম্পাস সামনে ব্যস্ত, তার দরজার সামনে দাড়ানো একজনকে। আমি তার কথা শুনে হুইল ঘুরিয়ে দিক ঠিক করলাম জাহাজের। কাজ শেষ করে বল্লাম, দ্যাকসি (অর্থ: ঠিক আছে) । আমার  ‚দ্যাকসি’ তিনজন হয়ে পৌছে গেলো ব্রীজে। একটু পরই আবার নতুন নির্দেশ এলো। আমিও সেইমতো জাহাজের দিক ঠিক করলাম। এভাবে যে কতো ঘন্টা চালিয়ে গেলাম, তা জানা নেই। একসময় সেকেন্ড অফিসার আমাকে বিশ্রামে পাঠিয়ে নিজেই কাজে লাগলেন। কতোক্ষণ বিশ্রাম নিতে পেরেছি, তাও জানা নেই। একসময় আমার বন্ধুকে ঘুমোতে পাঠিয়ে আবার আমাকে লাগতে হলো। এভাবেই পর হলো দু'টো দিন দু'টো রাত। ঝড়ও আমাদের সাথে কান্তিহীন পাল্লা দিয়ে চালিয়ে গেলো তার তান্ডব নাচন।
দুদিন পর ঝড়ের প্রকোপ কিছুটা কমে আসার পর একটা বিষয় নজরে এলো আমার। এতোদিন সেদিকে নজর দেবার সময়ও ছিল না। যে ডুবোপাহাড়টি দুদিন আগে দেখেছি, বারবার জাহাজের বাঁ’ দিকে সেই একই  পাহাড়? এক  খালাসীকে জিজ্ঞেস করে জানলাম এই পাহাড়কে কেন্দ্র করেই ঘুরছি আমরা গত দু'দিন। যদি জাহাজডুবি হয়, তাহলে এই পাহাড়ে গিয়ে প্রাণ বাঁচানোর চেষ্টা। তারপরও পাহাড় থেকে বিপদমুক্ত দূরত্ব রাখা জরুরী। ঝড়ের দাপটে পাহাড়ের সাথে ধাক্কা লাগলেই সলিল সমাধি! বিপদের সম্যক রূপটি উপলব্ধি করে এই শীতের মাঝেও ঘাম ছুটলো শরীরে। কিন্তু  এতোটা অংশ পার করেছি, আর  তাতে সামান্য হলেও নিজের অবদানের কথা ভেবে আনন্দ হলো তারচে’ আরো বেশী। 
আবহাওয়াদেব সদয় হলেন সামান্য। একটু শান্ত হলো সমুদ্র তার নির্দেশেই যেন। আরো দু’দিনের সমুদ্রপথ পাড়ি দিয়ে ফিরে এলাম আমরা আবার গ্রীসের সমুদ্র বন্দর পেরিয়াসে। সিসিলি যাত্রা আপাতত: শিকেয় তোলা রইল। তাছাড়া জাহাজের মেরামতির কাজ পেরিয়াসের ডকেই সম্ভব। কিন্তু ঝড়ের রেশ তখনো যতোটা রয়েছে, আমাদের আরো না ভুগিয়ে ছাড়লো না। বন্দরের ভেতরেও আমরা জাহাজকে নিয়ন্ত্রণে রাখতে পারলাম না। চারটে টাগবোটে টেনে স্থির রাখার চেষ্টাও ব্যার্থ হলো। একটি জাপানী পতাকাবাহী জাহাজের সাথে ধাক্কা লাগলো সামান্য। স্বাভাবিকভাবেই আমরা বন্দরের অন্যান্য জাহাজের জন্যে বিপদজনক।বন্দর-কতৃপক্ষের নির্দেশে আবার গভীর সমুদ্রে ফিরে যেতে বাধ্য হলাম। আরো দু'দিন সমুদের একই  এলাকায় ঘুরপাক খেয়ে ঝড় পুরো থামার পর ফিরে এলাম পেরিয়াসে।
পেরিয়াসে দু’সপ্তাহ ধরে মেরামতির কাজ চললো। সবার সাথে আমাকেও কঠিন পরিশ্রম করতে হলো। কিন্তু যা শিখলাম, তা এই পরিশ্রমের চেয়ে অনেক অনেক মূল্যবান। শিখলাম, জীবন মরণের সন্ধিক্ষনে সাহস কী বিশাল এক  শক্তি। মৃত্যুর থাবার সামনে থেকে নিজেকে ফিরিয়ে এনে নিজের যে আনন্দ, তা বাকী জীবনকে কতোটা মূল্যবান করে আবার নিজের সামনেই তুলে ধরে। আমাদের পরবর্তী সময়ে সাথে যুদ্ধ করার শক্তি এ সাহস আরো কয়েকগুন বাড়লো। এরই মাঝে জানলাম, আমাদের পরবর্তী ভ্রমণ রুটটি বেশ লম্বা, সৌদী আরবের গীজান বন্দরে।
চলবে........ 
(এই সিরিজের সাথে যে ছবিগুলো দিয়েছি, সেগুলো আমার খালাসী জীবনের ছবি নয়। জীবনযুদ্ধের সে সময়গুলোতে ক্যামেরা কেনা মতো বিলাসিত করতে পারিনি। যদি পারতামও, ছবি তোলার সুযোগ এই বিপদজনক সময়ে হয়তো একেবারেই হতো না। ছবিগুলো নিজের স্মৃতির সাথে মিলিয়ে ইন্টারনেট ঘেটে জোগাড় করেছি। আঁকার ক্ষমতা থাকলে নিজেই আঁকতাম।)   
 
