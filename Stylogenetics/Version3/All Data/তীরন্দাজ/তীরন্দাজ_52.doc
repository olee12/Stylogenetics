পশ্চিম ইউরোপের পথে পথে (এক)



বড় শহরগুলোতে ভালো লাগে না আমার যদি না সে শহর ঐতিহাসিক গুরুত্ব ও স্থাপত্য বহন করে। প্রাকৃতিক সৌন্দর্য, সাথে মশলা হিসেবে সামান্য এ্যডভেঞ্চার আমাকে টানে বেশী। এবছরের জুনে এমনি এক পরিকল্পনার খসড়া করলাম। দু’সপ্তার ছুটি হাতে। প্রতিদিনের কাজের চাপে ঝিমিয়ে আছে শরীর। বিশ্রামও দরকার। পরিকল্পনার ছকও সবদিকে নজর রেখেই কাটা হলো। এক সপ্তাহ সমুদ্রের পারে কোন বাংলো ভাড়া করে নিবিড় বিশ্রাম। বাকী এক সপ্তাহ যাযাবরের মতো ঘুরে ঘুরে পথ আর প্রকৃতির সাথে সখ্যতা করা। সে ঘুরে বেড়ানোর সময়টুকুর জন্যে ছোট্ট একটি তাবু কেনা হলো। বেশ মজার তাবু। মোড়ক খুলে ছুড়ে দিলেই এক সেকেন্ডে নিজে নিজেই দাঁড়িয়ে যায়। তবে সেটিকে আবার প্যাকেট করার কারসাজি একটি ভিডিও দেখে শিখতে হলো। তাতেও তিন মিনিটের বেশী সময় লাগে না।
আমাদের পরিকল্পনা, মিউনিখ থেকে রওয়ানা হয়ে সুইজারল্যান্ডের লুসানের কাছাকাছি দুইরাত শ্যালকের বাড়ীতে কাটানো, সেখান থেকে ফ্রান্সের আরদেশ নামে এক স্রোতস্বিনী পাহাড়ী নদীতে কানু চালানো। এরপর একটি সপ্তাহ কাটবে মার্সাই থেকে দক্ষিনে ভুমধ্যসাহরের পারে এক বাংলোতে। সেখানে থেকে উপকুল বেয়ে পশ্চিমে যাবার পথ ধরে কান (Cannes), নিস (Nice) আর মোনাকো (Monaco) পেরিয়ে আবার উত্তরের পথে ইটালী ও আবার সুইজারল্যান্ড পেরিয়ে জার্মানীতে। এক সপ্তাহের এই চলাপথে যেখানে রাত, সেখানেই কোন এক ক্যাম্পিং প্লেসে কাত। সেজন্যেই কেনা হলো তাবুটি।

দুই সপ্তাহের ভ্রমনের যোগাড়যন্ত্র সহজ ব্যাপার নয়। আমার কাছে এই কাজটুকু বেড়ানোর মতোই আনন্দের। তাই সমস্যা হলো না। প্রয়োজনীয় কাপড় চোপড়, তাবু, তাবুর ভেতরে ঘুমোনোর জন্যে হালকা ম্যাট্রেস, স্লিপিং ব্যাগ, ক্যামেরা, বালিশ, পথের খাবার দাবার, কয়েকটি দেশী মশলা মিশিয়ে একটি শিশি- ইত্যাদি ইত্যাদি। সব যখন গাড়ীতে তোলার পর আমাদের দু’জনের সামনের বসার জায়গাটি ছাড়া পুরোটাই বোঝাই। শনিবার প্রচন্ড বৃষ্টির মাঝে বেরিয়ে একটু বিরক্ত হলেও দক্ষিণের সুবাতাসের প্রত্যাশায় সামলে নিতে পারলাম।   
সাড়ে পাঁচশো কিলোমিটার পেরিয়ে জেনেভা লেকের কাছাকাছি একটি গ্রামে আমার শ্যলকের বাস। গ্রামের কোন চাষীর গোলাঘরের বাইয়ের আদল ঠিক রেখে আধুনিক বাসস্থান সাজানো হয়েছে। সেখান থেকে শ্যালক ও তার স্ত্রীর কর্মস্থল আধ ঘন্টার গাড়ীপথ। পাহাড়ী উপত্যকার উপর সাজানো একটি গ্রাম। শীতের সময় হাড় কাঁপানো শীত, আর গ্রীস্মের প্রায় প্রতিদিনই রৌদ্র মেঘের খেলা। 
পরদিন ওখানকার একটি বিখ্যাত গুহা দেখতে গেলাম। গুহার ভেতরের দেয়াল ও বড় বড় সাদা পাথরের চাই হাজারো বছরের ফোঁটা ফোঁটা পানির ধারায় ক্ষয়ে ক্ষয়ে অদ্ভুত সৌন্দর্যমন্ডিত। মনে হয় কোন এক খেয়ালী শিল্পী অসীম ধৈর্যে আর পরম নিপূনতায় এই শিল্পকর্মকে সাজিয়েছেন আমাদের সামনে। সিঁড়ি বেয়ে অনেক দুর নেমে যেতে হয় ভেতরে। প্রতিটি কোনেই এক একটি নতুন বিস্ময় চোখ ধাঁধিয়ে দেয়। 





শ্যালকের কাছে থেকে বিদায় নিয়ে বেশ লম্বা পথ পাড়ি দিয়ে আরদেশ নদীতে পৌঁছুতে পরদিন বিকেল হয়ে গেলো। ফ্রান্সের দ্বিতীয় বৃহত্তম শহর লিয়ন থেকে প্রায় দুশো কিলোমিটার দক্ষিনে বিশাল বিশাল পাহাড়ের, কখনো উপত্যকা বেয়ে, কখনো পাহাড় ভেঙ্গে আরদেশ নদী। Vallon Pont d’Arc থেকে বয়ে গেছে এঁকেবেকে দক্ষিনে। এর সৌন্দর্য বর্ননা করা আমার সাধ্যে কুলোবে না বলেই কয়েকটি ছবি দিলাম, হয়তো তাতে কিছুটা ধারনা করা যেতে পারে।
একটি ক্যম্পিং প্লেমে তাবু খাটানো হলো। রান্না বান্নার কোন ব্যাবস্থা সাথে রাখিনি। সেখানকার একটি রেষ্টুরেন্ট বেশ ভালো খাওয়াদাওয়া সারলাম। ইন্টানেটের ব্যাবস্থা থাকায় নোটবুকে বিশ্বকাপ ক্রিকেটে আয়ারল্যান্ডের কাছে টাইগারদের পরাজয়ের খবর পেয়ে অনেকটাই তেতে হয়ে গেল মন।        
সে রাতেই আমাদের তাবুর প্রাথমিক পরীক্ষাটি বেশ ভালোভাবেই হয়ে গেল। আকাশ ফুড়ে মুষলধারে বৃষ্টির ঢল নামলো রাতে। সেই সাথে বজ্রপাত আর বিদ্যুতের চমক। মনে হলো তাবুর নীচে ভিজে একাকার হবোই এবার, এমনকি আমাদেরকে ভাসিয়েও নিয়ে ফেলতে পারে আরদেশের স্রোতের ধারায়। বছর দশেক আগে এমনি এক বৃষ্টির রাতে এই ফরাসী দেশেরই এক ক্যাম্পিং প্লেসে অনেক লোক মারা গিয়েছিল। তাবু, গাড়ী, ক্যাম্পিং বাস সহ সবাইকে ভাসিয়ে নিয়ে ফেলেছিল নদীতে। প্রায় চার ঘন্টা ধরে চললো বৃষ্টি আর বজ্রবিদ্যুতের চাবুক। আমরা তাবুর ভেতরে পুরোপরি শুকনো রয়ে গেলাম। পরদিন সকালে জেগে দেখলাম জায়গামতোই আছি।
পরদিন আরদেশে স্রোতের তীব্রতা দেখে প্রথমে কানু চালাতে সাহসই করলাম না। কিছুক্ষণ পর আরো কয়েকজনকে দেখে সাহস ফিরে এলো। স্রোত বেয়ে উজান থেকে ভাটিতে দেড় ঘন্টার পথ। নদীপথের বাঁ’দিকে থামার চিহ্নিত জায়গা রয়েছে। শেষে সেখানেই থামতে হবে। সেখান থেকে কানু ভাড়া সংস্থার গাড়ী কানু সুদ্ধ আমাদেরকে ফিরিয়ে আনবে আবার আগের জায়গায়। লাইফ জ্যকেট পরে চশমা সুতো দিয়ে বেঁধে নিলাম। বিশাল একটি প্লাষ্টিকের বাক্সে ক্যমেরা সহ দরকারী জিনিসপত্র পুরে বন্ধ করে শুক্ত করে কানুর সাথে বেঁধে দেয়া হলো। তারপর নাইয়ারে … বলে চড়ে বসলাম নৌকোয়। বৌ সামনে, আর আমি পেছনে হাল ধরে। অনেককেই স্রোতের মাঝে কানু সুদ্ধো উল্টে যেতে দেখলাম। আমার ডানদিক, বামদিক বৈঠা চালানোর নির্দেশ বৌ পুরোপুরিভাবে পালন করার কারণে ভিজে চুপসে হলেও না উল্টেই পৌঁছলাম জায়গামতো। স্রোতের জায়গাগুলোতো ক্যামেরা বাক্সবন্দী রাখতে হয়েছে। তাই সেখানে ছবি তোলা সম্ভব হয়নি। একবার সুবিধামতো একটি জায়গায় থেমে কিছু ছবি তুলেছিলাম। সেগুলোই দিলাম এখানে।







চলবে…!

