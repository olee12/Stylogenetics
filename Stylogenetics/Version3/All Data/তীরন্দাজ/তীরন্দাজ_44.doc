মিউনিখ-কথন ৩: সচলাক্টোবরফেস্ট



সচলাক্টোবরফেস্ট: 
অক্টোবর ফেস্ট শুরু হয়েছে, এক সপ্তাহ হলো। এখনো যাইনি। আর কতো? শহর জুড়ে প্রচুর গিয়ানজাম। হিমু, সুমন চৌধুরী, আর হাসিব আমবে আজ রাতে। ধুসর কই? বারবার বললো আসবে, এখন খবর নাই। “জাতে মাতাল, তালে ঠিক”! ঠিক বললাম কিনা জানিনা! অন্যদিকে ওদেরকে তেমন সময় দিতে পারবো বলে মন খারাপ লাগছে খুব। শনিবার পুজোর অনুষ্ঠানে “বাদ্য বাজনার” রিহার্সেল আর পরদিন অনুষ্ঠান। এর মাঝে এক রোগীকেও দেখতে হবে। ওদের হাতেও সময় কম। আমি নিজেও এদিক সেদিক নানা ঝামেলায় ব্যাস্ত।
টিনএজার:
সপ্তাহখানিক আগে একটি বাজে ঘটনা লোকজনকে ভাবাচ্ছে এখানে। একান্ন বছরের এক জার্মানকে পিটিয়ে খুন করেছে সতেরো আঠারো বছরের দুই স্কুলছাত্র। ট্রেণে কমবয়েসী আরো দু’জন স্কুল ছাত্রকে উত্যাক্ত করে ওদের কাছ থেকে টাকাপয়সা ছিনিয়ে নিতে চেয়েছিল প্রথম দু’জন। ভদ্রলোক বাধা দিয়েছিলেন, পুলিশেও ফোন করেছিলেন। ট্রেণ থেকে নামার পর আরো অন্যান্য যাত্রীদের সামনেই আক্রমণ করা হয় তাঁকে। কেউ বাঁধা দেবার সাহসও পায়নি। দু’জনকেই পরে ধরতে পেরেছে পুলিশ। সমস্যাসঙ্কুল পরিবারের ছেলে দু’জনেই। পরিনামেই মারকুটে। সমস্যা থাকলেই এখানকার সমাজে মারকুটে হবার প্রবণতা দেখা যায়। এধরণের ঘটনাও বারকয়েক ঘটেছে।  
ট্রেণষ্টেশনেই ঘটনার তিনদিন পর সেই সাহসী ভদ্রলোকের অন্তেষ্টিক্রিয়া করা হয়। প্রায় একহাজার লোকের সামনে যথাযোগ্য সন্মানে তাঁকে বিদায় জানানো হয়। ফুলে ফুলে বরে যায় ষ্টেশনটি। এত লোক আগে কোথায় ছিল?
এখানকার এই সতেরো আঠারো বছরের ছেলেমেয়েদের দেখে অবাক লাগে খুব। কি ভাবনার খেলা ওদের মনের ভেতরে, বোঝা মুশকিল। অতিমাত্রায় উদ্ধত মনে হয়। এক ধরণের হতাশাও দেখি ভেতরে। প্রাচুর্যের মাঝে থেকেও রাজনীতি, সমাজ আর শিক্ষাব্যাবস্থা নিয়ে অসন্তুষ্টির শেষ নেই। ভালোকথা! নিজেও সময়কে চিনি, পরিবর্তনকে স্বাগত জানাতে দ্বিধা করি না। চেষ্টা করি, দেয়াল পেরিয়ে ওপারেও যাতে চোখ পড়ে।  মনে করি, গড্ডালিকা প্রবাহে না ভেসে সচেতন থেকে চোখকান খোলা রাখাই ভালো। কিন্তু ফ্যাসান আর নামী লেভেলের পোষাকআসাকের সামনে এলে এদের এই সচেনতা মিলিয়ে যায় বুদবুদের মতো। বলাবাহুল্য, আমার ছেলেও আঠারোয় পড়ছে সামনের অক্টোবরেই। ওর পদচারণা আজ অবধি ঠিক থাকলেও চিন্তা হয় মাঝেমাঝে।
এখানকার ছেলেমেয়েদের কাছে আঠারো বছর হওয়াটা বিশাল এক ঘটনা। সতোরো বছরের বন্দী জীবনকে ঘটা করে বিদায় জানানো হয়। আনন্দ উল্লাসকে কখনোই ছোট করে দেখি না। শুধু মাঝে মাঝে ভাবি, এই সতোরো বছর কি জেলখানায় কাটলো?   

