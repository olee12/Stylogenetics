হলোকাষ্ট ও পোল্যান্ডের এক ভদ্রমহিলা



ডাখাউ কনসেনট্রেশন ক্যাম্পের মানুষমারা গ্যসচুল্লীপোল্যান্ড থেকে এসেছেন ভদ্রমহিলা। আশির কাছাকাছি বয়েস। মুখের বলিরেখায় অভিজ্ঞতা ও যুদ্ধক্লান্ত জীবনের এতোটা পথ পেরিয়ে আসার ছাপ। তবুও চলাফেরায় বেশ শক্ত বলেই মনে হলো। মিউনিখ থেকে সামান্য দূরে ডাখাউ কনসেনট্রেশন ক্যম্পের সামনে বেশ ভীড়। শরতের স্নিগ্ধ সকালের গায়ে মালিন্য পড়তে পারে জেনেও এতগুলো মানুষ হিটলার ও তার নাজী বাহিনীর বর্বরতাকে স্মরণ করতে এসেছেন, ভেবে অবাক হলাম। 
আমাদের গাইড ক্যাম্পে ঢোকার দরজায় সে সময়কে স্মরণ করে বেশ ছোটখাট একটা বক্তৃতা দিলেন। নানা ঘটনা ও ইতিহাসের বর্ণনার পর জানালায় আঙ্গুল তুলে বাইরের ব্যারাকগুলো দেখিয়ে সবার মনযোগ আকর্ষন করলেন।
ঠিক তক্ষুনি কথা বলে উঠলেন ভদ্রমহিলা,
- ঠিক! ঠিক, ওখান থেকেই ভয়াবহ চেঁচামেচি শুনতে পেতাম আমরা!
আমাদের সবার দৃষ্টি আর মনোযোগ গাইডকে ছেড়ে মহিলার উপরেই পড়ল। মনে হল, তাতে কিছুটি অপ্রস্তুতই হলেন তিনি। নিজেকে ভীড়ের মাঝে আড়াল করতে করতে বললেন।
- জানি, ভাল করেই জানি! অনেক সময় এখানে কাটিয়েছি, আমি জানবো না তো কে জানবে? কী এক ভয়ংকর সময়....! আমরা কি মানুষ ছিলাম?
গাইড গলাখাকারি দিয়ে আবার নিজের দিকে মনযোগ কেড়ে নিলেন। বাকী দেড় ঘন্টা ক্যাম্পের ভেতরে ও চত্তরে ঘুরে বেড়ানোর সময়ে সরাসরি কিছুই বললেন না ভদ্রমহিলা। শুধু আপন মনেই একা একা বিড়বিড় করে গেলেন।
বেরিয়ে আসার পর ভদ্রমহিলাকে ঘিরে ছোটখাট একটি ভীড় জমে গেলো। এড়িয়ে যেতে চাইলেও সফল হতে পারলেন না তিনি। নানা ধরণের প্রশ্ন করলেন অনেকে। তিনি সে সব প্রশ্নের উত্তরও দিলেন। একজন বললেন,
- আপনি যে চেঁচামেচির কথা বললেন, সেটা আমার মনে লেগেছে খুব। আহা! কতোটা অত্যাচার হলে মানুষ এতোটা চেঁচামেচি আর আর্তনাদ করে! এটাই বোধহয় আপনার সবচেয়ে কষ্টকর স্মৃতি।
এবার মনে হলো কিছুটা রেগে গেলেন ভদ্রমহিলা। একটা অবর্ননীয় অস্থিরতা ফুটে উঠল চেহারায়।
- আপনারা কি কিছুই জানেন না? ইতিহাস পড়েন নি একেবারেই? কয়েদীরা আর্তনাদ করেবে কোন শক্তিতে? কতো কঠিন অত্যাচার, কী নিদারুন বর্বরতার শিকার ওরা! তাদের চেঁচামেচি আর আর্তনাদের কোন ক্ষমতা ছিল কি?  আমি তো পাহারাদারদের হাঁকডাকের কথা বলছি! আর আপনারা উল্টো বুঝেছেন! ওরা ওখানে ঘুরে ঘুরে যেভাবে চেঁচিয়ে নানা আদেশ আর গালাগালি দিত কয়েদীদের, তা এখনও যেন কানে দু:সপ্ন হয়ে বাজে!
বলেই ভীড় ঠেল আর কোন প্রশ্নের সুযোগ না দিয়ে এগিয়ে গেলেন ভদ্রমহিলা।
 
