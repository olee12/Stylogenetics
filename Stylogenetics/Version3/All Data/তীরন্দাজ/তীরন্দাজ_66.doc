এবারের শীত!



পশ্চিমা দেশে শরতের পর পরই শীত আসে। হেমন্ত বলে কোন ঋতুর অস্তিত্ব নেই সেখানে। ঠিক এমনি এক  শরতে এক  রেড ইন্ডিয়ান খুব চিন্তিত হয়ে তাদের সর্দারের সাথে দেখা করলো। জানতে চাইল, এবারের শীত খুব তীব্র হবে কি না।
সর্দার আধুনিক জমানার মানুষ। আধুনিক আমেরিকান শিক্ষায় শিক্ষিত। আগের জমানার সর্দারের মতো প্রকৃতির আদল  দেখে এসব প্রশ্নের উত্তর দেবার  ক্ষমতা লোপ পেয়েছে তার। কিন্তু নিজের সন্মান ও অবস্থানটুকু বজায় রাখার জন্যে বললো,
-	এবার বেশ ভালোই শীত পড়বে। লোকজনকে বলো, কাঠ জমিয়ে রাখতে।
উত্তর শুনে সন্তুষ্ট হয়ে বিদায় নিল রেড ইন্ডিয়ান।
কিন্তু সর্দার বিষয়টি নিয়ে ভাবলো কিছুক্ষণ। তারপর ফোন করলো  জাতীয় আবহাওয়া দপ্তরে। একজন  কর্মকর্তা ধরলো ফোন।
-	এবার শীত কেমন পড়বে, বলতে পারেন কি?
-	হ্যা, অবশ্যই! গতবারের চেয়ে বেশী শীত পড়বে এবার।
শুনে চিন্তিত হলো সর্দার। গতবছর তো বেশ শীত পড়েছিল। তারচেয়েও বেশী! আগের সেই রেড ইন্ডিয়ানকে ডেকে পাঠালো আবার।
-	লোকজনকে বলো এবার। বেশী করে যেনো কাঠ জমায়। এবার নাকি গতবারের চেয়ে বেশী শীত পড়বে।
-	ঠিক আছে।
বলে বিদায় নিল রেড ইন্ডিয়ান। তার এলাকার লোকজনদের সেভাবেই পরামর্শ দিল। কিন্তু সর্দারের মন তাতেও স্বন্তুষ্ট হলো না। দুদিন পর আবার ফোন করলো আবহাওয়া দপ্তরে।
-	আপনি কি সত্যিই জানেন, কেমন শীত পড়বে এবার!
-	অবশ্যই! হাঁড়কাপানো শীত পড়বে এবার। আগে থেকেই সাবধান হওয়া দরকার।
আবারো আগের সেই রেড ইন্ডিয়ানকে ডেকে পাঠালো সর্দার।সে এলো কিছুক্ষণ পরই।
-	হাড়কাঁপানো শীত পড়বে এবার। যা কাঠ পাবে, সব জমিয়ে রাখতে বলো সবাইকে। এখন রান্না করার সময়ও যেনো কম কাঠ খরচ করে, সেদিকে নজর রাখতে বলবে!
-	ঠিক আছে।
বলে এবার বেশ চিন্তিত মুখে  বিদায় নিল রেড ইন্ডিয়ান। তার এলাকার লোকজনদের ডেকে একটি মিটিং বসালো। লঙ্গরখানা জাতীয় কিছু একটি খুলে রান্না করা শুরু করলো, যাতে কম কাঠ খরচ হয়।
কিন্তু সর্দার খুঁতখঁতি তাতেও গেলো না। আরেকটু ভালো করে খোঁজ নেয়া দরকার। কয়েকদিন পর আবার ফোন করলো আবহাওয়া দপ্তরে।
-	এবারের শীত বিষয়ে  আরেকটা জানাতে পারবেন কি?
-	বলেছি তো! মরণ ছোবলের মতো বিষাক্ত শীত পড়বে এবার! অনেক লোক মারাও যেতে পারে। গত পঁচিশ বছরেও নাকি এমন শীত পড়েনি।
 ভীষন চিন্তায় পড়লো সর্দার। আবারো আগের সেই রেড ইন্ডিয়ানকে ডেকে পাঠালো। সে এলো একদিন পর।
-	যদি জান বাঁচাতে চাও, কাঠ জমাও তাহলে। একটি টুকরোও ফেলবে না। আর  সবাইকে বলো, এখন থেকেই যেনো কাঁচা শাকশব্জী আর  মাংস খাওয়া শুরু করে। নাহলো বাঁচার কোন উপায় নেই আর।
-	ঠিক আছে।
বলে এবার বেশ চিন্তিত ও কিছুটা বিরক্ত মুখে  বিদায় নিল রেড ইন্ডিয়ান। তার এলাকার লোকজনদের ডেকে আরো একটি মিটিং বসালো। লঙ্গরখানায় শুকনো ও কাঁচা খাবার খাওয়ানো শুরু করলো। আর  জমানো কাঠের বিশাল এক  পাহাড় তৈরী করে দিনে রাতে পাহাড়া দিতে শুরু করলো।
কিন্তু কয়েকদিন পর সর্দার আবার ফোন করলো জাতীয় আবহাওয়া দপ্তরে। এবার বেশ বিরক্ত হয়ে ফোন ধরলো কর্মচারী। 
-	এবারের শীতের ব্যাপারে  আরো কিছু জানার আছে আমার।
-	কি জানতে চান বলুন!
-	কেমন শীত পড়বে এবার, আরেকটু খোলাসা করে বলবেন কি?
-	গতবার বললাম না, ভয়ানক শীত পড়বে এবার! এমন শীত, যা কোনদিন তাপমাত্রা মাপা শুরু থেকে আজ   অবধি কখনোই এই এলাকায় পড়ে নি।
-	তাই নাকি! কি করে জানলেন এই খবর? আবহাওয়া দপ্তরে কি নতুন যন্ত্র কেনা হয়েছে?
-	নতুন যন্ত্র কোন কিনতে হবে? আপনি কি লক্ষনটি টের পাননি? রেড ইন্ডিয়ানরা যেভাবে পাগলের মতো কাঠ জমাচ্ছে, তাতেই তো  নিশ্চিত হওয়া যায়!  
সংগ্রহ ও ভাষান্তর

