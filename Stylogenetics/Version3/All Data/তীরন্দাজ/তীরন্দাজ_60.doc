অণুগল্প: অপরাধ ও আহার  



এক:
ছেলে: মা, অপরাধ কাকে বলে?
মা: খারাপ কিছু করা হচ্ছে অপরাধ।
ছেলে: তিন্নি গত হাফইয়ার্লি  পরীক্ষায় খাবাপ করেছে। ও কি অপরাধ করেছে মা?
মা: না তা হতে যাবে কেন? ও তো কাউকে মেরে ফেলেনি!
ছেলে: ও, তাহলে  র‌্যাব, পুলিশ আর জেলখানান জল্লাদরা অপরাধী!
মা: না, অপরাধী তারা, যারা ইচ্ছে করেই যাদের কোন দোষ নেই, তাদেরকে  খুন করে বা ব্যথা দেয়।
ছেলে: তাহলে কাল শামীম খেলার সময় টেনিস বল ছুড়ে পিঠে ব্যাথা দিয়েছে। শামীম কি অপরাধী?
মা:  না না, ও তো অকারণে ব্যাথা দেয়নি, খেলাতে খেলতে দিয়েছে।
ছেলে: চোরেরা তাহলে একেবারেই অপরাধী নয়।
মা: চোরেরা অবশ্যই অপরাধী। নিয়ম বা আইনের বাইরে কি্ছু করাই অপরাধ।
ছেলে: তাহলে ছোড়দি যে লুকিয়ে লুকিয়ে আচার খায়, সেটা অপরাধ!
মা: না, এটা অপরাধ নয়, খারাপ কাজ।
ছেলে: তাহলে অপরাধ কি মা?
দুই:
উদ্ভাসিত চেহারায় চরম আনন্দ নিয়ে পুরুষ পাখিটি উড়ে এলো বাসায়। পাখা ঝাপটাতে ঝাপটাতে তার প্রিয়তমার সামনে দাঁড়ালো।
-	আর ক্ষিদেয় কষ্টে পেতে হবে না তোমাকে!  আজ বিরাট এক কেঁচো ধরেছি।
-	তাই নাকি! কোথায় সেটা?
আরো বেশী আনন্দ নিয়ে জানতে চাইল মেয়ে পাখিটি। ডিমে তা দিতে ব্যাস্ত থাকায় একেবারেই বাইরে বেরুতে পারে না।  একটা দুটো বাচ্চাও ফুটেছে।  ওদের খাবার দরকার আর নিজেরও ক্ষিদে পেয়েছে।
প্রিয়তমার ক্ষুধার্ত মুখের দিকে তাকিয়ে খুব মায়া হলো পুরুষ পাখিটির। এসময়ে এমন একটি  ভালো খাবার জোগাড় করতে পেরে নিজেকে বেশ সৌভাগ্যবান মনে হলো তার।
-	কেঁচোটা এতো বড় যে, ঠোঁটে বয়ে আনতে পারিনি। পথ দেখিয়ে দেবার পর আমার পেছনে পেছনে আসতে বাধ্য করেছি তাকে। এক্ষুনি এসে পড়বে।
-	তাই নাকি!
বলেই চক চক করে উঠলো মেয়ে পাখিটির চেহারা। একটি শাবককে পাখায় জড়িয়ে আদর আর ওম দিয়ে মাথাটি তুললো উদগ্রীব হয়ে উপরের দিকে।
ঠিক সেই মুহুর্তেই বিশাল,  শক্তিশালী ও ক্ষুধার্ত সাপটি পুরুষ পাখির দেখিয়ে দেয়া পথটি ধরে ধরে ঢুকলো ওদের বাসার ভেতরে।

