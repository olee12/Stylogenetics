শাহীন হাসানের কবিতা: ফুলঢেউ



জানিনা কোন মহাধাম থেকে আসে। এই অধমের শয়নকক্ষে
ফুলের ঢেউগুলো ঢোকে। যেভাবে সমুদ্র :
বেলাভূমিকে প্লাবিত করে,
স্নানরত মানুষের পায়ের তলা থেকে বালুরাশিকে টানে,
তেমনি ঢেউগুলো আমার মধ্যে আসে
কী যেন রাখে, আবার
সরিয়ে নিয়ে যায় ; কেউ চায় কী আমাকে,
যুগপৎশূন্য এবং পূর্ণ করতে?
এ যেন অনন্ত- সেই খেলা, সাগর আর সৈকতের।
এতোকাল ধরে যতফুল, বাগিচায় বনভূমিতে নিসর্গে
দেখেছি : তার একটি রঙ, একটা আকৃতি, একটি ফুলও
পড়েনা-বাদ, এই অশরীরী, ফুলঢেউ-উৎসবে ...
নিসর্গকে, কে নির্দেশ করেছিল?
জিজ্ঞেস করেছিলাম নির্জনতাকে।
তারপরও গভীর রাতে বনের গহনে
আবারও সেই অলোড়ন : আসতে থাকে,
আসতে থাকে, অশরীরী ফুলঢেউ ...
সময় করে একদিন আসবে, আমাকেও নিয়ে যেতে...।
৩১.০৫.০৫
(বন্ধুবর শাহীন হাসান সচল হননি এখনও। তাই আমার ব্লগেই কবিতাটি দিলাম।)

