অণুগল্প: টিংপু, মংপু ও এক নববিবাহিত দম্পতি



গল্প এক:
টিংপুর মুক্তি চাই, টিংপুর মুক্তি চাই বলে শ্লোগান দিল একঝাক মৌমাছি। একটু দুরে মিহি সুতোয় বাঁধনে টিংপুর শরীর। সে বাঁধনকে আরো পেঁচিয়ে আরো বেশী শক্ত করছে  বিকট চেহারার এক মাকড়শা। শিকারকে পুরো নিজের আয়ত্বে আনতে আর আর বেশী দেরী নেই তার।
টিংপুর মুক্তি চাই, টিংপুর মুক্তি চাই বলে আবার জোর শ্লোগান দিল মৌমাছির দল।
কিন্তু তাতে লাভ কিছুই হলোনা। বরং আরেকটু শক্ত হলো সুতোর বাঁধন। টিংপুর ছটফটানোও কমে গেল অনেকটা।
-	এভাবে মরবে টিংপু? আমাদের কি কিছুই করার নেই? বলে চেঁচিয়ে উঠলো মংপু নামের এক কমবয়েসী মৌমাছি।
-	আর কি করতে পারি আমরা? উত্তর দিল একজন।
-	কেন? আমাদের তো হুল আছে। হুল ফুটিয়ে তো সবাই হারামজাদা মাকড়শাকে জব্দ করতে পারি। উত্তর দিল মংপু।
-	আরে হাদারাম! মাকড়শার শরীরে যদি বিষ থাকে, তাহলে তো মরবোই। আমাদের হুল যদি তার শরীরে আটকে যায়, তাহলেও যে মরবো, তা ভেবেছিস একবার? বলে ধমক দিল আরেকজন।
টিংপুর মুক্তি চাই, টিংপুর মুক্তি চাই বলে অন্য মৌমাছিদের সাথে এবার আরো জোরে গলা মেললো মংপু।
গল্প দুই:
বোষ্টন থেকে লস এন্জেলস ওড়ার পথে হাইজ্যাক হলো এক উড়োজাহাজ। এগারোই সেপ্টেম্বরের মৃত্যজজ্ঞের সুচনা করে সন্ত্রাসীরা এভাবেই। আরো কিছু বিমান দখলে নিয়ে নিউইয়র্কের টুইন টাওয়ারের সাথে সংঘর্ষ বাঁধায়।
কিন্তু এর আগে সেদিনই বোষ্টন বিমান বন্দরে একটি ঘটনা ঘটে। কোন খবরের কাগজে, বা টেলিভিশন ইন্টারভিউতে সে খবরটি প্রকাশিত হয়েছে কিনা, তা জানা যায়নি।
এক সদ্য বিবাহিত দম্পতি ‘লাস্ট মিনিট ফ্লাইটের’ এর খোঁজে বোষ্টন এয়ার পোর্টের কাউন্টারে। কথা বলছে সুঠাম শরীরে আটোসাটো পোষাক পরা এক সুন্দরী তরুনীর সাথে। তরুনীর মুখে মাপা পেশাদারী হাসি।
-	দু:খিত লস এন্জেলস এর ফ্লাইট পুরো বোঝাই। একটি সিটও খালি নেই আর।
-	প্লিজ, আরেকবার দেখুন না মিস! গতকালই বিয়ে করেছি আমরা। লস এন্জেলসএ হানিমুন করা অনেকদিনের শখ। এসময়ে টিকেটে পেতে ঝামেলা নেই শুনে, হোটেলও বুক করে ফেলেছি।
-	সাধারণত: এসময়টায় বেশী যাত্রী থাকার কথাও না। শুধুমাত্র হলিউডের এই অনুষ্ঠানটির কারনেই। আজতো নয়ই, কাল বা পরশুরও কোন টিকেট নেই।
-	আমাদেরই ফাটা কপাল!
বলে শুকনো ধন্যবাদ জানিয়ে বিদায় নিল নবদম্পতি। কিছুদুর এগিয়ে যেতেই পেছন থেকে ডাকলো কাউন্টারের সুন্দরী।
-	হ্যালো, হ্যালো, শুনুন একবার!
ওরা দুজন ফিরে এলো আবার। কিছুটা আশায় দোদুল্যমান মন।
-	এই মাত্র এক দম্পতি ফোন করলেন। কোন সমস্যার কারনে ফ্লাইট বাতিল করতে চান। তবে নিশ্চিত ভাবে জানাবেন ঘন্টাখানেক পর। আপনারা কি ততক্ষন অপেক্ষা করতে পারবেন।
-	অবশ্যই!
আশায় বুক বেঁধে হয়ে জানালেন দু’জন। প্রায় চল্লিশ মিনিট অপেক্ষার পর ডাকা হলো ওদেরকে। অন্য দম্পতি তাদের ফ্লাইট বাতিল করছেন না, তা জানানো হলো।
-	বলেছিলাম না, আমাদের ফাটা কপাল বিয়ে করার পরও জোড়া লাগার নয়!
বলে মুখ চুন করে আক্ষেপ করতে করতে বিদায় নিলেন ওরা।  

