গল্প: নদী



                        আরশী টিভিতে অদিতি মহসিন গাইছেন: আমারও পরান যাহা চায়/ তুমি তাই তুমি তাই গো ... । রবীন্দ্রসংগীত  শামার ভালো লাগলেও এই মুহূর্তে ঠিক মন বসছিল  না । বারবার মনোযোগ ছিঁড়ে যাচ্ছিল।ও একটা  প্ল্যান করেছে, সেই প্ল্যানটা নিয়েই ভাবছিল । প্ল্যানটা সাকসেসফুল না হলে ওর জীবন থেকে হারিয়ে যাবে রাফি;  এই টেনশনে গতরাতে এক ফোঁটা ঘুম হয়নি ওর । রাতে ঘুম হয়নি বলে আজ সকাল থেকে চোখ জ্বলছে। ভিতরে ভিতরে ভীষণ কুঁকড়ে আছে। ওর পরিকল্পনা বাবার কাছে ফাঁস হলেই  সর্বনাশ।  
সোফার ওপর পা তুলে   রিমোট হাতে ড্রইং রুমে মুখ কালো করে বসেছিল শামা। টিভিতে চোখ ... দীর্ঘ দিবস দীর্ঘ রজনী দীর্ঘ বরষ মাস ... আজ সকালটা  মেঘলা। ঝিরঝির বৃষ্টিও হচ্ছে।  সেই কারণেও মুখেচোখে বিরক্তি। 
কলিং বেল বাজল। বাবা?   উঠতে ইচ্ছে করছিল না ওর। রান্নাঘর থেকে এসে দরজা খুলল জোছনা । বাবাই। পরনে ছাই রঙের বর্ষাতি। বাবার  হাতে  বাজারের ব্যাগ। ব্যাগটা নেয় জোছনা । তারপর দরজা বন্ধ করে।  সকালের দিকে বাবা হাঁটাহাঁটি করে, বাজারে যায়। শামা ওড়না ঠিক করে দ্রুত পা নামিয়ে বসে। মুখে   হাসি ফুটিয়ে তোলার চেষ্টা করে । বুকটা যদিও ভীষণ কাঁপছে। 
নাশটার টেবিলে বসে বাবা জিগ্যেস করল, কি রে মা, তোর মুখ অমন শুকনো দেখাচ্ছে কেন?
কই নাতে।  বলে সুজির বাটি থেকে বাবার প্লেটে এক চামচ সুজি তুলে দিল শামা।
ডাক্তার মাহমুদ কে ফোন করব? রুটি ছিঁড়তে ছিঁড়তে বাবা বলল।
সে রকম কিছু হয়নি তো ।  হলে পরে বলব। বলে শামার  কাপে চা ঢালে। ওর খিদে নেই। কেবল চা খাবে।  বাবার মুখটা কেমন বিষন্ন।  দু-মাস হল মা   দেশে নেই । গত এপ্রিল মাসে রিমা আপা দেশে এসে মাকে নিউজিল্যান্ডে নিয়ে গেছে। মার আরও মাস তিনেক ও দেশে থাকার কথা। সেজন্যই কি বাবা ইদানীং মন খারাপ করে থাকেন? টেলিফোনে অবশ্য মায়ের সঙ্গে কথা হয় দুবেলা। কিন্তু, তাতে কী? 
শামা চায়ে চুমুক দেয়। তারপর ছোট্ট শ্বাস ফেলে বলে, বাবা?
বল।
আজ কি তুমি সাভার যাবে?
না, মা। আজ ইলেকট্রিশিয়ান আসবে। রায়হানের ঘরের এসি নষ্ট। ওটা সারাতে হবে। রিমার ঘরের বাথরুমের  কল নষ্ট। ওরা সব আসছে। এখুনি সব ঠিকঠাক না করে রাখলে ... 
ও । তাহলে তুমি আমার পোগ্রামটা দেখ কিন্ত। মিস করো না। বলতে বলতে শামার বুকের ভিতর হিমহিম কুয়াশা ছড়িয়ে যায়। 
দেখব মা। 
শামা  ওর ঘরে  আসে । শরীরে বিজবিজে রাগ। কদিন ধরে শুক্লার ওপর ভীষণ রাগ হচ্ছে। কেন যে রাফির দিকে ঠেলে দিল শুক্লা। রাফির সঙ্গে দেখা হওয়ার আগে জীবন একরকম কেটে যাচ্ছিল।  এখন প্রতি পলে জ্বলে পুড়ে মরতে হচ্ছে। ঢাকা বিশ্ববিদ্যালয়ে শুক্লার সঙ্গে পড়ত সোসিওলজিতে । শুক্লার বড়দা  (অনিমেষদার)  বন্ধু রাফি ।  গত এপ্রিলে  শুক্লার জন্মদিনে রাফি এসেছিল ওদের ফ্রি স্কুল স্ট্রিটের বাড়িতে। চশমা পরা, লম্বা, শ্যামলা; নীল রঙের পাঞ্জাবি পরে ছিল। কেক-টেক খাওয়ার পর  রাফি কবিতা পাঠ করল: গলুইয়ে মাছের গন্ধ; মেঘলা একটি দিন/ মাছের গন্ধমাখা গলুইয়ের ওপর/
শহর ছাড়িয়ে গেলে যতটা জলজ আর অর্ধ-নগ্ন থাকা যায়/  সেরকম উবু হয়ে ছিলাম/ মেঘলা দিনের বিমর্ষ আলোয় আমারে প্রণতি জানায় শিবসার হাসিখুশি শুশুক ... শামার মুগ্ধতা ঠিকই টের পেয়েছিল শুক্লা। ওই রাফির মোবাইল নাম্বার দিল ... 
দশটার দিকে বেরিয়ে গেল শ্যামা।  রাফির দশটার মধ্যেই আরশী টিভিতে চলে আসার কথা। একসঙ্গে দুপুরে লাঞ্চ করার কথা। তারপর ইন্টারভিউ।  আরশী টিভির অ্যাসিসটেন্ট পোগ্রাম ডিরেক্টর সাদী ভাই রায়হান ভাইয়ের ছোটবেলার বন্ধু। রায়হান ভাইকে কথাটা জানিয়ে ইমেল করেছিল শামা। রায়হান ভাই কানাডা থেকে সাদী ভাইকে ফোন করেছিল। তার পরপরই  আরশী টিভিতে চাকরিটা হল শামার। ‘স্বাগতসন্ধ্যা’ নামে একটি সাক্ষাৎকারভিত্তিক অনুষ্ঠান উপস্থাপনা করে শামা । মিডিয়ার বিভিন্ন ক্ষেত্রের পরিচিত মুখের সাক্ষাতকার নেয়। দিক কয়েক আগে বুদ্ধিটা এল মাথায়। স্বাগতসন্ধ্যায়  রাফির একটা সাক্ষাতকার নেওয়ার জন্য সাদী ভাইকে রাজি করিয়েছে। রাফির কথা বাবাকে বলার সাহস নেই । রাফি কবি,  ডাক্তার, ইঞ্জিনিয়ার কিংবা সিএ-এমবিএ তো নয়, বাবাকে কী ভাবে বলে?  হাতে তেমন সময়ও নেই।  কানাডা থেকে রায়হান ভাই, নিউজিল্যান্ড থেকে রিমা আপুরা সব আসছে নভেম্বরে।  বাবা পাত্র দেখছেন। ওদিকে  শামার বান্ধবীদের সব টুপটাপ বিয়ে হয়ে যাচ্ছে। ভাবতেই বুকটা কেমন হিম হয়ে আসে। গতকাল বিকেলে ফোন করে শুক্লা ওর বিয়ের খবর দিল । শুনে শামা চটে উঠল।  তুই এখন সুখে ঘর করবি! আর আমি? কৃষ্ণবিহনে বিরহিনী রাধা ... 
আবদুর রউফ দুপুরে খাওয়ার পর শুয়ে পড়লেন। ঝিরঝির বৃষ্টিটা পড়েই যাচ্ছিল। আরামে ঘুমাবেন। কিংবা স্বপ্ন দেখবেন। ৬৫ তে পৌঁছে  শৈশবে ফিরে যেতে চান আবদুর রউফ। সে আশা খানিকটা মেটাতেই সাভারের  বংশীনদীর পাড়ে বাড়ি তুলেছেন। ১৯৯০ সালে কাঠাপ্রতি ৫ হাজার টাকায় বংশী নদীর পাড়ে কাঠা পাঁচেক নাবাল জমি কিনে রেখেছিলেন  । স্থানীয় এক বুড়ো মতন কেয়ারটেকার রেখে দেয়াল তুলে জমিটুকু ফেলে রেখেছিলেন।  একতলা টিনশেডের বাড়ি। এতকাল সংসারের চাপে ভুলেই গিয়েছিলেন শৈশব-কৈশরে বৃষ্টির শব্দ শুনতে ভালোবাসেন। বাড়ির সামনে পিছনে ছোট মতন বাগানও করেছেন।  বাগানে ডালিম আতা   বেল আর হরবরি গাছ ছাড়াও আছে
করমচা  হাসনাহেনা বেলি বঁইচি কাঁঠালচাপা আর মেহেদির ঝাড়। নদীর দিকে লোহার গেট। ঝিকাগাছের পাশ দিয়ে মাটির পথ ধরে   মিনিট পাঁচেক  হাঁটলেই  নদী। শহরের কাছাকাছি বলেই বংশী তার নির্মলতা খুইয়েছে বটে, তবুও তো বংশী নদীই। আবদুর রউফ  সে নদীর বাতাসে ঘ্রান নিয়ে ছেলেবেলায় ফিরে যান। বগুড়ার ধুনট উপজেলার  বাঙ্গালী নদীর পাড়ে নিমগাছি নামে এক গ্রামে  তাঁর জন্ম। বাঙ্গালী নদীতে ছেলেবেলায় কত ঝাঁপাঝাঁপি করেছেন। এতকাল পর সেই গ্রামে ফিরে যাওয়ার সব পথ রুদ্ধ হয়ে গেছে। বংশী নদীর পাড়ে বসে থেকে ছেলেবেলার গ্রামের তৃষ্ণা, নদীর তৃষ্ণা মেটান এই অবসরপ্রাপ্ত বৃদ্ধ।  
ঘুম ভাঙল বিকেলের আগেই । বৃষ্টিটা তখনও ছাড়েনি।  মুখহাত ধুয়ে  ড্রইংরুমে এসে বসলেন। জোছনা হিন্দি ছবি দেখছিল। বিরক্ত হয়ে রিমোট তুলে  নিয়ে চ্যানেল ঘোরালেন। আরশী টিভিতে ছোটদের অনুষ্ঠান হচ্ছে। চোখ বুজে গভীর আবেগে একটি দশ-বারো বছরের মেয়ে  নজরুলের গান গাইছে: আকাশে হেলান দিয়ে পাহাড় ঘুমায় ওই। মন দিয়ে গানটি শুনতে থাকেন আবদুর রউফ ।  খবর ছাড়া টিভি তেমন দেখেন না। বিশেষ করে  টিভির অগভীর কমেডি  নাটকগুলি আবদুর রউফ মোটেও সহ্য করতে পারেন না। যারা সংলাপ লেখে তারা  এত খেলো হয় কীভাবে?
জোছনা এসে একটা প্লেটে নিমকি আর এক কাপ আদা চা দিয়ে গেল চিনি ছাড়া।
শামার অনুষ্ঠান কাঁটায়-কাঁটায় ছটায়  শুরু হল। 
শামা একটা সাদা শাড়ি পরেছিল। শাড়িটা মমতাজের। আবদুর রউফ চিনতে পারলেন।  খোঁপায় বেলি ফুলের মালা জড়ানো  শামাকে ভারি সুন্দর দেখাচ্ছিল। শামা বলল, দর্শক,আজ আমাদের অতিথি তরুণ কবি ও নাট্যকার রাফি রেজা। বলে মিষ্টি হাসল। তারপর রাফির দিকে তাকিয়ে বলল, স্বাগতসন্ধ্যায় আপনাকে শুভেচ্ছা জানাচ্ছি।
রাফি মিষ্টি করে হাসল। 
চশমা পরা, লম্বা, তরুণ কবিকে খুঁটিয়ে খুঁটিয়ে  দেখলেন আবদুর রউফ  । গায়ের রং ঠিক বোঝা গেল না অবশ্য। কবির বসে থাকার ভঙ্গিটি ভারি নম্র। বোঝাই যায় ছেলেটি অতি বিনয়ী আর সজ্জন। বয়স আঠাশ-উনত্রিশ বছরের বেশি হবে না। সাদা কাজকরা পাঞ্জাবি পরে আছে।
তারপর শুনি, কী ভাবে শুরু হল-মানে কবিতা লেখার?
রাফি হাসল। বলল, আমি বগুড়ার এক প্রত্যন্ত গ্রামের ছেলে। কৈশরে করতোয়া নদীতে ঝাঁপাঝাঁপি করতাম। একদিন।  সাঁতার কাটছিলাম। হঠাৎ মেঘ করে এল তারপর ঝেঁপে বৃষ্টিও এল। তখন গাঙ শুশুকের মতো আমার মনে কিছু  কথা ভেসে উঠল । আমার যদ্দূর মনে হয় ওটাই শুরু। 
কথাগুলি আবদুর রউফ মন দিয়ে শুনলেন। তাঁর নিজের জীবনের সঙ্গে কোথাও যেন মিলে যায়।  চশমা খুলে ফতুয়ার এক কোনা দিয়ে  কাঁচ মুছে নিলেন। তারপর  সামান্য ঝুঁকে বসলেন। চমৎকার করে কথা বলে তো ছেলেটি। 
শামা বলল, তারপর?
তারপর বুকের ভিতরে কবিতার ঘোর নিয়ে এলাম শহর ঢাকায় ।  জাহাঙ্গীরনগর বিশ্ববিদ্যালয়ে ভর্তি হলাম পুরাতত্ত্বে। আমি ভাগ্যবান। অগ্রজ কবিদের নিরন্তর আর্শীবাদ পেয়েছি। তাঁরা আমায় প্রভূত উৎসাহ দিয়েছেন। আমার কবিতা তাদের আর্শীবাদেই পত্রিকায়  ছাপা হয়েছিল। এ প্রসঙ্গে বিশেষ করে কবি মোহন রায়হান-এর কথা না বললেই না ।  
বাহ্, কবিটি ভালো মানুষ তো! আবদুর রউফ মৃদু হাসলেন।  এ যুগের ছেলেছোকড়ারা তো সচরাচর কৃতজ্ঞতা প্রকাশ করে না। 
আরও কিছু কথা হল। এরই এক ফাঁকে ফোন এল। কবি মোহন রায়হান। কবি বললেন, শোনেন, নাফিসা রউফ (শামার ভালো নাম) রাফির কবিতা পড়ে আমি সত্যি সত্যিই মুগ্ধ হয়েছিলাম বলেই ওকে স্নেহ করতাম, এখনও করি ...
শামা কেঁপে উঠল। 
এবার ফোন এল দুবাই থেকে। শরীফউদ্দীন নামে   একজন প্রবাসী বাংলাদেশি জানতে চাইলেন, বাংলাদেশে সারা বছর বই তেমন বিক্রি হয় না। অথচ ফেব্রুয়ারি মাস এলেই বইমেলায় ভিড় লেগে থাকে। এ ব্যাপারে আপনার মতামত জানতে চাই। 
রাফি বলল, যারা বই পড়েন তারা কিন্তু বছরভরই বই কেনেন। তবে বইমেলায় যারা ভিড় করে তাদের  বেশির ভাগই অবশ্য বছরে একবারই, মানে, ওই ফেব্রুয়ারি মাসই বই  কেনেন। এতে অবশ্য দোষ দেওয়া যায় না। কেননা, পৃথিবীর কোনও সমাজেই শতকরা ১০০% মানুষ সারা বছর ধরে বই কিনে পড়ে না।
আবদুর রউফ মাথা নাড়লেন। জোছনা আরেক কাপ চা দিয়ে গিয়েছিল।  চায়ে চুমুক দিলেন। আবদুর রউফ ছোটবেলা থেকে বই পড়তে ভালোবাসেন  । তারপর পড়াশোনার চাপ, সংসারের ঝুটঝামেলা আর  চাকরির ব্যস্ততায় বই পড়া কমে গিয়েছিল। এখন আবার বই পড়ছেন। বংশী নদীর পাড়ের বাড়িতে ছোট একটা  লাইব্রেরি করেছেন । এখন তো কোনও কোনও দিন ও বাড়িতে বসে প্রায় সারাদিনই বই পড়ে কাটে। 
শামা জিগ্যেস করে, বর্তমান বাংলাদেশজুড়ে যে এত দুর্যোগ এত অন্ধকার তার কি কারণ  বলে আপনার মনে হয়?
রাফি হাসল। বলল, কারণ তো একটাই। তা হল আমরা আমাদের ইতিহাস-ঐতিহ্য থেকে বিচ্ছিন্ন হয়ে পড়া। এদেশের মহান কৃষ্টি-সংস্কৃতি সম্বন্ধে সচেতন হলে কি দুনীর্তি সম্ভব? বাংলার ভাব, বাংলার  ঐতিহ্য একান্তই মানবিক।  বাউল গানের পঙতিতে-পঙতিতে তার কি প্রমাণ নেই? আপনিও জানেন যে আছে। বাংলার বাউলের সাদাসিদে জীবন, তাদের গভীর তত্ত্বদর্শন কি বাঙালির আদর্শ নয়? অথচ বাঙালির শিকড় যে বাউলদর্শন, সেই  বাউলিয়ানা থেকে বিচ্যূতিই আমি মনে করি বর্তমান বাংলাদেশের অর্ন্তগত দৈন্যকে প্রকট করে তুলেছে।  
আবদুর রউফ মাথা নাড়লেন। এই তরুণ কবিটি ঠিকই বলেছে। পঁচিশ বছর বয়সে আবদুর রউফ মুক্তিযুদ্ধে অংশ নিয়েছেন। স্বাধীনতার পর দীর্ঘকাল সরকারী ব্যাংকে চাকরি করেছেন। এদেশের ব্যাংকিং খাতের কেউ কি বলতে পারবে  আবদুর রউফ দুর্নীতিবাজ? না। কেন? ওই একই কারণে। আবদুর রউফ  কখনও বাংলার ইতিহাস-ঐতিহ্য থেকে বিচ্ছিন্ন হয়ে পড়েননি। উত্তরার এই বাড়ি,  বংশী নদীর পাড়ের জমি- সবই তিলতিল করে কষ্টের টাকায় কেনা। (সাভারের বাড়ি তোলার সময় অবশ্য  গতবছর রায়হান আর রিমা মিলে লাখ পনেরো টাকা দিয়েছিল।) 
এ বাড়িতে বাবা ও মেয়ের একটি প্রিয় জায়গা আছে। দোতলার বারান্দা। পাশাপাশি বেতের চেয়ারে বসে বাবাতে মেয়েতে  বসে কথা হয়। শামা আজ বাবাকে রাফির ব্যাপারটা খুলে বলবে ঠিক করেছে। তারপর যা হবার হবে। 
কাঁপা কাঁপা গলায় শামা বলল, বাবা আজ তোমার অনুষ্ঠান কেমন লাগল?
ভালোই। কবিটি বেশ। কই থাকে রে?
পুরনো ঢাকায়। বকশিবাজারে একটা মেসে।
আচ্ছা। তা কবির দেশের বাড়ি কই?
তোমার মামা বাড়ির কাছে। 
বগুড়া?
হ্যাঁ। রাজাপুর। 
ছেলেবেলায় হায়ারে ফুটবল খেলতে গিয়ে রাজাপুর প্রাইমারি স্কুলে পা ভেঙেছি। নাইনটিন সিক্সটি ফাইফ,  এপ্রিল এইটথ। 
বাবাকে থামিয়ে দেওয়া দরকার।  নইলে এখুনি ছেলেবেলার গল্প শুরু করবে । শামা চট জলদি বলল, শোনো না বাবা। কবি রাফি রেজার সঙ্গে আমার পরিচয় শুক্লাদের বাড়ি।  উনি  শুক্লার বড় ভাই অনিমেষদার  বন্ধু।
আচ্ছা।
এবার ছোট্ট মিথ্যে বলল শামা। কয়েক দিন আগে শুক্লাই বলল রেজাদা এত ভালো কবিতা লিখেন, আর লোকে জানলই না। তুই তোর অনুষ্ঠানে রেজাদাকে একবার ডাক না। 
আবদুর রউফ  দীর্ঘশ্বাস ফেললেন। তাঁর এই ছোট মেয়েটা একেবারেই অন্যরকম। রবীন্দ্রসংগীত শুনতে ভালোবাসে। মোবাইল ব্যবহার করতে অস্বস্তি হয়। ঘরোয়া। মায়ের কাছে রান্নাবান্না শিখেছে। শামার ঘরে এসি নেই। ওদিকে বড় ছেলে রায়হান কখন ইঞ্জিনিয়ারিং পাস করল, কখন বাইরে চলে গেল, কখন মনট্রিলে সেটেল করল, টেরই পাওয়া গেল না। বড় মেয়ে রিমাও ঢাকা ইউনিভারসিটিতে ফামার্সিতে পড়েছে। শামা পড়ল ঢাকা বিশ্ববিদ্যালয়ে সোসিওলজি নিয়ে । আবদুর রউস জিজ্ঞেস করলেন, তা তরুণ কবিটি কবিতা লেখা ছাড়া আর কি করে রে?
শামার বুক ঢিপঢিপ করছিল। আমতা আমতা করে বলল, করে মানে ...ইয়ে ... উনি তো  একটা কবিতাপত্রিকা বের করেন । নাম: ‘বঁইচি’।  উনি তো কবি বাবা। করবেন আর কী।  তাছাড়া ঢাকার থিয়েটার গ্রুপের জন্য নাটকও লিখেন । তবে  টিভির জন্য পচা নাটক লেখেন না। একবার এক  প্রযোজক ওনাকে বেসরকারি একটা টিভি চ্যানেলে ধারাবাহিক নাটক লেখার জন্য অনেক টাকা অফার করেছিল । কবি সে প্রস্তাব ফিরিয়ে দিয়েছেন। আর ...আর ...  গ্রাম আর নদীর প্রতি খুব টান কবির। শৈশব-কৈশরের গ্রামে ... নদীতে ফিরে যেতে চান। 
হুমম। ছোট করে শ্বাস ফেললেন আবদুর রউফ। তিনিও গ্রামেরই ছেলে। স্বাধীনতার পর পর  গ্রাম থেকে শহরে এসেছেন। পুরনো ঢাকার বাংলা বাজারে একটা মেসে থাকতেন। তারপর অনেককাল গ্রামে যাওয়া হয় না। ধীরে ধীরে কংক্রিটের শহরটি কেমন গ্রাস করে ফেলেছে তার মাটির মন, মাটির সত্তা। বংশী নদীর পাড়ে গেলে আজকাল যেটুকু শান্তি পান। শৈশবের গ্রামে  ফিরে যেতে চান আবদুর রউফ । তরুণ কবি নিয়ে যেতে পারবে তাঁর হারানো শৈশবে।  এই সমস্ত ভেবেই তিনি বললেন, মানুষের যা করতে  ভালো লাগে তাকে তাই করতে দেওয়া উচিত। আমরা ধরে বেঁধে ভুল মানুষ কে ভুল জায়গায় বসিয়ে দিই, এতে সভ্যতা তার স্বাভাবিক গতি  হারায়। যে কারণে সভ্যতার সঠিক বিকাশ আজও হল না। 
‘বাবা আমি একটু আসছি’ -বলে শামা উঠে দাঁড়াল। তারপর প্রায় দৌড়ে ঘরে চলে আসে। বুকের ভিতর লোনা কান্নার জল উথলে উঠেছে।  অন্ধকার ঘর। বিছানায় উপুর হয়ে অনেকক্ষণ ধরে  কাঁদল শামা। অনেক ক্ষণ ...  তারপর মুখচোখে পানি ছিটিয়ে বাবার কাছে  ফিরে এল। আবদুর রউফ বললেন, রাফি ছেলেটাকে কাল সকালে আসতে বল। আমরা বংশী নদীর পাড়ে  যাব। সারাদিন থাকব। তুই আর জোছনা রান্না করবি। সকাল সকাল পৌঁছলে নদীর টাটকা মাছ পাওয়া যাবে। টাকি মাছের ভর্তা করিস। 
শামা চুপ করে থাকে। 
একটু আগে আবার বৃষ্টি শুরু হয়েছে। নারকেল পাতায় ঝিরঝির বৃষ্টির শব্দ। শামা কান পেতে শোনে । নীচের বাগান থেকে ভিজে মাটির গন্ধ উঠে আসে। বড় রাস্তায় ভারী একটা  ট্রাক চলে যায় ইপিজেডের দিকে ...
এখন যা। শুয়ে পড়, অনেক রাত হয়েছে।  
শামা উঠে দাঁড়ায়। ঠিক ঘরে যায় না।  দরজার কাছে দাঁড়িয়ে থাকে। ... বাবা টেলিফোনে কথা বলছে ... হ্যাঁ, মমতাজ। আরে শোনোই না ... আজ কি হয়েছে। শামার বিয়ের ঠিক করে ফেলেছি। হ্যাঁ ... হ্যাঁ ভালো ছেলে। না ছেলের সঙ্গে সামনাসামনি এখনও কথা হয়নি  । কাল কথা হবে নদীর পাড়ে ... আরে বংশী নদীর পাড়ে ... অন্ধকারে মধুবর্ষণ হয় শামার কানে ...
 

                    