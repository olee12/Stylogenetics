গল্প: আরাফা



                        ১৯৯৪ সালে কায়রো শহরের একটি সরু গলির ভিতরে ধর্মান্ধ আততায়ীরা ঝাঁপিয়ে পড়ে নাগিব মাহফুজ-এর  ঘাড়ের ওপর ছুরি চালিয়েছিল। ৮২ বছর বয়েসি লেখক  প্রাণে বেঁচে গেলেও ডান হাতের নার্ভ ক্ষতিগ্রস্থ হয়েছিল । তারপর থেকে   দিনে কয়েক মিনিটের বেশি লিখতে পারেন না সাহিত্যে নোবেল পুরস্কার বিজয়ী এই মিশরীয় কথাশিল্পী। এই বয়েসেও কত কি লেখার আছে। লিখতে না পারার জন্য এক ধরনের হতাশা আর আক্ষেপ ঘিরে থাকে।  
ওই ভয়ানক দিনটির কথা আজও মনে আছে নাগিব মাহফুজ-এর । 
দুপুরের দিকে লেখার টেবিলে বসে ছিলেন। জানালায় ১৯৯৪ সালের রোদ। জানলার নীচের রোদ ঝলমলে  মূখর গলি। আড়মোড়া ভাঙলেন নাগিব মাফফুজ। আজ আর লিখতে ইচ্ছে করছে না ... বরং ক্যাফেতে যাওয়া যাক। আলীবাবা ক্যাফেতে  বন্ধুরা  আছে; আবু হাদীদ, এহসাম শারাফ, ইয়েহিয়া আবদেল আজীজ।  এরা সবাই  অবসরপ্রাপ্ত ;  সারাদিন আলীবাবা ক্যাফেতে আড্ডা মারে। 
নাগিব মাহফুজ উঠে দাঁড়ালেন। 
গলিতে ঝরঝরে রোদ। ডান পাশে একটি পুরনো তিনতলা বাড়ি। সেই বাড়ির  ছায়া পড়েছে গলিতে । বাঁ পাশে একটি দোতলা বাড়ি। দোতলার বারান্দার রেলিংটি বাদামী রঙের কাঠের ওপর কারুকাজ করা। গলির দেওয়ালে কালো কালিতে আরবিতে ‘সমাজ বদল’, ‘নিপাত যাও’ ইত্যাদি  শ্লোগান লেখা । শ্লোগানের পাশে  রাজনৈতিক নেতার পোস্টার সাঁটা। ম্লান হাসলেন নাগিব মাহফুজ। ১৯৮৮ সালে নোবেল পুরস্কার পাওয়ার পর এক ইতালিয়ান সাংবাদিক প্রশ্ন করেছিলেন: মিশরের প্রেসিডেন্ট হোসনি মুবারক সম্বন্ধে আপনার মতামত কি?  বৃদ্ধ কথাশিল্পী তখন বলেছিলেন, Hosni Mubarak ... his constitution is not democratic, but he is democratic. We can voice our opinions now. The press is free... সেই কথা মনে পড়ে যেতে এখন হাসি পেল। গলিতে ছোট একটি  ছেলে সাইকেল চড়ে পাশ কাটিয়ে গেল । নিমিষে শৈশবে ফিরে গেলেন নাগিব মাহফুজ ... হাতের বাঁ দিকে একটা পিতলের তৈজসপত্রের দোকান। দোকানে  লাল হলুদ সবুজ জরি ঝুলছে। দোকানের সামনে একটা চেয়ার। চেয়ারের ওপর  একজন  বৃদ্ধ বসে । নাগিব মাহফুজকে  দেখে মাথা নাড়ল বৃদ্ধ। প্রায়ই দেখা হয়ে যায়। যদিও এরা সাহিত্য পড়ে না। তা সত্ত্বেও নাগিব মাহফুজকে চেনে। ১৯৮৮ সালে নোবেল  পুরস্কার পাওয়ার পর খবরের কাগজে ছবি ছেপে আসছে।  পাশে পনির নিয়ে বসেছে একজন  মাঝবয়েসি লোক। মাছি ভন ভন করছে।  পাখা হাতে মাছি তাড়াচ্ছে লোকটা। কালো বোরখা পরা মহিল উবু হয়ে বসে পনির বাছাই করছে। মহিলার কোলে শিশু।  মাথায় লাল ফেজটুপি  টুপি আর সবুজ জোব্বা পরা একজন বৃদ্ধ লাঠিতে ভর দিয়ে হাঁটছেন। কি নাম ভদ্রলোকের?  ইমাদ বদর আল দিন? না নাবিল আবদেল্লা এল আরাবি? একজন যুবক দ্রুত হেঁটে যাচ্ছে। মাথায় বড় একটা ডালায় রুটি ।
কত বছর ধরে দেখছি এসব?
আমার বয়স ৮২ বছর হল। এরাই আমার লেখায় উঠে এসেছে। কখনও নাপিত আব্বাস, কখনও ক্যান্ডি বিক্রেতা কামিল চাচা, কখনও ক্যাফে মালিক খিরসা ... এসবই লেখায় উঠে আসে বলে  ইউরোপের লোকে বলে মিশরের বালজাক।  
নাগিব মাহফুজ দীর্ঘশ্বাস ফেললেন। 
কী ভাবে কেটে গেল ৮২ বছর!
গলিতে কে যেন অনুসরণ করছে বলে মনে হল।  মনের ভুল ? পিছন ফিরে তাকালেন। রোদ ভর্তি গলির ভিতর সেই মাথায় লাল ফেজটুপি  টুপি আর সবুজ জোব্বা পরা  বৃদ্ধ লাঠিতে ভর দিয়ে হেঁটে যাচ্ছেন । কাল রাত্রে অদ্ভূত এক স্বপ্ন দেখেছেন নাগিব মাহফুজ।  আলীবাবা ফ্যাফে ভর্তি ঝাঁক ঝাঁক মাছি ভন ভন করছে । অস্বস্তিকর গুঞ্জন। আবু হাদীদ ক্যাফের বাইরে দাঁড়িয়ে আছে। হাতে পতাকা। ট্র্যাফিক পুলিশের মতো পতাকা নেড়ে ক্যাফের ভিতরে যেতে নিষেধ করছে। 
কি এর মানে?
সম্প্রতি সালমান রুশদীর বিতর্কিত বইটির জন্য ইরানের ধর্মীয় নেতা আয়াতুল্লাহ খোমেনি রুশদীর বিরুদ্ধে ইরানি নেতা খোমেনি মৃত্যু পরোওয়ানা জারী করেচেন।  অথচ খোমেনির  অধিকার নেই রায় দেবার। এটি ইসলামী  পন্থা নয়। ইসলামী নীতি অনুযায়ী অভিযুক্ত ব্যাক্তির সামনে দুটি পথ খোলা থাকে। তওবা এবং শাস্তি। রুশদীকে সেই সুযোগ দেওয়া হয়নি। কাজেই   খোমেনি বিপদজনক অবস্থায় রয়েছেন। অবশ্য স্বাধীন মত ব্যক্ত করার অধিকার রুশদীর রয়েছে।  এ কথা বলায় মিশরসহ আরব বিশ্বের ধর্মান্ধরা ক্ষেপে উঠেছে ... অবশ্য রুশদী যে স্যাটানিক ভার্সেস বইতে ইসলামকে অপমান করেছেন। সে কথাও বলেছেন নাগিব মাহফুজ। মোল্লারা কানে তোলেনি। স্বাধীন মত ব্যক্ত করার অধিকার রুশদীর রয়েছে ...এ কথায় ধর্মান্ধরা ক্ষেপে উঠেছে।
অবশ্য দীর্ঘদিন ধরেই ধর্মান্ধদের ‘মৃত্যু তালিকায়’ আছেন নাগিব মাহফুজ ... 
১৯৫৯ সালে লেখা  ‘চিলড্রেন অভ গ্যাবেলাভি’ (Children of Gebelawi  ) উপন্যাসটি মিশরে নিষিদ্ধ করা হয়েছিল। সেই  ‘বিতর্কিত’ বইটির কথা এখন আবার তুলছে ধর্মান্ধরা।  ‘ 
নাগিব মাহফুজ দীর্ঘশ্বাস ফেললেন। 
আমি মনে করি ‘চিলড্রেন অভ গ্যাবেলাভি’  লিখে আমি আমার দায়িত্ব পালন করেছি।  গ্যাবেলাভি এবং তাঁর চার সন্তানের উপাখানের ভিতরে মানবসমাজের বৈপ্লবিক বিকাশের বিষয়টি আলোচনা করেছি। দীর্ঘদিন আগে গ্যাবেলাভি উষর মরুভূমিতে একটি প্রাসাদ নির্মান করেছিলেন। গ্যাবেলাভি-র বংশধর সাধারণ মিশরীয়। তারা গলিতে বাস করে। গলি থেকে  পূর্বপুরুষ গ্যাবেলাভি -র প্রাসাদ দেখা যায়।  যখনই তার কোনও সন্তান নিজেকে  বিপন্ন এবং অপমানিত মনে করে তখন সে   মরুভূমির পূর্বপুরুষের  প্রাসাদ দেখিয়ে বলত, ঐ যে আমাদের পূর্বপুরুষের প্রাসাদ। আমরা সবাই তাঁরই সন্তান। আমাদের তাঁর সম্পদের ওপর অধিকার আছে। তাহলে আমরা কেন না খেয়ে আছি? আমরা কি করেছি?  ... গ্যাবেলাভি -র  বংশধরেরা পরস্পরের সঙ্গে সংঘাতে  লিপ্ত। ... আসলে ‘ চিলড্রেন অভ গ্যাবেলাভি’ হল  রিফা কাশিম এবং আরাফার রূপকধর্মী কাহিনী । রূপক-কেননা,  ‘ চিলড্রেন অভ গ্যাবেলাভি’ তে  (মুসা) রিফা  (ইশা ) কাশিম  (মোহাম্মদ) এবং আরাফা (বিজ্ঞান) । রূপকধর্মী  উপন্যাসটির বিষয়  বিপ্লব এবং বিপ্লবের প্রতিবন্ধকতা। গ্যাবেলাভি-র বংশধরেরা সামাজিক রাজনৈতিক এবং অর্থনৈতিক বৈষম্যের বিরুদ্ধে লড়াই করছে। গাবাল রিফা কাশেম এবং আরাফা -এই চারজন চারটি বিপ্লবী আন্দোলনের নেতা। এরা ইহুদি খ্রিস্টান ইসলাম এবং বিজ্ঞানের প্রতীক । এরা প্রত্যেকেই সমতা ও উন্নয়ন ভিত্তিক নতুন যুগের আশা দেখিয়েছিল। প্রাথমিক সাফল্যের পর সে আশা অবশ্য নিরাশায় পর্যবেশিত হয়েছে। কাজেই নতুন বিশ্বাসের জন্ম হয়েছে,  নতুন বিপ্লবের প্রয়োজন হয়েছে। বারবার এই প্রক্রিয়াই পুনরাবৃত্তি । যে কারণে ‘চিলড্রেন অভ গ্যাবেলাভি’ সম্বন্ধে জনৈক ইউরোপীয় সমালোচক লিখেছেন, The novel’s refrain that humans are cursed to forget the lessons of the past and forced to relearn them continually through hardship reveals a deeply pessimistic worldview that calls into question the very suggestion that injustice can be ameliorated through revolution against the existing order by individuals who are so enmeshed in this order that they personify its values even in rebellion. ‘চিলড্রেন অভ গ্যাবেলাভি’-র কেন্দ্রীয় চরিত্র আরাফা (বিজ্ঞান) ... 
অবশ্য তিনটি ধর্ম দাবি করে আরাফা আমাদের সম্প্রদায়ের । অথচ এরা আবার  ‘আরাফা’ কে ভয় করে।  উপন্যাসটির গূঢ় অর্থ আরব বিশ্বের মোল্লারা বুঝেনি। ১৯৫৯ সালে বইটি  প্রকাশের পর  মিশর সরকার ধর্মান্ধদের বিরাগভাজন হওয়ার আশঙ্কায় বইটি নিষিদ্ধ করে। অথচ,  An allegory is not meant to be taken literally. হায়! There is a great lack of comprehension on the part of some readers. দীর্ঘশ্বাস ফেলে হাঁটতে থাকেন  ৮২ বছর বয়েসি লেখক । 
সামনে ডান দিকে একটা ইঁট বিছানো সরু গলির মুখ। প্রায়ই আলীবাবা ক্যাফেতে যেতে এই শর্টকাট পথ ধরেন নাগিব মাহফুজ। আজ গলিতে পা রেখেই গা ছমছম করে উঠল। সকাল থেকে অদ্ভূত এক অনুভূতি দেহমন গ্রাস করে আছে । কাল রাতে দেখা বিচিত্র স্বপ্নের কথা মনে পড়ল। প্রাচীন মিশরের সপ্তম রাজবংশের ফারাও রাহোটেপ আততায়ী হাতে আহত হওয়ার আগে স্বপ্নে  মাছি দেখেছিলেন। সে কথা মনে পড়তেই মনে পড়তেই গা শিরশির করে উঠল। আজ সকাল থেকেই কেবলি মনে হচ্ছে গলির ভিতর কোথাও আততায়ী ওত পেতে আছে।  সরকার অবশ্য পুলিশী নিরাপত্তার ব্যবস্থা করেছে। আজকে অবশ্য কাউকে দেখা গেল না। আশেপাশে পুলিশ সাদা পোশাকে থাকার কথা। একজন কালো জোব্বা পরা মাঝবয়েসি লোক হেঁটে আসছে। পুলিশের লোক? ঠিক তখনই  পিছন থেকে  পায়ের শব্দ হল ... পিছন ফিরে তাকাতেই সামনের লোকটা ঝাঁপিয়ে পড়ল। ভীষণ চমকে উঠলেন নাগিব মাহফুজ । পরক্ষনেই  কন্ঠনালীর কাছে তীব্র যন্ত্রণা। ফিনকি দিয়ে রক্ত ঝরেছিল ... হিম-অন্ধকার গ্রাস করেছিল।  
আক্রমনকারী ধর্মান্ধদের হাতে কি অস্ত্র ছিল ঠিক বোঝা যায়নি। 
পরে জেনেছিলেন ... ওদের হাতে ক্ষুরধার ছুরি ছিল ...  
নাগিব মাহফুজ দীর্ঘশ্বাস ফেললেন।
অতীতে ফিরে  ঝিমুনি এসে গেছিল। 
এখন দুপুর। এই মুহূর্তে জানালার পাশে একটা ইজি চেয়ারে বসে আছেন। আজকাল সারাদিন এখানেই বসে থাকেন। জানালায় রোদ থাকে অপরাহ্ন  অবধি।
কে যেন ঘরে ঢুকল।  
পায়ের শব্দে চমকে উঠলেন নাগিব মাহফুজ। 
সালাম। 
নাগিব মাহফুজের  দৃষ্টিশক্তি ক্ষীন হয়ে এসেছে। মুখ তুলে দেখলেন নাবিল হাবিব এসে দাঁড়িয়েছে। 
সালাম। নাগিব মাহফুজ ক্ষীন এবং দূর্বল কন্ঠে বললেন। 
বৃদ্ধ নাবিল হাবিব নাগিব মাহফুজের  আইনজীবি   । এখন অবশ্য সচিব-এর দায়িত্ব পালন করছেন। বহুদিন ধরে বিপদ-আপদে পাশে আছেন নাবিল হাবিব । হাসপাতালেও পাশে ছিলেন। ধর্মান্ধদের আক্রমনের পর থেকে সশস্ত্র  দেহরক্ষী ব্যবস্থা করেছেন  নাগিব মাহফুজ।   এখন আর সবাই আগের মতো নাগিব মাহফুজের সঙ্গে দেখা করতে  পারে না। নাগিব মাহফুজের সঙ্গে কারও কোনও প্রয়োজন থাকলে প্রথমে নাবিল হাবিব-এর সঙ্গে যোগাযোগ করে । 
বল কি বলবে? 
নাবিল হাবিব  বললেন, রবার্ট ফিস্ক ফোন করেছিলেন। তিনি আপনার সঙ্গে একবার দেখা করতে চান।
ওহ্,  রবার্ট ফিস্ক । মানে,  ব্রিটেনের দি ইন্ডিপেন্ডেন্ট পত্রিকার বর্ষীয়ান সাংবাদিক?
মাথা নাড়লেন নাবিল হাবিব।
রবার্ট ফিস্ক কে চেনেন নাগিব মাহফুজ । বছর দশেক আগে একবার দৈনিক আল আহরাম পত্রিকা অফিসে দেখা হয়েছিল।  রবার্ট ফিস্ক ইউরোপীয়ান হলেও ব্যতিক্রমী । মধ্যপ্রাচ্যের জন্য যথেস্ট দরদ আছে। তাঁর সঙ্গে দেখা করাই যায়। তবে সাক্ষাৎকার এখন আর কাউকে দেন না।  নোবেল পুরস্কার পাওয়ার পর অন্তত ১২৫ বার সাক্ষাৎকার দিয়েছেন। ভীষণ ক্লান্ত হয়ে পড়েছেন। সাংবাদিকদের কত যে প্রশ্ন। যেমন, আপনি তো  গল্প লেখেন। তা গল্প আপনি কোথায় পান? নাগিব মাহফুজের উত্তর, সবখানে। ঘরে। রাস্তায়। কাজের জায়গায়।   ব্যক্তি স্বাধীনতা  এবং কর্তৃত্বপরায়ন রাষ্ট্রের মধ্যে যে চিরন্তন  দ্বন্দ -সে সম্পর্ক সম্বন্ধে আপনার ধারণা কি? নাগিব মাহফুজ বলেছিলেন,  I defend both the freedom of expression and society's right to counter it. I must pay the price for differing. It is the natural way of things.এসব কথা স্মরণ করে নাগিব মাহফুজের জিজ্ঞেস করলেন, জনাব ফিস্ক কি আমার সাক্ষাৎকার চান?
নাবিল হাবিব মাথা নেড়ে বললেন, না,না। তিনি  আপনার সঙ্গে দেখা করতে চান। দু’দিনের জন্য বৈরুত থেকে কায়রো এসেছেন।
ঠিক আছে। তাঁকে আসতে বল। 
রবার্ট ফিস্ক এলেন। তখন বিকেল। 
ভরাট লালচে মুখ। পাতলা পাকা চুল। চোখে  ছোট্ট রূপালি ফ্রেমের চৌকো চশমা। অমায়িক ভদ্রলোক। নাগিব মাহফুজের দৃষ্টিশক্তি আজকাল ঝাপসা।  তবুও  বোঝা যায় ব্রিটিশ সাংবাদিক ধূসর কোট আর নীল শার্ট  পরেছেন আজ। 
রবার্ট ফিস্ক জিজ্ঞেস করলেন, আপনি ভালো আছেন তো?
নাগিব মাহফুজ বললেন, এই চলে যাচ্ছে। আল্লাহর ইচ্ছায়।  আপনি?
আমি ভালো। 
বসুন। 
রবার্ট ফিস্ক চেয়ার টেনে নিয়ে বসলেন। তারপর জিজ্ঞেস করলেন, মধ্যপ্রাচ্যে এত অশান্তি ...এত রক্তপাত। তারপরও আপনি হতাশাবাদী নন তো?
নাগিব মাহফুজ হাসলেন। বড় ম্লান সে হাসি। বললেন, আমার এ বয়েসে হতাশ হওয়া সম্ভব কি? বলে ঘোলা চোখে সকৌতূকে ব্রিটিশ সাংবাদিকের দিকে তাকালেন। 
রবার্ট ফিস্ক বললেন, আপনি তো এক দীর্ঘ জীবন কাটালেন ... না? 
হ্যাঁ। আমার জন্ম ১৯১১ সালে ।
ডিসেম্বর মাসে সম্ভবত?
হ্যাঁ। ১১ ডিসেম্বর।
হ্যাঁ। হ্যাঁ। মনে পড়েছে ১১ ডিসেম্বর।
ব্রিটিশ সাংবাদিক এবং মিশরীয় লেখকের মধ্যে এ রকম আরও কথা হয়। অপরাহ্নের আলো মুছে সন্ধ্যা হয়ে আসে। নীল নদটি বৃদ্ধ লেখকের বাড়ির কাছেই। সেই নদের পাড় থেকে নোনতা হাওয়া ভেসে আসে । লেখকের জানালায় ঝাপটা মারে ... নাবিল হাবিব রূপার ট্রেতে কফি নিয়ে আসেন। রবার্ট ফিস্ক কফি কাপ তুলে নিয়ে চুমুক দেন। আগে দিনে শত কাপ কফি খেলেও নাগিব মাহফুজ আজকাল আর কফি খান না। আজকাল খিদে অনেক কমে গেছে। রবার্ট ফিস্ক চুরুট ধরালেন । আজ সকালে কায়রো এয়ারপোর্টে কিনেছেন। 
... চুরুটের গন্ধে শৈশবে ফিরে যান বৃদ্ধ লেখক ... 
প্রতিবেশি বৃদ্ধ জাহি আববাস আবদেল চুরুট খেতেন। সেই গন্ধ ফিরে আসে। বৃদ্ধ জাহি আববাস আবদেল ছিলেন অন্ধ। রেলওয়েতে চাকরি করতেন। অবসর জীবনে নিঃসঙ্গ বৃদ্ধ বারান্দায় বসে থাকতেন। পায়ের  শব্দে চিনতেন। কে যায়, কে আসে। চমৎকার কোরান তেলওয়াৎ করতেন ...  আর  চুরুট খেতেন। ব্রিটিশ সাংবাদিকের চুরুটের গন্ধে সেই গন্ধ ফিরে আসে ... 
রবার্ট ফিস্ক গম্ভীর স্বরে বললেন, আমি আপনার কাছে একটা কথা জিজ্ঞেস করতে এসেছি মি: মাহফুজ।
জ্বী। বলুন। এই বয়েসে কেউই বিস্মিত হয় না, তবু নাগিব মাহফুজ বিস্মিত হলেন। 
রবার্ট ফিস্ক বললেন, আপনি দীর্ঘ এক জীবন কাটালেন। জীবনে অনেক বিচিত্র অভিজ্ঞতা হল , সেই অভিজ্ঞতা থেকে  লিখলেন। তো আপনার কাছে সব চেয়ে প্রিয় ও পবিত্র শব্দ কি?
বৃদ্ধ ব্রিটিশ সাংবাদিকের  সৌম্য মুখের দিকে কিছুক্ষণ তাকিয়ে থাকলেন। তারপর বললেন, আরাফা। 
ওহ্ । আরাফা! মানে বিজ্ঞান?
হ্যাঁ। 
যার কথা আপনি আপনার বিখ্যাত ‘চিলড্রেন অভ গ্যাবেলাভি’ তে  উল্লেখ করেছেন? রবার্ট ফিস্ক-এর কন্ঠস্বর উষ্ণ হয়ে ওঠে । 
হ্যাঁ। মাথা নাড়লেন নাগিব মাহফুজ। তারপর বললেন, আমি বিশ্বাস করি,  সমাজে বিজ্ঞানের স্থান অনিবার্য। ঠিক একটা নতুন ধর্মের মতোই । অবশ্য বিজ্ঞান কখনোই ধর্মীয় মূল্যবোধের বিরোধী নয়। বিজ্ঞানকে প্রত্যাখান করার অর্থ সাধারণ মানুষের  ভাগ্য নিয়ে ছিনিমিনি খেলা। কেননা, এক মাত্র আরাফাই (বিজ্ঞান) সাধারণ মানুষের ভাগ্য বদলে দিতে পারে। আমাদের সময়ে সাধারণ খেটে খাওয়া মানুষের ভাগ্য বদলে দেওয়াটাই সবচে জরুরি বলে আমি মনে করি । এই কথাই আমি ‘চিলড্রেন অভ গ্যাবেলাভি’ তে বলতে চেয়েছি। 
দিন শেষের আলোয় রবার্ট ফিস্ক অপলক চোখে সমকালীন বিশ্বের অন্যতম শ্রেষ্ঠ জ্ঞানবৃদ্ধের অপূর্ব সুন্দর মুখটির দিকে তাকিয়ে রইলেন । 
  তথ্যসূত্র:
 ( ১৪ এপ্রিল ২০১১)  মাসিক নতুনধারা প্রকাশিত  নাজিব ওয়াদুদ অনুদিত নাগিব মাহফুজ এর সাক্ষাৎকার। 
Click This Link  Click This Link  http://en.wikipedia.org/wiki/Naguib_Mahfouz  উৎসর্গ: হুমায়রা হারুন। 


                    