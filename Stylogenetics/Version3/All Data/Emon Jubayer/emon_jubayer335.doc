গল্প: বাস্টার্ড



                        হোয়াইট চ্যাপেল স্টেশন থেকে বেরিয়ে  হাঁটছিল মেঘনা । পাকিস্তানি ছেলেটা আজও ফলো করছে। বুকের ভিতর শীতল হিমস্রোত টের পায় মেঘনা ।  স্টেশন থেকে বেরিয়ে    কি মনে করে একবার পিছনে তাকিয়েই চমকে উঠেছিল। ওই  লম্বা ফরসা ছিপছিপে পাকিস্তানি ছেলেটার   নাম  ফারহাত। মেঘনার সঙ্গে একই  কলেজে পড়ে । মেঘনার সাবজেক্ট অবশ্য আলাদা। মেঘনা জানে, ফারহাত ওর মায়ের সঙ্গে বাক্সটন স্ট্রিটে থাকে । ওই বাক্সটন স্ট্রিটেই  কলকাতার এক  বাঙালি পরিবারের সঙ্গে থেকে পড়াশোনা করছে মেঘনা । শিবাণীদিরা  কলকাতার টালিগঞ্জের ...  এই ক’মাসেই কেমন  আপন করে নিয়েছে শিবাণীদি ... 
আজ সকাল থেকেই লন্ডন শহরে ঝিরঝির বৃষ্টি পড়ছে। হঠাৎ বাতাসে বাতাসে ছাতা উড়ে যাবার যোগার ... মুখ ফিরিয়ে একবার রেইনকোট পরা ফারহাতকে দেখে নিল  মেঘনা। কিছুদিন  হল ফারহাত  ওকে ফলো করছে। কিন্তু কেন? কিছু বলার থাকলে সামনে এসে বলছে না কেন?  এটা ইউরোপ ...এখানে অন্তত কথা বলার  স্বাধীনতা  আছে ।  মেঘনা অস্বস্তি বোধ করে। দাদীর মুখটা ভাসছে। আজ সকালে ঢাকা থেকে মা ফোন করেছিল। সেই থেকে মন উচাটন ... আর এখন এই বিচ্ছিরি বৃষ্টি। মা বলল ... তোর দাদীর  শরীর ভালো না রে। তোর বাবা তোর দাদীকে ঢাকায় নিয়ে এসেছে। কথাটা শুনেই মেঘনার বুকটা ধক করে উঠেছিল।     হবিগঞ্জের লাখাই উপজেলার বোয়ালকান্দি নামে এক নিভৃত সুন্দর  গ্রামে থাকেন মেঘনার দাদী ।   দাদীকে একবার খুব দেখতে ইচ্ছে করছে। কিন্তু এখনই  বাংলাদেশে ফেরার উপায় নেই। সেমেষ্টার শেষ হতে আরও দু’ মাস বাকি। তারপর  বাংলাদেশে যাবে মেঘনা । ব্রিক লেইনের একটা কনফেশনারীতে খন্ডকালীন চাকরি করছে । লন্ডন শহরে এত খরচ। অনেক কষ্টে টাকা জমাচ্ছে ...
হাঁটতে-হাঁটতে ডেভন্যান্ট সেন্টারের সামনে চলে এল মেঘনা। ভিক্টোরিয়া আমলেরর পুরনো ভবন। সামনে আবছা আঁধার চত্বর আর ঝিরঝির বৃষ্টি।   ফুটপাতে ভিড়। রাস্তায় গাড়ির হর্ণ। মেঘনা দ্রুত হাঁটছে।  ফারহাত  কি এখনও ফলো করছে? আশ্চর্য! কি চায় ও? আমার সঙ্গে কথা বলে না কেন? এভাবে ফলো করে কেন? এভাবে ফলো করলে যে আমি পাগল হয়ে যাব ...  
 মেঘনা একাত্তরের মুক্তিযুদ্ধের উপর একটি উপন্যাস লিখছে বলে  আর ফারহাত ছেলেটি পাকিস্তানি হওয়ায় পুরো ব্যাপারটার  অন্য রকম একটা তাৎপর্য দাঁড়িয়ে গেছে। এ নিয়ে যতই ভাবছে ততই অভিভূত বোধ করে মেঘনা  ... 
 ক্রিয়েটিভ রাইটিংয়ের উপর একটা কোর্স করছে মেঘনা। একটা বড় গল্প  লেখার অ্যাসাইনমেন্ট পেয়েছে ও ।  হবিগঞ্জের লাখাই উপজেলার  গাঝকান্দা বিলের যুদ্ধ ফুটিয়ে তুলবে সে লেখায় । বাল্লার মানিক খোন্দকার ছিলেন মেঘনার দাদুর বন্ধু।  একাত্তরে গাঝকান্দা বিলে বীরের মতো লড়াই করে শহীদ হয়েছেন মানিক খোন্দকার । মেয়েবেলায় দাদুর মুখে অজ¯্রবার মানিক খোন্দকার-এর কথা শুনেছে মেঘনা। মানিক খোন্দকার দূর্দান্ত সাঁতারু। অনায়াসে ভরা বর্ষায়  বারাক নদী পাড়ি দিতেন। ৭১ সালে অস্ত্র হাতে রুখে দাঁড়িয়েছিল খানসেনাদের বিরুদ্ধে।  মেঘনার গল্পটি   মূলত মানিক খোন্দকার-এর   জীবনীভিত্তিক  ... মেঘনার  চোখে লেখাটা ছাপানোর স্বপ্ন ... গল্পের নাম দেবে :  ‘যে গানে বেঁচে থাকবে তুমি।’   শিবাণীদি খুব উৎসাহ দিচ্ছেন। বলেন, লিখ মেঘনা। তোদের যুদ্ধে যে আমরাও  আছি।
   শিবাণীদির স্বামী সুরুজ সিং পাঞ্জাবি। তারই এক চাচা অমর সিং ষাটের দশকে ভারতীয় সেনাবাহিনীতে ছিলেন। একাত্তরে যুদ্ধ করেছেন। ঢাকার মীরপুরের কাছে শহীদ হয়েছেন অমর সিং ... 
 লেখাটা  শেষ করে ঢাকায় পাঠাবে। ঈদ সংখ্যায় ছাপানোর ইচ্ছে। তা হলেই সবার চোখে পড়বে।  সমকাল পত্রিকায়  জুবেরি  আছে। জুবেরি মেঘনার  কবি বন্ধু ।  ওর সঙ্গে ফেসবুকে কথা হয়েছে ... ওই আগামী বছর লেখাটা  সমকাল-এর ঈদ সংখ্যায় ছাপানোর ব্যবস্থা করবে।  
কিন্তু, কিন্তু ... ফারহাত নামে ওই  পাকিস্তানি ছেলেটি আমাকে ফলো করছে কেন? 
ঝির ঝির বৃষ্টিতে হাঁটতে হাঁটতে মেঘনা চাপা উদ্বেগ টের পায়। 
 ২
 ... অক্লান্ত সাঁতারু তুমি ... এখন অবসন্ন বোধ করছ ... গাঝকান্দা বিলের পানির তলায় ডুবে আছো তুমি । তোমার নিঃশ্বাস নিতে কষ্ট হয়।  তুমি ভেসে উঠলে বিলের পাড়ে ওত পেতে থাকা পাঞ্জাবি সৈন্যরা  তোমাকে লক্ষ করে অবিরাম গুলি ছুড়বে ... তোমার বন্ধুরা নিহত ... না, নিহত না ... তোমার বন্ধুরা  শহীদ।  তুমি এত সত্বর  শহীদ হতে চাও না ...  তুমি পাঞ্জাবি সৈন্যের রক্তে  স্নান করতে চাও ......যারা তোমার বাবাকে গুলি করে হত্যা করেছে ... মাকে বেয়োনেট দিয়ে খুঁচিয়ে খুঁচিয়ে  হত্যা করেছে ... ভাইকে বেয়োনেট দিয়ে খুঁচিয়ে খুঁচিয়ে হত্যা করেছে ...কিশোরী  বোনকে সবার সামনে ধর্ষন করেছে ... ঘরে আগুন দিয়েছে ... সেই   পাঞ্জাবি সৈন্যের রক্তে স্নান  করতে চাও তুমি ... তুমি এত সত্বর  শহীদ হতে চাও না ... যদিও তোমার সহযোদ্ধারা শহীদ ... অক্লান্ত সাঁতারু তুমি ... এখন অবসন্ন বোধ করছ ... তুমি গাঝকান্দা বিলের পানির তলায়  ডুবে আছো ... নিঃশ্বাস নিতে কষ্ট হয়   তোমার ...  তারপর  তুমি ভেসে উঠলে বিলের পাড়ে ওত পেতে থাকা পাঞ্জাবি সেনারা তোমাকে লক্ষ করে অবিরাম গুলি ছুড়েছিল  ... কত দিন আগেকার  কথা যেন ... বিলের পানিতে  তোমার বিক্ষত দেহ ভেসে উঠেছিল ...কিন্তু  ওটাই শেষ কথা নয় ...কেননা, একদিন তোমার স্মরণে স্বাধীন বাংলাদেশে টকটকে লাল সূর্য উঠবে ... মায়েরা অনাগত শিশুকে শোনাবে  তোমার বীরত্ব গাথা ...  একটি লাজুক দোয়েল পাখি খুঁজবে তোমায় ... তোমাকে নিয়ে লেখা হবে গান ... সে গানে বেঁচে থাকবে তুমি ...
 ৩
 শূন্য ফ্ল্যাটে   একা একা নিজের সঙ্গে কথা বলেন সাদিয়া কোরেশি । লন্ডন শহরের বাক্সটন স্ট্রিটের ছোট্ট একটি ফ্ল্যাটের আনাচে-কানাচে  জোস্ত পাঞ্জাবি ভাষা ছড়িয়ে পড়ে। একাকীত্ব এড়াতেই  আপন মনে বকবক করে যান সাদিয়া কোরেশি । লাহোরে থাকার সময় এই একাকীত্বের সমস্যা ছিল না । লাহোরে  সেন্ট্রাল ব্যাংক রোডের পিছনে শাহ জামাল সড়কে সাদিয়া কোরেশির হলুদ রঙের দোতলা বাড়ি। সে বাড়িতে নিঃসঙ্গতা বলে কিছু নেই। লাহোরের বাড়িতে আত্বীয়স্বজন পাড়া প্রতিবেশির ভিড় লেগেই থাকে ।   লন্ডন শহরে  ছেলে পড়ছে।  ছেলের কাছে এসে একা হয়ে পড়েছেন সাদিয়া কোরেশি । নিঃসঙ্গতা কাটাতে আপনমনে বকবক করতে হয়। 
চিনির কৌটা নিয়ে  কিচেনে ঢুকলেন সাদিয়া কোরেশি । দুধ ভরতি সসপ্যান চুলায় বসালেন ।    আজ সাদিয়া কোরেশির বাবার মৃত্যুবার্ষিকী। ফিরনি রাঁধবেন। সাদিয়া কোরেশির  বাবা  আকবর শরীফ  ২০০৫ সালে লাহোরের আবদুল গনি  হাসপাতালে মারা যান । হু হু করে কেঁদেছিলেন সাদিয়া কোরেশি ... আব্বার কত স্মৃতি মনে পড়ে যাচ্ছিল তার। আব্বা জীবনে অনেক কষ্ট করেছেন। ব্যবসা করতেন। ইস্ট পাকিস্তানে ইনভেস্ট করেছিলেন। বেঙলি বিচ্ছিন্নতাবাদীরা  ইনডিয়ার ষড়যন্ত্রে বিশ্বাসঘাতকতা করল । আব্বা ইস্ট পাকিস্তানের পোপার্টি লস করলেন। সেই শক কাটিয়ে উঠতে পারেননি আব্বা । সেসব কথা ভেবে  দীর্ঘনিঃশ্বাস ফেলেন সাদিয়া কোরেশি । বালিকা বয়েসে  ঢাকার স্মৃতি আছে।  ঢাকার ইস্কাটান রোডে একটা বাড়ি ছিল। বাবার লাল রঙের ভক্সওয়াগেন গাড়ি ছিল। সেই গাড়ি করে ইস্ট পাকিস্তানের  অনেক জায়গায় ঘুরে দেখেছে । মেঘনা নদীর বিস্তার  দেখে বিস্ময়ে স্তব্দ হয়ে গিয়েছিল বালিকা সাদিয়া ... 
লাহোরে থাকলে ভালো করে আব্বার মৃত্যুবার্ষিকী করা যেত। এই মরার শহরে সেটা সম্ভব না। ফিরনি রেঁধে মনকে সান্ত¦না দিতে হবে । ফিরনি খেতে পছন্দ করতেন আব্বা ।  চমৎকার ফিরনি রাঁধতেন সাদিয়া কোরেশির মা বেগম  গুলরুখ ।  জেনারেল  টিক্কা খান  আব্বার বন্ধু ছিলেন।  ১৯৭২ সালে  পাকিস্তানের  চিফ অভ আর্মি স্টাফ নিযুক্ত হলেন  টিক্কা খান ।  লাহোরের বাড়িতে  মাঝে-মাঝে আসতেন । মায়ের রান্না ফিরনি  পছন্দ করতেন বীর জেনারেল। কত সুখের স্মৃতি। আর এখন? দীর্ঘনিঃশ্বাস ফেললেন সাদিয়া কোরেশি । 
বাসমতি  চালের গুঁড়া ধুয়ে বেটে আগেই পেস্ট করে রেখেছিলেন। এখন দুধে  বলক এলে চালের পেস্ট  দুধে  ফেলে চিনি মিশিয়ে  আঁচ কমিয়ে ঘন না হয়ে ওঠা  পর্যন্ত  জ্বাল দেবেন। ঘন হয়ে উঠলে ৪/৫টি বাদাম আর  ২/৩ ফোঁটা গোলাপ পানি ফেলে নামিয়ে রাখবেন। বেঙলিরা অবশ্য ফিরনিতে  বাদাম ছাড়াও কিশমিশ দেয়। বালিকা বেলায় খেয়েছেন ঢাকায়। তা জিনিসটা ওরাও  ভালোই রাঁধে   ... মনে মনে স্বীকার করলেন সাদিয়া কোরেশি। চকিতে মেঘনা নদীর দৃশ্য একবার ভেসে উঠল একবার ...
ফারহাত ফিরল সন্ধ্যার পর ...
বৃষ্টি তখনও পড়ছিল।  কিছুকাল হল  ছেলের মন  বেজার দেখছেন সাদিয়া কোরেশি । মায়ের মন ... কে জানে, কোন্ হুরপরী  ছেলেকে বশ  করেছে। এসব ভেবে ভেবে  উতলা বোধ করেন সাদিয়া কোরেশি । মনে মনে বলেন, হায় আল্লা, সেই হুরপরী যেন ইংরেজ সফেদ চামড়া  না হয়! তাহলেই  ধুলায় লুটাবে ইজ্জ্বত । লাহোরের শামশাদ আজমির ছোট  ছেলে আমির আজমল লন্ডনে পড়তে এসে আচানক এক সফেদ চামড়ার ইংরেজ মেয়ে কে  শাদী করে বসল। এখন সামাজিক অনুষ্ঠানে আসতে পারে না শামশাদ আজমি। সাদিয়া কোরেশি চাপা উদ্বেগ বোধ করেন। ছেলের পড়ালেখা শেষ হলেই ছেলেকে নিয়ে লাহোর চলে যাবেন ... 
রাতে খাওয়ার টেবিলে  ছেলের সঙ্গে গল্প করেন সাদিয়া কোরেশি । গল্প মানে  পুরনো দিনের কথা  ।  একই কথাই ঘুরেফিরে আসে। কম কথা বলে ফারহাত।  চুপচাপ মার কথা শুনে যায় ফারহাত । খাওয়ার পর ওর ঘরে চলে যায় সে। ঘরের বাতি নিভিয়ে রাতভর একটা শ্যামলা রঙের বাংলাদেশি  মেয়ের ধ্যান করে।  মনে মনে মেয়েটির নাম দিয়েছে তামান্না। (তামান্না অর্থ: আশা। অভিলাষ।)   তামান্নার   সামনে দাঁড়াতে সঙ্কোচ হয় তার । দু’জনের মাঝখানে একটা যুদ্ধ চলে আসে। উঠে আসে পূর্বপুরুষের পাপ ... গনহত্যা ... 
কি করে তামান্নার সামনে দাঁড়াব আমি?    
হাতমুখ ধুয়ে এসে খেতে বসল ফারহাত । ফারহাতের ফরসা মুখে বিষন্নতার ছাপ। ছেলের প্লেটে একটা চাপাতি তুলে দিলেন সাদিয়া কোরেশি । ফারহাত অন্যমনস্ক হয়ে চাপাতি ছিঁড়ে মাংসের প্লেটে ডুবিয়ে নিয়ে মুখে ফেলে চিবাতে থাকে  ।  
ফিরনির প্লেট ঠেলে দিয়ে সাদিয়া কোরেশি বললেন,  আজ তোর দাদুর  মৃত্যুবার্ষিকী। ফিরনি করলাম। একটু মুখে দিস বাবা ।
ফারহাত মাথা নাড়ে । 
সাদিয়া কোরেশি বললেন,  সারাদিন কত দোওয়াদরূদ পড়লাম আজ। লাহোরে থাকলে ফকির মিসকিন ডেকে খাওয়াম । তোর আফরা  চাচীকে ফোন করে বলেছি   ফকির মিসকিন ডেকে খাওয়াতে। 
ফারহাত চুপচাপ খেতে থাকে। আজকাল মায়ের হাতের রান্না স্বাদহীন  ঠেকে তার । অথচ মায়ের রান্না নিয়ে লাহোরের শাহ জামাল রোডের মহিলারা রীতিমতো আলোচনা করে। বাৎসরিক  মিনাবাজরের মায়ের স্টলে ফিরনি থাকবেই। আজকাল খাওয়া কমে গেছে তার। রাতেও ঘুম বিশেষ হয় না। ওই যুদ্ধটা কত কাল  পোড়াবে কে জানে! তামান্নার মুখটিও পোড়াবে ...
সাদিয়া কোরেশি বললেন,  আজ সারাদিন বারবার আব্বার কথা মনে পড়েছে আমার । আব্বা আমাদের কত আদর করতে । আমরা তখন ছোট ছিলাম। ঘোড়াগাড়িতে চড়িয়ে   শালিমার বাগানে নিয়ে যেতেন আব্বা । জানিস তো শালিমার  বাগান তৈরি করেছিলেন মুগল বাদশা শাহজাহান? 
ফারহাত মাথা নাড়ে । 
আব্বা আমাদের ঢাকায় নিয়ে যেতেন।
‘ঢাকা’ শব্দটায় কি ছিল-ফারহাত-  এর বুক ধক করে ওঠে। 
ঢাকার ইস্কাটান রোডে  আমাদের বাড়িটা ছিল দোতলা। ওই বাড়িতে আব্বার বেঙলি বন্ধুরা আসত। মা ফিরনি রাঁধত। তারা  ফিরনি খেয়ে  কতই-না প্রশংসা করত। 
ফারহাত মাথা নাড়ে । স্বস্তি বোধ করে। 
তারপর বেঙালিরা স্বাধীনতার আন্দোলন শুরু করল।  ১৯৭০ সালের পর আমরা আর ঢাকায় যাইনি।   ইস্ট পাকিস্তানের প্রোপার্টি হারানোর আশংকায় আব্বা তখন টেনশনে কাহিল।  হাই প্রেশার নিয়ে  জেনালের টিক্কা খানের  কাছে ছুটে গেলেন আব্বা । টিক্কা খান আব্বাকে সান্ত¦না দিয়ে বললেন,  আরে শরীফ,  অত টেনশন  কর কেন । ব্রাশ ফায়ার করে হাফ হিন্দু বেঙালিদের সাফা করে দেব না। ইস্ট পাকিস্তানে  কেবল জমিন আর পানি থাকবে  । তুমি তখন একতরফা ব্যবসা করবে । আমার জন্য ১০% রাখলেই হবে। বুড়ো বয়েসে সেনাবাহিনী থেকে অবসর নিলে খাব কি বল?
বাস্টার্ড! ফারহাত চিৎকার করে ওঠে। 
মুহূর্তেই  মিসেস সাদিয়া কোরেশির মুখ  ফ্যাকাশে মুখ হয়ে উঠল।  ফ্যাসফ্যাসে কন্ঠে জিজ্ঞেস করলেন, কে  বাস্টার্ড? কাকে বাস্টার্ড বললি তুই! 
ইউর স্টুপিড ফাদার অ্যান্ড হিজ বুচার ফ্রেন্ড! চিৎকার করে বলে ফিরনির প্লেট ছুড়ে ফেলে চেয়ার ঠেলে উঠে দাঁড়াল ফারহাত।


                    