হাওয়াই মিঠাই ১৩



আমার দুই হাত ভর্তি একগাদা জিনিস, মাত্রই বাংলাদেশী একটা দোকান থেকে বের হয়ে ফিরতি পথ ধরেছি, গাড়ির দরজা খুলতে গিয়ে ঝামেলায় পড়লাম। কী করবো ভেবে না পেয়ে শেষমেষ দাঁত দিয়ে একটা পলিথিনের ব্যাগ কামড়ে ধরে কোনমতে দরজা খুলে ভেতরে ঢুকে গেলাম। খানিকক্ষণ বড় বড় নিশ্বাস ফেলে একটু স্বাভাবিক হয়ে গাড়ি স্টার্ট দিয়েছি কি দেইনি, হুট করে মাথায় পাগড়ী আর মুখ ভর্তি দাঁড়ি এক শিখ ভদ্রলোক প্রায় লাফিয়ে আমার জানলার পাশে এসে দাঁড়ালো! আমি বেশ খানিকটা চমকে উঠলাম!
আমি জিজ্ঞাসু চোখে তাকাই লোকটার দিকে, এবং তাকিয়ে আরও অস্বস্তিতে পড়ি। লোকটা তীব্র দৃষ্টিতে আমার দিকে চেয়ে আছে। অল্প কয়েক সেকেন্ড এভাবেই কেটে যায়, তারপর হুট করে হিন্দীতে বলে উঠে, আমি তোমার ভবিষ্যৎ দেখতে পাচ্ছি, দেখতে পাচ্ছি!
আমার ভ্রু কুঁচকে যায়।
হিন্দী বুঝি না তা নয়, বেশ ভালই বুঝি। কিন্তু অচেনা অজানা কেউ একেবারে প্রথম আলাপে হিন্দীতে আলাপ জুড়তে চাইলে চরম বিরক্ত হই। তার উপর এই লোক পারে তো গায়ের উপর উঠে এসেছে!
খানিকটা সেই রাগে, খানিকটা রোদে আর গরমে আমার ভ্রু দুটো বেঁকেই থাকে, সোজা আর হয় না।
লোকটা ঠিক দুই সেকেন্ড সময় নিল। তারপর দ্বিতীয় বাক্যটা বললো বাংলায়, বাঙালী? বাংলাদেশ? ভাল আছো?
আমি এইবার পূর্ণ দৃষ্টিতে তাকাই। বাংলাই বলেছে বটে, কিন্তু কথায় টান শুনে বুঝে ফেলেছি বাংলা বলে অভ্যস্ত নয় সে। আমি মাথা নাড়িয়ে বলি, হ্যাঁ, বাংলাদেশ।
আমার প্রত্যুত্তর শুনে এইবার লোকটা খুশী হয়ে যায়। মনের আনন্দে আবার হিন্দীতে বলে উঠে, বেটা, আমি তোমার ভবিষ্যত দেখতে পাচ্ছি, তকদীর দেখতে পাচ্ছি।
তার এই ঘোষণায় আমি তেমন কোন পুলক বোধ করি না। ভাগ্য যারা দেখতে পায় বলে দাবী করে, আমি বরং তাদের চশমার পাওয়ার নিয়ে দূর্ভাবনায় পড়ি। অনেক ছোটবেলায় এরকম এক ভাগ্যদর্শী বানরের কবলে পড়েছিলাম। বাড়ি বাড়ি গিয়ে সে সংগী মানুষ-মনিবের সাহায্যে লোকেদের ভাগ্য বলে বেড়াতো। আমার ভাগ্য দেখে বলেছিলো, আমি বিদ্যার জাহাজ হবো, আমার মামার ভাগ্য দেখে বলেছিলো, মামা বিদেশে যাবে, শ্বশুরের টাকায়।
আমার বিদ্যার্জন ডিঙি নৌকার ধারে কাছেও যায়নি, জাহাজ দুরে থাক। আমার সেই মামা প্রায় ছ বছর ধরে প্রবাসী, তবে এখনো অবিবাহিত!
শিখ লোকটা, সম্ভবত কিছু একটা শোনার আশায় আমার মুখের দিকে তাকায়, আমি অসম্ভব বিরক্ত হই। কন্ঠে সেই বিরক্তির পুরোটা এনে আমি ইংরেজিতে বলি, "ঠিক আছে, বুঝলাম। কিন্তু আমার ভবিষ্যৎ জানবার কোন তাড়া নেই।"
লোকটা এবার লম্বা শ্বাস টানে, আমার জানলার আরও কাছে এসে দাঁড়ায়। তারপরে ঘোরলাগা গলায় বলে, "খুব রাগ তোমার, খুব রাগী তুমি। রাগ হয়ে যাও হুট করে।"
আমার বেদম হাসি আসে। খুবই বাজে স্টার্টিং। একেবারে প্রথম বলেই উইকেট হারানোর মত নড়বড়ে একটা ইনিংস যেন প্রত্যক্ষ করছি আমি। আর এই টেকনিকটাও বহু বহু পুরানো। আমাদের দেশের হাতুড়ে-হাত-দেখিয়েরা সবার প্রথমে এই কথাই বলে, "আপনি খুব অভিমানী, কেউ আপনার মন বুঝে না, সবাই শুধু ভুল বুঝে!" পৃথিবীর সবচেয়ে বদরাগী মানুষও এই কথায় গলে যাবে, মনে হবে সত্যিই, চারপাশের সব মানুষ কী অন্যায়ই না করছে আমার সাথে!
আমি গললাম না। বরং লোকটার বাণীকে মুহুর্তেই বাস্তবে রূপ দিলাম। গলায় রাগ এনে বললাম, "আপনি ভুল বলছেন, আমি রাগী না, আমি খুব ঠান্ডা মাথার মানুষ।"
সামারে এখানে গরম পড়ে খুব। আমার পাশে সিটে রাখা ব্ল্যাক ফরেস্ট কেকটা গলতে শুরু করেছে কি না এই নিয়ে ভাবনায় পড়ে গেলাম। এই আপদটাকে কীভাবে বিদায় করে দেয়া যায় ভাবছি।
" অনেক প্ল্যান করো তুমি, না? বড় বড় প্ল্যান, কিন্তু বাস্তবায়ন হয় না। অস্থির হয়ে থাকো।"
আমার অসহ্য লাগে। এই কথাটা অবশ্য ঠিক। কিন্তু ঝড়ে দুয়েকটা বক তো মরেই। আমার আর শুনতে ইচ্ছা করে না। মাথার ভেতরে ব্ল্যাক ফরেস্ট ঘুরে।
"আগামী তিন বছর খুব ইম্পর্ট্যান্ট তোমার কাছে। খুব জরূরী, সমঝে চলো।"
আমি, হঠাৎ করেই দৃশ্যমান হয়ে ওঠা আমার তকদীর আর ভবিষ্যৎ ধারণ করে থাকা কপালটায় অনেকগুলো ভাঁজ ফেলে দিই, আর অস্থির হয়ে অনবরত মাথা ঝাঁকাতে থাকি। আমার মাথার ভেতরে অসম্পূর্ণ পরিকল্পনারা রাজহাঁসের মত ঘুরপাক খেতে থাকে, যেন বা আমাকে ব্যাঙ্গ করেই।
লোকটা আরও কী কী সব যেন বলে যায়, বলতেই থাকে। আমার ভাবনা জুড়ে গলে যাওয়া ব্ল্যাক ফরেস্টের আবরণ, সেসব ভেদ করে এই ভবিষ্যত-পড়ুয়ার অমোঘ কথাবার্তা খুব একটা কানে ঢোকে না।
আরও কিছু মুহুর্ত দ্রুত কেটে যায়, আমি এইবার সত্যিই অভদ্র হই। বলি, "দুঃখিত, আর দেরী করতে পারছি না। আমাকে যেতে হবে। "
এক্সিলারেটরে পায়ের চাপ বাড়াই, হুঁশ করে আগে বাড়ি। লোকটা জানলার কাছ থেকে দুরে সরে যেতে যেতে শুধু বলে, "সমঝে"।
আমি মনে মনে বলি, হুম, সমঝেই।

