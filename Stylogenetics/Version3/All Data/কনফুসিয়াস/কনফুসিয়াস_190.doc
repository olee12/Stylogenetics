দূরত্ব



দূরত্ব
---------
দুয়েকটা মাছরাঙার গলা টিপে দিতে মন চায়।
জানালা খুলে নির্নিমেষ চেয়ে থাকি।
চারটে বনভূমি পেরিয়ে- কোন এক বোকা মানবীর
অশ্রু ঝুলে থাকে মাকড়সার জালে;
আমি তাকে মধু ভেবে খেয়ে নিই।
আমি ছুয়ে দিতে গেলে-
সরে সরে যায় শুধু মেঘ।
আহা রঙধনু, তোমাকে মাখিয়ে মুখে
সুখ নিতে চাই, তাই, আকাশের সাথে
বাড়ে আমার শত্রুতা।
স্মৃতি জুড়ে প্রজাপতি, ক্লিশে হয়ে আসে দিনে দিনে-
পরীদের ডানা কেটে নিয়ে,
মনে হয় উড়ে যাই আমি পখীরাজ-
দিয়ে আসি সেই বোকা মানবীরে।
পৃথিবীর যাবতীয় সৌন্দর্য্যের নিকুচি করি আজ।
আমাদের বেদনা যেন দূরত্বের বর্গানুপাতিক।।
বেদনা সহেনা প্রাণে, আমি তারে সমাহিত চাই।
ভীষণ আক্রোশ মনে, তুষে রেগে ওঠে ক্রোধানল-
পাখীদেরো ডানা ভেঙ্গে দেবো!
গুণে গুণে মটকাই দোয়েলের ঘাড়-
ফাঁক পেলে, দুয়েকটা শালিকেরও।
-----------
২২/০৭/০৭

