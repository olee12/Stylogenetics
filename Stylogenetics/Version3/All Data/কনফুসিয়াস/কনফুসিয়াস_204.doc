গল্প লেখার কলাকৌশল



এইখানে অনেকেই প্রতিষ্ঠিত গল্পকার আছেন। কেউ কেউ আছেন আমার মতন, সদ্যই হাতেখড়ি যাদের, শিক্ষানবীশ।
আজ বসে বসে ভাবছিলাম, গল্প লেখার জন্যে কারো কোন সুনির্দিষ্ট ওয়ার্কফ্লো বা কার্যপদ্ধতি আছে কি?
না থাকার সম্ভাবনা বেশি। তবু যদি থেকে থাকে, তাহলে সেটা জানতে পারলে খুব ভাল হয়। হয়ত অনেকগুলো পদ্ধতি থেকে বেছে নিয়ে নতুন কোন লেখক পেয়ে যেতে পারে তার জন্যে উপযোগী সবচেয়ে কার্যকর পদ্ধতি!
অথবা, থাকুক, গাইডলাইন নাই বা হোক, নিছক আড্ডার মেজাজেও তো আমরা জেনে নিতে পারি হাসান মোরশেদ, শিমুল, জুবায়ের কিংবা হিমু কেমন করে জাদুকরী গল্প লিখেন? অথবা অমিত আহমেদের মতন চুম্বক-টানের লেখা কেমন করে আসে? আরিফ জেবতিক, নজমুল আলবাব, সুমন রহমান, সুমেরু  এবং কর্ণজয়ও লিখুন। লিখুন আরো যারা গল্প লিখেন বা লিখতে চান। 
আমি আমারটা দিয়ে শুরু করতে পারি।
আমি যেটা করি, পুরো গল্পটা আগে মাথায় সাজিয়ে নিই। সব খুঁটিনাটি। তারপর সিনেমার মত করে গল্পটা মনে মনে কয়েকবার দেখে নিই। তারপর গল্পের কথা পুরোপুরি ভুলে গিয়ে আয়েশ করে অনেকক্ষণ ধরে কবিতা পড়ি বসে বসে। প্রিয় অপ্রিয় নতুন পুরোন শক্ত সহজ নানা জাতের কবিতা।
একটা সময়ে কবিতারা যখন মাথার ভেতরে হুড়োহুড়ি শুরু করে, তখন কলম নিয়ে বসে যাই। এবং তারপরে আর ওই গল্পটা লিখি না। লিখি মনে মনে দেখা সিনেমাটা, দৃশ্যগুলোর বর্ণনা করে যাই শুধু।

