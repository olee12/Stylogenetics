আরো যেসব তালিকা আমি বানাতে চাই-



আলী আহসান মুজাহিদের ধৃষ্টতাপূর্ণ বক্তব্যের আগে পরে নানা তর্ক বিতর্ক হয়েছে। জামাতের অনেক ছোট বড় নেতারা ছাড়াও শাহ আব্দুল হান্নানের মতন কিছু জ্ঞানপাপীও মুজাহিদের সাথে কণ্ঠ মিলিয়ে বলেছেন, বাংলাদেশে কোন যুদ্ধাপরাধী নেই। শেষোক্ত এই ভদ্রলোক অবশ্য সেই সাথে আরেকটি তত্বের উপস্থাপন করেছেন যে আমাদের মুক্তিযুদ্ধ নাকি আদতে ছিলো একটা গৃহ যুদ্ধ!
এই সব জামাতী লোকেদের মনোভাবের আকস্মিক প্রকাশে আমরা বিস্মিত হই, আহত হই, তবে সম্ভবত এরকমটা অনাকাংক্ষিত নয়। ঠিক এই মানসিকতা নিয়েই এরা ৭১ এ আতুঁড়ঘরেই বাংলাদেশকে গলা টিপে মেরে ফেলতে চেয়েছিলো, পরে সেটা সম্ভব নয় জেনে বুদ্ধিজীবি হত্যার মাধ্যমে সদ্যোজাত বাংলাদেশকে পঙ্গু করার চেষ্টা করেছিলো! তাদের আজকের কথা শুনে মনে হচ্ছে, পরবর্তী এতগুলো বছরেও তাদের ধ্যাণ ধারণার কোন পরিবর্তন হয় নি। হবার কথাও নয়, কারণ তাদের দলীয় আবহাওয়াই এই রকম মনোভাবকে প্রশ্রয় দিয়ে বড় করেছে।
জামাতী নেতাদের কথা বাদ দিই, নভেম্বরের ১৩ তারিখের একটি সংবাদ চোখে পড়েছিলো। জামাতপন্থী কিছু শিক্ষক, হ্যা, শিক্ষকই প্রেসক্লাবে এক আলোচনা সভায় কিছু বক্তব্য রেখেছিলেন। সেই বক্তব্যগুলো কারো চোখে পড়েছিলো কি না জানি না, এই নিয়ে তেমন আলোচনা শুনি নি। কিন্তু আমার মনে হচ্ছে সেই সব শিক্ষদের কথাগুলোর রেকর্ড থাকা দরকার। আমাদের বাবা-মায়েরা কোন সব শিক্ষকদের হাতে তাদের ছেলেমেয়েদের ভবিষ্যৎ গড়ার দায়িত্ব ছেড়ে দেন, এটা জানা থাকা দরকার।
একটা তালিকা বানাই।
১। "যুদ্ধাপরাধী হতে হলে দুটি রাষ্ট্রের মধ্যে যুদ্ধ হতে হয়। কিন্তু আমাদের এখানে যুদ্ধ হয়েছে পাকিস্তান ও ভারতের মধ্যে। বাংলাদেশ সেই যুদ্ধের অংশ ছিলো না। এ কারণে বাংলাদেশে কখনোই যুদ্ধাপরাধী ছিলো না।"- বলেছেন বাংলাদেশ ইসলামিক ইউনিভার্সিটির আইন অনুষদের ডিন এ বি এম মাহবুবুল ইসলাম।
২। "যুদ্ধাপরাধীদের বিচার এবং ধর্মভিত্তিক রাজনীতি নিষিদ্ধ করার দাবী জানানোর মত বিলাসিতা এখন জনগণের নেই।"- বিএনপি-জামাত জোট সরকারের আমলের জ্বালানী উপদেষ্টা মাহমুদুর রহমান।
৩। "বর্তমান সরকার দুর্নীতি মূলোৎপাটন ও রাজনৈতিক সংস্কারের মাধ্যমে একটি সুস্থ, অবাধ ও নিরপেক্ষ নির্বাচনের উদ্যোগ নিয়েছে। এই সময়ে ধর্মভিত্তিক রাজনীতি নিষিদ্ধ ও যুদ্ধাপরাধীদের বিচারের দাবি তুলে সেই উদ্যোগকে বানচালের চেষ্টা করা হচ্ছে।"- বাংলাদেশ ইসলামিক ইউনিভার্সিটির উপাচার্য ড এম কুরবান আলী।
৪। "ইতিহাস সম্পর্কে যারা জানে না, উন্নয়ন সম্পর্কে যাদের কোন ধারণা নেই, তারা কারণে-অকারণে উসকানিমূলক বক্তব্য দিয়ে বিশৃংখলা সৃষ্টির পায়তারা করছে।"- ঢাবি-র ব্যাংকিং বিভাগের চেয়ারম্যান অধ্যাপক এম মুজাহিদুল ইসলাম।
৫। "কাদের স্বার্থে যুদ্ধাপরাধীদের বিচারের স্লোগান তোলা হচ্ছে তা খতিয়ে দেখতে হবে"- ইসলামিক ইউনিভার্সিটির ট্রাস্টি কামালউদ্দীন জাফরি।
৬। ইন্টারন্যাশনাল ইসলামিক ইউনিভার্সিটি চিটাগাং এর ঢাকা ক্যাম্পাসের ড মো আব্দুস সামাদ যুদ্ধাপরাধীদের বিচারের দাবীকে সস্তা স্লোগান ও বিতর্কিত বিষয় আখ্যা দিয়ে বলেছেন, "যারা এসব কথা বলে তারাই প্রকৃত স্বাধীনতাবিরোধী। এদেরই আগে বিচার করা উচিৎ। কারন এরাই গত ৩৬ বছরে যুদ্ধাপরাধীদের বিচার করে নি। "
৭। " সিইসি বিভিন্ন রাজনৈতিক দলকে উসকানি দিচ্ছেন। নির্বাচন কমিশনের সংগে সংলাপে তিনি জাতীয় ঐক্যের পরিবর্তে সংঘাতকে উসকে দিচ্ছেন।"- জাতীয় বিশ্ববিদ্যালয়ের রাষ্ট্রবিজ্ঞান বিভাগের শিক্ষক ড মো আবু ইউসুফ, সিইসির প্রতি বিষোদগারের এক পর্যায়ে।
দৈনিক পত্রিকাগুলোর প্রতি আরেকটু মনোযোগী হলে এই তালিকা আরো দীর্ঘ করা যেত, সন্দেহ নেই। তবে এই ছোট্ট তালিকায় চোখ বুলিয়েই আমি সত্যিই আতংকিত। এরাই আমাদের শিক্ষক? এরা আমাদের শিক্ষার্থীদের শেখাচ্ছেন ইতিহাস ও আইন। কি শেখাবেন তারা? আমাদের নতুন প্রজন্মকে কি বানাচ্ছেন তারা, দেশপ্রেমিক? নাকি ক্ষমতালোভী স্বার্থপর কিছু জামাতী সৈনিক??

