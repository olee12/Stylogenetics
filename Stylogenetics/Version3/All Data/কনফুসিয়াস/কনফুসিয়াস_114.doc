যখন আর ভাষা খুঁজে পাই না...



ক্লাশ নাইনে পড়ার সময় আমার বন্ধু তৌহিদের বাবা মারা যায়। সম্ভবত থার্ড সেমেস্টার চলছিলো তখন। লাঞ্চের পরে নিয়মিত আড্ডার জন্যে তৌহিদের রুমে গিয়ে শুনি, ও হঠাৎ ছুটিতে চলে গেছে, সম্ভবত ওর চাচা এসে নিয়ে গিয়েছিলো ওকে।
পরে খবর পেলাম, ওর বাবা আর নেই।
ছুটি থেকে তৌহিদ ফিরে এলে, আমি শুধু লুকিয়ে লুকিয়ে বেড়াই। কি বলবো বুঝে পাই না।
আমার রুমমেট তানভীরের বাবা মারা গেলেন, তখনো আমরা কলেজেই ছিলাম। তানভীরও ছুটিতে গেলো, ফিরে এলে আমি আবারো লুকিয়ে বেড়াই। 
এরকম অনেক হলো। পরিচিত মানুষদের মৃত্যুর খবর আমরা প্রত্যেকেই শুনি, বন্ধুদের বাবা-মায়েদের মৃত্যুর খবর। তবু নিজের বাবা-মা কে কেন জানি অমর মনে হয়। আমার বাবা- মা মরে যাবে? এটা যেন কখনো হতেই পারে না! আর সবার বাবা-মা'ই হয়তো মানুষ। আমার বাবা-মা মানুষ নয়, ওরা শুধুই বাবা মা, তাহলে ওরা মরবে কেন? 
তবু, এ তো আর সত্যি নয়। নয়ই তো। তাই না? 
কদিন আগে আরো একটা খবর পাই। বিশ্বাস করতে কষ্ট হচ্ছিলো...। ঠিক এতখানি কষ্ট সত্যিই বুঝি অপেক্ষা করে মানুষের জন্যে?
সচলায়তনের চামেলী হাতে মানুষ, আমার খুব পছন্দের একজন মানুষ, ওনার বাবা মারা গেছেন। বাবাকে দাফন করে এসে ওনার বাড়ির লোকেরা দেখেন, মা অসুস্থ হয়ে পড়েছেন। মা-কে হাসপাতালে নিতে না নিতেই তিনিও চলে গেলেন! একই দিনে।
বুকের ভেতরে যাদের অমর করে রাখা হয়, তাদের মৃত্যুর ব্যথার পরিমাণ আমি জানি, আর জানি বলেই স্বান্তনা দিতে পারি না। 
তৌহিদের সাথে দেখা হলে পরে, ওর কাঁধে হাত রেখে দাঁড়িয়েছিলাম। কোন কথা না বলে হাত ধরে বসেছিলাম তানভীরেরও। চামেলী হাতের মানুষটার সাথে দেখা হলে কি করবো জানি না। হয়তো লুকিয়ে বেড়াবো কিছুদিন তারপরে দেখা হয়ে গেলে, আমি জানি, মুখ ফুটে বলতে পারবো না কিছুই।
শুধু, হাত বাড়িয়ে চামেলী ধরা হাতটা চেপে ধরে পাশে বসে থাকবো চুপচাপ। অনেকক্ষণ। 

