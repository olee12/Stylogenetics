অপ্রকাশ-



অপ্রকাশ
প্রণয় সে গোপন গভীর থাকা ভালো।
শহরের উষ্ণতম সরোবরের অভিমানী জলে-
শীত-দুপুরে কোন ঘুম ভাঙানিয়া স্নান, 
তারও চেয়ে ভালো, ডুবে ডুবে ডুবে
পানকৌড়ির অলৌকিক আহবান।
ডাহুক পাখীর প্রেমের মতন জেনো, 
আমাদের সংক্ষিপ্ত অবকাশ। 
ভালো বাসা না বাসার দোলাচলে,
সংশয়ে আকুল আশ্বাস। 
তারচে’ বরং এসো, দূরে সরে যাই। 
দেখো ঢের ভাল এই নীরবতা, 
এ মাঝির মন ভাঙা গানে,
সহসা ব্যাকুল হয়, বৈঠায় মাপা গভীরতা। 
গভীরতা শোনো, গোপনীয় থাক।
এ প্রণয় না হয়, না হোক সবাক।।
যে নদীর না ওঠা সে ঢেউ, 
অথবা সে নদীটির সুগভীর জল;
ভালোবেসে চুপ থাকা ভালো, 
ছুঁয়ে থেকেও না-ছোঁয়া অতল।।
-----
তারেক নূরুল হাসান
২২/০৫/২০১৪
মেলবোর্ন

