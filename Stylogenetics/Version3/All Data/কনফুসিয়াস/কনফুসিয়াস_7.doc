তোমাকে নয়-



তোমাকে নয়-
-----------------
আমার কেবলই কেড়ে নেবার স্বভাব-
যা কিছু ভাল লাগে কিংবা লাগার, 
তার সব, সব কিছুই চাই আমার। 
ঐ দোকানীর রাংতা মোড়ানো স্বপ্ন ভরা বয়াম, 
ও পাড়ার ঐ দুরন্ত ব্যাটসম্যানটির সুনাম, 
অদ্ভুত সব চকমকি মার্বেল, আর-
অগোছালো চুলে মায়ের অনিচ্ছুক বিলি কাটার আরাম।
আরও, আরও কত কী-ই,
পত্রিকার রঙীন নর্তকী-
দূর সমুদ্রের সেই রাগে ফুঁসে ওঠা ঢেউ,
ভরা বর্ষায় পাশের ছাতার বিহবল কেউ। 
কেড়ে নিয়েছি আমি সবই, যখন যা চেয়েছি নিজের করে। 
আজ তবু এতদিনের পরে-
যখন জীবন নিচ্ছে একটা অহেতুক বিরতি, 
দ্বিধার কাঁটায় চোখে পড়ছে শুধুই তোমার অনুপস্থিতি।
স্বভাবের বাইরে দাঁড়িয়ে নির্নিমেষ দেখে গেছি, 
আমাদের হৃদয়েরা হয়ত মন ভুলে খেলেছিলো কানামাছি।। 
তবু, আজ জেনো, সত্যি এটাই-
আমার কেড়ে নেয়া সুখের তালিকায়-
তুমি নাই। 
-----
তারেক নূরুল হাসান
১৪/০৭/২০১৪
মেলবোর্ন

