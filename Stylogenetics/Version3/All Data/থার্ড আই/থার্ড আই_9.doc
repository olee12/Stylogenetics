সবাই বলে ভারতীয় চ্যানেল বন্ধ করো, আমি বলি না। 




- তানভীর আহমেদ।
সবাই বলে বাংলাদেশে ভারতীয় চ্যানেল বন্ধের কথা। বেশ কয়েক বছর ধরে আলোচিত অভিযোগ গুলোর মধ্যে অন্যতম হলো ভারতীয় ধারাবাহিক দেখে আমাদের পরিবার, সমাজ ও সংস্কৃতি দারুণ ভাবে ক্ষতিগ্রস্ত হচ্ছে। দ্বিতীয়ত: ভারতে আমাদের বাংলাদেশী চ্যানেলগুলো দেখায় না, আমাদের দেশে কেন ভারতীয় চ্যানেল  চলবে? তৃতীয়ত: ভারতীয় চ্যানেলের প্রভাবে আমাদের দেশের ফ্যাশন, কালচার ও বাজার ভারত নির্ভর হয়ে পড়েছে, দেশীয় পণ্য বাজার হারাচ্ছে। হয়তো আরো অভিযোগ আছে, আমি কয়েকটা অভিযোগের আলোকে কেন ভারতীয় চ্যানেল বন্ধ না করলে বরং বাংলাদেশ লাভবান হবে সেই দিকটাই তুলে ধরবো।
রুপার্ট মারডকের কথা দিয়েই শুরু করি। গণমাধ্যমের সাথে সম্পৃক্ত কিন্তু রুপার্ট মারডকের নাম জানেননা এমন গণমাধ্যম কর্মীর সংখ্যা খুব কম, তবে রুপার্ট মারডকের চেয়ে বেশী জনপ্রিয় তাঁর স্কাই টিভি, দ্যা সান কিংবা ওয়াল স্ট্রিট জার্নালের মতো প্রত্রিকাগুলো। অষ্ট্রেলিয়ান বংশদ্ভূত আমেরিকান নাগরিক রুপার্টের কথা নিয়ে আসলাম একারণে যে, এই মিডিয়া মোঘল ইংল্যান্ডের আকাশ কিনে রেখেছেন ৯০ এর দশকে। সেই থেকে স্যাটেলাইটের মাধ্যমে কোন ডাটা বিলেতের আকাশে প্রবেশ করাতে হলেই রুপার্টের থলেতে পাউন্ড ফেলতে হয়। তার অথর্, বাংলাদেশে আমরা যেমন বিদেশী চ্যানেল গুলো ফ্রি দেখি ইংল্যান্ডবাসীরা এই চ্যানেল ফ্রি দেখে না। বাংলাদেশে ক্যাবল অপারেটরদের একটা নির্দিষ্ট ফি দিয়ে যেমন আমরা শতাধিক চ্যানেল দেখতে পারি, ব্রিটেনেও স্কাই কানেকশন ( বাংলাদেশে যাকে আমরা ডিশ কানেকশন বলি) নিয়ে কিছু বেসিক চ্যানেল দেখা যায় ,কিন্তু মনের মতো চ্যানেল দেখতে চাইলে রুপার্টের থলেতে পাউন্ড জমা দিতে হয়।  বাংলাদেশে যেমন কোন গ্রাহক কেবল অপারেটরকে ফি দিয়ে ডিশ কানেকশন নিলেই  ন্যশনাল জিওগ্রাফী, ডিসকভারী. সনি, জিটিভি কিংবা স্টার প্লাস দেখতে পারেন , ব্রিটেনের দর্শকদের বেলায় স্কাই কানেকশন  থাকলেও এধরণের চ্যানেলগুলো দেখতে হয় বাড়তি পয়সা দিয়ে, এগুলোকে বলা হয় পে-চ্যানেল। দর্শক যখন তখন চাইলেই তার ঘরের রিমোট কন্ট্রোলের লাল বোতামটি চেপে  তার পছন্দের পে-চ্যানেল সাবস্ক্রাইব করতে পারেন। মানুষ সাধ আর সাধ্যের মধ্যে মিলিয়ে তার নিজস্ব বিনোদন বেছে নেয়।
প্রযুক্তির উৎকর্ষ আর বিশ্বায়নের এই যুগে শুধুমাত্র ভারতের চ্যানেল বন্ধের আবেগী ধোঁয়া না তুলে আমরা কিভাবে এই চ্যানেলগুলো থেকে লাভবান হতে পারি সেই সম্পর্কে কিছু প্রস্তাব দেই। এতে ভিন্ন মতও থাকতে পারে,  আমি শুধু আমার ব্যক্তিগত অভিমতটাই তুলে ধরছি। বাংলাদেশে যেহেতু রুপার্ট মারডক নেই তাই মারডকের ব্রিটিশ স্কাই ব্রডকাস্টিং বা সংক্ষেপে ‘বিস্কাইবি‘ ও নেই। ধরে নিলাম রুপার্ট মারডকের কাজটা করে যাচ্ছেন আমাদের দেশের ক্যাবল অপারেটররা। এই ক্যাবল অপারেটররা তাদের সামর্থভেদে ও টিভির ধরণ অনুযায়ী ৫০ থেকে ১০০ টি চ্যানেল দেখার সুবিধা দিচ্ছেন , যার বিনিময়ে দর্শক সাবস্ক্রিপশন ফি দিচ্ছেন ক্যাবল অপারেটরদের। এখন বিদেশী চ্যানেল গুলো প্রচারের ক্ষেত্রে সরকার এই ক্যাবল অপারেটরদের একটা নীতিমালার মধ্যে নিয়ে আসতে পারে। ক্যাবল অপারেটররা দেশীয় চ্যানেল, সংবাদ কিংবা শিক্ষণীয় চ্যানেলগুলোকে  ফ্রি রেখে বাকী ভারতীয় ও  বিদেশী চ্যানেল গুলোকে পে-চ্যানেল করে ফেলতে পারে। পাশাপাশি সরকার বিদেশী চ্যানেলগুলো থেকে কর আদায় করতে পারে। ভারতীয় চ্যানেলগুলো যদি বাংলাদেশকে উচ্চ হারে কর দিয়ে আমাদের দেশে ব্যবসা করতে চায় তাহলে সরকার বিশাল অংকের রাজস্ব পেতে পারে। করের মাত্রাটা হওয়া উচিত চ্যানেলের আন্তর্জাতিক মান ও বাৎসরকি আয়ের উপর ভিত্তি করে।  এক্ষেত্রে ইংল্যান্ডের অফিস অভ কমিউনিকেশন্স বা অফকমের নিয়মটি অনুসরণ করা যেতে পারে। যে সকল দর্শকরা সেই বিদেশী চ্যানেল দেখার জন্য নাওয়া খাওয়া বাদ দিয়ে রিমোট নিয়ে বসছেন তাদের কাছ থেকেও ক্যাবল অপারেটররা বর্ধিত ফি আদায় করতে পারেন চ্যানেল ভেদে । 

পে- চ্যানেল থেকে সরকার ও ক্যাবল অপারেটরদের বাড়তি আয় ছাড়াও সরকার বিদেশী বিজ্ঞাপনের উপর ফি অথবা  শুল্ক বসাতে পারে। এখানে শুধু  ভারতীয় নয়, বিশ্বের অন্যান্য টেলিভিশন চ্যানেলে বিজ্ঞাপন প্রচারের জন্য সেই সকল টিভির সুদক্ষ মাকের্টিং টিম নিশ্চয়ই বাংলাদেশের দর্শকদের হিসাব কষতে ভুল করেনি। সনি কিংবা স্টার প্লাসে যেসকল বহুজাতিক কেম্পানী তাদের পণ্যের বিজ্ঞাপন প্রচার করছে তার জন্য কিন্তু ভারতীয় চ্যানেল গুলো বাড়তি টাকা পাচ্ছে বাংলাদেশী দর্শকদের কারণে। বাংলাদেশী দর্শকরা ভারতীয় চ্যানেলে প্রচারকৃত বিজ্ঞাপনে প্রভাবিত হয়ে সেই পন্যের প্রতি ঝুকছে, তাহলে বিজ্ঞাপনের অর্থের ভাগ তো বাংলাদেশেরও পাবার কথা, কিন্তু বাংলাদেশ সেই বিজ্ঞাপন দেখাচ্ছে ফ্রি ! একটা উদাহরণ দেই- ধরা যাক, সনি টিভি তার সার্ফ এক্সলের কিংবা প্যান্টিন শ্যাম্পুর বিজ্ঞাপন প্রচারের জন্য ভারতের ৫ কোটি দর্শককে টার্গেট করে বিজ্ঞাপনের মূল্য নির্ধারণ করলো, আর বাংলাদেশে যদি কমপক্ষে ১ কোটি লোক ভারতীয় সেই বিজ্ঞাপন দেখে সেখানে কিন্তু বাংলাদেশের ১ কোটি দর্শক সেই সার্ফ এক্সলের ও প্যান্টিন শ্যাম্পুর টার্গেট অডিয়েন্সের মধ্যে পড়ে, তাহলে বিজ্ঞাপনের এক পঞ্চমাংশ অর্থ বাংলাদেশ দাবী করতে পারে সেই টিভি চ্যানেলের কাছে যারা বাংলাদেশে সেই সব পণ্যের বিজ্ঞাপন প্রচার করছে। এক্ষেত্রেও রুপার্ট মারডকের বিস্কাইবি আবারও দৃষ্টান্ত হতে পারে। রুপার্ট মারডক স্কাই স্যাটেলাইটে টাকার বিনিময়ে পে-চ্যানেলের অনুমতি দিলেও পে-চ্যানেলগুলোকে বিদেশী বিজ্ঞাপন ফ্রি চালানোর অনুমতি দেয়নি। সেখানেও জুড়ে দিয়েছে নিয়ম নীতি। আর এসব পলিসির কারণে রুপার্ট ২০১০ সনে শুধু বিস্কাইবি থেকে আয় করেছে ৮৮৭ মিলিয়ন পাউন্ড, যদিও গত বছর টেলিফোনে আড়ি পাতা কেলেঙ্কারীর সাথে জড়িয়ে মারডকের বিস্কাইবি‘র ১০ মিলিয়ন পাউন্ডের মতো আয় কমে গিয়েছিলো। 
এখন কথা হচ্ছে সরকারের যেমন প্রতিবেশীর সাথে ভালো সর্ম্পক রাখা জরুরী তেমনি বিশ্বায়ন আর সামজিক নেটওয়ার্কের যুগে গণমাধ্যমকে আটকে রাখা যায়না। অন্যদিকে ভারতীয় চ্যানেল বন্ধ করে দিলেও তো সরকার ইউটিউব কিংবা সামাজিক যোগাযোগের মাধ্যমগুলো বন্ধ করে দিতে পারবেনা। টিভিতে ভারতীয় অনুষ্ঠান না দেখা গেলে এক সময় এই দর্শকরা ইউটিউব কিংবা অনলাইনের উপর বেশী নির্ভরশীলতভ বাড়বে। তাই বিদেশী চ্যানেলগুলো বন্ধ না করে তাদের  উপর উচ্চ হারে শুল্ক আরোপ করে দেশী চ্যানেল গুলোকে টেলিস্টেরিয়াল সুবিধা দিতে পারে সরকার। বাংলাদেশে যেহেতু ভারতীয় পণ্যের বড় বাজার রয়েছে তাই ভারত বাংলাদেশে টিভি চ্যানেল চালানোর জন্য কর দিতে বাধ্য হবে। পাশাপাশি দেশের বৃহত্তর স্বার্থে, গ্রামের সাধারণ মানুষ- যাদের কাছে শিক্ষা ও বিনোদনের সুযোগ নেই তাদের জন্য বাংলাদেশী বেসরকারী টেলিভিশন গুলো নিয়ে আসতে পারে সম্ভাবনার আলো। এই সত্যটি উপবদ্ধি করবার জন্য রুপার্ট মারডক হবার প্রয়োজন নেই, প্রয়োজন সরকারের সদিচ্ছা।

কিছুই যদি আমরা করতে না পারি, প্রযুক্তি ব্যবহার করে গ্রাহক যেন অন্তত পাসওয়ার্ড দিয়ে তার টেলিভিশনের চ্যানেল গুলোর যথেচ্ছা ব্যবহার নিয়ন্ত্রন করতে পারে সেই ব্যবস্থার উন্নতি করলে অন্তত সংস্কৃতির আগ্রাসন রোধ করা সম্ভব হবে।
tvjournalistuk@gmail.com

