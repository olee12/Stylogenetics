স্কুল বয় !



বাঘা বাঘা রাজনীতিবিদরা সাংবাদিকদের সাথে একান্ত সাক্ষাতকার দেয়ার সময় শুরুতেই বিড়াল মারতে চান। অথবা প্রশ্ন অপছন্দ হলে সাংবাদিকদের উপর চড়াও হন। এমন উদাহরণ বহু আছে, মেয়র থাকা অবস্থায় কেন লিভিংস্টোন একবার এক সাংবাদিককে বলে বসেন তুমি নাৎসি বাহিনীর দারোয়ানের মতো প্রশ্ন করছো কেন ? এমন অপরাধের জন্য কেন লিভিং স্টোনকে সাসপেন্ড করার দাবী উঠেছিলো, পাশাপাশি তাঁকে একদিনের জরিমানা গুনতে হয়েছিলো। এমন বাদানুবাদ আমার সবচেয়ে বেশী হয়েছে লন্ডনের বেথনালগ্রীন আর বো নির্বাচনী এলাকার এমপি জর্জ গ্যালাওয়ের সাথে। ওর সাথে আমার খুবই বন্ধুত্বপূর্ণ সম্পর্ক। তবুও প্রফেশনের ক্ষেত্রে জর্জ যেমন প্রশ্নের উত্তর গুলো খুব গুছিয়ে দিতে পারে, বলেও দূর্দান্ত। ইরাক ইস্যূতে ওর অবস্থানের জন্য ব্লেয়ার সরকারতো রীতিমত নাকনি চুবানি খেয়েছে। তবুও আমি কখনও ওকে ফেবার করে প্রশ্ন করিনা। তবে জর্জকে নিয়ে আমি খেলতে বেশী পছন্দ করি। খেলতে শব্দটি ব্যবহার করলাম এই জন্য ওকে দেখলেই যে কোন সাংবাদিকের নেশা ধরে যাবে। এমন দৃশ্য আমি বহুবার দেখেছি, পার্লামেন্ট হাউজ থেকে একই সাথে টনী ব্লেয়ার আর জর্জ গ্যালাওয়ে বের হচ্ছেন মিডিয়া ছূটছে জর্জ গ্যালয়ের পেছনে। তো, একবার জর্জ আমার প্রশ্ন শুনে অনেকট উত্তেজিত হয়ে গেলো। গত সামারের কথা বলছি, সেদিন পার্লামেন্টে জর্জ ফাস্ট সলিউশনের অর্থ কেলেংকারী নিয়ে একটা প্রস্তাব ব্রিটিশ পার্লামেন্টে উত্থাপন করেছিলো। আবার একই দিনে জর্জ গ্যালাওয়েকে ম্যারিয়াম আপিল ট্রাষ্ট্রের অর্থ আতœসাতের দায়ে ১৮ দিনের বহিস্কার আদেশের সিদ্ধান্তের ব্যপারেও অপর একটি লবিতে আলোচনা হয়েছে। আমরা সেই বক্তব্য শুনবার জন্য পার্লামেন্ট গ্যালারীতে বসে আছি। তাঁর বক্তব্য শেষে তাঁকে সাংবাদিকরা ঘিরে ধরলো। প্রথমেই আমি সুযোগ পেলাম । জানতে চাইলাম জর্জ তোমার বিরুদ্ধে ম্যরিয়াম আপিল ট্রাষ্টের অর্থ আত্মসাতের অভিযোগ উঠেছে , তুমি আবার অপর একটি প্রতিষ্ঠানের অর্থ আত্মসাতের বিরুদ্ধে পার্লামেন্টে কথা বলছো বিষটাকে তুমি কিভাবে দেখো ? মুখ লাল হয়ে গেলো জর্জের। জর্জ বললো, তোমাকে তো স্কুল বয়ের মতো লাগছে, স্কুল বয়ের মতো প্রশ্ন করছো কেন ? আমি তার কটুক্তিতে মাথা গরম না করে বললাম, জর্জ আমাকে কেমন লাগছে সেটা আমি জানতে চাইনি , তুমি বরং আমার প্রশ্নের উত্তর দাও, অথবা বল , তুমি আমার প্রশ্নের উত্তর দিতে চাওনা । জর্জ আমার প্রশ্নের উত্তর না দিয়ে বললো আজকে এইবিষয়ে আমি কিছু বলতে চাইনা। বললাম তোমার বিরুদ্ধে সংসদ থেকে ১৮ দিনের বহিস্কারাদেশের একটি ঘোষনা দেয়ার ব্যপারে সিদ্ধান্ত হতে পারে এই বিষয়ে তোমার অনুভূতি কি ?
-আমি আর কথা বলতে পারছিনা আমার তাড়া আছে।
জর্জকে আর সেদিনের জন্য কোন প্রশ্ন করা গেলোনা।
গতপরশু হুসেইন মুহাম্মদ এরশাদ ও এমন কথা বলে ফেললেন, যদি ও এরশাদকে আমি তখনও কোন প্রশ্ন করিনি।
আমাকে দেখেই এরশাদের প্রথম কথা,
-”বাহ, এতো ছোট সাংবাদিক, বয়স কতো ? তোমাকে তো স্কুল বয়ের মতো লাগছে ”
পরে অবশ্য ইন্টারভিউ শেষে এরশাদ হাত খানা বাড়িয়ে দিয়ে বললেন , ”না আপনি অনেক স্মার্ট”
আমার মনে পড়ে ছোট বেলার কথা। আমি আসলেই তখন স্কুল বয়, আমরা তখন পটিয়া থাকি। এরশাদ তখন বাংলাদেশের রাষ্ট্র প্রধান । চট্রগ্রামে ভিজিট করতে আসবে, স্কুলের অংসখ্য বাচ্চাদের সাথে আমিও ফুল নিয়ে রাস্তায় দাঁড়িয়ে আছি। এরশাদ গেলে তার গাড়িতে ফুল ছিটিয়ে দিতে হবে। হায় সেই এরশাদ সাহেবের সাথে দেখা হলো কুড়ি বছর পরে, তখনও আমি স্কুল বয় এখনও  স্কুল বয়ই রয়ে গেলাম!

