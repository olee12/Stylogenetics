ফলো আপঃ  লন্ডনে নিহত বাংলাদেশীর হত্যাকারী পাকিস্তানি গ্রেফতার



হত্যাকান্ডের শিকার মাহবুব রনি ও তার স্ত্রী মিতা
ঈদের দিনে লন্ডনের ইলফোর্ড এলাকায় পাকিস্তানি যুবকের হাতে বাংলাদেশী ছাত্র হত্যাকান্ডের শিকার হয়েছেন। পুলিশ জানিয়েছে হত্যাকান্ডের শিকার মাহবুবুল ইসলাম রনির বয়স আনুমানিক ২৭বছর।  তার গ্রামের বাড়ি কুমিল্লার ময়নামতিতে। লন্ডনের ইলফোর্ড এলাকার হার্ভে সড়কের ৬৫ নম্বর বাড়িতে বুধবার দুপুরে এ হত্যকান্ডটি ঘটে। পুলিশ অপরাধী সন্দেহে ৩৫ বছর বয়সী এক পাকিস্তানি বংশোদ্ভূত ব্রিটিশ নাগরিককে গ্রেফতার করেছে। তবে পুলিশ অভিযুক্তের নাম প্রকাশ করেনি। 
ইলফোর্ড মেট্রোপলিটন পুলিশ জানিয়েছে, ময়না তদন্তে হত্যাকান্ডের শিকার মাহবুবের বুকে একাধিক ছুরিকাঘাতের চিহ্ন পাওয়া গেছে। 
প্রতিবেশীদের সহায়তার পুলিশ ঘটনার সংবাদ জানতে পায় এবং ঘটনাস্থলে এসে হত্যাকারীকে হাতে নাতে ধরে ফেলে। সেখান থেকে পুলিশ পাঞ্জাবিতে পেঁচিয়ে রাখা  একটি রক্তমাখা ছুরিও উদ্ধার করে। 
নিহতের স্ত্রী মিতার সাথে কথা বলে জানা গেছে, ঘটনার দিন দুপুর বেলা তিনি  কাজে ছিলেন। যেহেতু মাহবুব রাতের শিফটে কাজ করেন তাই মাহবুব ও তার  ৯ বছর বয়সী পুত্র সৈকত বাসায় ছিলেন দিন দুপুরে  এসময়ই ঘটে নারকীয় এই হত্যাকান্ড। 
ইলফোর্ডের কমিউনিটি নেতা মোকাব্বির খান বলেন, ঈদের দিন আনুমানিক একটার দিকে বাড়িওয়ালার ৩৫ বছর বয়সী ছোট ভাই মাহবুবের রনির বাড়িতে আসেন, এসময় রনি তার একমাত্র ছেলে সৈকতকে নিয়ে দরজা খুলে দেন। কথা বলার একপর্যায়ে বাড়িওয়ালার ভাই মাহবুবকে বলে তার ছেলেকে ভেতরের রুমে চলে যেতে। সৈকত ভিতরে যাওয়া মাত্রই কথা কাটাকাটি হয় এবং ঘটনার এক পর্যায়ে রান্নাঘরের ব্যবহৃত ছুরি দিয়ে হত্যাকারী মাহবুবের উপর চড়াও হয়।
মোকাব্বির খান মাহবুবের ছেলে সৈকতের উদ্ধৃতি দিয়ে আরো জানান, মৃত্যু নিশ্চিত করার জন্য হত্যাকারী ছুরি দিয়ে মাহবুবের বুকে উপর্যুপুরি ছুরি চালায় এবং  বুকের উপর পা দিয়ে অনবরত লাথি মারতে থাকে। বাবার উপর এমন আক্রমন দেখে সৈকত বাড়ির বাইরে চলে যায় এবং প্রতিবেশীদের খবর দেয়। পরে প্রতিবেশীদের সহায়তায় পুলিশ আসলে ঘটনাস্থলে পুলিশ হত্যাকারীকে ধরে ফেলে, ততক্ষণে মাহবুবের মৃত্যু নিশ্চিত হয়ে গেছে। 
প্রতিবেশীরা জানিয়েছেন গত রোজার সময়ও মাহবুবের সাথে এ ধরনের কথা কাটাকাটির ঘটনা ঘটেছে, তবে এবারের ঘটনাটির সমাপ্তি হলো হত্যাকান্ডে।
অপর প্রতিবেশী গাই টেইলর জানিয়েছেন, মাহবুব ব্যক্তিগত জীবনে খুবই মিষ্টভাষী ছিলেন, তার হত্যাকান্ডের বিষয়টি তিনি কোনোভাবেই মেনে নিতে পারছেন না।
পুলিশি নিষেধাজ্ঞার কারণে ঘটনার বিস্তারিত সর্ম্পকে প্রতিবেশীরা মুখ খুলতে পারছেননা। তবে পুলিশ ঘটনার তথ্য উদঘাটন অভিযান অব্যাহত রেখেছে । অপারেশন ক্রোকৎ নামে অভিযান পরিচালনায় সাধারন জনগণের কাছে তথ্য জানতে চেয়ে বিজ্ঞপ্তি প্রকাশ করেছে ইলফোর্ড মেট্রোপলিটন পুলিশ। কেউ যদি এ হত্যাকান্ড সম্পর্কে কোন তথ্য জানেন তবে ইলফোর্ড পুলিশ স্টেশনে ০২০৮৩৪৫৩৭৩৪ এই নাম্বারে এবং নিজের তথ্য গোপন রেখে সংবাদ জানাতে চাইলে ০৮০০৫৫৫১১১ এই নাম্বারে ফোন করার অনুরোধ জানানো হয়েছে।
--------------------------------------------------
সংবাদ সংগ্রহে অলৌকিক হাসানের সহায়তার জন্য কৃতজ্ঞতা। 
 
