এসো নিজে করি: প্রথম দৃষ্টিতেই প্রেম !



গভীর রাতে জাহাঙ্গীর আমার রুমে এসে হাজির। 'স্যার, অনেক দিন থেকে আপনারে একটা কতা কমু কমু মনে করতাছি, মেসে যখন খাইতে আহেন তখন কইতারিনা, এর লাইগ্যা আপনের রুমে আইলাম। আমি জুলেখারে একটা চিডি লেকছি, এট্টু দেইখ্যা দেন না। মাইয়্যাডারে আমি খুব ভালাবাসি...কিন্তু কইতারিনা..."
জাহাঙ্গীর এস এম হলের ক্যান্টিন বয়, ছেলেটা আমকে ঠিক কি কারনে পছন্দ করতো জানিনা, তবে সব সময় আমার জন্য মেসে খাবার আলাদা করে রাখা, মাছের বড় টুকরাটা বেছে দেয়া, মুরগি কিংবা গরুর ঝোল একটু বাড়িয়ে দেয়া ইত্যাদি সে নিয়মিতই করতো কোন কারন ছাড়াই। বড় আশা করে একটা প্রেম পত্র নিয়ে এসেছিলো সেই গভীর রাতে। হলে ৮০০ ছেলে থাকার পরও তার মনে হয়েছে এই চিঠি আমিই সবচেয়ে ভালো লিখতে পারবো।
জাহাঙ্গীর কে বললাম, আমি চিঠি লিখলেতো তোর প্রেমিকার সাথে আমার প্রেম হয়ে যাবে , তখন ? 
জাহাঙ্গীর তার সরল হাসি দিয়ে রসিকতার জবাব দেয়।
আমাদের সচলের ব্লাগার মুমুর ও একই কথা মনে হয়েছে । আমি নাকি প্রেমের টিপস দেওয়াতে ওস্তাদ, আমাকে নাকি এই লাইনে অভিজ্ঞ মনে হয়েছে তার...!! কি মনে করে সে এই উক্তি করলো বুঝলাম না, তবে তার প্রেমের টিপস বিষয়ক লেখার আমন্ত্রনে সাড়া দিতে এই প্রয়াস। 
প্রথম দৃষ্টিতেই প্রেম: 
এই পদ্ধতিতে প্রেমে পড়া কিংবা কোন মেয়েকে আকৃষ্ট করতে হলে, মেয়েটিকে দেখা মাত্রই থেমে যেতে হবে। মুখের আকৃতি অনেকটা গোলাকার করে এমন ভাব করতে হবে পৃথীবীতে যদি সুন্দর বলে কিছু থেকে থাকে তাহলে ঐ মুখেই আছে।  আর আপনি মুগ্ধ হয়ে সেই দৃশ্য দেখছেন।  তরুণীটির চোখে চোখ এমন ভাবে রাখতে হবে যেন , তার চোখ ঘুরলে আপনার চোখ ও ঘুরবে, সে হালকা লাজুক হাসি দিলে আপনি ও হালকা লাজুক হাসি দেবেন। কিন্তু অনবরত তাকিয়েই থাকতে হবে। তবে সাবধান ! কোন কথা বলা যাবেনা।
তার পর দ্বিতীয় দিন কিংবা কোন এক সময় আপনার এই অনাকাঙ্খিত ভাবে থেমে যাবার কারন ব্যখ্যা করবেন। তবে খেয়াল রাখতে হবে দ্বিতীয় দিন যেন দেখা হয়, সেই ব্যবস্থাটার কথাও চট করে ভেবে ফেলতে হবে।
এসো নিজে করি :
-আসলে আমি বুঝতেই পারছিনা....কি যে হলো সেদিন...
-কোন দিন ?
-ওই যে সেদিন,আপনি লাইব্রেরীথেকে বের হচ্ছিলেন, আমি ঢুকছিলাম ...
-আপনি এক্সিলেটরে করে নামছিলেন.. আমি উঠছিলাম... কিন্তু আমি বেমালুম ভুলেই গিয়েছিলাম আমাকে সঠিক সময়ে পা ফেলতে হবে ...আমি হুমড়ি খেয়ে পড়ি, আর আপনি ফিক করে হেসে দিলেন। লজ্জ্বায় আমি পড়ি মড়ি করে ফাইল তুলে আবার আপনার দিকে তাকাতেই ...দ্বিতীয় বার ধাক্কা খেলাম । ধাক্কা সামলে ফিরে দেখি আপনি ততক্ষণে সিড়ি ভেঙ্গে নেমে গেছেন।
আপনার হাতে Professional Ajax বইটার নাম শুধু মনে রেখেছিলাম। দুইজন লেখকের মধ্যে একজন ছিলেন  Jeremy McPeak অন্যজনের নাম মনে নেই। আজ সকালে এসে বইটা সার্চ দিলাম, তখন থেকেই আইটি ফ্লোরে  অপেক্ষা করছি, সমাজ বিজ্ঞানের ছাত্র...বিকেল পর্যন্ত এই আইটির ফ্লোরে সময় কাটানো আসলেই আমার জন্য খুব কঠিন ছিলো। 
-চোট লাগেনিতো..?
-সেদিনের কথা বলছেন ? কি যে বলেন...এতো অল্পতে আমার কিস্যু হয়না।
-তবে আপনাকে আসলেই সেদিন সত্যি অসাধারণ লাগছিলো!
-কেন আজ লাগছে না ?
-না মানে.... আজকেও ঐ দিনের মতো লাগছে, আগামীকালও ঐ দিনের মতোই লাগবে মনে হয়....হয়তো পরের দিন গুলোতে ও এমনই লাগবে ।
-আগামীকাল, পরের দিন গুলো আসলো কোত্থেকে? আপনার সাথে কালকে কিংবা পরবর্তীতে দেখা হবার কি কোন কারন আছে...??
-না , মানে.. আমি প্রায়ই ব্রিটিশ লাইব্রেরীতে আসি। ..এখন ইষ্টারের ছুটি চলছে...আগামী দুই সপ্তাহ আমার এই টাইমে আসা হবে, আপনার কখন আসা হয় ?
- না আমি একটা ওয়েভ ডেভেলপের  কাজ নিয়ে স্টাডি করছি। কয়েকদিন টানা আসতে হবে।
-কোন সময়টাতে আসেন নরমালি..?
মুচকি হেসে মেয়েটি জবাব দিলো আপনিতো আজব চিজ..?
-চিজ বলে গালি দিলেন..?? অথচ দেখুন আমি আপনার দিকে তাকিয়ে আপনার নাম জিজ্ঞেস করতেই ভুলেই গেছি...
আমি রুপালী, ওয়েষ্টমিনিষ্টার ইউনিতে আইটিতে পড়ছি।
নিজের পরিচয়দিয়ে রুপালীর সাথে পায়ে পায়ে পা মিলিয়ে ধীরে ধীরে হাটতে থাকলাম।
-চলুন সামনের ক্যাফেতে গিয়ে বসি, কফি খেতে খেতে কথা বলা যাবে।
- না, আজ থাক , আমার তাড়া আছে এক বান্ধবীর বাসায় যাবো , তাই একটু আর্লি বের হলাম, যাবার পথে পিকাডিলী হয়ে যাবো। একটা গিফট কিনবো।
-বেশতো , চলুন না, আপনাকে পিকাডেলী পর্যন্ত এগিয়ে দিয়ে আসি। যদি আপনার কোন আপত্তি না থাকে.. আমার সময়ের স্বল্পত নেই।
- না ঠিকাছে। থ্যান্কু।
-কেউ আসবে বুঝি..?
-না , এমনি, আমি একা শপিং করতে পছন্দ করি।
-আজ আসি।
-আপনার সাথে কথা বলে ভালো লাগলো।
-কথা হবে অন্য কোন এক দিন।
অনুশীলন:
বন্ধুরা, উপরের উদাহরণ টি একটি নমুনা হিসাবে দেয়া হলো। তবে  যে কোন ঘটনায় খুব প্রানবন্ত উপস্থাপনা, এবং আপনার সরলতা আপনাকে এগিয়ে নিয়ে যাবে, ঘটনার দিন যদি আপনি রুপালীর সাথে পীকাডেলীতে যাবার জন্য কিংবা কফি খাবার জন্য পীড়াপীড়ি করতেন, তাহলেই হয়তো মেয়েটি আপনাকে ফাতরা ভাবতো।
এখন হয়তো মেয়েটি আপনাকে ভদ্র ভেবে পরের দিন আপনার জন্য লাইব্রেরীতে অপক্ষা করবে। এমনও হতে পারে পরের দিন সে নিজেই আপনাকে কফি খাবার আমন্ত্রন জানাবে।
প্রথম দৃষ্টিতে মেয়েটিকে খুব ভালো ভাবে আপনার পড়ে ফেলতে হবে। তার প্রথম দিনে কি রঙের পোষাক ছিলো, লিপস্টিকের রং কতটা গাড়ো ছিলো, কয়টায় সে লাইব্রেরীতে এসেছিলো, সে কি পারফিউম দিয়েছিলো, চুলের স্টাইলটা ক্যামন, ইত্যাদি খুটিনাটি বিষয় খেয়াল রাখতে হবে, মিলিয়ে দেখতে হবে তার চেহারার সাথে কোন হিন্দী ফিল্মের নায়িকার সাদৃশ্য আছে কিনা, কিংবা তার পড়নের ড্রেসটা কোন বিখ্যাত ব্যান্ডের কিনা অথবা কোন বিখ্যাত মডেলের প্রিয় পোষাক কিনা।  হাসলে গালে টোল পড়ে কিনা, মুচকি হাসলে ভালো মানায় , না দাঁত সহ হাসলে ভালো লাগে....ইত্যাদি বিষয় বেশ ভালো করে স্টাডি করে পরবর্তী দিনের জন্য প্রস্তুতি নিতে হবে। 
সাবধানতা : বাট, সব কিছু হবে খুব স্লোলি...

