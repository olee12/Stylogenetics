প্রধানমন্ত্রী যখন মডেল কন্যা!




সমুদ্র জয় হয়েছে কিংবা হয় নাই আলোচনার বিষয়বস্তু সেটি নয়। আলোচনার বিষয় পত্রিকার বিজ্ঞাপনে প্রধানমন্ত্রীর ছবি ব্যবহার।  মায়ানমারের সাথে সমুদ্র জয়ের সাফল্যের বিজ্ঞাপনে প্রধানমন্ত্রী হয়েছেন মডেল কন্যা! বুঝতে বাকি নেই প্রধানমন্ত্রী কিংবা আওয়ামীলীগ সরকারের সুনজরে আসার চেষ্টা করেছেন কতিপয় চাটুকার প্রতিষ্ঠান, কিন্তু তাই বলে একটি দেশের প্রধানমন্ত্রীর ছবি বিজ্ঞাপনে মডেল হিসাবে ব্যবহার কতটা যৌক্তিক ? এভাবে সরকারের সাফল্যের বিজ্ঞাপন দেয়া হয়েছে দেখে একটু অবাক হলাম বটে। অনলাইনে সকল পত্রিকার বিজ্ঞাপন দেখা যায়না প্রিন্ট ভার্সনে মার্চের শেষ সপ্তাহে যেসকল বিজ্ঞাপন বিভিন্ন পত্র পত্রিকায় ছাপা হয়েছে সেগুলো নিশ্চই অনেকের চোখে পড়েছে। আমি দেশের বেশ কয়েকটি জাতীয় দৈনিকের প্রথম ও শেষ পাতার বিজ্ঞাপন সচলের পাঠকদের জন্য তুলে দিলাম।
একাধীক বিজ্ঞাপন খেয়াল করে দেখলাম প্রত্যেকটি পত্রিকায় প্রকাশিত বিজ্ঞাপনের ভাষা মোটমুটি কাছাকাছি। বঙ্গবন্ধুর নেতৃত্বে বাঙালি পেয়েছে ১,৪৪,০০০ বর্গকিলোমিটারের সার্বভৌম বাংলাদেশ আর বঙ্গবন্ধুকন্যা শেখ হাসিনার নেতৃত্বে জাতি পেল ১,১১,০০০ বর্গকিলোমিটারের আরও এক ‘নতুন বাংলাদেশ’। সকল প্রতিষ্ঠান একই তোতা পাখির বুলি কোথায় পেলো ?
পত্রিকায় প্রকাশিত সকল বিজ্ঞাপনের ভাষা দেখে অনুমান করছি বিজ্ঞাপনের কনসেপ্ট এক স্থান থেকে এসেছে। আর সবচেয়ে অবাক করার কান্ডটি ঘটিয়েছে মৎস ও প্রাণীসম্পদ মন্ত্রণালয় । রাষ্ট্রীয় অর্থ অপচয় করে সরকারের নিজের টাকায় নিজেদের ধন্যবাদ দিয়ে পত্রিকায় বিজ্ঞাপন ছেপেছে এই মন্ত্রণালয় !

কথা হলো প্রধানমন্ত্রী শেখ হাসিনাকে যদি ধন্যবাদ দিতেই হবে তাহলে প্রধানমন্ত্রীর দপ্তরে ধন্যবাদ জানিয়ে ঐ সংশ্লিষ্ট প্রতিষ্ঠান চিঠি কিংবা ফুল পাঠিয়ে শুভেচ্ছা জানাতে পারতো না? দ্বিতীয়ত, ছবি ছাপানোর আগে কি প্রধানমন্ত্রীর ছবি বিজ্ঞাপনে ব্যবহার হবে এই মর্মে কোন অনুমতি নেয়া হয়েছিলো ? যদি অনুমতি নেয়াও হয় তাহলে একটি দেশের প্রধানমন্ত্রী কি কোন বেসরকারী কিংবা ব্যক্তিমালিকানাধীন প্রতিষ্ঠানের বিজ্ঞাপনে মডেল হতে পারেন ?

