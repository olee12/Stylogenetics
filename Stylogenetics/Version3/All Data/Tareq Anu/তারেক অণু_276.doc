 চলচ্চিত্রে  অস্ট্রেলিয়ার চুরি যাওয়া প্রজন্ম



মর্ত্যের বুকে এক বিশাল স্বর্গ, হিংস্র কোন পশু সেখানে নেই, নেই প্রাকৃতিক তাণ্ডব, সময়ের সাথে বিশেষ কিছুই বদল হয় না এমন এক অদ্ভুত ভূখণ্ড। মানুষের দল ৪৫ থেকে ৫০ হাজার বছর আগে অগভীর আদি সমুদ্র পাড়ি দিয়ে পৌঁছেছিল এই বিশাল দ্বীপ মহাদেশে, আড়াই শতাধিক ভিন্ন ভাষা-ভাষী নৃগোষ্ঠীর উদ্ভব ঘটল এত হাজার বছরে অতঃপর তাহারা সুখে শান্তিতে বসবাস করিতে লাগিল। এমনটাই ছিল আবহমান কাল ধরে, হঠাৎ পরিবর্তন হয়ে গেল সবকিছুর, একদল শ্বেতকায় আবিষ্কার করল দক্ষিণের এই স্বর্গ, শুরু হয়ে গেল বসতি স্থাপন আর আধিপত্য বিস্তারের লড়াই। ভূ- খণ্ডের নাম দেওয়া হল অস্ট্রেলিয়া !!
১৯৩০ সালের পশ্চিম অস্ট্রেলিয়ার ঘটনা, ইতিমধ্যে সারা মহাদেশে তাদের কথাকেই আইনে পরিণত করেছে দখলধারী শ্বেতাঙ্গরা, সুপ্রাচীন কাল থেকে বসবাসরত আদিবাসীরা আজ নিজ ভূমে পরবাসী। হঠকারী ভাবে একতরফা সিদ্ধান্ত নিয়ে বসল শ্বেতাঙ্গ আর আদিবাসী অস্ট্রেলিয়ানদের মিলনের ফলে উদ্ভূত (মূলত আদিবাসী নারীরাই শিকার হত দখলদারীদের লালসার) প্রজন্ম তাদের আদিবাসী মা অথবা পরিবারের সাথে বেড়ে উঠতে পারবে না, বরং তাদের মায়ের কোলের নিরাপদ আশ্রয় থেকে কেড়ে নিয়ে যাওয়া হবে দেশের শেষ মাথার এক বোর্ডিং স্কুলে, যেখানে তাদের আধুনিক আদব-কায়দা রপ্ত করিয়ে বানানো হবে সুসভ্য নাগরিক, আসলে পরিকল্পনা ছিল তাদের প্রশিক্ষণ প্রাপ্ত দাস হিসেবে গড়ে তোলার, যারা নতমুখে সেবা করে যাবে ঔপনিবেশিক প্রভুদের আজীবন। 
২০০২ সালে অস্ট্রেলিয়ায় মুক্তি পাওয়া ফিলিপ নয়েশের রাবীট প্রুফ ফেন্স চলচ্চিত্রটিতে তুলে ধরা হয়েছে ইতিহাসের সেই কালো অধ্যায়ের কথা, যাকে অনেক সমাজ বিজ্ঞানীই অভিহিত তুলনা করেছেন গণহত্যার সাথে। সেই সাথে সেলুলয়েডের ফিতেয় ধরে রাখার চেষ্টা করা হয়েছে তিন দুঃসাহসী কিশোরী- মলি, ডেইজি এবং গ্রেসির কথা , যারা স্রেফ পায়ে হেটেই পাড়ি দিয়েছিল প্রায় পুরোটা মহাদেশ।
চলচ্চিত্রটির নাম খানিকটা অদ্ভুত শোনালেও প্রতীকী অর্থে তা মোক্ষম। ভৌগলিকভাবে কোটি কোটি বছর পুরো গ্রহ থেকে আলাদা থাকায় সেখানে বিবর্তনের কলকাঠিতে গড়ে উঠেছিল এক স্বতন্ত্র জীব-বৈচিত্র, কিন্তু পরিবেশের ভারসাম্য নিয়ে বিন্দুমাত্র জ্ঞান না থাকায় শ্বেতাঙ্গরা  সেই পরিবেশে অনুপ্রবেশ করিয়েছিল গরু, ভেড়া, ইদুর, নানা ধরনের পাখি ও খরগোশসহ নানা প্রাণী। ব্যস, স্থানীয় প্রানিজগতে সেই প্রাণীগুলোকে নিয়ন্ত্রনে রাখার মত শিকারি প্রানী না থাকায় ঘটে গেল মহা বিপর্যয়। শখ করে আনা কজোড়া খরগোশ দ্রুতগতিতে বংশবৃদ্ধি করতে করতে না নিয়ে গেল কয়েক কোটিতে, সাবাড় করতে লাগল কৃষকের ফসল। তাদের ফাদ পেতে, গুলি করে, বিষ ছড়িয়ে কোন ভাবেই নির্মূল করতে না পেরে অবশেষে বিশাল অস্ট্রেলিয়ার কিছু অংশ তারা বেড়া দিয়ে আলাদা করার চেষ্টা করতে থাকল, তৈরি হল মানুষের তৈরি দীর্ঘতম বেড়া। প্রায় আড়াই হাজার কিলোমিটার দীর্ঘ বেড়াটি হয়ে থাকল সবার কাছে মানুষের বোকামি, লোভ আর দখলদারিত্বের প্রতিক।
মা ও নানীর সাথে জিগালং এলাকায় বসবাসরত দুই বোন ১৪ বছরের মলি আর ৮ বছরের ডেইজি এবং তাদের আত্নীয় ১০ বছরের গ্রেসিকে বোর্ডিং স্কুলে পাঠানোর জন্য আসে উর্দিপরা পুলিস, কোর্টের আইনের কাগজ দেখিয়ে অসহায় ক্রন্দনরত মার কাছ থেকে রীতিমত অপহরণ করে তারা তিন কিশোরীকে। সোজা পশুচালান দেবার মত তাদের নিয়ে যাওয়া হয় আড়াই হাজার কিলোমিটার দূরের মুর রিভার এলাকায়। স্কুলের দুর্বিষহ গুমোট বাঁধা পরিবেশে বিষিয়ে ওঠে তাদের মন, কঠোর, নির্মম সেখানকার পরিবেশ, ক্ষণে ক্ষণে বোঝানো হয় বর্ণসংকর হয়ে জন্মানোটায় এক বিশাল পাপ হয়েছে সেই কোমলমতিদের। এ যেন সারা দ্বীপ মহাদেশ থেকে ধরে নিয়ে আসা আধাঁ-আদিবাসী শিশুদের এক বিশাল কারাগার।
 প্রথম দিনেই সিদ্ধান্ত নেয় মলি, পালাবে তারা এই বন্ধীশালা থেকে, ফিরে যাবে সারা জীবনের আবাস জিগালং-এ। এক বৃষ্টির দিনে মুক্তির স্বাদ নেবার তীব্র নেশায় পালায় তারা-ঝড়, বৃষ্টি, খুনে শীতল বাতাসকে অগ্রাহ্য করে তাদের যাত্রা অব্যাহত থাকে সম্মুখ পানে, আর আবহাওয়ার চেয়েও বড় ভয় তাদের বোর্ডিং স্কুলের বেতনভুক্ত এক আদিবাসী ট্র্যাকারকে , যে এর আগে একাধিকবার পালীয়ে যাওয়া কিশোরীদের ঠিকই খুজে বাহির করে ফিরিয়ে এনেছে। ছোটদের দায়িত্ব এককভাবে কাধে নিয়ে চৌকস দলনেতার মত এগিয়ে যায় মলি, ট্র্যাকারের চোখে ধুলো দিতে কোনসময় তারা কখনো এগোয় অগভীর জলপথ ধরে, কখনো মরুর বুক চিরে। 
এভাবেই এগোতে এগোতে লোকমুখে সেই খরগোশ বেড়ার কথা শুনতে পায় তারা, আনন্দে নেচে ওঠে কিশোরী মন, বেড়া মানেই তো তা ধরে একসময় জিগালং-এর বাড়ী যাওয়া যাবে, হোক না তা হাজার কিলোমিটার দূরে! অন্যদিকে মলির চালাকির কাছে রীতিমত নাকাল হয় সেই ঘোড়েল ট্র্যাকার, বুঝতে পারে সে পড়েছে শক্ত প্রতিপক্ষের পাল্লায় যার মূল শক্তি স্বাধীন জীবনে ফিরে যাবার আকুতি। অনাহারে, অর্ধাহারে এগোতে থাকে আমাদের তিন কন্যা। এক পর্যায়ে ছদ্মবেশী পুলিশের কথায় বিভ্রান্ত হয়ে রেলস্টেশনে অপেক্ষারত অবস্থায় ধরা পড়ে গ্রেসি, অন্য দুই বোন তাদের ঐতিহাসিক যাত্রা অব্যাহত রাখলেও চতুর পুলিশেরা বুঝতে পারে তারা ধীরে ধীরে এগোচ্ছে বাড়ীর পথে, তাই তাদের চর অপেক্ষায় থাকে দুই কিশোরীর আগমনের।
নয় সপ্তাহ পরে সুদীর্ঘ আড়াই হাজার কিলোমিটারের পদব্রজের কঠিন যাত্রা শেষ হয় মলি ও ডেইজির, এক অদ্ভুত ঝড়োবাতাসময় রাতে যখন তাদের মা-নানী নিবেদিত আদিবাসী সঙ্গীতে, সন্তানের মঙ্গল কামনায়, সেই জাদুময় পরিবেশেই ঘটে আবেগময় পুনর্মিলন! দৃশ্যপটে পুলিশের ফেউ উপস্থিত থাকলেও অপার্থিব সঙ্গীত ও ঘটনার ঘনঘটায় ভয় পেয়ে পালিয়ে যায় সে।
৯৪ মিনিটের এই আনন্দ-বেদনার কাব্যের শেষ মুহূর্তে পর্দায় হাজির হন বাস্তব জীবনের মলি ও ডেইজি, তারা আর কোন দিনই মুর রিভার বোর্ডিং স্কুলে ফিরে যান নি, যদিও গ্রেসি কোন দিন আর আপনভূমে ফিরে আসতে পারেন নি। মলি বলে যান আদিবাসীদের সাথে সংঘটিত রাষ্ট্রযন্ত্রের এই বর্বরোচিত অপরাধের করুণ কাহিনী, যে কারণে তাদের প্রজন্মকে উল্লেখ করা হয় অস্ট্রেলিয়ার চুরি যাওয়া প্রজন্ম বলে।


