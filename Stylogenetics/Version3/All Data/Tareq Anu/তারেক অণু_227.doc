বিশ্বের দুর্লভতম বেড়ালের মুখোমুখি




গতকাল ঠিক এই সময় বিশ্বের দুর্লভতম বেড়াল আমুর চিতাবাঘের  (Panthera pardus orientalis) সামনাসামনি হয়েছিলাম! কল্পনায় না বাস্তবে, কিন্তু কল্পনা আর বাস্তবের মাঝে যেমন বিস্তর ফারাক, তেমনি আমার আর চিতাবাঘটির মাঝে ছিল শক্তিশালী বেড়া। কি অসাধারণ তেজোদীপ্ত একটা প্রাণী, মখমল হলুদ চামড়ায় বড় বড় কালো ফোঁটা নিয়ে, সবুজ চোখ মেলে চেয়েছিল আমাদের দিকে- এই প্রাণীটিকে এইভাবে দেখার সাধ ছিল না, বন্দী প্রাণীর ছবি তোলার চেষ্টা করা হয় নি কোনদিনই, আজই প্রথম। তাই হয়ত নীরব ভৎসনার দৃষ্টিবাণ হেলেই সে চলে গেল হেলেদুলে। 

দেড়শ বছর আগেও আমুর নদী অববাহিকা, চীনের বিস্তীর্ণ অঞ্চল এবং দুই কোরিয়া জুড়ে দেখা মিলত আমুর চিতাবাঘের, আর আজকে মুক্ত অবস্থায় থাকা এই অপূর্ব প্রাণীটির সংখ্যা ৩০-টিরও কম! ভাবা যায়! যে কারণে আমুর চিতাবাঘ বিশ্বের দুর্লভতম বেড়াল জাতীয় প্রাণী। আর সারা বিশ্ব জুড়ে খাঁচায় রেখে তাদের বংশবৃদ্ধির যে প্রচেষ্টা চলছে সেখানে আছে শ দুয়েক। সোজা কথা, তাদের অস্তিত্ব সম্পূর্ণ ভাবে খাদের কিনারে এসে দাঁড়িয়েছে। 
সারাবিশ্বের নানা বাঘ গবেষণাকেন্দ্র এবং চিড়িয়াখানার মাঝে আবদ্ধ অবস্থায় আমুর চিতাবাঘের বংশবৃদ্ধি ঘটছে খুবই অল্প হারে, তারই অংশ হিসেবে হেলসিংকির করকিয়াসারি চিড়িয়াখানায় ( যা আসলে সাগরের মাঝে অবস্থিত একটি দ্বীপ) এক জোড়া আমুর চিতাবাঘ আনা হয়েছে বেশ কিছু দিন আগে। আছে একটি সাইবেরিয়ান বাঘও, বিশ্বের বৃহত্তম এই বেড়ালটির আরেক নাম আমুর বাঘ।  আমুর বাঘ এবং আমুর চিতাবাঘ একটি অঞ্চলে বিচরণ করলেও তাদের খাদ্যাভাস আলাদা, কাজেই এই নিয়ে তাদের মাঝে কোন বিরোধ হয় না। 

কেন আমুর চিতাবাঘের এই অবস্থা? 
আর কেন, মানুষের জন্য! বন কেটে নগরী গড়া হয়েছে, অপরিকল্পিত ভাবে ঝেটিয়ে বিদায় করা হয়েছে শেষ সবুজ চিহ্ন, যেখানে চরে বেড়াত তার শিকার। শিকার না থাকলে শিকারি বাঁচবে কি ভাবে? 
আর সেই সাথে কুসংস্কারের ডিপো মানুষের মস্তিষ্ক  মনে করেছে বাঘের হাড় খেলে নানাবিধ অসুখ ভাল হয়ে যায়, বাঘের অন্ডকোষের স্যূপ খেলে রমণক্রীড়ায় সিদ্ধহস্ত হওয়া যায়, তাদের দাঁত খুলে মালা বানালে বাঘের শক্তি শরীরে আসে- যতসব ছাইপাশ। সেই সাথে আছের সুন্দর চামড়ার জন্য হত্যা, শিকারের আনন্দের জন্য কাপুরুষের মত হত্যা।
ফলাফল-  নিজ বাসভূমে আমুর চিতাবাঘ আছে বিশ থেকে তিরিশটি!   
প্রাণীটি সম্পর্কে জানা গেছে এখন পর্যন্ত খুবই কম, গবেষণা চলছে প্রতিনিয়ত। এখানে ডেভিড অ্যাটেনবোরোর ধারা বর্ণনায় আড়াই মিনিটের ভিডিও দেখতে পারবেন মানুষের কুশিক্ষা এবং লোভের বলি প্রাণীটির। 
লেখা যায় অনেক কিছু- তাদের শারীরিক আকৃতি, পারিবারিক জীবন, খাদ্যাভাস, কিন্তু সবুজ জ্বলজ্বলে চোখের নীরব চাহনি মনে পড়ছে সবসময়ই, থমকে যাচ্ছে লেখার গতি। শেষ পর্যন্ত কি আমরা রক্ষা করতে পারব প্রাণীটিকে? 


