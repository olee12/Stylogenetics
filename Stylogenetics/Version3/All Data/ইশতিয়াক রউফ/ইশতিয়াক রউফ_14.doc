সময় এসেছে টুইটারে #Shahbag নিয়ে ঝাঁপিয়ে পড়ার



সময় এসেছে গণআন্দোলনকে Twitter-এ নিয়ে যাওয়ার। আগ্রহীদের জন্য কিছু প্রাথমিক তথ্য লিপিবদ্ধ করছি এখানে। এটি খুব, খুব সহজ একটি মাধ্যম। কয়েক মিনিটের বেশি লাগবে না বুঝে নিতে।
ফেসবুক তো আছেই, টুইটার কেন? ...
* ফেসবুকের সাথে টুইটারের একটি মৌলিক পাথর্ক্য হলো, টুইটার একটি সম্পূর্ণ উন্মুক্ত মাধ্যম। আপনার ফেসবুক পেজ আপনার ব্যক্তিগত সম্পত্তি, এবং আপনার অনুমতি ছাড়া কেউ এতে প্রবেশ করতে পারবে না। টুইটার ঠিক উলটা, এখানে সবাই উঠান পেতে বসে থাকে কোনো কুটুম্ব আসার অপেক্ষায়। 
কিন্তু লোকে কীভাবে জানবে আপনার বাড়ির ঠিকানা? ...
* পৃথিবীজুড়ে অনেক খোলা ময়দান থাকলেও আমরা শুধু আমাদের চেনা কিছু স্থানে যাই, সেখানে ঝুলিয়ে রাখা ব্যানার-ফেস্টূন সচরাচর দেখি। "Follow" করার ধারণাটি এভাবেই কাজ করে। আপনি টুইটারে যাকে "Follow" করবেন, শুধু তার নিজের বা তার সাথে জড়িত 'tweet' ক্রমাগত আপডেট হতে দেখতে পাবেন আপনার নীড়পাতায়। অন্য কেউও আপনার আপডেটগুলো তার নীড়পাতায় দেখতে পাবেন যদি তিনি আপনাকে "Follow" করেন। 
কিন্তু এমনিতেই দেখতে পেলে ফলো করা কেন? 
* টুইটারে একটি শক্তিশালী কমিউনিটি গড়ে উঠে পারষ্পরিক সহায়তার মাধ্যমে। অ্যাকাউন্ট খুলবার পর আপনি একলা পড়ে থাকবেন কোনো এক কোণে। আরও অনেকেই আপনার মতোই অবস্থায় থাকবে। সমমনা মানুষদের ফলো করুন, আশা রাখুন যে তারাও আপনাকে ফলো-ব্যাক করবে। এই ইকো-সিস্টেমটি গড়ে না তুললে আপনি তাতক্ষণিক সংবাদ জানতে পারবেন না। একদম মাঠ পর্যায়ে তরতাজা খবর সরাসরি পৌঁছে দিতে পারা টুইটারের বড় শক্তি। 
কিন্তু এই কমিউনিটির বাইরেও যে-কারও মনোযোগ আকর্ষণ করে কীভাবে বক্তব্য দেওয়া যায়? ...
* আর সব জায়গার মতো টুইটারেও আপনার একটি ঠিকানা আছে। সেটি ব্যবহার করে কেউ আপনার প্রতি বার্তা পাঠাতে পারবে। যেমন, কেউ "@ishtiaqrouf কী খবর?" লেখা মানে আমার দৃষ্টি আকর্ষণ করে আমাকে সরাসরি কিছু বলা। আপনি @BBCNews লিখে শুরু করার অর্থ হলো বিবিসি তার নীড়পাতায় আপনার এই টুইট দেখতে পাবে, অর্থাৎ তাদের মনোযোগ আকৃষ্ট হবে। এই "@" চিহ্নটি ব্যবহার না করলে আপনার টুইট নিজের পাতাতেই পড়ে থাকবে, আপনার ফলোয়ার ছাড়া কেউ খেয়ালও করবে না। 
কিন্তু এই ভাবে ছোটো ছোটো বালুকণা মিলে মহাদেশ গড়ে উঠে কীভাবে? ...
* আমরা শাহবাগে যেমন অগণিত ক্ষুদ্র মানুষ একত্র হয়ে এক বিশাল আন্দোলনের জন্ম দিয়েছি, টুইটারেও মাত্র ১৪০ ক্যারেক্টারের ক্ষুদে বার্তাগুলো একত্র হয়ে অনেক বড় মুভমেন্টের জন্ম দেয়। তবে আন্দোলনের জন্য কোথাও তো জড়ো হলেই হয় না, সব রকম কাজকে একই সুতায় গাঁথতে হয়। এই সুতা হলো হ্যাশট্যাগ ("#")। এই ট্যাগটি নির্দেশ করে আপনি কী নিয়ে কথা বলছেন। সবাইকে অনুরোধ করা হচ্ছে নিজেদের টুইটে "#Shahbag" ব্যবহার করতে। এর দুইটি সুফল আছে -- প্রথমত, কেউ Shahbag লিখে সার্চ করলেই আপনার টুইট দেখতে পাবে। দ্বিতীয়ত, অনেক অনেক মানুষ Shahbag নিয়ে কথা বলতে থাকলে আমজনতা টুইটারে ঢুকলেই দেখতে পাবে যে এই মুহূর্তে শাহবাগ নামে একটা বিষয় টুইটারে "trend" করছে। 
ব্যাস, এই তো শিখে গেলেন টুইটিং। এবারে কিছু কৌশলগত কথা বলি। 
- শুরুতেই #Shahbag লিখে সার্চ করুন। ফলাফল হিসাবে অনেকের টুইট দেখতে পাবেন। এদের মধ্যে সমমনাদের ফলো করুন। তাহলে যেকোনো বার্তা এদের মাধ্যমে ভূত-থেকে-ভূতে পদ্ধতিতে আপনার কাছে পৌঁছে যাবে। 
- যে বা যারা প্রতিনিয়ত নতুন নতুন খবর টুইট করছেন তাদের ফলো করুন, একটিমাত্র ক্লিকে "Re-Tweet" করে সেই বার্তা পৌঁছে দিন আপনার নিজের নেটওয়ার্কে। 
- @ ব্যবহার করে বিভিন্ন প্রতিষ্ঠান বরাবর পৌঁছে দিন আপনার বার্তা। 
- শাহবাগ চত্বরে ঘুরে ঘুরে ছবি তুলুন, সেই ছবি টূইটারের অ্যাপ ব্যবহার করে মাঠ থেকেই সরাসরি ওয়েবে প্রচার করে দিন। মুহূর্তে এটি পৌঁছে যাবে বিশ্ববাসীর কাছে। আপনার এই ক্ষুদ্র টুইট হয়ে যাবে আগামীর ইতিহাস। 
- অন্য যেকোনো মাধ্যমের মতো এখানেও অনেক জামাতি ওত পেতে বসে আছে। তারা আপনাকে উত্তক্ত করলে তা উপেক্ষা করুন। কোথাও এদের কু-মতলব চলতে দেখলে জবাব দিন। 
- এখানে উল্লেখকৃত কিছু অ্যাকাউন্টকে ফলো করুন যাতে তাদের শেয়ার করা যেকোনো কিছু দ্রুত ছড়িয়ে দিতে পারেন, কিংবা উল্লেখযোগ্য কোনো ঘটনা সম্পর্কে তৎক্ষণাৎ জানতে পারেন। এভাবে আপনি নিজে কিছু না লিখেও আমাদের বার্তা বহুদূর পৌঁছে দিতে পারবেন। 
- @ShahbagLiveCam, @ShahbagInfo, @ProjonmoSquare, @ICSForum, @GlobalVoices, ইত্যাদি অ্যাকাউন্ট ফলো করে শুরু করুন। শাহবাগে উপস্থিত সবাইকে বলুন টুইটার ব্যবহার করতে, নিজ নিজ অভিজ্ঞতা সরাসরি জানাতে। এই অ্যাকাউন্টগুলো বরাবর টুইট করলে শুরুতে @ ব্যবহার করতে ভুলবেন না।
দ্রুত টুইটারে যোগ দিন। #Shahbag হ্যাশট্যাগ ব্যবহার করুন বেশি বেশি করে। খুবই গুরুত্বপূর্ণ কিছু বিষয়ে আপনাদের সবার সহযোগিতা প্রয়োজন সামনের কিছু দিনে।

