গানবন্দী জীবনঃ রাসপুতিন



গানের মধ্যে গল্প খুঁজে পাই না আজকাল। সুর আছে, কথা আছে, যেকোনো সময়ের চেয়ে অনেক বেশি যন্ত্র আছে, কিন্তু গল্প নেই। কথায় সুর লেগে গান হওয়ার বদলে সুরের বেঁধে দেওয়া দৈর্ঘ্য-প্রস্থের সাথে খাপে খাপ মিলে কথাগুলো বসে থাকে যেন। মন থেকে কিছুটা আবেগ কর্জ করে গানের আবেদন পুরো করতে হয়।
মন যদি সেটুকু সৃজনশীল না হয়, তবে শেষ ভরসা গানের সাথে টোটকা হিসাবে জুড়ে দেওয়া ললনাবহুল দৃশ্যায়ন। আমি দ্বিতীয় কাতারের মানুষ। আণবিক বোমা থেকে মানুষের (পড়ুন বৌয়ের) মন পর্যন্ত কোনো কিছুই বিকট শব্দে মাথার উপর পড়ার আগে বুঝতে পারি না। গানের এই মৌনতা আমার জন্য নিদারুণ কষ্টের।
তবু গান শুনি। প্রবাসের নিভৃতে গানের চাঞ্চল্যের ঘোলেই তো মেটাতে হয় চিরচেনা হট্টগোলের স্বাদ! কিছু গান আনন্দের মুহূর্তে ভালো লাগে, কিছু গান দুঃখের গভীরতায়। কোনো গানই আর আনন্দ-বেদনা তৈরি করে না। ভাষা নির্বিশেষে এই দুরূহ সত্য আমার মতো সংগীতমূর্খকেও কাবু করে ফেলে প্রায়ই। ব্যতিক্রম যে নেই তা নয়। ইদানীং রেডিও ছাড়লেই অ্যাডেল আপামণির বকা শুনতে হয়। রোষের তীব্রতা অনুভব করে ‘রোলিং ইন দ্য ডিপ’ শুনেই ভয় পেতাম, মিউজিক ভিডিও দেখার পর তো রেডিওতে শুনলেই কুলহুয়াল্লা পড়ে বুকে একবার ছ্যাপ-থুথু দেই। যাক সে-কথা। এই প্রজন্মের শিল্পীর গান নিয়ে মন্তব্য করা নিরর্থক। কেন হঠাৎ এদিকে চোখ গেল সেই গল্পে যাই বরং। 
দুই সপ্তাহ আগ পর্যন্ত অধমের দিন কাটতো ল্যাবে একা বসে বসে। ঘরে ফিরেও তেমন কিছু করার নেই। বৌ জ্ঞান অন্বেষণে চলে গেছে দূর, বহুদূর। ইউনিভার্সিটি অফ মেহেরজানে তিনি দাঁত মেরামত করা শিখছেন। দিনে প্যান্ডোরা, রাতে নেটফ্লিক্স, এই নিয়েই চলে আমার দিন। নিঃসঙ্গতার মতো কাব্যিক কিছু নেই এর পেছনে, বরং আছে খানদানি এক ব্যাধি। পিনপতন নিরবতা কিংবা উদ্যাম আওয়াজ – এই দুইয়ের যেকোনো একটা প্রয়োজন আমার মুশিকাকৃতি মস্তিষ্ক কার্যক্ষম থাকার জন্য। এর মাঝামাঝি অবস্থায় দুইয়ে দুইয়ে যোগ করতে বললে হয়তো জবাবে বলবো সদরঘাট। এভাবেই প্রায় বছর ছয়েক ধরে অনলাইন রেডিও শুনার পর আমার বোকা মনের শখ হলো একটু অতি-চালাকির। 
আমার বৌ প্রাতিষ্ঠানিক ভাবে গান জানা উদার মানুষ। তিনি ভাষা ও রীতি নির্বিশেষে সব গান শুনেন, এবং আমার মুখে চুনকালি মেখে এক শোনাতেই ইংরেজি গানও বুঝে যান। কী লজ্জা, কী লজ্জা। গুগুল করে গান বুঝতে হয় না, এই বৌয়ের সামনে আমি পতিসুলভ ভাব নেই কী করে? বৌয়ের সামনে মুখ দেখাতে না পারার লজ্জা থেকে পরিত্রাণ পেতে কিছু দিনের জন্য ভান ধরেছিলাম সব বুঝার, লাভ হয়নি। বৌয়ের অনুপস্থিতিতে ভাবলাম একটু জাতে উঠি, পরের দেখায় চমকে দেওয়া যাবে। আধুনিক হওয়ার সুপ্ত বাসনা থেকে রেডিওতে বিভিন্ন টপ-হিট চ্যানেল টিউন করলাম একদিন। মিনিট দশেক পরই কেমন যেন একটা অস্থিরতা গ্রাস করে ফেললো। দেহ চায় সিডাক্সিন, মন চায় উইটনেস প্রোটেকশন! দাঁতে দাঁত এবং কানে আঙুল চেপে শুনতে থাকি, কিন্তু কিছুক্ষণ পর খেয়াল হয় ‘এইট মাইল’ কখন বদলে ‘ভিনসেন্ট’ হয়ে গেছে, ‘বুম বুম পাও’ হয়ে গেছে ‘ঘর ভুলানো সুরে’। এলেমেফেও নামক হাঁড়হারামি ব্যান্ডের অশ্লীল কুঁদাকুঁদি শুরু হলে তো বারান্দায় ঘুরে আসতে হতো কিছুক্ষণের জন্য। সপ্তাহ নাগাদ বাধ্য হয়ে ক্ষান্ত দেই এই অপচেষ্টায়। 
(অফটপিকঃ ‘সেক্সি অ্যান্ড আই নো ইট’ নামক কুৎসিত গানটাকে ইউটিউবে বারাকডাবস নামে এক লোক ওবামার মুখে তুলে দিয়েছে বিভিন্ন ভাষণের ক্লিপ ব্যবহার করে। কেউ না দেখে থাকলে তার জন্য এই পোস্ট পড়ার পুরষ্কার... )

মনের অজান্তেই এভাবে বাসি বেলুনের মতো ক্রমশ নেতিয়ে যাওয়া এড়াতে চেষ্টা করছি প্রচুর, লাভ হচ্ছে না খুব একটা। ঢোলা জামা ছেড়ে এক সাইজ ছোট কাপড় পড়া শুরু করলাম, বুকের বদলে কোমরে প্যান্ট পড়া শুরু করলাম, চশমা ছেড়ে লেন্স ধরলাম, চুল তো আগেই বদলেছি। তবু চ্যাংড়া পোলাপান ডাকে আঙ্কেল, এলিমেন্টারি স্কুলে পড়া ছাত্রী ডাকে দাদু, ইউনিভার্সিটি পড়ুয়া বজ্জাতগুলো ডাকে ওল্ড ম্যান। এই জ্বালা কি বুকে সয়? 
এরই মধ্যে হঠাৎ একদিন নড়েচড়ে বসি। ইউটিউবে ঘুরতে ঘুরতে কীভাবে যেন সামনে চলে এলো রাসপুতিন। তারুণ্যের হারানো অস্থিরতা যেন এক ঝলকের জন্য ফেরত এলো। আহা, বনি এম! 
বনি এম-এর সাথে আমার সখ্য একান্ত গোপনে। পাঠকেরও নড়েচড়ে বসার প্রয়োজন নেই, নির্দোষ গোপনীয়তার কথা বলছি। ভোঁতা ছবি আর ভারী আওয়াজের বিটিভি আমাকে কিছু চিরন্তন পছন্দের সাথে পরিচয় করিয়ে দিয়েছে – গ্রেগরি পেক, গুলিত-বাস্তেন-রাইকার্ড, মার্ক গ্রেটব্যাচ, রবার্তো ব্যাজিও, লিভারপুল ফুটবল ক্লাব, আন্দ্রে অ্যাগাসি, এবং অতি অবশ্যই বনি এম।
এতকিছু থাকতে বনি এম পছন্দ হওয়ার কারণটা একটু উদ্ভট। বৈচিত্র্য, দ্রুত লয়, হাসিমুখ, ইত্যাদি ছাপিয়ে চোখ আটকে থাকতো ঝাঁকড়া চুলের এক গায়কের নির্লিপ্ত লাফালাফিতে। লোকটা আমার মতো নাচে বলে কথা! পুরষ্কার জিততে দেখেছি, নাকি অনুষ্ঠানে গাইতে দেখেছি সেই সূক্ষ্ণ তথ্য খেয়াল নেই আর। শুধু মনে আছে গানের পুরষ্কারের অনুষ্ঠানে দেখতাম। ভাষা বুঝতাম না, নাম খুঁজে বের করার কোনো তরিকাও জানতাম না। জীবনে তখন গোগোল আছে, গুগুল নেই। কালেভদ্রে শুনতে পেতাম, ভাঙা ভাঙা যেটুকু মনে আছে তাই গুনগুনাতাম, এবং গোসলের সময় ছাদ পর্যন্ত ভিজিয়ে ফেলতাম ববি ফ্যারেলের মতো ব্যাকরণহীন নাচানাচি করে।
গানের শিল্পীদের সাথে পরিচয় আরও কিছু বছর পর। ভূতের গলির বাসায় থাকতাম, তাই বয়স ১২-১৪র বেশি না। ক’দিন আগেই কেনা ক্যাসেট প্লেয়ারে বনি এম চলছিলো। বি সাইডের শেষ গানটা ছিলো রাসপুতিন। এ সাইডের মা বেকার, সানি, হলিডে, ইত্যাদি চলছিলো। ওগুলোই শুনতাম বেশি। ভাত খেতে বসায় রিওয়াইন্ড করা হয়নি। কীভাবে যেন শেষ পর্যন্ত গেল, আবার শুনতে পেলাম রাসপুতিন। সেই প্রথম জানলাম রাসপুতিন বনি এম-এর গান, আরও উল্লাসের সাথে শুনতে শুরু করি গান।
এই ঘটনার কিছুদিন আগেই বাসায় চোরের পদধূলি পড়ে। অনেক কিছুর পাশাপাশি আব্বুর ক্যাসেট প্লেয়ারও নেই হয়ে যায় এক রাতে। কিছুদিন পর এক বিকালে মা হঠাৎ ডেকে বলে, “তোমার বাপের মাথায় ভূত ঢুকসে!” বাবা আমার বিশাল কড়া মানুষ, মায়ের মুখে এই কথা শুনে তাই প্রথম প্রতিক্রিয়া ছিলো চকির তলা খালি কি না নিশ্চিত হওয়া। একটু পর দেখি আব্বু বাসায় ঢুকছে, কাঁধে বিশাল বাক্সে একটা ক্যাসেট প্লেয়ার। আমার বাবা এবং ছোটো ভাই একই ধাতের মানুষ – মেজাজী এবং শৌখিন। দু’জনেই হাঁড়কেপ্পনের মতো টাকা জমাবে, বাজে খরচ করবে না, কিন্তু পছন্দের কিছু পেলে থলি উজাড় করে সেরাটা কিনবে। “শখের তোলা লাখ টাকা” কথাটা প্রায়ই বলি আমি। গোপন(?) সত্য হলো, আমি বলি নিজের অপচয় আড়াল করতে, আর আমার বাবা-ভাই সত্যিকার অর্থে এই ধারা মেনে চলে।
সেই ক্যাসেট প্লেয়ার আজও আছে। ওটায় বিবিসি বাংলার প্রভাতী অধিবেশন শুনে ঘুম ভেঙেছে অনেক বছর, ওখানেই প্রথম দেখতে পাই রিমোট চাপলে ভলিউমের নব ঘুরতে। এত বয়স হলো, এত প্রযুক্তি দেখলাম, কাজের সূত্রে এত প্রযুক্তি নিয়ে নাড়াচাড়া করলাম, তবু কোনো কিছু সেই সরল মুগ্ধতার স্বাদ দ্বিতীয়বার দিতে পারলো না। মনে পড়ে, এক রাতে মামা বেড়াতে এলে তাকে টেনে নিয়ে গেছিলাম এই রিমোট-চাপলে-নব-ঘুরে দেখানোর জন্য। আহ, শৈশব!
জীবনের তাগিদে অনেক কিছু করি, তবে একটা হাত পিছনে বেঁধে রেখে। নিজেকে মেলে ধরতে পারি না নিজেরই কারণে। ছেলেবেলার স্বতঃস্ফূর্ততা কোনো এক পর্যায়ে হারিয়ে গেছে। চলার পথে বাধা এলেই মনে হয় ভুল করলাম নাকি অল্প বয়সে ঘর ছেড়ে। প্রতিরোধের সম্মুখীন হলে মেনে নেওয়ার মানসিকতা আগে খেলা করে। এমনিতে যেখানে যাই, সেখানেই ব্যাড নিউজ ম্যাগনেটের মতো ঝামেলা এসে হাজির হয়। তার উপর মজ্জার মধ্যে ঢুকে গেছে অন্যকে দোষ দেওয়ার স্বভাব। আমার আশেপাশে বিচিত্র সব দুর্ঘটনা ঘটতে থাকে, সেই দেখে আমি শুধু পালিয়ে বেড়াই আর পৃথিবীকে দুষি। বৌ বকা দিয়ে বলে বেকুব, মা বকা দিয়ে বলে আমারই কেন শুধু এমন হয়, সুপারভাইজার হতাশ হয়ে বলে, “ইউ হ্যাভ আ ডার্ক এনার্জি অ্যারাউন্ড ইউ!” এরই মাঝে একটু একটু করে বুড়িয়ে যেতে থাকি, খিটখিটে হতে থাকি, আজিমভের অমর বাণির সাথে সঙ্গতি রেখে সহিংসতাকেই অক্ষম এই অধমের শেষ আশ্রয় বলে মেনে নেই।
অথচ চাইলেই তো দুর্ঘটনাগুলো নিয়ে তারিণীখুড়োর মতো গল্প জমাতে পারতাম। গানগুলোও সেখান থেকেই গল্প খুঁজে নিতো হয়তো। মনটা যদি একটু রঙিন থাকতো!
"ও, দোজ রাশানস..."


