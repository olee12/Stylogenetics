আওয়ামী লীগ কেন গোলাম আজমের রায়-পরবর্তী সমালোচনা এড়াতে পারে না



আন্তর্জাতিক অপরাধ আদালতের দেওয়া রায়ে সরকারের কোনো হাত নেই, তবুও কেন আওয়ামী লীগের এত সমালোচনা করা হয় -- এই প্রশ্ন লীগ-ঘেঁষা যেকোনো মানুষের। তারা আরও বলে থাকেন, জামায়াতের হাতে নিহত-আহত হয়েছেন শুধুই ছাত্রলীগের কর্মীরা, তাই কোনো আঁতাতের অভিযোগ তাদের কাছে বিস্ময়কর। সবশেষে তারা জানতে চান আওয়ামী লীগকে কেন বিচার শুরু করার জন্য বাহবা দেওয়া হয় না।
প্রথমত, সরকারী দলের সমর্থকদের উপলব্ধি করা প্রয়োজন যে যেকোনো বিষয়ে সমালোচনার প্রথম তীর ক্ষমতাসীনের দিকে নিক্ষিপ্ত হবে। বিচারপতির দেওয়া রায় হলো সম্পূর্ণ প্রক্রিয়ার অন্তিম ধাপ। তার আগে আইন প্রণয়ন, তথ্য সংগ্রহ, তদন্ত, মামলা পরিচালনা, কৌসুঁলী নিয়োগ, সাক্ষীর সুরক্ষা, ইত্যাদির উপর সরাসরি নিয়ন্ত্রণ থাকে সরকারের হাতে। তারা যদি সেই কাজে গাফিলতি করেন, তাহলে প্রকাশ্য অপরাধও শাস্তি এড়াতে পারে। 
কাদের মোল্লার রায় হওয়ার বহু আগেই আপিলে অসমতার কথা বলা হয়েছিলো, সরকার সেই মতামত গ্রাহ্য করেনি। শাহবাগ আন্দোলনের দাবির মুখে আপিলের আইন সংশোধন হয়েছে, কিন্তু আপিল নিষ্পত্তির কোনো আবশ্যিকতা রাখা হয়নি। কাদের মোল্লার মামলায় 'অধিনায়কের দায়' অন্তর্ভুক্ত হয়নি বলে অনেকেই সমালোচনা করেছেন। গোলাম আজমের মামলায় সর্বাধিনায়ক হয়েও একই পরিণতি হয়েছে। 
এর পাশাপাশি বিভিন্ন সময়ে জামায়াতের সাথে আওয়ামী লীগের সখ্য, যেকোনো কৌশলে বিএনপি থেকে জামায়াতকে পৃথক করার চেষ্টা, হেফাজতকে সংসদে আসন ছেড়ে দেওয়ার প্রতিশ্রুতি, ইত্যাদির কানাঘুঁষা শোনা গেছে। বাচ্চু রাজাকারকে সবার চোখের সামনে থেকে পালিয়ে যেতে দেওয়া হয়েছে। গোলাম আজমের মামলার আগে গওহর রিজভি এবং সালমান এফ রহমানের সাথে জামায়াতের ব্যারিস্টার রাজ্জাকের গোপন বৈঠকের খবর প্রকাশিত হয়েছে। সালাউদ্দীন কাদের চৌধুরীর সাফাই সাক্ষী দিতেও যাচ্ছেন এই সালমান এফ রহমান। 
এই পরিস্থিতিতে আমজনতার অবস্থান থেকে মনে হচ্ছে গত চার বছর ধরে 'সাঈদী বনাম আওয়ামী লীগ' আইনী লড়াই হয়েছে। জামায়াত তাদের সর্বশক্তি (আইনী এবং সন্ত্রাসী) নিয়োগ করে সাঈদী রাজাকারকে বাঁচাতে। আওয়ামী লীগও ঠিক সেই জায়গাতেই জামায়াতকে টাইট দেওয়ার কাজ করেছে। এগুলো শুধুই অন্ধকারে ঢিল এবং অলস জল্পনা বলে উড়িয়ে দেওয়া যায়। আমাদের ক্ষোভের মূল স্থানও সেখানে না। 
রায় আদালত দিলেও এই রায়কে সর্বাত্মকভাবে সমর্থন দিয়ে আসছে। রায়ের পর আওয়ামী লীগের প্রতিক্রিয়া ছিলো নিরবতা কিংবা সন্তুষ্টির। সাংবাদিক সম্মেলনে যুগ্ম সাধারণ সম্পাদক বলেছেন তিনি সন্তুষ্ট, আইন মন্ত্রী বলেছেন দেশবাসীর প্রত্যাশা পূর্ণ হয়েছে, আইন প্রতিমন্ত্রী বলেছেন এই রায়ে অসন্তুষ্ট হওয়ার কিছু নেই। দল হিসাবে আওয়ামী লীগ এখনও কোনো বিবৃতি দেয়নি। এই হাস্যকর এবং অগ্রহণযোগ্য অবস্থানই সকল ক্ষোভের মূল। 
স্বাধীনতা যুদ্ধে নেতৃত্ব দেওয়া আওয়ামী লীগের এতটুকু হ্যাডম নেই গোলাম আজমের রায়ে ক্ষোভ প্রকাশ করার, এই রায়ে অসন্তোষ প্রকাশ করার, এতে জনগণের প্রত্যাশার প্রতিফলন হয়নি সেই কথা বলার। প্রায় ২০ ঘন্টা হতে চললো, কোনো মন্ত্রী-এমপি-শীর্ষনেতা রাস্তায় নেমে বলতে পারলেন না এই রায় স্বাধীনতা যুদ্ধের ৩০ লক্ষ শহীদ এবং অগণিত মুক্তিযোদ্ধার বুকে কুঠারাঘাত। 
বঙ্গবন্ধু সামরিক জান্তার রক্তচক্ষুর সামনে দাঁড়িয়ে পাকিস্তান-আমেরিকা-চীন-মধ্যপ্রাচ্যের ভ্রূকুটি উপেক্ষা করে বাংলাদেশের স্বাধীনতার ডাক দিয়েছিলেন। তাঁর কন্যা এবং তাঁর দল আজ একটু অসন্তোষ প্রকাশ করতে ভয় পান। বড় নেতা বাদ দিলাম, আওয়ামী-ঘনিষ্ঠ কোনো খুচরা নেতা-কর্মীও জোরে আওয়াজ তুলছেন না, তাকিয়ে আছেন শীর্ষ নেতৃত্ব কী ঠিক করেন সেই অপেক্ষায়। ঠিক যেমন কাদের মোল্লার রায়ের পর কয়েকদিন লেগেছিলো তাদের প্রতিবাদী হতে। 
ইতিপূর্বে মুক্তিযুদ্ধ নিয়ে জামায়াতের অপপ্রচার, বাংলাদেশ নিয়ে বেগম জিয়ার অপপ্রচার, কিংবা হেফাজতের মিথ্যাচার নিয়েও আওয়ামী লীগ সময়মত কোনো মতামত দিতে পারেনি। মাননীয় প্রধানমন্ত্রী সেই বিষয়ে সংসদে বক্তব্য রেখেছেন, কিন্তু সেটা সময় চলে যাওয়ার অনেক পর। ডাক্তার আসিবার পূর্বে রোগী মারা যাচ্ছে তো যাচ্ছেই। 
দ্বিতীয় এবং তৃতীয় প্রসঙ্গের জবাব তুলনায় অনেক সংক্ষিপ্ত। গত চার বছর বছর ধরে যাবতীয় লুটপাট করেছে ছাত্রলীগ। আমজনতা হয় চাঁদাবাজির শিকার হয়েছে, নয়তো বিচার প্রক্রিয়া নিয়ে কাজ করতে গিয়ে হয়রানির সম্মুখীন হয়েছেন। যাঁরা বিচারের জন্য কাজ করে এসেছেন, ছাত্রলীগ কিংবা আওয়ামী লীগ তাঁদের পাশে কখনই ছিলো না, বরং আওয়ামী লীগের অপকর্মের ভার তাঁদের বহন করতে হয়েছে। 
শেষ প্রসঙ্গ এবার। আওয়ামী লীগ গত নির্বাচনে প্রায় ২৭০টি আসনে জয়ী হয়েছিলো। দল হিসাবে আওয়ামী লীগ এই বিপুল সমর্থনের যোগ্য না। তেমন কোনো জনহিতৈষী কাজের পুরষ্কার হিসাবে এই বিপুল বিজয় আসেনি। আজ যারা যুদ্ধাপরাধীদের শুধু বিচারের সম্মুখীন করার কারণেই বাহবা চাইছেন, তাদের স্মরণ করা উচিত যে ১০০ আসন জয়ের অযোগ্য একটা দলকে প্রায় ২৭০টি আসন দিয়ে জনগণ আগাম পুরষ্কৃত করেছিলো। এত বড় বিজয়ের পর তারা যেই খেল দেখাচ্ছেন, হয়তো ১৫০ আসনে জয়ী বিএনপি-কে চাপের মধ্যে রেখেও সেটুকুই সুফল পাওয়া যেত। অতএব, নির্লজ্জের মতো সাধুবাদ চাইবার আগে দ্বিতীয় বার ভাববেন দয়া করে।

