পাবলিক স্পিকিং ১০১ [ওয়াজ মাহফিল ও রাজনীতি]




১. ভূমিকাঃ
নিজের মাপের কিছুর বাইরে যেতে গেলেই নাকি শুরুতে নিজের কিছু গুণগান করতে হয়। প্রচুর উদাহরণ ছড়িয়ে আছে আশে-পাশে। টক শো থেকে বিয়ের বায়োডাটা পর্যন্ত সর্বত্র এই সত্য প্রযোজ্য। কোনো জনগুরুত্বপূর্ণ ব্যাপারে কথা বলতে গেলে নামের আগে-পরে অনেক রকম তকমা লাগাতে হয়। ডক্টর, ডাক্তার, ইঞ্জিনিয়ার, এমএস, এমফিল, পিএইচডি, অ্যাডভোকেট, অধ্যক্ষ, মাস্টার, উপাধ্যক্ষ, কী নেই এই ঝুলিতে!
এই লেখাটি আমার মাপের বাইরে। জনসমক্ষে কীভাবে কথা বলতে হয়, তা বলার মতো ওজনদার বা এলেমদার মানুষ আমি নই। তবুও চেষ্টা করে দেখতে ক্ষতি কী? হাজার হোক, সমসাময়িক আর দশ জনের চেয়ে এই দিকে অধমের অভিজ্ঞতা খুব একটা কম না। উঠতি বয়সে বিতর্ক করেছি কিছু, রাজনীতির প্রতি আগ্রহের কারণে বিখ্যাত কিছু ভাষণও শুনেছি মন দিয়ে। অতএব, দেরি না করে ঝাঁপিয়ে পড়া যাক পাবলিক স্পিকিং-এর কিছু মৌলিক উপাদানের উপর। লেখার কলেবর ইচ্ছে করেই সংক্ষিপ্ত করছি না। ব্যস্ত বা অস্থিরমতি পাঠক লাফ দিয়ে শেষটুকু দেখে নিতে পারেন।
২. অংশগ্রহণঃ
আবৃত্তি বা গানের অনুষ্ঠানের সাথে জনসমক্ষে বক্তৃতা/ভাষণ দেওয়ার একটা মৌলিক পার্থক্য আছে। এক্ষেত্রে উপভোগের মাত্রা শুধুই গান বা বক্তৃতার গুরুত্ব ও পরিবেশনার উপর নির্ভর করে না। শ্রোতাকে কতটুকু জড়িত করা যায়, তার উপর পরিবেশনার গ্রহণযোগ্যতা অনেকাংশে নির্ভরশীল। উদাহরণ হিসেবে ব্যান্ডের কনসার্টের দিকে তাকানো যায়। ভেবে দেখুন তো, এক লাইন দর্শক গাইছে, এক গান শিল্পী – এমন মুহূর্তগুলো কতো উপভোগ্য। এমন সময়ে ঠিক-ভুলের বালাই থাকে না, থাকে শুধু ভালো লাগা আর উত্তেজনা।
যেই শিল্পী গানের ফাঁকে ফাঁকে শ্রোতার সাথে গল্প করেন, তিনি অনেক সফল ও শ্রোতাপ্রিয়। উদাহরণ হিসেবে কবীর সুমন, শ্রীকান্ত, রেজওয়ানা চৌধুরী বন্যা, প্রমুখ গুণী শিল্পীর কথা বলা যায়। এই সমীকরণ রাজনৈতিক ভাষণে অনেক বেশি কার্যকর। সফল রাজনৈতিক ভাষণগুলো অনেক দিনের পরিশ্রম শেষে প্রস্তুত হয়। তাতে কিছুক্ষণ পরপর বিরতি দেওয়া হয় দর্শক-শ্রোতাকে বক্তৃতার সাথে এক হয়ে যাবার জন্য। তুলনায় বাংলাদেশের ভাষণগুলো অনেক বেশি একমাত্রিক। অনেক ঘন্টার অপেক্ষা শেষে নেতা আসেন, কিছুক্ষণ ভাষণ দিয়ে চলে যান। মানুষের সাথে দৃঢ় ও টেকসই সম্পর্ক গড়ে তুলবার জন্য বক্তব্যের মাঝে তাদের অংশগ্রহণের সুযোগ দেওয়ার কোনো বিকল্প নেই।
সাম্প্রতিকতম উদাহরণ হিসেবে বারাক ওবামার দিকে তাকানো যায়। ক’দিন আগেই টি-এ ট্রেনিং-এ ওবামার মতো করে কথা বলতে বলছিলো। প্রতিটি কথা বলার পর তা হজম করতে দিতে হবে। বক্তব্য হবে যেন সমুদ্রের তীরে স্রোতের আসা-যাওয়ার মতো।
৩. অনন্যতাঃ
মানুষমাত্রেই কিছুটা অহংকারী। কাউকে নিজের মতের অনুসারী করতে চাইলে তার মধ্যে গর্ব ঢুকিয়ে দেওয়া খুব জরুরী। শ্রোতা যেন নিজেকে অনন্য মনে করেন। পুরো পৃথিবী ভুল হতে পারে, আমি ঠিক। সবাই এক স্রোতে গা ভাসাতে পারে, আমি ভাসাই না। এই ধরনের অনন্যতার অনুভব মানুষকে অনেক গর্বিত ও বিশ্বস্ত সমর্থক করে তোলে।
দেশে দেশে নির্বাচনের আগে তাই রাজনৈতিক দলগুলো এভাবে নিজেদের ব্র্যান্ডিং করে থাকে। কেউ দেশ রক্ষা করে, কেউ সবার জন্য শিক্ষা ও স্বাস্থ্যসেবার ব্যবস্থা করে, কেউ অর্থনীতি চাঙা করে, কেউ দেশজ সম্পদ রক্ষা করে, ইত্যাদি। এই অনন্যতা সবচেয়ে সফল হয় যখন তা ভাষাগত ভাবে করা হয়। সামান্য একটু ‘রেটোরিক’ বদলে দিতে পারে নির্বাচনী মানচিত্র। কোনো কোনো কথা খুব সহজ-সাধারণ হলেও মানুষের মুখে মুখে রটে যায়। উদাহরণ দেওয়া যায় আমেরিকার সাধারণ নির্বাচনের আগে ডেমোক্রেটিক পার্টির একটি শ্লোগানের দিকে। রিপাবলিকান দল নিজেদের ইশ্বরভক্ত দাবি করে থাকে। ধর্মভীরু ভোটারদের মধ্যে তাদের একচ্ছত্র আধিপত্য ঠেকাতে ডেমোক্রেটিক পার্টি পালটা শ্লোগান বের করে একটি। রিপাবলিকানরা বলতো – “গড ইজ অন আওয়ার সাইড”, অর্থাৎ ইশ্বর আমাদের পক্ষে আছেন। একে সামান্য উলটে দিয়ে ডেমোক্রেটরা বললো, “উই আর অন গড’স সাইড”, অর্থাৎ আমরা ইশ্বরের পক্ষে আছি। শব্দবিন্যাসে সামান্য অদল-বদল করে কী সহজে অনন্যতা তৈরি করা!
৪. বিশ্বাসঃ
স্রেফ মুখের কথায় প্রায় অর্ধেক বিশ্ব জয় করে ফেলা সম্ভব, তা দেখিয়ে গেছেন অ্যাডলফ হিটলার। এই সাক্ষাৎ দানবের সুঠাম দেহ ছিলো না, ধুরন্ধর রাজনৈতিক বুদ্ধি ছিলো না, খুঁটির জোর ছিলো না, টাকা-পয়সা ছিলো না। ছিলো শুধু ভাষণ দেওয়ার ক্ষমতা এবং নিজের মনের বুজরুকি চিন্তাগুলোর উপর পরম বিশ্বাস। 
এভাবেই চিরকালের গৃহী মানুষও বক্তৃতার মঞ্চে অগ্নিবর্ষণ করতে পারেন, যদি সেই কথাগুলো তাঁর অন্তর থেকে আসে। অগণিত অসম্পূর্ণ বাক্য থাকা সত্বেও বঙ্গবন্ধুর ৭ই মার্চের ভাষণ মানুষকে ছুঁয়ে যেতে পারার অন্যতম কারণ – এটি সাত কোটি মানুষের অন্তরের আবেগের অকপট প্রকাশ। সফল বক্তৃতার কথায় বক্তার নিজের বিশ্বাস থাকতে হয়। নতুবা তার শক্তি অন্যের মধ্যে সঞ্চারিত হয় না।
৫. সংক্ষিপ্ত শ্লোগানঃ
বারাক ওবামার সফল রাজনৈতিক প্রচারাভিযানের মূলে ছিলো ছোট্ট একটি শ্লোগান – “ইয়েস উই ক্যান”। সারা পৃথিবী ছড়িয়ে গেছে এই কথা, অনেকেই নিজের মতো করে আত্মীকরণ করেছেন এটি। বলা হয়ে থাকে, ওবামার আগে এ-ধরনের কৌশল সবচেয়ে সফল ভাবে কাজে লাগিয়েছেন হিটলার। জার্মানির ক্ষমতার লড়াইয়ের সময় নাৎসি পার্টি ছোট ছোট শ্লোগান ছড়িয়ে দিয়েছিলো মানুষের মুখে মুখে।
৬. মূর্ছনা
রাজনৈতিক পরিবেশনাগুলোর আগে-পিছে প্রচুর গান-বাজনা থাকে। যুদ্ধ-বিগ্রহের সময় রচিত অনেক গণসংগীত আজও মুখে মুখে ফেরে। একেকটা সময়কে ধারণ করে রাখে এই গানগুলো। যেকোন রাজনৈতিক দল তাই নিজেদের সম্মেলনের আগে গানের আয়োজন করে।
এই ধারাকে আরও এক ধাপ এগিয়ে নিয়ে গেলেই বক্তৃতার মাঝে গান বা সুর ঢুকিয়ে দেওয়া যায়। সহজ সুরের মধ্যে খুব সন্তর্পণে ঢুকিয়ে দিতে হয় নিজের বক্তব্যটুকু।
৭. রসবোধ
এক সাথে হাজার খানেক মানুষকে হাসানো খুব কঠিন কাজ। তবুও এই অসাধ্য সাধন করতে হয় বড় বক্তাদের। বক্তৃতার মাঝেই জুড়ে দিতে হয় বুদ্ধিদীপ্ত কৌতুক। এই রসবোধ বক্তাকে মানুষের কাছে আনে, তার গ্রহণযোগ্যতা বাড়ায়, তাকে মানবিক করে। পূর্বে বর্ণিত অংশগ্রহণের সাথে যদি এই রসবোধ জুড়ে দেওয়া যায়, তাহলে সেটার অনুরণন আরও উল্লেখযোগ্য।
৮.পর্যবেক্ষণ
বলতে থাকলে লেখা আরও বড় হবে। যে-কারণে এই লেখার অবতারণা, এবার সেখানেই চলে যাই। বদ্দার ফেসবুক প্রোফাইলে পেলাম একটি ওয়াজ মাহফিলের লিংক। শুনতে থাকলাম। ঘৃণার কী সুচতুর পরিবেশনা, কী দারুণ কৌশলে ভয় আর বিশ্বাসের মাঝে বিদ্বেষের বীজ বুনে দেওয়া! এই ওয়াজের কথাগুলো অপছন্দ করার মতো, প্রতিবাদ করার মতো। তাই বলে এর পরিবেশনাগত দক্ষতাকে খাটো করে দেখার তিলমাত্র সুযোগ নেই। এই অর্ধশিক্ষিত কাঠমোল্লার কাছ থেকে অনেক, অনেক কিছু শেখার আছে পাবলিক স্পিকিং সম্পর্কে। 
এখানে সিরিজটির বিভিন্ন পর্বের ইউটিউব লিংক আছে। প্রতিটি পর্ব গড়ে ৯ মিনিট লম্বা। যেকোন একটি পর্ব দেখে নিতে পারেন কয়েক মিনিট। দেখবার সময় খেয়াল রাখবেন নিচে বর্ণিত ব্যাপারগুলো।
|| পর্ব ১ || পর্ব ২ || পর্ব ৩ || পর্ব ৪ || পর্ব ৫ || পর্ব ৬ || পর্ব ৭ ||

 সুশীল ও উদারপন্থীদের ভারী ভারী কথার একমুখী ভাষণের বিপরীতে এরকম সাবলীল পরিবেশনা অনেক বেশি কার্যকর।
 ভাষণের গতি খেয়াল করুন। বিষয় থেকে বিষয়ে চলে যাওয়ার দক্ষতা একই সাথে ধর্ম, রাজনীতি, ও সমাজ নিয়ে কথা বলা সম্ভব করে তোলে।
 উপরে বর্ণিত মৌলিক গুণাবলি খেয়াল করুন।
 সময়ের দিকেও চোখ রাখুন। খেয়াল করে দেখুন, কত মিনিট পর পর শ্রোতাকে বক্তৃতার ভেতরে টেনে নিয়ে আসা হয়, তাকে অংশগ্রহণে উদ্বুদ্ধ করা হয়।
 খেয়াল করুন ভাষণের অন্তর্নিহিত বক্তব্যগুলোর বুনন। খেয়াল করলে দেখবেন, রাজনৈতিক বা সাম্প্রদায়িক বক্তব্যগুলোর পরেই চলে আসছে কোনো একটি ধর্মীয় বাণী। সেই বাণীতে সম্মতি জ্ঞাপন করতে গিয়ে শ্রোতা সুযোগ পাচ্ছে না ঘৃণার প্রচার উপলব্ধি বা প্রতিবাদ করার।

কয়েক বারে হলেও পুরোটা দেখার অনুরোধ রইলো। অন্তত পক্ষে একটি পর্বের পুরো ভিডিও হলেও দেখুন।
৯. ব্যবহারিক বিশ্লেষণ
বুঝবার সুবিধার্থে একটি পর্ব এমবেড করছি। স্পর্শকাতর ধর্মীয় ব্যাপারে অনিঃশেষ কুৎসাসমৃদ্ধ এই পর্বটি সংযুক্ত করার জন্য ক্ষমা চেয়ে নিচ্ছি আন্তরিক ভাবে। এই দৃশ্য মঞ্চায়িত হচ্ছে গ্রামে-গঞ্জে, তাই অনিচ্ছাসত্বেও এটি একটু খোলামেলা ভাবে বিশ্লেষণ করা প্রয়োজন।
পর্ব ৫

প্রথমেই আছে 'V' চিহ্ন দেখি "জয়" এবং "বিজয়"-এর পার্থক্য দেখানো। দেখিয়েই বলা হলো, 
"জয় শব্দ আমাদের না, আমাদের হলো বিজয়। মুসলমানদের হলো বিজয়, আর হিন্দু ভাইদের জয়।"
শ্লেষের সাথে "ভাই" ডেকে হিন্দু-মুসলমানে ফারাক এবং বিদ্বেষ বুনে দেওয়ার সূচনা এখানেই। এই ছোট্ট অংশে একই সাথে কয়েকটি ব্যাপার খেয়াল করার আছে। 
প্রথমত, ইসলামী চিন্তাধারাকে এখন একটি Ideology-র পরিবর্তে Identity হিসেবে দাঁড় করানো হচ্ছে। মতবাদ হিসেবে ইসলাম বা তার বিশেষ কোনো ব্যাখ্যার সাথে দ্বিমত পোষন করা সহজ, কিন্তু পরিচয়ের অংশ হিসেবে তাকে অস্বীকার করার উপায় নেই।
দ্বিতীয়ত, এই কথাটির অব্যবহিত পরবর্তী মিনিট খানেক বেশ হাস্যরসের মধ্য দিয়ে কথা এগিয়ে চলে খুব দ্রুত। দমদম এয়ারপোর্টের কাল্পনিক "ঠাকুর"-এর নাম নিয়ে বলে দেওয়া হলো,
রাম এবং কৃষ্ণা, দু'টাই এক আল্লাহকে বিশ্বাস করতো। ইতিহাসে আছে এটা।
আগাগোড়া দর্শকদের কাছ থেকে জবাব চেয়ে আসা এই বক্তা এরপর ইতিহাসের উৎস নিয়ে কিছু না বলে দ্রুত ঢুকে পড়েন 'রেটোরিক' গানে। এটা শেষ হতে হতেই সুরে সুরে আল্লাহর কথা।
হৃদয়ের কষ্ট দূর করার জন্য কার জিকির?
আরও জোরে বলেন, কার?
নামাযের ভিতরে জিকির হয় কার?
সবকিছুর আগে নামায আছে না নাই?
ওযুর আগে নামায আছে না নাই?
ধর্মভীরু মানুষের জন্য প্রতিবাদের সুযোগ নেই। প্রতিটি প্রশ্নের উত্তরে "আল্লাহ!" এবং "আছে!" বলতে গিয়ে আগের কুৎসাও গলধকরণ হয়ে যায় অজান্তেই।
রাজনীতি ও সাম্প্রদায়িকতা নিয়ে দু'কথা বলার পর বক্তা আবার চলে যায় ধর্ম এবং আল্লাহর বরকতে। রসিকতা করে উদাহরণ দেন এক ব্যাক্তির, যিনি অ্যালার্জি থাকার পরও বেগুনী খেয়ে চলছে। সেই ব্যাক্তি নাকি বলেছেন,
হুজুর, রমজান মাস। খাইতেও মজা, চুলকাইতেও মজা।
এই সস্তা কৌতুকে লোক হাসিয়েই তাকে আল্লাহর কুদরত হিসেবে বর্ণনা করে দেওয়া হলো। কথায় কথায় আল্লাহর কথা এলো, রোজা এলো, যাকাতের কথা এলো। আবু বকর (র) -এর গল্প বলে উদ্বুদ্ধ ও দুর্বল করার পরই আবার রাজনীতি চলে আসে। বিষোদ্গার শুরু হয় পত্রিকার উপর। হাস্যকর হিসেব দেখিয়ে যোগের ভুলে সাড়ে ছয় লাখকে সাড়ে ছয় কোটি বলে চালিয়ে দেওয়া হয়। মাদ্রাসার টাকা নিয়ে ইনকিলাব গঠনের কথাও বের হয়ে আসে। একে একে পত্রিকা ও সংবাদ সংস্থার উপর বিষোদ্গার করেই সুরেলা কণ্ঠে তিনি আবার যাকাতে চলে যান।
বক্তার অসামান্য উপস্থাপনার উদাহরণ দেখা যায় ৭:৫৫ মিনিটের দিকে।
এখনও মুসলমানদের কাছে সম্পত্তি বেশি, আছে না নাই?
জোরে বলেন, আছে না নাই?
বাংলাদেশেও সম্পদ আছে না নাই?
তেলের খনি আছে না নাই?
গ্যাসের খনি আছে না নাই?
মাছের খনি আছে না নাই?
কয়লার খনি আছে না নাই?

এই অংশে গলা নিচু করে প্রশ্ন,
চোরের খনি আছে না নাই?
এই প্রশ্নের মধ্য দিয়েই শ্রোতাকে অপ্রস্তুত অবস্থায় ঘায়েল করেন। নিজেও মর্ত্যে নেমে আসেন, শ্রোতাকেও হাসিতে ভুলিয়ে দেন। খেয়াল করবার আছে পরিচয়সূত্র বা আইডেনটিটি হিসেবে ইসলামকে ব্যবহার করার দিকটিও। খেয়াল করুন বক্তা কীভাবে হিসেব করে বিরতি দেন এই কৌতুকের পর।
বাকি ভিডিওগুলো দেখলে এমনি আরও অনেক উপাদান পাবেন।
১০. পরিশিষ্ট
প্রশ্ন হলো, এর শেষ কোথায়, প্রতিকার কী? আমরা কেউ এই উগ্র মোল্লার সাথে একমত নই। আমরা তো এর এর মতো হাতা গুটিয়ে নেমে প্রতিবাদ করার মতো মানুষও নই। আমরা শুধু মোটা দাগে বলি আইন করে "ধর্মভিত্তিক রাজনীতি" নিষিদ্ধ করার কথা। কথার ধরন কিংবা শব্ধবন্ধ হয়তো আইন করে নিষিদ্ধ করা যায়, কিন্তু তাই বলে কি এই প্রচারের মূল সুর বদলানো যাবে?
আমাদের করণীয় কী তাহলে?


