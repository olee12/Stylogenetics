ডিজিটাল বাংলাদেশঃ ৩-১ [দেশজ আন্তর্জাল -- কৃষিক্ষেত্রে প্রয়োগ]




১ - ভিশন ২০২১
২ - জাতীয় পরিচয়পত্র
দেশজ আন্তর্জাল
প্রজন্ম কথাটি এক সময় বয়স দিয়ে নিরূপিত হত। শিশুরা ছিল চিৎকার আর ছোটাছুটির প্রজন্ম, কিশোরেরা ছিল বোকা স্বপ্ন আর ঔদ্ধত্যের প্রজন্ম, তরুণেরা ছিল মিছিল আর প্রেমের প্রজন্ম, প্রৌঢ়েরা ছিল শাসন আর সাবধানতার প্রজন্ম, বৃদ্ধেরা ছিল খিটখিটে মেজাজ আর হতাশার প্রজন্ম। আজ এ-ধরনের বিভেদগুলো ধুয়ে-মুছে গেছে। বয়সে বড় হয়েও আমার বাবা আমার বড় চাচার চেয়ে এক প্রজন্ম আধুনিক। সমবয়সী হয়েও আমার মা আমার বন্ধুর মায়েদের চেয়ে আধুনিকা। যে-বিভেদ ছিল আচরণ আর চিন্তাধারা থেকে উদ্ভূত, তা আজ নির্ণীত হচ্ছে প্রযুক্তিজ্ঞান দিয়ে। বাইরের দুনিয়ার আপেক্ষিকে বাংলাদেশ কয়েক প্রজন্ম পিছিয়ে আছে এই সীমাবদ্ধতার কারণেই।
প্রযুক্তির সর্বব্যাপী সফলতা অনেকাংশেই নির্ভর করে ইন্টারনেট বা আন্তর্জালের উপর। স্রেফ একটি কম্পিউটার মানুষকে আধুনিক করে না। পনের-ষোল বছর বয়সে কম্পিউটার হাতে পেয়ে আমি যেটুকু শিখেছি, তার চেয়ে অনেক বেশি শিখছে আমার আট-দশ বছর বয়সের ভাইবোনগুলো। এর পেছনে মুখ্য কারণ হলো ইন্টারনেটের প্রসার। এরা কম্পিউটারকে দেখছে বিশ্বের সাথে যোগাযোগের মাধ্যম হিসেবে। নতুন এই প্রজন্ম তাদের সব রকম চাহিদা ও খোঁজ-খবরের মাধ্যম হিসেবে কম্পিউটারকে ব্যবহার করতে শিখছে।
স্রেফ টেবিলের উপর বসিয়ে রাখার জন্য কিনলে কম্পিউটার তার আক্ষরিক অর্থের (গণকযন্ত্র) চেয়ে উন্নত কোনো ভূমিকা রাখতে পারে না মানুষের জীবনে। তাই বলে ইচ্ছা থাকলেও সাধারণ মানুষকে প্রোগ্রামিং কিংবা আরও জটিল কিছু শেখানো দুষ্কর। তুলনায় নৈমিত্তিক ব্যবহার শেখানো সহজ। এ-ধরনের কাজের জন্য খুব দামী বা শক্তিশালী কম্পিউটারের প্রয়োজন নেই। এ-যুগে ইন্টারনেট সংযোগও তেমন কষ্টকর কিছু নয়। এর পরও প্রকৃত প্রয়োজনে ইন্টারনেট ব্যবহার করতে না পারা এবং ইন্টারনেটের সুবিশাল তথ্যভাণ্ডার থেকে বঞ্চিত হওয়ার পেছনে কারণ রয়েছে দু’টি। কারণ দু’টি একই মুদ্রার দুই পিঠ। এক দিকে, যাদের ইন্টারনেট ব্যবহার করবার মতো সত্যিকার প্রয়োজন আছে, তাদের ইন্টারনেট নেই। অন্য দিকে, যাদের ইন্টারনেট ব্যবহারের সত্যিকার প্রয়োজন নেই, তাদের জন্য ইন্টারনেট খুবই প্রতুল ও সুলভ। এই দূরত্ব ঘুচিয়ে সকলকে কম-বেশি এই প্রযুক্তির অধীনে আনা প্রয়োজন।
বয়স্ক, কর্মজীবি মানুষের জীবনে মুখ্য প্রয়োজনগুলোর মধ্যে আছে খোরাকের চিন্তা, ব্যাক্তিগত যোগাযোগ, স্বাস্থ্যচিন্তা, অপত্যের শিক্ষা-দীক্ষা, অর্থনীতির হাল-হকিকত, এবং রাজনীতি। এর প্রতিটি ক্ষেত্রেই ইন্টারনেট তথ্যের খনি। শহুরে জনগোষ্ঠী ইন্টারনেটের সুবিধা ব্যবহার করতে ব্যর্থ হলে তার দায় সরকারের নেওয়া প্রয়োজন নেই। সরকারের মনোনিবেশ করা প্রয়োজন প্রান্তিক জনগণের দিকে। ইন্টারনেটের সুবিধা তাদের মধ্যে ছড়িয়ে দেওয়াই হবে ডিজিটাল বাংলাদেশের দিকে সবচেয়ে গুরুত্বপূর্ণ পদক্ষেপ। এক্ষেত্রে একটি অত্যন্ত বড় সমস্যা হলো আমাদের ইন্টারনেট গেটওয়ে ও ব্যান্ডউইডথ। বটলনেক বা বোতলের মুখের মতোই সংকুচিত এই সদর দরজা। এটুকু দরজা দিয়ে যখন কোটি কোটি মানুষের আসা-যাওয়া করা দুষ্কর, তখন দরজার এপাশেই আমরা নিজেদের মতো একটি জগত তৈরি করে নেই না কেন?
বিভিন্ন মোবাইল কোম্পানি, সরকারি টাওয়ার, বিশ্বময় উদ্বৃত্ত অনেক অনেক ফাইবার অপটিক কেবল, ইত্যাদির সুফল নিয়ে আমরা নিজেদের মতো করে তৈরি করতে পারি একটি দেশব্যাপী ল্যান (লোকাল এরিয়া নেটওয়ার্ক)। এটি তৈরির পেছনে নীতিগত লক্ষ্য হবে শুধু এবং শুধুই প্রান্তিক মানুষের কাছে প্রযুক্তি পৌঁছে দেওয়া। অঢেল ঘি যোগাড় হলে বিস্তর কিছু সম্ভব, তবে প্রাথমিক ভাবে শুধুই কৃষি, শিক্ষা, ও স্বাস্থ্য বিষয়ক নানাবিধ তথ্যের সন্নিবেশ থাকবে এখানে।
- কৃষিক্ষেত্রে প্রয়োগ
কৃষিক্ষেত্রে থাকতে পারে চাষাবাদের আধুনিক পদ্ধতির বর্ণনা, নতুন কৃষি উপকরণ তৈরির ব্যাপারে সচিত্র সহায়িকা, বিশ্ববাজারে বিভিন্ন প্রকার কৃষিপণ্যের বর্তমান অবস্থা, রপ্তানি-উপযোগী কৃষিপণ্য তৈরি ও প্রক্রিয়াকরণের জন্য উপদেশমালা, মান নিয়ন্ত্রণ ও উন্নয়নের ব্যাপারে দিক-নির্দেশনা, চাহিদা-যোগানের পরিসংখ্যান, কিংবা দেশের বিভিন্ন অংশে প্রয়োজনীয় কাঁচামাল ও জনবলের বিবরণ। সব মিলিয়ে কৃষিবিষয়ক সব রকম তথ্যের একটি বিশাল সংগ্রহশালা হিসেবে তৈরি করে তোলা যায় একে। যে-দেশের প্রায় দুই তৃতীয়াংশ মানুষ সরাসরি কৃষির উপর নির্ভরশীল, সে-দেশে কৃষিকে বাইরে রেখে কোনো প্রকার আধুনিকায়নই দেশকে সামনে এগিয়ে নেবে না।
যেহেতু কৃষিক্ষেত্রে নিযুক্ত জনশক্তির অধিকাংশই উচ্চতর শিক্ষায় শিক্ষিত নয়, সেহেতু তাঁদের জ্ঞান দানের প্রক্রিয়াটি যথাসম্ভব সহজবোধ্য করতে হবে, ‘ইনটুইটিভ’ করতে হবে। লিখিত পাঠ্য থেকে পড়ে বুঝবার মত শিক্ষা সকলের নেই, পাঠ্যপুস্তক লেখার গুণটিও আমাদের তেমন বিকশিত নয়। শিক্ষকস্বল্পতার দরুণ চাইলেও সবার মাঝে উন্নতর ধারণাগুলো ছড়িয়ে দেওয়ার উপায় নেই। সম্পদের সীমাবদ্ধতার কারণে সব জায়গায় হাতে-কলমে অভ্যাস করানোও দুষ্কর। যাবতীয় সমস্যার সমাধান করা সম্ভব খুব বিস্তারিত কিছু চলচ্চিত্র দিয়ে। 
অক্ষরজ্ঞানশূন্য মানুষ পড়তে না পারলেও ছবি দেখে তাঁর চাহিদার ফসলটি সম্পর্কে জেনে নিতে পারেন। একটি কম্পিউটার, বিশেষায়িত সফটওয়্যার, এবং উচ্চক্ষমতার আন্তর্জালই এই প্রক্রিয়া চালু করার জন্য যথেষ্ট। একটি সহজগম্য স্থানে কম্পিউটার থাকবে। এর অপারেটিং সিস্টেম বিশেষ ভাবে তৈরি হবে। কম্পিউটার চালু করলেই স্ক্রিনে দেখা যাবে বিভিন্ন রকম সাহায্যের অ্যানিমেশন। আড়াই বছরের শিশু যেভাবে কোনো প্রাতিষ্ঠানিক শিক্ষা ছাড়াই কার্টুন নেটওয়ার্ক বা নিকেলোডিয়ানের ওয়েবসাইটে ঘুরে বেড়ায়, ঠিক সেভাবেই কৃষিজীবিরা যাবতীয় সহায়িকা খুঁজে বের করবেন। এক কথায় বললে, যাবতীয় ইনপুট-কে মাউসে সীমিত করলেই ল্যাঠা চুকে গেলো। তখন আর কীটনাশকের প্রয়োগবিধি শেখানোর জন্য স্কুল খুলতে হবে না।
পৃথিবীময় গবেষণা করে কম আয়াসে ফসল ফলানোর অনেক প্রযুক্তি তৈরি হচ্ছে। সে-সম্পর্কে জ্ঞান অর্জনের ব্যবস্থা রাখা থাকতে পারে এই নেটওয়ার্কে। গ্রামে জমি কমে যাওয়া কিংবা কৃষিকাজে যথেষ্ট আয় না হওয়ায় অনেক মানুষ শহরমুখী হয়ে পড়েন। এই বিপুল পরিমান অদক্ষ জনশক্তি শহরের গতিশীলতাকেও শ্লথ করছে। দেশের কোন অঞ্চলে কী ধরনের চাষাবাদে জনশক্তি প্রয়োজন, বিশ্বময় নতুন কী কৃষিজ পণ্যের দাম বাড়ছে, ইত্যাদি জানা থাকলে শহরমুখিতা ক্রমে হ্রাস পাবে।
কৃষিপ্রধান দেশগুলোর আয়ের একটি বিরাট উৎস হলো খাদ্য রপ্তানি। উন্নত বিশ্বে আমাদের ঘরানার খাবারের চাহিদাও প্রচুর। তবে এক্ষেত্রে অনেক বড় প্রতিবন্ধকতা হলো প্রক্রিয়াজাতকরণ পদ্ধতি। এই পদ্ধতি যারা আয়ত্ত করেছে, তারা একচেটিয়া ব্যবসা করে যাচ্ছে বিশ্ববাজারে। স্বাস্থ্যসম্মত প্রক্রিয়াজাতকরণ পদ্ধতিগুলো নিয়েও প্রশিক্ষণমূলক চলচ্চিত্র থাকতে পারে এতে।
এভাবে তথ্য আদান-প্রদানের জন্য দেশের বাইরে যাওয়ার প্রয়োজন নেই। সকল তথ্য সংরক্ষিত থাকতে পারে দেশের ভেতরেই। বুয়েট কিংবা আইইউটি-র আবাসিক হলে ইদানীং প্রচুর নেটওয়ার্কিং হয়। এই প্রযুক্তিকেই ছড়িয়ে দেওয়া যায় দেশব্যাপী। প্রাথমিক অবস্থায় ‘মাটি ও মানুষ’-এর মত অনুষ্ঠানে সঞ্চিত তথ্য/নির্দেশিকাকে আধুনিক ভাবে পরিবেশন করা যায়। কোনো একটি বিশেষ ফসল সংক্রান্ত সকল তথ্য নিবন্ধিত করা, চাষপদ্ধতির অ্যানিমেশন তৈরি, ইত্যাদি হতে পারে বাস্তবানুগ কিছু সিমেস্টার প্রোজেক্ট।  ধরা যাক, একটি পর্বে কাঁঠাল, ফার্মের মুরগি, এবং পানি সেচের উপর আলোকপাত করা হয়েছে। প্রাথমিক কাজ হবে অনুষ্ঠানের এই অংশগুলোকে আলাদা ক্লিপ-এ পরিণত করা এবং তা ডেটাবেজের উপযুক্ত স্থানে সংরক্ষণ। দ্বিতীয় কাজ হবে এই অংশে বর্ণিত তথ্য বা নির্দেশিকা একটি সহজ অ্যানিমেশন বা স্থিরচিত্রে পরিবেশন। পরবর্তী ধাপে একে আরও এগিয়ে নেওয়া যায়।
বর্তমানে প্রযুক্তিঋদ্ধ জনশক্তির সাথে দেশের প্রাণকেন্দ্রের সংযোগ খুব ক্ষীণ। এই দুর্বল যোগাযোগ ও অজ্ঞানতার কারণে সমাজের আলোকিত ও আশীর্বাদপুষ্ট অংশটি দেশে কিছু করার চেয়ে দেশ ছাড়তে আগ্রহী হচ্ছে বেশি। গ্রামাঞ্চলের কৃষিকাজে হতাশ হয়ে শহরে এসে রিকশা চালানোর সাথেই তুলনা করা যায় এই মানসিকতাকে। দেশজ আন্তর্জালকে কৃষিকাজের প্রয়োজনে ছড়িয়ে দিয়ে এই সমস্যার সমাধানের পথে প্রথম পদক্ষেপ নেওয়া যায়।
বিদ্যমান ব্যবস্থায় মানুষ শিক্ষার অনেক উচ্চতর ধাপে গিয়ে কম্পিউটার ব্যবহার করে। আমরা অন্তর্বর্তী ধাপগুলো সরিয়ে দিয়ে কৃষিক্ষেত্রকে গতিশীল করতে পারি খুব সহজেই। প্রযুক্তি পড়ে আছে, প্রযুক্তিবিদ বসে আছে। প্রয়োজন শুধু এক ছটাক উচ্চাকাঙ্ক্ষা আর দু’মুঠো সদিচ্ছা।
(চলবে)


