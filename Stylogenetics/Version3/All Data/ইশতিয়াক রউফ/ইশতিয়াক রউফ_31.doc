বাঙালি বিজ্ঞানীর অসামান্য কৃতিত্ব – ডঃ ভব রঞ্জন সরকার




নিজের মনে খুব ছোট একটা তালিকা আছে আমার। সেখানে খুব আপন কিছু মানুষের নাম লেখা আছে। সংখ্যায় বেশি না, এখন পর্যন্ত গোটা দশেক মাত্র।
দেশ ছেড়েছি প্রায় ছয় বছর হতে চললো। প্রবাসে এসে অবধি এখানে-সেখানে কাটছে যাযাবরের মতো। ইতোমধ্যে ভিন্ন স্বাদের তিনটি শহরে দীর্ঘ সময়ের জন্য থাকা হয়ে গেছে, সাকুল্যে ডজন খানেক ঠিকানা হয়েছে। পশ্চিমের কিছু অঙ্গরাজ্য বাদ দিলে আমেরিকায় ঘুরে বেড়িয়েছি প্রায় সব কোণে। সেই সূত্রে পথ চলতে দেখা হয়েছে কিছু অসামান্য মানুষের সাথে। এঁরা মানবের অবয়বে দেবতা, এঁদের সান্নিধ্যসুখ পাওয়ায় আমি নিজের জীবনকে ধন্য ও পূর্ণ মনে করি। তেমনই একজন মানুষ হলেন লুইজিয়ানা স্টেট ইউনিভার্সিটির শিক্ষক-গবেষক ডঃ ভব রঞ্জন সরকার –সবার ভব দা’, আমার ভব আঙ্কেল।
ইচ্ছা ছিলো জীবনের শেষাংশে উপনীত হয়ে আমার দেখা কিছু অসামান্য মানুষকে নিয়ে লিখতে, যাতে উত্তরপ্রজন্ম ভবেশ রায়ের ‘মনীষীদের কথা’-য় বর্ণিত দূর অতীতের কিছু মহামানবের পরিবর্তে আমার জীবদ্দশায় দেখা মহামানবদের সম্পর্কে জেনে বড় হয়। ভব আঙ্কেলের অসামান্য কৃতিত্ব সেই অবসর দিলো না।
খবরটা ফেসবুক মারফত পেলাম ছোট ভাইয়ের কাছে। Production and Operations Management –এর উপর গত পঞ্চাশ বছরে প্রায় ৬৩ হাজার গবেষণাপত্র প্রকাশিত হয়েছে বিভিন্ন আন্তর্জাতিক জার্নালে। সেগুলোর উপর ভিত্তি করে গবেষকদের উৎপাদনশীলতার সমীক্ষা হয়েছে। এতে উঠে এসেছে ডঃ ভব রঞ্জন সরকারের অসামান্য কীর্তির কথা।
সমীক্ষায় দেখা গেছে, গত অর্ধশতাব্দীতে সবচেয়ে বেশি সংখ্যক প্রকাশিত গবেষণাপত্রের তালিকায় তিনি প্রথম ২০ জনের একজন। শুধুমাত্র গত দশ বছর বিবেচনায় নিলে তাঁর অবস্থান ৬ষ্ঠ। সমীক্ষাটি প্রকাশিত হয়েছে International Journal of Production Economics -এ। এক সহকর্মী জানানোর আগ পর্যন্ত কাজপাগল, নিভৃতচারী মানুষটি জানতেনও না এই খবর।
আগ্রহী কেউ বিস্তারিত সংবাদ পড়তে পারেন এখানে।
শুধু গবেষণার সংবাদ দিয়ে এই মহামানবকে চেনা অসম্ভব। ভব আঙ্কেল ও লোপা আন্টি ছিলেন লুইজিয়ানায় থাকাকালীন আমাদের পরিবারের সবচেয়ে বড় সহায়ক শক্তি।
আমার ছোট ভাই এদেশে আসার পর তাকে ভর্তি হতে হয় বাড়ির পাশের খুব নিম্নমানের একটি স্কুলে। ভাই আমার আফসোস করে বলেছিলো, বাংলাদেশেও ও এর চেয়ে ভালো স্কুলে পড়াশুনা করেছে। লোপা আন্টি এই স্কুলে ভর্তির খবর জেনেই আমার ভাইকে নিয়ে গেলেন ব্যাটন রুজ ম্যাগনেট হাইস্কুলে। স্কুলটি আমেরিকার সবচেয়ে মানসম্পন্ন সরকারী হাইস্কুলগুলোর একটি। লোপা আন্টি না থাকলে আমার ভাই ভালো স্কুলে পড়ার সুযোগ পায় না, দু’বছর যাওয়ার পর স্কলারশিপসহ বিশ্ববিদ্যালয়ে পড়তে পারে না।
২০০৮-এর শুরুতে আমার মা খুব অসুস্থ হয়ে পড়ে। সে-সময় তাকে ডাক্তারের কাছে নিয়ে যাওয়া, শুশ্রুষা ও সঙ্গ দেওয়া, ইত্যাদি সব করেছেন লোপা আন্টি। একই দেশে থেকেও আমি পাশে থাকতে পারিনি, কিন্তু মন নির্ভয় ছিলো শুধু তাঁদেরই ভরসায়। আমার সহপাঠী, বন্ধু, ও সহ-সচল পুরুজিত ব্যাটন রুজ আসবার পর লোপা আন্টি ওকে কিছুদিন নিজের বাসায় রেখেছিলেন। বুয়েট থেকে মাঝপথে চলে আসা পুরুজিতকে স্কলারশিপ যোগাড় করে দিতে নিজে ধর্ণা দিয়েছেন প্রফেসরদের কাছে। সেই সময়ের বিস্তারিত নাহয় পুরুজিতের জন্যই রেখে দিলাম।
যতদিন ধরে ভব আঙ্কেল ও লোপা আন্টি আমেরিকায়, তার প্রতি বছরেই কেউ না কেউ তাঁদের বাসায় ছিলেন। দেশ থেকে নতুন কেউ এলেই তাঁদের বাসায় প্রথম আশ্রয়। নিজ গরজে তাঁরা সবাইকে কাজ খুঁজে দিয়েছেন, স্কুলে ভর্তি করিয়েছেন, নিজেদের কাজ-কর্ম ফেলে এদিক-ওদিক নিয়ে গেছেন। তাঁরা শিক্ষকতার সীমিত উপার্জনের তিল পরিমাণ অর্থ অপচয় করেন না, বরং মানুষের লেখাপড়ার পেছনে খরচ করেন। বছর বছর দেশে গিয়ে বিনা পয়সায় পড়িয়ে আসেন, দেশ থেকে নিয়মিত ছাত্র-ছাত্রী আনেন। অপূর্ব উদারতার সাথে ছাত্রদের বুকে আগলে রাখেন। বাংলা ভাষা ও সংস্কৃতিকে অকৃপণ ভাবে পৃষ্ঠপোষকতা করেন নিয়মিত। প্রসঙ্গত মনে পড়ছে, ২০০৫-এর পহেলা বৈশাখের অনুষ্ঠানে ভব আঙ্কেলকে বলা হয়েছিলো বাংলা নিয়ে কিছু বলতে। দূরে বসেই গবেষণা করে তিনি বক্তৃতা তৈরি করেন। আমি আজও সাথে রেখে দিয়েছি অভিসন্দর্ভতুল্য সেই লেখার একটা কপি।
বলতে থাকলে লেখা আরও বড় হতেই থাকবে। হয়তো কোনোদিন লুইজিয়ানার ব্যাটন রুজে ছোট্ট একটা ফলক স্থাপন হবে, বেড়াতে গেলে বাঙালিরা সেখানে পা রাখবেন; ঠিক যেভাবে আমরা সাগরদাড়ি বা জোড়াসাঁকো বেড়াতে যাই। ইচ্ছা ছিলো লেখাটা সেদিনই লিখবো, সেদিনই ডঃ ভব রঞ্জন সরকার ও লোপা সরকারকে পরিচয় করিয়ে দেবো সবার সাথে, গর্ব ভরে বলবো এই মানুষগুলোকে আমি ব্যক্তিগত ভাবে চিনতাম। নাহ, আঙ্কেল সেই সুযোগ দিলেন না। তাঁর জীবদ্দশায়ই লিখতে হলো, তাঁর চোখে পড়ে যাওয়ার ভয়টা বুকে নিয়েই।
নিভৃতিচারী এই মনীষীকে অনেক, অনেক অভিনন্দন।


