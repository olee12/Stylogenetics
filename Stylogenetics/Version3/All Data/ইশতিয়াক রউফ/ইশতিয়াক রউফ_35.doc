Crossing Over ও Lie to Me-তে নায়লা আজাদ নূপুর



ক'বছর আগে 'Crash' অস্কার জেতায় খুব অবাক হয়েছিলাম। বড় বাজেটের অনেক অনেক চলচ্চিত্রের (Brokeback Mountain; Good Night, and Good Luck; Munich; Capote) মাঝে অপ্রত্যাশিত ভাবে এই ছবিটি অস্কার জেতায় অবাক হয়েছিলাম। ধরে নিয়েছিলাম, সেরা ছবি অস্কার না পাওয়ার দৃশ্যই আবার মঞ্চস্থ হলো।
কিছুটা সংকোচ আর দ্বিধার সাথেই ছবিটা যোগাড় করেছিলাম। দেখে উঠবার পর কিছুক্ষণ চুপ করে বসে ছিলাম। প্রবাসে বসবাসকারী যে-কাউকে ছুঁয়ে যাওয়ার মতো কাহিনী ছিলো এই ছবিতে। পাশাপাশি এর নির্মাণশৈলীও চোখে পড়ার মতো ছিলো। একাধারে অনেক গুলো সমান্তরাল কাহিনী চালিয়ে যাওয়া, এবং শেষ পর্যন্ত সবকিছু একই সূত্রে বাঁধার মুন্সিয়ানা দেখে বিস্মিত হয়েছিলাম। 'Lost' ছাড়া আর কোথাও এত সুন্দর বুনন দেখিনি আজতক।
এটুকু ছিলো শিবের গীত। এবার ধান ভানতে বসি। 'Crash'-এর সাফল্যের পর অভিবাসীদের নিয়ে একে একে আরও অনেক ছবি নির্মাণ চলতে থাকে (উদাহরণঃ 'Babel')। এই তালিকায় একটি সাম্প্রতিক ছবি হলো 'Crossing Over'। খুব প্রিয় অভিনেতা হ্যারিসন ফোর্ডের সাম্প্রতিকতম ছবি এটি। সেই সূত্রেই নাম জেনেছিলাম।
ঝাঁকি খেয়েছিলাম আরও কিছুদিন পর। দাওয়াত খেয়ে ফেরার পথে এক বড় ভাই জানালেন, এই ছবিতে অভিনয় করেছেন এক কালের প্রখ্যাত অভিনেত্রী নায়লা আজাদ নূপুর। আমার প্রজন্মের আগের হওয়ায় তাঁর সেই উচ্ছ্বাসের ভাগী হতে পারলাম না, তবে পীড়াপীড়িতে ছবিটা দেখতে বাধ্য হলাম। সেই ভাইয়া বলছিলেন, কবির বেদী 'Octopussy'-তে অভিনয় করার পর ভারতের মিডিয়ায় তা নিয়ে ব্যাপক আলোচনা হয়েছিলো, কিন্তু হ্যারিসন ফোর্ডের সাথে অভিনয়ের পরও নূপুরকে নিয়ে আলোচনা নেই।
অনেকটা 'Crash'-এরই মতো করে কাহিনী এগিয়েছে 'Crossing Over'-এ। ছবিতে ফোর্ডের চরিত্রটি একজন অভিবাসী-দরদী কিন্তু ন্যায়নিষ্ঠ ইমিগ্রেশন অফিসারের। মেক্সিকো, অস্ট্রেলিয়া, কোরিয়া, ও বাংলাদেশের অভিবাসী পরিবারগুলোর ভিন্ন সংস্কৃতিতে থিতু হওয়ার সংগ্রাম নিয়ে তৈরি ছবিটি।
বাংলাদেশি পরিবারে 'মা'-এর ভূমিকায় অভিনয় করেছেন নূপুর। বাবা ও মেয়ের চরিত্রের সংলাপগুলো ইংরেজিতে হলেও মায়ের সংলাপগুলো আগা-গোড়া বাংলায়। হ্যারিসন ফোর্ডের সাথে কোনো বাঙালি অভিনয় করছেন, ছবিতে বাংলায় সংলাপ দিচ্ছেন, এই অকল্পনীয় দৃশ্যের অবতারণা হয়েছে ছবিটিতে।
IMDB প্রোফাইল থেকে একটি টিভি সিরিয়ালেও তাঁর অভিনয়ের খবর পেলাম। ফক্স টিভির নতুন সিরিয়াল --  'Lie to Me'। এই ছবির কেন্দ্রে আছেন একজন মনস্তত্ত্ববিদ যিনি মানুষের "micro-expression" দেখে সত্যাসত্য বিচার করতে পারেন। সিরিজটির জনপ্রিয়তা সম্পর্কে ধারণা দিতে কিছু তথ্য দেই। রাষ্ট্রপতি বারাক ওবামা তাঁর ১০০ দিন পূর্তি উপলক্ষ্যে প্রাইম টাইমে একটি সাংবাদিক সম্মেলন করছিলেন। সেই সম্মেলন প্রতিটি চ্যানেল সরাসরি সম্প্রচার করে, শুধু ফক্স বাদে। কারণ, সেই সময়টায় 'Lie to Me' প্রচারিত হয়। ওবামার সম্মেলনের চেয়ে দর্শকদের কাছে এই সিরিয়ালটির আকর্ষণ বেশি হওয়ায় ফক্স সেই সম্মেলন দেখায়নি।
এই সিরিয়ালের ১ম সিজনের ৮ম পর্বে খুব অল্প সময়ের জন্য অভিনয় করেছেন নূপুর। তবে, এখানে তাঁর চরিত্র একজন ভারতীয় নারীর, এবং তা মূলত কান্নাকাটি ও কিছু হিন্দি সংলাপে সীমিত।
ছবিটির ট্রেইলারঃ


