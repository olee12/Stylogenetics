নতুন দিনের গান -- সৌগত সরকার



আমার খুব প্রিয় একজন মানুষ সৌগত দা'। ভার্জিনিয়া টেক-এ পিএইচডি করছেন। খুবই প্রাণোচ্ছ্বল, গানপাগল মানুষ। বয়সের বিচারে তাঁকে আমরা গ্র্যান্ডফাদার অর্থে দাদা ডাকি প্রায়ই (যদিও সচলের পাণ্ডবদের তুলনায় "পোলাপান" হবেন)। তিনিও গায়ে মাখেন না। দুষ্টামি-নষ্টামি কিছুই বাদ থাকে না আমাদের অসম আড্ডার আসরগুলোয়। সেই আড্ডায় মাছ ধরা, ফুটবল খেলা, তাস খেলা, এমন আর কিছুর মাঝে অবশ্য অবশ্যই জুড়ে থাকে গান।
টেক্সাস-এ-অ্যান্ড-এম থেকে সৌগত দা' ও বিদিশা দি' ভার্জিনিয়া আসার পরই সংস্কৃতিমনস্কতা অনেক বেড়ে যায় সবার। গান যে সাধনার বস্তু হতে পারে, তা এই দু'জনকে দেখে জেনেছি। শুদ্ধ সঙ্গীতের চর্চা কাছ থেকে দেখার সুযোগ হয়েছে তাঁদেরই কল্যাণে। তাঁদেরই উৎসাহ ও আয়োজনে ইদানীং ভার্জিনিয়া টেক-এ বিভিন্ন পার্বণ উপলক্ষে দারুণ কিছু অনুষ্ঠান হয়। ছেলে-বুড়ো নির্বিশেষে সবাই সেখানে অংশগ্রহণ করে শুধু এই আনন্দের মিছিলে সাথী হতে।
দাদা ও দিদি দু'জনেই রবীন্দ্রসঙ্গীতশিল্পী। বিদিশা দি'র গানের কথা আরেকদিন বলবো। আজ দাদার কথা বলি। সৌগত দা' আমাদের বাঘা বাইন। ঢোল, বাঁশি, গিটার, তবলা, ইত্যাদি হেন বাদ্যযন্ত্র নেই যার উপর তাঁর দখল নেই। খুব সম্প্রতি স্রেফ ব্যক্তিগত আগ্রহ থেকেই দাদা একটি যন্ত্রসঙ্গীত তৈরি করেছেন। বলা বাহুল্য, কম্পিউটারেই তৈরি।
অধমের প্রাণ জুড়িয়ে দেওয়া এই স্নিগ্ধতা সবার কাছে পৌঁছে দেওয়ার জন্য তুলে দিলাম সচলায়তনে। আপাতমস্তক ভদ্রলোক, দুর্দান্ত বিনয়ী, এবং উদার মনের এই শিল্পী আপনাদের যেকোন আলোচনা-সমালোচনা শ্রদ্ধার সাথেই নেবেন বলে জানি।

