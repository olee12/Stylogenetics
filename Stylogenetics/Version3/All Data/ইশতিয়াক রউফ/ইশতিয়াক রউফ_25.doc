বিশ্বকাপ ফ্যান্টাসি ফুটবল ২০১০



পরিপূর্ণ বিনোদনের তালিকায় আমি বিশ্বকাপ ফুটবলকে এগিয়ে রাখি অন্য যেকোন আয়োজনের তুলনায়। এমনকি অলিম্পিক গেমসেরও আগে। খেলা হিসেবে ফুটবল/সকারের সার্বজনীন আবেদন এত বেশি বলেই হয়তো এর অনুরাগী ভক্তের সংখ্যা এত বেশি। এই আয়োজনের জন্য রাতের পর রাত জাগা যায়, বন্ধু-আত্মীয়ের সাথে ঝগড়া করা যায়, কাজে ফাঁকি দেওয়া যায়, পরীক্ষা পেছানোর মিছিল করা যায়।
ফুটবল বিশ্বকাপ শুধু দেখবার নয়, কল্পনারও। এ এমন এক খেলা, যা রাস্তার ফকিরকে দুই দিনের ব্যবধানে আমীর করে দিতে পারে। বস্তি থেকে উঠে আসা রোনালদোদের দেখে তাই সবাই স্বপ্ন দেখতে পারি বিশ্বজয়ের। এ এমন এক খেলা, যা অচেনা মানুষকে রাতারাতি পূজনীয় বীর করে দেয়। ড্রাগ টেস্টে পজিটিভ হলেও তাই ম্যারাডোনার বিদায় চোখে পানি আনে। 
এক কালে জীবন ছিলো অ্যানালগ। বিশ্বকাপ এলে সাপ্তাহিক পত্রিকার বিশেষ সংখ্যা বের হতো, পাতার পর পাতা ভরা থাকতো তথ্য-উপাত্তে। তখন পত্রিকার পাতা কেটে কুইজ পাঠানো আর ২৫" টেলিভিশনের স্বপ্নই ছিলো সব। এই কালে জীবন ডিজিটাল। বিশ্বকাপের খেলা রেকর্ড করে রাখার জন্য অনেক রকম যন্ত্র আছে, ফুটবলজ্ঞান জাহির করার জন্য আছে অনলাইনে বিভিন্ন ফ্যান্টাসি ওয়েবসাইট।
গত বিশ্বকাপের শুরুতে পেয়েছিলাম ইয়াহু-স্পোর্টসের একটি ফ্যান্টাসি ওয়েবসাইট। বুয়েট'০২ গ্রুপের বেশ অনেকে মিলে খেলেছিলাম মাস ধরে। সেই আনন্দের রেশ থেকেই বেশ অনেক দিন ধরে আলাপ-আলোচনা করছিলাম কীভাবে এই বিশ্বকাপেও ফ্যান্টাসি লীগ খেলা যায় তা নিয়ে।
আমি ব্রাজিল সমর্থক, তাই বিশ্বকাপ শুরুর আগ পর্যন্ত রয়েসয়ে অপেক্ষা করছিলাম। আরও কিছুদিন অপেক্ষা করতাম, কিন্তু ডেডলাইন চলে আসায় ফ্যান্টাসি ফুটবলের হদিসটা আগেই দিতে হচ্ছে। ভাবনার সমাপ্তি এনেছে খোদ ফিফা-ই।
ম্যাকডোনাল্ডস ও ফিফার যৌথ উদ্যোগে এই বিশ্বকাপের অফিশিয়াল ফ্যান্টাসি লীগে সচলায়তনের পাঠকদের জন্য একটি প্রাইভেট লীগ খোলা হয়েছে। এতে যে-কেউ অংশগ্রহণ করতে পারেন। প্রতিটি দল তাদের চূড়ান্ত ২৩ জন খেলোয়াড়ের নাম ঘোষনার পরি চালু হয়ে যাবে লীগ। আপাতত মৌলিক তথ্যগুলো দিয়ে যাচ্ছি, সময় করে নাহয় নিয়মাবলি জুড়ে দেওয়া যাবে।
নামঃ BD-Socceroo-WC2010
লিংকঃ http://en.mcdonalds.fantasy.fifa.com/
লীগ কোডঃ 148594-35110
এই কোড ব্যবহার করে সকলকে যোগ দেওয়ার অনুরোধ রাখছি। আর ছয়দিনের মধ্যেই দল জমা দিতে হবে গ্রুপ পর্যায়ের জন্য।

