হারিকেন, ফুটবল, ও কিছু মানুষের কথা - ১



১.
একবিংশ শতাব্দিতে আমেরিকার সামাজিক-রাজনৈতিক মানসে দাগ কেটে যাওয়া ঘটনাগুলোর একটি একদম সামনে থেকে দেখার ভাগ্য হয়েছিল আমার। ২০০৫ সালের অগাস্ট মাসে, লুইজিয়ানায়। হারিকেন ক্যাটরিনা দেখেছি আমি। অধিকাংশ লোকের চোখ কপালে তুলে দেবার জন্য এটুকু বক্তব্যই যথেষ্ট, কিন্তু আমার নিজের মনে একেবারেই ভিন্ন ব্যাপার। আমার জীবনের সবচেয়ে গভীর অভিজ্ঞতাগুলোর একটি ছিল হারিকেন ক্যাটরিনা-পরবর্তী সময়টায় আমেরিকার রূপ দেখা। আমার বিবেচনায়, তাৎপর্যের দিক থেকে ক্যাটরিনা প্রথম বিশ্বযুদ্ধের অনেক উপরে, ডিপ্রেশনের সমমাপের, দ্বিতীয় বিশ্বযুদ্ধের কাছাকাছি, ভিয়েতনামের বেশ খানিকটা নিচে, গর্ভপাত বৈধ করার রো-ভি-ওয়েড রুলিঙ্গের একটু উপরে, নাইন-ইলেভেনের চেয়ে অবধারিতভাবেই পেছনে, ইরাক যুদ্ধের সামান্য একটু উপরে, এবং পামেলা অ্যান্ডারসনের নিরাভরন ঊর্ধ্বার্ধ ও ব্রিটনি স্পিয়ার্সের নির্নেংটি নিম্নার্ধের মাঝামাঝি। তালিকা দেখে অনেকের মনেই খটকা লাগতে পারে। আমার ক্রমের সাথে দ্বিমত পোষন করতে পারেন অনেকেই। আপাত দৃষ্টিতে এলোমেলো এই তালিকার পেছনের চিন্তাগুলোর ব্যাখ্যা দিয়ে মূল পর্বে যাচ্ছি।
মনের আধিক্য মানেই মতের আধিক্য, আর মতের আধিক্য মানেই মতের অমিল। বাল্মীকির মত নিজের মনে সত্য রচবার স্বাধীনতা সব মানুষেরই আছে। তবু স্বাধীন চিন্তাও অভিজ্ঞতার আলোকে প্রভাবিত হয়। একই অভিজ্ঞতার ভাগিদার মানুষেরা সাধারণত একই রকম চিন্তা করে। সব জাতিরই তাই কিছু সাধারণ আনন্দ বা সাধারণ ঘৃণা থাকে। কিছু ব্যতিক্রম বাদ দিলে বিশ্বের অপরাপর দেশগুলো একই ভূ-খণ্ডের একই আলো-হাওয়ায় একই ভাষায় কথা বলে গোত্র থেকে গোষ্ঠি, গোষ্ঠি থেকে জাতি, জাতি থেকে দেশ হয়েছে। রাজা হলে এক সাথে শাসন করেছে, প্রজা হলে এক সাথে সেবা করেছে। অনেক অস্বাভাবিকই তাই সামষ্টিক চর্চার ঘাড়ে চেপে স্বাভাবিক হয়ে গেছে। আমেরিকায় তেমনটি হয়নি। আমেরিকা যত না দেশ, তার চেয়ে রাষ্ট্র বেশি। এখানে ভিন্ন ভিন্ন জাতির সম্মিলনের কারণে হরেক রকম চিন্তা, মূল্যবোধ, ও জীবনধারার প্রত্যক্ষ ও আগ্রাসী মিথষ্ক্রিয়া হয়েছে। সভ্যতার সীমা বজায় রাখার চেষ্টার মাঝেও বিন্দু বিন্দু করে জমে থাকা সমস্যাগুলো বিস্ফোরিত হয়েছে সময়ে সময়ে। বিগত শতবর্ষের উল্লেখযোগ্য ঘটনার এই ছোট তালিকার প্রায় সবক’টিই এরকম একটি বিস্ফোরণ প্রত্যক্ষ করেছে। মিল বলতে এটুকুই। বিস্ফোরণের ধরণ বিবেচনা করলেই তফাৎগুলো চোখে পড়বে।
২.
প্রথম বিশ্বযুদ্ধ ছিল একটি অপ্রয়োজনীয় অথচ অবধারিত সংঘাত। এতে আমেরিকার অংশগ্রহণ খুব একটা গুরুত্বপূর্ণ ছিল না। এই যুদ্ধ মানুষকে শিখিয়েছিল পরের জমি মেরে খাবার ইচ্ছে যতই থাকুক না কেন, নোংরা রকম প্রকাশ্য খাবলা-খাবলি করার দিন শেষ। এক গরু একাধিক ক্রেতার কাছে বেচতে নেই, এটাও জানা হয়ে গিয়েছিল সবার। আমেরিকার এসব ঝামেলা ছিল না। ইউরোপের ছিল, তাই ইউরোপ শিখেছিল। আমেরিকার জন্য প্রথম বিশ্বযুদ্ধ ছিল একটা পিকনিক-ওয়ার।
অর্থনীতিতে মহামন্দা অনেক ভুগিয়েছিল আমেরিকাকে। এর মূলে ছিল প্রথম বিশ্বযুদ্ধের সময় ইউরোপিয় দেশগুলোর কাছে গচ্ছিত অর্থ ফেরত না পাওয়া। প্রথম বিশ্বযুদ্ধের ধকলটা মানুষের চেয়ে প্রকৃতির উপর দিয়ে গিয়েছিল বেশি। বিচিত্র রকম বিষাক্ত গ্যাস আর পরিখার যুগল আক্রমণে আবাদি জমিগুলোর অবস্থা জেরবার হয়ে যাওয়ায় ইউরোপের কৃষিব্যাবস্থা ধসে পড়েছিল। ডিপ্রেশন থেকে সবচেয়ে বড় শিক্ষা পেয়েছেন আমেরিকার নীতি-নির্ধারক ও অর্থনীতিকরা। সাধারণ মানুষের কাছে রুটি-রুজির কষ্টের চেয়ে বেশি কিছু ছিল না সেই সময়টুকু। মহামন্দা এসেছিল বলেই আমেরিকা মুক্তবাজার অর্থনীতির প্রসারকের ভূমিকার প্রতি বিশ্বস্ত থেকেও অনেক ধরনের সমাজতান্ত্রিক দীক্ষা আত্মস্থ করেছিল। এই পরিবর্তনটুকুই আমেরিকাকে ক্রমে শক্তিশালী করেছে, অপর দিকে অকারণ গোঁয়ার্তুমি সোভিয়েত রাশিয়ার খোল খালি করেছে প্রতিদিন একটু একটু করে। সমাজতন্ত্রের শেষের সূচনা তাই পতনের ষাট বছর আগেই।
দ্বিতীয় বিশ্বযুদ্ধ ছিল বহির্বিশ্বের সাথে আমেরিকার প্রথম পরিচয়। প্রচারযন্ত্র যা-বলে বলুক না কেন, আমেরিকার যুদ্ধ নাৎসিবাদের বিরুদ্ধে ছিল না। আদর্শ তো নয়ই, নিরাপত্তাও খুব একটা বড় দুশ্চিন্তা ছিল না আমেরিকার জন্য। দ্বিতীয় বিশ্বযুদ্ধে জড়ানো পরাশক্তিগুলোর উদ্দেশ্য ও কারণ অভিন্ন ছিল না কোন পর্যায়েই। ফ্রান্স ও ব্রিটেন মূল্য দিয়েছিল জার্মানিকে অপরিমেয় মাত্রায় অপমান ও শোষন করার। পোল্যান্ড স্রেফ জান বাঁচানোর জন্য লড়েছিল। সোভিয়েত ইউনিয়ন লড়েছিল আদর্শ আর আত্মরক্ষার এক সংকর কারণে। ইটালি চেয়েছিল আগেরবার বখরা না পাবার শোধ তুলতে। জার্মানির সাধারণ মানুষ অপমানের বদলা নিতে বদ্ধ উন্মাদ এক নেতার পেছনে ঐক্যবদ্ধ হয়েছিল। জাপানের অবস্থা আরো খারাপ ছিল। জার্মানরা তবু নিজেদের অন্য জাতির চেয়ে উন্নত মনে করতো, জাপানীরা ভাবতো তারা প্রত্যেকে ইশ্বরের দূত, তাদের রাজা ইশ্বরের মনুষ্যরূপ, ইত্যাদি। আমেরিকার এরকম কোন ঝুট-ঝামেলা ছিল না। বিশ্বশান্তি তার কাছে যত না কামনা, তার চেয়ে উপলক্ষ্য ছিল বেশি। তবে এই যুদ্ধ আমেরিকার মধ্যবিত্ত শ্রেণি ও নারীদের মুক্ত করে দিয়ে গেছে। দ্বিতীয় বিশ্বযুদ্ধ না হলে নারীমুক্তি পিছিয়ে যেত আরো অনেক বছর, ভারতবর্ষ পরাধীন থাকে আরো কয়েক দশক। দুই মহাসাগরের বেষ্টনির আড়ালে আমেরিকার কিন্তু তেমন কোন ক্ষতি হয় না।
আমেরিকার ইতিহাসে ভিয়েতনাম অনেক বড় একটি ঘটনা। আমেরিকা এর আগে কখনো পরাজিত হয়নি। দেশ, চিন্তা, আর স্বাধীনতা রক্ষায় সামান্য চাষা-ভুষারাও কী প্রবল প্রতিরোধ গড়ে তুলতে পারে, এটা ছিল কল্পনাতীত। হাজারে মরলে লাখে ফিরে আসবো, লাখে মরলে কোটিতে, এরকম ধনুর্ভঙ্গ পণ আমেরিকা দেখেনি কখনো। অভ্যস্ত পথ আর পরিচিত আয়াস থেকে বেরিয়ে আসার ব্যাপার আমেরিকার ইতিহাসে আগেও একবার ঘটেছিল। দাসপ্রথার বিলুপ্তি ও গৃহযুদ্ধের সময়। দক্ষিণের আপত্তিটা আয়াসের কারণে ছিল বলেই রক্তক্ষয় হলেও আদর্শিক ঐকমত্য মেনে উত্তরণ করা গিয়েছিল সেই বিভেদ। ভিয়েতনাম থেকে সরে আসার প্রশ্নে তাই অনেক বেশি অহম জড়িত ছিল। পরাজয়ের তিক্ততাই এই যুদ্ধের একমাত্র শিক্ষা।
সুপ্রিম কোর্টের রো-ভার্সেস-ওয়েড রুলিং সত্তরের দশকে গর্ভপাত আইনসিদ্ধ করেছিল। ইশ্বর বনাম অধিকার, প্রাণ বনাম ব্যক্তিস্বাধীনতা, ইত্যাদি অনেক আঙ্গিকে উঠে আসে সেই মামলার রায়। এই প্রথম মুখ্য ক্ষমতার অধিকারী ককেশিয় শ্বেতাঙ্গরা নিজেদের মধ্যে বিভক্ত হয়েছে আমেরিকায়। এই বিবাদে প্রতিপক্ষ রক্ত-মাংসের হলেও উপলক্ষ্য ঐশ্বরিক। লাল-নীলের রাজনীতির দড়ি টানাটানিতে একেক আমলে একেক দিকে যায় এই রায়ের অনুবাদ। পৃথিবী অনেক এগিয়ে গেছে গত চার দশকে। সমকামিতা ও সহবাসের মত গুরুতর ধর্মধ্বংসী আচরনের দাপটে চাপা পড়ে গেছে গর্ভপাত।
রইল বাকি নাইন-ইলেভেন ও ইরাক যুদ্ধ। নাইন-ইলেভেন যেন ভিয়েতনামের দ্বিতীয় অধ্যায়। আগের বার আমেরিকার ধবল পুচ্ছ লোহিত হয়েছিল দেশের সীমানার বাইরে। এবার নিজের দেশে, রাজধানির আঙ্গিনায়। অহমের সাথে এবার যোগ হয়েছে ভয়। কী থেকে কী হয়ে যায়, কোন জুজু কোন অন্ধকার থেকে বেরিয়ে আসে, এই ভয়ে কম্পমান এ-দেশ। ভয় থেকে দিনে দিনে উৎসারিত হয়েছে অবিশ্বাস, অন্ধকারের কাছে আত্মা সঁপে দিয়ে সবাই স্বাধীনতার দামে নিরাপত্তা কিনছে। দীর্ঘ সোয়া দুইশ’ বছরের ইতিহাসে অনেক টানাপড়েনের মাঝেও আমেরিকার তার মূলনীতিগুলো ধরে রেখেছে। ফরাসি বিপ্লবের আদর্শে উদ্বুদ্ধ হয়ে স্থপতি-পিতারা যেভাবে সংবিধান রচে গেছেন, তা থেকে বিচ্যুত হয়নি এ-দেশ একবারের জন্যও। মৌলিক অধিকার, মানবতা, চিন্তা ও বক্তব্যের স্বাধীনতা, প্রত্যুত্তর বাদে অন্য কারণে সামরিক হামলা না চালানো, ইত্যাদি সব বদলে গেছে।
ইরাক সেই তুলনায় পানি-ভাত। স্রেফ একটা বিরক্তি। দেশের উপর, শাসনযন্ত্রের উপর, বিদ্যমান রাজনৈতিক চল গুলোর উপর। রক্ষণশীলতা আর ধার্মিকতার মূলা দেখিয়ে দুই বার নির্বাচিত এক অযোগ্য রাখাল বালক ও তার অতি-চালাক সাঙ্গপাঙ্গের তেলের সন্ধানে জান-মালের অপচয় ছাড়া কিছুই না এটা। কেউ বলে মিলিটারি বসে ছিল দেখে মোবিলাইজ করা হল, কেউ বলে সাদ্দাম গোপন কথা ফাঁস করে দেবে বলে মেরে ফেলা হল, কেউ বলে ইরাককে মুক্ত করা হল, কেউ বলে ইসরায়েলকে শক্ত মাটি দেওয়া হল, কেউ বলে পারমাণবিক যুদ্ধ এড়ানো হল, কেউ বলে অযথা অপচয় করে দেশটার বারোটা বাজানো হল। সাধারণ মানুষের কাছে পুরোটাই একটা বিশাল তামাশা।
ক্যাটরিনা এ-সব বিবাদ-বিভেদের চেয়ে ভিন্ন। এই প্রথম আমেরিকা বিভক্ত হয়েছিল নিজের মধ্যে। এই প্রথম প্রতিপক্ষ অন্য কেউ নয়। এই প্রথম উপলক্ষ্যও অন্য কেউ নয়। এই প্রথম একজন আমেরিকান আরেকজন আমেরিকানের দিকে তাকিয়ে বলেছে, তোমার আছে বলেই আমার নেই, তুমি দাওনি বলেই আমি পাইনি, তুমি কেড়ে নিয়েছো বলেই আমি হারিয়েছি, তুমি তাকাওনি বলেই আমি অসহায়।
(চলবে)

