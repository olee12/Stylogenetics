গানবন্দী জীবনঃ যেদিন রোজ হাশরে করতে বিচার



অধমের ধর্মাচরণ এক শব্দে বর্ণনা করতে গেলে ‘অপধার্মিক’-এর চেয়ে উপযোগী কিছু খুঁজে পাওয়া যাবে না হয়তো। কালে-ভদ্রে জুম্মায় যাই, ঈদ উপলক্ষে ছাত্রদের আগাম ছুটি দেই; কিন্তু প্রকৃত ধার্মিকের তুলনায় এগুলো গণনায় নেওয়ার মতো না। সেই তুলনায় ২০০৯-এর রমজান মাস বেশ ঘটনাবহুল ছিলো।
মাত্রই পাহাড়ি ভার্জিনিয়া থেকে সাউথ ক্যারোলাইনার ধূসর সমতলে নেমে এসেছি তখন। প্রথম দু’সপ্তাহ ছিলাম বীভৎস রকম নোংরা এক বাসায়। তেলাপোকাময় এক মেঝেতে চাদর পেতে ঘুমাতাম, চারপাশে ছিটানো থাকতো বিবিধ কীটনাশক। রান্নার কোনো উপকরণ ছিলো না, তাই ডোরিটো’স চিপস আর দুধ-জুস খেয়ে থাকতাম। সাথে বয়ে আনা মালপত্র বন্দী ছিলো সদ্যকেনা গাড়িটার ভেতর। বাসার মূল বাসিন্দা বেশ হাড়-কেপ্পন ছিলেন। বাথরুমে সাবান বা পর্দা ছিলো না, ঘরের কোথাও ট্র্যাশ বিন ছিলো না, বসার ঘর জুড়ে ছড়িয়ে ছিলো বাসি দুধের বোতল আর পঁচা রুটির ব্যাগ। কিছুদিন না যেতেই নাভিশ্বাস উঠে যাওয়ার যোগাড় আমার। যাযাবর জীবনের অভিজ্ঞতা থেকে জানি, সম্বল হ্রাসের সাথে সহায় বৃদ্ধির সম্পর্ক সমানুপাতিক। মনুষ্যত্বের স্বতঃস্ফূর্ত প্রকাশ সেই দীন দিনগুলোয় দেখার সুযোগ হয়েছিলো আরও একবার। একা একা যখন খাবি খাচ্ছিলাম, ঠিক তখনই পড়শি কিছু বড় ভাই অনেক যত্নে পেলে-পুষে রাখা শুরু করলেন। নিজের বাসায় উঠার পরও তাঁদেরই সাথে ঘুরে বেড়াতাম, ইফতার করতাম, নিয়ম করে তাস খেলতাম, ইত্যাদি।
ক্লাস আর রমজান মোটামুটি একই সময়ে শুরু হলো সেবার। রমজানের প্রথম দিনেই কী মনে করে দিনের নির্যাসটুকু ফেসবুকে লিখে ফেলি স্ট্যাটাস মেসেজ হিসেবে – Thou shalt not start cooking for Sehri at 2am. পটভূমি ব্যাখ্যা নিষ্প্রয়োজন। দ্বিতীয় দিনে বাবার সাথে ফোনে কথা বলার সময় মৃদু বকা খেলাম ঘুমের অনিয়মের জন্য। অবাক হয়ে জিজ্ঞেস করলাম তার এই তথ্যের সূত্র কী। জবাব, ফেসবুক। রোজার প্রথম দিনে নিয়ম করে অসুস্থ হয়ে যাওয়া আমার বাবার চোখ এড়ায়নি আমার ফেসবুক কার্যকলাপের টাইমস্ট্যাম্প। সেই দিয়ে দ্বিতীয় দিনের স্ট্যাটাস – Thou shalt have faith in the sharpness of thy father's Ramadan-weary eyes. এভাবেই চলতে থাকে স্ট্যাটাসের গাড়ি। একেকটা রোজার নির্যাস হয়ে যায় সেদিনের ফেসবুক আপডেট। কোনোদিন ভরপেট ভাত খেয়ে ফুটবল খেলতে যাওয়ায় আফসোস (Thou shalt choose no more than two of three R's – Ramadan, Rice, and Recreation Center.), কোনোদিন ঘুম বনাম সেহরী নিয়ে দ্বন্দ্ব (Thou shalt learn to choose between "sleep tight" and "eat right", or risk both.), কোনোদিন বাজারে গিয়ে বাজেট ফেল (For richer or poorer, through good times and bad, in times of failure and in times of triumph, in sickness and in health, thou shalt remain true to thy shopping list.), কোনোদিন মেজাজ ঠাণ্ডা রাখার ব্যর্থতা (Thou shalt not fast and be furious.), কোনোদিন ভুল রঙের শার্ট পড়ে ডিপার্টমেন্টাল ফটোশুট-এর মডেল হয়ে যাওয়া (Thou shalt not wear a pink shirt to work.), ইত্যাদি।
ক’দিন না যেতে দেখলাম অনেকেই অনুসরণ করছেন অধমের দৈনন্দিন ঘটনাবলি। কারও কারও সাথে অনেক আড্ডা-তর্কও হলো সময়ে সময়ে। দিন দশেক যাওয়ার পর এক আধাচেনা (আমার দিক থেকে সম্পূর্ণ, তাঁর দিক থেকে শূন্য, গড়ে অর্ধেক) কন্যার সাথে আলাপ শুরু হয়। এই ফেসবুকেই তাঁকে চার বছর আগে প্রকাশ্যে জন্মদিনের শুভেচ্ছা জানাই, জবাবে শুকনা ধন্যবাদও মেলেনি। বছর দুয়েক আগে তাঁর একটি প্রশ্ন নিউজফিডে দেখতে পেয়ে উপযাচক হয়ে সমাধান বাতলে দেই। এবারে কিঞ্চিৎ উন্নতি, খড়খড়ে একটা ধন্যবাদ। সেই কন্যাও দেখলাম নিয়ম করে স্ট্যাটাস মেসেজ অনুসরণ করছেন, দৈব-দুর্বিপাকে কিছু ‘লাইক’ মারছেন। সংযমের মাসে পরওয়ারদিগারকে তাঁর ভাগের ১৫ ঘন্টা বুঝিয়ে দিয়ে নিজের ভাগের ৯ ঘন্টায় মনের কোণে লালিত লম্পটটাকে উন্মুক্ত করে দিলাম। কন্যাকে প্রশ্ন করলাম, তোমার জন্মদিন অমুক সময়ে না? কন্যা বিগলিত, অধমও চার বছর পর শোধ তুলতে পেরে বিগলিত। স্ট্যাটাসেও কন্যার সাথে আলাপচারিতার প্রতিফলন আসতে লাগলো। মাহে রমজানের সুফল হাতে-নাতেই মিললো। ঠিক দু’সপ্তাহ নাগাদ কন্যা অধমের বাহুলগ্না হলেন, অল্প ক’মাস নাগাদ স্ত্রী।
পিএইচডি-র যন্ত্রণায় এবারের রমজানে এমনতর শৌখিনতার সুযোগ নেই। তবুও রোজার মাস আসতেই গত বছরের কথা মনে পড়ছিলো। কারণ, শুধু বৌ বা নতুন বাসা না, মনের মধ্যে ঘুরপাক খাওয়া ধর্মসংক্রান্ত অনেক প্রশ্নের জবাবও সেই রমজান মাসেই পাওয়া।
ধর্মে বিশ্বাস রাখলেও খুব সচেতন ভাবেই আমি ধর্মাচরণবিমুখ মানুষ। কোনো বাসায় পরপর দুই দিন নামায পড়ার জন্য চাপাচাপির স্বীকার হলে আমি তৃতীয় দিন থেকে হাফ-প্যান্ট পড়ে যাই। আমার দৃষ্টিতে ধর্ম একেবারেই ব্যাক্তিগত বিশ্বাস, একে সামাজিক রূপ দিতে চাওয়া অগ্রহণযোগ্য । এই ধরণের প্রয়াস নিরীহ ভাবে শুরু হলেও চূড়ান্ত পরিণতি পাকিস্তান কিংবা ইসরায়েলের মতো অপরাষ্ট্র; যেখানে সংস্কৃতি কিংবা জাতীয় পরিচয়ের বালাই নেই, আছে শুধু ধর্মের গায়ে বিভিন্ন রকম রঙ লাগিয়ে তা দিয়ে সব কিছু ব্যাখ্যা করার চেষ্টা।
গ্রন্থিত ইতিহাস অনুযায়ী, প্রতিটি ধর্ম বিভিন্ন ভাবে চেষ্টা করে গেছে একটি ‘ইনক্লুসিভ’ চরিত্র বজায় রাখতে। যেই পরিমার্জন অধিকতর মানুষকে ধর্মের প্রতি আকৃষ্ট করে, সেই পরিমার্জনের পথেই গেছে ধর্মগুলো। পরিহাসের বিষয় হলো, ধর্মের ধারক হতে গিয়ে এর মূল প্রবক্তারা আজ ধর্মকে ‘এক্সক্লুসিভ’ চরিত্র দিচ্ছেন। নিজের ধর্ম থেকেই উদাহরণ দেই। বাকি বিশ্বের অনেক শতক আগেই দাসদের উল্লেখযোগ্য অধিকার দেওয়া হয়েছিলো ইসলাম ধর্মে। সমকালীন ‘বাস্তবতা’র কারণে সকল শক্তি থাকা সত্বেও দাসপ্রথা বিলুপ্ত করা হয়নি অবশ্য। তবুও এতে অবহেলিত অনেকের কাছে ইসলাম নতুন আবেদন পেয়েছে। উল্লেখ্য, এই বৈপ্লবিক অধিকারায়নে উহ্য থেকে গেছে নারীমুক্তি, কারণ তাঁরা সমাজের কোনো উল্লেখযোগ্য শক্তি নন, শ্রমশক্তিতে ভূমিকা রাখেন না, পুরুষতান্ত্রিক সমাজে আপনা থেকেই অধীনস্থ, ধর্মের স্থিতি ও কলেবর বৃদ্ধিতে তাঁদের ভূমিকা নগণ্য। যুগের তুলনায় এগিয়ে থাকার শিক্ষার পরিবর্তে এই যুগের প্রবক্তারা দেখছেন সপ্তদশ শতাব্দীতে ফিরে যাওয়ার রোমান্টিক স্বপ্ন!
ধর্মের প্রাণ ঐশ্বরিক হলেও এর কলেবর বৈষয়িক। প্রাসঙ্গিকতা ধরে রাখার জন্য ধর্ম নিজেকে নিয়ত আধুনিক করে, সমসাময়িক সংস্কৃতি থেকে উপাদান নিয়ে ঋদ্ধ হয়। অধিকাংশ মানুষের পছন্দের কাজ হিসেবে ধর্মীয় আচার-অনুষ্ঠানও কালক্রমে সংস্কৃতির উপাদানে পরিণত হয়, কিন্তু তা ধর্মের পুঁথিবর্ণিত রূপের “অপভ্রংশ” হিসেবে। এই অপভ্রংশটুকুই ধর্মকে কালোত্তীর্ণ করে, সংকীর্ণ সংজ্ঞায়ন নয়। মানুষ যখন অসভ্য যুগে ছিলো, তখন ধর্মও অনেক অসভ্য উপাদান ঢুকে গেছে। অথচ আজ তুলনামূলক সভ্য যুগে এসে ধর্মের বিবর্তন থমকে গেছে। উদার, মুক্তমনা, দূরদর্শী, বা ন্যায়নিষ্ঠ কোনো উপাদান সংযোজিত হচ্ছে না কোনো ধর্মেই।
ধর্মকে যাঁরা শুধুই সংকীর্ণ, পুঁথিগত অর্থে নেন, তাঁরা আজও খুব কঠোর ভাবে নারী অধিকার বিরোধী। সম্ভব হলে চারটি বিয়ের চেষ্টা থাকে, সম্পত্তির অর্ধেক হিস্যা দেওয়ার ব্যাপারেও কোনো দ্বিধা কাজ করে না, ধর্মের দোহাই দিয়ে নির্যাতন করতেও কারও হাত কাঁপে না। এখানেই ধর্মের আক্ষরিক অনুবাদের সমস্যা, এগুলো থেকেই অধমের ধর্মাচরণ সম্পর্কে বিতৃষ্ণা ও ধর্মকে সংস্কৃতি হতে দিতে অনীহা। সংকীর্ণ ব্যাখ্যা করার প্রয়াসে মত্ত লোকেদের দেখে ইতিহাসের ক্লাসে পড়া একটা কথা মনে পড়ে যায় – “White man’s burden”.  দক্ষিণ ও মধ্য আমেরিকায় এসে স্প্যানিশ ঔপনিবেশিক শক্তি অবাক হয়ে যায় স্থানীয় জনগোষ্ঠীর অনগ্রসরতা দেখে। শ্বেতাঙ্গরা তাদের “দায়িত্ব” হিসেবে নেয় অন্ধকারের কবল থেকে এই মানুষগুলোকে “উদ্ধার” করাকে। ফলাফল দ্বিবিধ – প্রথমত, কোনো রকম দ্বিতীয় চিন্তা কিংবা অনুতাপ ছাড়াই অনেক মানুষ মারা পড়ে বৃহত্তর ভালোর স্বার্থে; দ্বিতীয়ত, শ্বেতাঙ্গদের বয়ে আনা জীবাণুর সংক্রমণে মারা যায় অগণন মানুষ। এই অকল্পনীয় ক্ষতির চেয়ে কি সেই মানুষগুলোকে নিজের মতো ছেড়ে দেওয়াই উত্তম ছিলো না? ভারতবর্ষও কি দুই শ’ বছরের গোলামি করার চেয়ে ক’বছর পর ট্রেন লাইন ও বিদ্যুৎ পেতে পছন্দ করতো না?
এসব কারণ মিলিয়েই সংগঠিত ধর্ম বা ‘অর্গানাইজড রিলিজিয়ন’ আমার দু’চোখের বিষ। ধর্ম আমাকে কাঠামোবদ্ধ ভাবে অনেক আদেশ-নিষেধ দেয় ভালো মানুষ হওয়ার জন্য, নীতি বুঝবার আগেই নীতিবান করে তোলে অনুশাসনের মাধ্যমে। অন্য দিকে সংগঠিত ধর্ম যুগে যুগে অনেক অপচর্চায় লিপ্ত হয়েছে ঈশ্বরকে জিম্মি রেখে। মধ্যপ্রাচ্য দূরের কথা, এই আমেরিকায়ও এদের প্রতাপ দেখে বিরক্ত। সাউথ ক্যারোলাইনায় “ব্লু ল” বলে একটি আইন আছে যা রবিবার দুপুর দেড়টা পর্যন্ত দোকান খুলতে দেয় না, চার্চে যেতে বাধ্য করার “আইনসঙ্গত” কারসাজি আর কি! একই দেশে আর দু’দিন পর এক কাঠমোল্লা ঘোষণা দিয়ে কুরআন শরীফ পুড়ানোর আয়োজন করছে। শতকের পর শতক ধরে বিজ্ঞানের পথ আগলে রাখার ইতিহাস তো আছেই।
জাকির নায়েক থেকে শুরু করে যত্রতত্র গজিয়ে উঠা টেলিভ্যাঞ্জেলিস্টদের আমার আপত্তিটাও এখানেই। ধর্মকে কি নিজের মতো ছেড়ে দেওয়া যায় না? খুব কি জরুরী নিজেকে ধর্মের শেষ সহায় হিসেবে কল্পনা করা? যেই স্রষ্টা এক ফুৎকারে বিশ্ব-চরাচর সৃষ্টি করেছেন, তিনি কি সামান্য কিছু বিপথগামী “কাফির”-এর অসাম্প্রদায়িকতার স্বপ্নে বেসামাল হয়ে যাওয়ার কথা? যা-কিছু ভালো, তাকে কি এমনিতেই ভালো বলে স্বীকৃতি দেওয়া যায় না? কেন সব কিছুতেই রাজনৈতিক নামকরণের মতো করে একটা “সুবহানাল্লাহ” জুড়ে দিতে হবে? কেন ধর্মের নিশান বাহুতে পড়ে ঘুরে বেড়াতে হবে? কেন স্রেফ ধার্মিকতাকে বিবেচনায় নিয়ে স্বীকৃত অপরাধীদেরও আস্কারা দিতে হবে?
নিজের মনে এই ধারণাগুলো স্পষ্ট হওয়ার পরও জনসমক্ষে কিছুটা অপরাধবোধ কাজ করতো। সেই অনুভূতিটা চাইলেও ঝাড়তে পারছিলাম না। সাহায্যের জন্য এগিয়ে আসে নজরুলের একটা গান। বহুকাল আগে দুখু মিয়ার লেখা হামদ ও নাত আনিয়েছিলাম দেশ থেকে। তার মাঝে একটা গান কানে আটকে গেল হঠাৎ।
“যেদিন রোজ হাশরে করতে বিচার তুমি হবে কাজী
সেদিন তোমার দিদার আমি পাবো কি আল্লাহজী?”
গানের কথাগুলো আমার “ধোঁয়াশা” ধর্মবিশ্বাসের সাথে খুব গভীর ভাবে অনুনাদ করে। আমার ভাবনায় স্রষ্টার সাথে তাঁর সৃষ্টির সম্পর্ক অন্ধ ভক্তির নয়, মিথষ্ক্রিয়ার। দু’জনকে দু’জনের প্রয়োজন ভিন্ন কারণে। আমার জ্ঞান, অর্জন, বোধের পেছনে তাঁর অবদান আছে বলে আমি বিশ্বাস করি। আমি বোধসম্পন্ন মানুষ। বিজ্ঞানের ছাত্র হয়েও আমি ধর্মের অলীক স্বপ্নে বিশ্বাস রাখি নিজের সিদ্ধান্তে। বিবর্তনের সাক্ষী হয়েও কিতাবি বুজরুকি মানি নিজেরই সিদ্ধান্তে। আমার যৌক্তিক, সুসংবদ্ধ চিন্তাভাবনা অনেক কিছু ব্যাখ্যা করতে পারে না। তার সমাধান হিসেবে আমি ধর্মকে ধারণ করি, আমার চেয়ে অনেক উঁচু কোনো সত্ত্বা আছেন জেনে মনকে শান্ত রাখি। অস্তিত্ব গুঁড়িয়ে দেওয়া দুঃসময়েও তাঁর উপর বিশ্বাস রাখি।
বহুকাল ধরে মনের মধ্যে সুপ্ত যুক্তিগুলো একত্র হয় এক বছর আগের এই সময়েই। অবশেষে নিজের অবস্থানেও থিতু হই, মন থেকে বিশ্বাস করি যে আমার ধর্মে আমার মতো করে বিশ্বাস স্থাপনের পূর্ণ অধিকার আছে আমার, কোনো চরমপন্থীর হাতে একে ছিনতাই হতে না দিতেই পারি আমি। এই উত্তরণে সাথী ছিলো দুখু মিয়ার অসামান্য হামত-এ-খোদা। রোজ হাশরে ভয় পাওয়ার পরিবর্তে নাহয় সরাসরি তাঁকে প্রশ্ন করলাম প্রয়োজনের অনেক মুহূর্তে অনুপস্থিতির ব্যাপারে, ধন্যবাদ জানালাম সুসময়গুলোর জন্য। এই আলাপচারিতার পর যদি অন্ধ আনুগত্য বা নিয়মনিষ্ঠ ধর্মাচরণের অভাবে আগুনে পুড়তে হয় তবে তা-ই সই। কারণ…
“আমি তোমায় দেখে হাজারো বার দোযখ যেতে রাজি”
 










  Get this widget 
|
  Track details 
|
  eSnips Social DNA 








