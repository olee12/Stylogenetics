জাতীয় সংসদের ৩৩% আসনে মধ্যবর্তী নির্বাচন চাই



আমেরিকার গণতন্ত্রের একটা দারুণ দিক হলো মধ্যবর্তী নির্বাচন ("মিডটার্ম ইলেকশন")। 
দ্বিকক্ষবিশিষ্ট সংসদ হওয়ায় প্রেসিডেন্ট নির্বাচনের দুই বছর পর কংগ্রেস নির্বাচন আয়োজন করা অস্বাভাবিক কিছু না। ক্ষমতা তিনটি অংশের মধ্যে বিভক্ত হওয়ায় একেক সময়ে প্রেসিডেন্সি/কংগ্রেস/সিনেট নির্বাচনও খুবই স্বাভাবিক। প্রসঙ্গত একটি অতি-সরলীকৃত ব্যাখ্যাঃ আমেরিকায় প্রেসিডেন্ট সব রকম প্রশাসনিক নেতৃত্ব দেন, কংগ্রেস (নিম্নকক্ষ) থাকে কোষাগারের দায়িত্বে, সিনেট (উচ্চকক্ষ) থাকে আইনের দায়িত্বে। যেকোনো বড় সিদ্ধান্তের জন্য তিনটি ক্ষমতাকেন্দ্রকেই একমত হতে হয়। 
প্রেসিডেন্সি এবং কংগ্রেসের সম্পূর্ণ নির্বাচন একত্রে হলেও মজা হলো সিনেট নির্বাচনে। মধ্যবর্তী নির্বাচনের সময় সিনেটের মাত্র ৩৩% আসনের নির্বাচন হয়, বাকি আসনের নির্বাচন হয় দুই বছর পর প্রেসিডেন্ট নির্বাচনের সাথে। 
এই রকম 'মধ্যবর্তী নির্বাচন' থাকার সুফল হলো, জনগণ চাইলে ক্ষমতাসীন দলকে তাদের শাসনামলের মাঝামাঝি সময়ে "টাইট দিতে" পারে। দেশ কোনো ভুল পথে চলতে থাকলে তা শুধরাতে দীর্ঘ সময় ধরে অপেক্ষা করতে হয় না। 
বাংলাদেশে একাধারে ৫টি সিটি কর্পোরেশন নির্বাচনে জনগণ ক্ষমতাসীন আওয়ামী লীগকে বেশ ভালো ভাবেই টাইট দিয়েছে, রূঢ় এবং স্পষ্ট ভাষায় নিজেদের অসন্তোষের কথা জানিয়েছে। সরকারী দলও ব্যাপারটা বাধ্য হয়েই একটু একটু করে আমলে নিচ্ছে। তারা বুঝতে শুরু করেছে যে বাংলাদেশে "ওয়ান-টপিক পলিটিক্স" করার দিন শেষ। সুশাসন বাদ দিয়ে শুধুই রাজাকারদের দোষারোপ করলে চলবে না।
এই উপলব্ধি গণতন্ত্রের জন্য বিশাল অর্জন। এই দেশে তো সংবিধান এবং শাসনব্যবস্থা অনেক ভাবেই কাটা-ছেঁড়া হলো গত চার দশকে। আর এক দফা সংশোধন করে যদি সংসদের ৩৩% আসনের জন্য ৩ বছরের মাথায় নির্বাচনের আয়োজন করা যেত! তাহলে আমরা একটি দলের একতরফা আধিপত্য (যেটা গত দুই নির্বাচনেই হয়েছে) এবং তৎপরবর্তী ঔদ্ধত্য দেখতাম না, হাতে আরেকটু সময় থাকতেই শাসকদের টনক নড়তে দেখতাম। 
গণতন্ত্রের প্রাণভোমরাই হলো নির্বাচন। যত বেশি নির্বাচন হবে, তত বেশি কারচুপির পথ বন্ধ হবে, তত বেশি টনক নড়বে, তত বেশী অনির্বাচিত সরকারের ঝুঁকি কমবে। ভারত এভাবেই পৃথিবীর বৃহত্তম গণতান্ত্রিক দেশ হতে পেরেছে, আমেরিকা এভাবেই শাসকশ্রেণীর পা মাটিতে রেখেছে।

