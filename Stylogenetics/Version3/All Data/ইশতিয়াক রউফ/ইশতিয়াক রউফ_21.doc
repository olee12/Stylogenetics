উপদেষ্টাতন্ত্র ও ব্লগ নিয়ন্ত্রণঃ সভয় প্রাসঙ্গিকতা



[সংবিধিবদ্ধ সতর্কীকরণঃ হাতিমার্কা পোস্ট]
উপদেষ্টাতন্ত্রঃ আমারে নিবা মাঝি লগে
সময়ের সাথে সাথে মানুষের অভিলাষ কীভাবে বদলায়, তা ভেবে প্রায়ই অবাক হই। প্রাইমারি স্কুলে থাকতে ভাবতাম বড় হয়ে পাইলট নয়তো আইসক্রিমওয়ালা হবো। একটু বড় হয়ে মাধ্যমিকে এসে সাহস করে ভাবতাম ক্রীড়া-সাংবাদিক নয়তো আলোকচিত্রী হবো। তারও ক’বছর পর কলেজে উঠে কীভাবে যেন পড়ে ফেললাম দুই পাতা কার্ল মার্ক্স। আর ঠেকায় কে? দেশ নিয়ে ভাবতে হবে, মানুষের মাঝে মিশে রাজনীতি করতে হবে, জান দিয়ে হলেও ন্যায়ের পথে লড়তে হবে, ইত্যাদি ইত্যাদি। জীবনের অবিরাম কষাঘাতে জর্জরিত এই বুড়ো মন এখন আর এসবের কিছুই চায় না। শুকনো চোখে একটাই স্বপ্ন দেখি, আরেকটু বড় হলে “উপদেষ্টা” হবো। 
হোমরা-চোমরা রাজনীতিকের আর দাম নেই বাংলাদেশে। এখন চলছে উপদেষ্টাদের রাজত্ব। নামে কেউ একজন সরকারপ্রধান থাকেন বটে। তাঁর অধীনে মন্ত্রীও থাকেন অনেকেই। কিন্তু প্রকৃত ক্ষমতা এখন ন্যাস্ত থাকে গুটিকয় উপদেষ্টার হাতে। বিগত আমলে এই পদ অলংকৃত করে রেখেছিলেন সালাউদ্দীন কাদের চৌধুরির মতো "বিশিষ্ট রাজনীতিক"। এই আমলে আছেন এইচ টি ইমাম, গওহর রিজভী, প্রমুখ। আমি বড় কৌতূহল নিয়ে এই লোকগুলোর কাজ-কারবার দেখি, এবং নিত্যদিন মুগ্ধ হই এঁদের ধূর্ততার নতুনতর উদাহরণে।
রাজনীতিক হওয়ার প্রয়োজনীয়তা এই যুগে শূন্যের কোঠায়। রাজনীতি করতে গেলে পুলিশ প্রহরা এবং বুলেটপ্রুফ মার্সিডিজ সহকারে হলেও জনগণের কাছে যেতে হয়। উন্মুক্ত মঞ্চে অগণিত নাগরিকের সামনে উচ্চকণ্ঠে দায়িত্ব নিতে হয় দেশ ও দশের দেখভালের। নিয়মিত সংসদে হাজিরা দিতে হয়, আয়-ব্যায়ের খতিয়ান দিতে হয়, ক্ষুদ্রতম সিদ্ধান্ত বাস্তবায়নের জন্যও অনেক রকম জবাবদিহিতার মধ্য দিয়ে যেতে হয়। আফসোস, এত কিছুর পরও রাজনীতিকদের আর “বেইল নাই”। “বেইল” নামক এই অচেনা, অধরা বস্তু এখন পুরোটাই উপদেষ্টাদের হাতে। 
একজন উপদেষ্টাকে কোনো নির্বাচনী প্রক্রিয়ার মধ্য দিয়ে যেতে হয় না, মানুষের দাবি কানে তুলতে হয় না, কারও সাথে আলাপ করতে হয় না, মর্জিমাফিক কোনো পরিবর্তন আনার আগে আইনী প্রক্রিয়ার মধ্য দিয়ে যেতে হয় না, এবং সর্বোপরি প্রধানমন্ত্রীর একান্ত সময় এবং অখণ্ড মনোযোগ পেতে তিল পরিমাণ কাঠ, খড়, ম্যাচের কাঠি, কিংবা কাগজের ঠোঙা পোড়াতে হয় না। উলটা বনে-বাঁদাড়ে ঘুরে বেড়ানো হতচ্ছাড়া খ্যাত রাজনীতিকগুলো তাঁদের হাতে-পায়ে ধর্ণা দেন প্রধানমন্ত্রীর সাথে দু’দণ্ড সময় কাটানোর সৌভাগ্য পেতে। দল যদি দেশ পরিচালনায় ব্যর্থ হয়, তবে সেই দায়ও এই উপদেষ্টাদের ভুগতে হয় না। তাঁরা প্রসিদ্ধ আমলা, অন্য কোথাও উপদেষ্টা হয়ে জুড়ে বসা তাঁদের জন্য ডাল-ভাত। মাঝে কপাল পুড়ে জনগণের।
আরও অনেকের মতো আমি এই শাসনামল নিয়ে অনেক আশাবাদী ছিলাম। আশার কারণ দু’টি। প্রথমত, যুদ্ধাপরাধীদের বিচার করার এক বিলম্বিত কিন্তু মহান ব্রত। দ্বিতীয়ত, মন্ত্রীসভায় প্রসিদ্ধ লুটেরাদের পরিবর্তে নতুন মুখ দেখতে পাওয়া। সবই ঠিক ছিলো, শুধু হাবিজাবি উপদেষ্টা নিয়োগ করার আগ পর্যন্ত। যেই “উপদেষ্টা” পদবীকে সারা জীবন আলংকরিক বলে জানতাম, সেটাই দিনে দিনে পরিণত হচ্ছে “উজির” পদবী। 
প্রাণিজগতের ধ্রুব সত্যগুলোর একটি হলো, সব সাপই এক সময় গর্ত থেকে বের হয়ে আসে। খুব সম্প্রতি বাংলাদেশের রাজনীতিতে দুই প্রজাতির সাপ গর্ত থেকে বের হয়ে এসেছে। একটি স্বাধীনতাবিরোধী শক্তিকে বাঁচাতে বিএনপি-জামায়াতের বিষাক্ত শপথরূপী গোখরা, অন্যটি আওয়ামী লীগকে আষ্ঠে-পৃষ্ঠে ঘিরে থাকা উপদেষ্টারূপী অ্যানাকোন্ডা। প্রথমে তাকাই দেশের পাঁজড় ভেঙে, শ্বাসরুদ্ধ করে, তাকে তিলে তিলে হত্যা করা অ্যানাকোন্ডার দিকে।
শাসনামলের শুরুতে ন্যূনতম জবাবদিহিতার ঊর্ধ্বে এই উপদেষ্টারা পর্দার আড়াল থেকে সিদ্ধান্ত নিতেন। আওয়ামী লীগের দলীয় রাজনীতির সাথে ঘনিষ্ঠ সূত্র থেকে আন্দাজ পাওয়া যেতো ক্ষমতার এই অদৃশ্য উৎসগুলো সম্পর্কে। আজ তিন বছর পর সেই আনুষ্ঠানিকতার আর প্রয়োজন নেই। যাঁদের প্রান্তিক ব্যাক্তিত্ব হওয়ার কথা, সেই উপদেষ্টারা এখন বলিষ্ঠ কণ্ঠে (অনেকটা উপ-প্রধানমন্ত্রীর স্বরে) জানান দেন নিজেদের কী করণীয়। সংসদ নামক হাস্যকর এক নাট্যমঞ্চে নির্বাচিত জনপ্রতিনিধিরা ক্রীড়নকের মতো সেই সিদ্ধান্ত মুহূর্তে রাবার-স্ট্যাম্প করে দেন। 
আমি রাষ্ট্রবিজ্ঞানে বিশেষজ্ঞ নই, তবে গড়পড়তা নাগরিকের চেয়ে একটু হলেও বেশি ভাবি দেশ নিয়ে। আমার ক্ষুদ্র মস্তিষ্ক অনেক বিশ্লেষণের পরও আধুনিক বাংলাদেশের শাসনব্যবস্থায় কিছু বিচিত্র পরিবর্তনের কোনো আগা-মাথা খুঁজে পায় না। সংসদকে আমি চিরকাল জেনে এসেছি “আইনসভা” হিসাবে। এখানে দেশের আইন তৈরি হবে, আইন নিয়ে আলোচনা হবে, দেশের নীতি নির্ধারিত হবে। এর এক ধাপ নিচে রয়েছে পৌরসভা, যেখানে রাস্তা-ব্রিজ-পাইপ-হাইওয়ে ইত্যাদি তৈরির নৈমিত্তিক কাজের দায়িত্বে থাকবেন স্থানীয় সরকারের প্রতিনিধিরা। এই আমলে দেখছি আইন বদলে সংসদসদস্যদের দেওয়া হয়েছে রাস্তা মেরামতের কাজ, আর আইন তৈরির কাজ বিনা ব্যাখ্যায় ধরিয়ে দেওয়া হয়েছে হাতে গোণা কিছু উপদেষ্টার হাতে।
কী বিচিত্র এক দেশ আমাদের... এক দিকে সংসদ বিনা আলোচনায় ঢাকা ভাগ করে ফেলে পাঁচ মিনিটের ভোটে, অন্য দিকে একের পর এক উপদেষ্টা বক্তব্য দিয়ে চলেন টিপাইমুখ থেকে সেন্সরশিপ পর্যন্ত নানান বিষয়ে। তাঁরা আজ যা মিডিয়ায় বলেন, খোঁজ নিয়ে দেখা যায় তা আরও ছয় মাস আগে থেকেই বাস্তবায়িত হয়ে আছে কোনো এক গায়েবী ইশারায়। 
সব দেখে খুব মনে পড়ে কপিলার সেই অমর উক্তি – “আমারে নিবা মাঝি লগে?” এখন সময় গণতন্ত্রের নয়, উপদেষ্টাতন্ত্রের। সাধারণ, স্বাভাবিক পথে চলে রাজনীতিকদের মতো ধুঁকে ধুঁকে মরার চেয়ে উপদেষ্টা কুবেরদের হাত ধরে ময়নাদ্বীপে চলে যাওয়াই উত্তম! 
 
ব্লগ নিয়ন্ত্রণঃ শ্লীলতার অজুহাতে স্বাধীনতার ঠিকাদারি
উপদেষ্টাকূলের অন্যতম শিরোমণি এইচ টি ইমাম অতি-সম্প্রতি একটি লাখ টাকা দামের মন্তব্য করেছেন ব্লগ নিয়ে। তিনি শ্লীলতাহানির অভিযোগ তুলে ব্লগ বন্ধ করে দেওয়ার “উপদেশ” দিয়েছেন। বর্তমানে যেই মাত্রায় উপদেষ্টাতন্ত্র চলছে, তাতে তাঁর বক্তব্য হালকা ভাবে নেওয়ার অবকাশ নেই। কে জানে, হয়তো সকল প্রস্তুতি সম্পন্ন করার পর স্রেফ আনুষ্ঠানিকতা হিসাবেই তিনি জানান দিয়েছেন এই সিদ্ধান্তের কথা। টিপাইমুখ ও ট্রানজিট প্রসঙ্গে তাঁদের আচরণ অন্তত তেমনটাই নির্দেশ করে। দুই ক্ষেত্রেই একমাত্র তাঁদের মুখ থেকেই জাতি জেনেছে নীতিনির্ধারক পর্যায়ের কোনো সিদ্ধান্তের ব্যাপারে, এবং উভয় ক্ষেত্রেই তাঁরা ঘোষণা দেওয়ার প্রহসনটুকু করার আগেই চালু হয়ে গেছে সবকিছু।
একটু খেয়াল করে দেখা যাক তিনি কী বললেন, কখন বললেন, কাদের সাথে যোগসাজসে বললেন, এর মধ্য দিয়ে কী অর্জন করার চেষ্টা করলেন, এবং প্রতিক্রিয়ায় কত বড় গর্ত খুঁড়লেন।
জবাব ইমাম এই ঘোষণাটি দিয়েছেন বিবিসি বাংলা আয়োজিত এক সংলাপ অনুষ্ঠানে। এ-সময় তিনি অত্যন্ত দৃঢ় কণ্ঠে এবং দ্ব্যর্থহীন ভাষায় বলেন, রাজনৈতিক নেতাদের নিয়ে “অশ্লীল বা কুরুচিপূর্ণ কোনো ব্যঙ্গচিত্র” প্রকাশ করা হলে ব্লগ বা ওয়েবসাইট বন্ধ করে দেওয়া উচিত। উপদেষ্টা মশাই অভিজ্ঞ আমলা হতে পারেন, বিচক্ষণ রাজনীতিক নন। তাঁর এই মন্তব্যের পিছনে বৃহত্তর কোনো চিন্তা নেই, আছে স্রেফ নিজের ভাবমূর্তি টিকিয়ে রাখার খায়েশ। রাজনীতিকমাত্রই জানেন যে ভোটের হাওয়া অহর্নিশ দিক বদলায়। তিনি এমন আইন প্রণয়ন করেন না যা তাঁর উপর খাটালে অস্বস্তিতে ভুগতে হয়। সাবেক আমলা থেকে বর্তমান উপদেষ্টা হওয়া মহীরূহেরা এই সমতা বা দূরদর্শিতায় অভ্যস্ত নন। চাকরিজীবনের অভ্যাসের ধারাবাহিকতায় এই ক্ষেত্রেও তিনি এমন একটি আইনের প্রতি ইঙ্গিত করলেন যা শুধু এবং শুধুমাত্র তাঁর নিজের স্বল্পমেয়াদী স্বার্থচিন্তা থেকে প্রসূত।
প্রশ্ন হলো, তাঁর এই ঘোষণার পরবর্তী প্রতিক্রিয়া কী? নিদারুণ বাস্তবতা হলো, জগতে বাটপারের চেয়ে তাঁবেদারের সংখ্যা বেশি। বাটপার উপদেষ্টার স্বার্থপর চিন্তা প্রকাশ পেতেই তাঁর আশে-পাশে জড়ো হয়ে গেছে বেশ অনেক মোসাহেব। ফলাফল অনুমেয়ঃ কর্তার ইচ্ছাকে আদেশ হিসাবে ধার্য করে তাঁরা মাঠে নেমেছেন ব্লগ ও ওয়েবসাইট নিয়ন্ত্রণের ঠিকাদারি চেয়ে। এই পদলেহন উৎসবে সবচেয়ে অগ্রণী ভূমিকায় দেখতে পাই জনৈক তৌফিক ইমরোজ খালিদীকে, যিনি চাটুকারিদার চূড়ান্ত পরাকাষ্ঠা দেখিয়ে বলেই বসলেন যে সংবাদ পরিবেশনের “লাগামহীন” স্বাধীনতার জন্য রাজনীতিকদেরই ভুগতে হচ্ছে বেশি। সমাধান সহজ, এঁদের ঠিকাদারিত্বে ছেড়ে দিন ব্লগের স্বাধীনতা, মুহূর্তে পেঁদিয়ে সোজা করে দেওয়া হবে যত নচ্ছাড়দের। 
নির্বাচন আসছে আর দুই বছরের মধ্যেই। ব্যর্থতা ও শপথভঙ্গের শাস্তি এড়াতে এটাই সময় অতি-চালাকি করার। দরকারি জায়গায় এখন থেকেই নিজের লোক বসাতে হবে, ঝামেলাবাজদের মেরে-বকে পথে আনতে হবে। সেই চিন্তা থেকেই তত্ত্বাবধায়ক সরকার ব্যবস্থা উঠে গেল, রাজধানীতে নিজদলের মেয়র রাখার সুবিধার্থে রাজধানীই দুই ভাগ হয়ে গেল। রইলো বাকি ইন্টারনেটেও একচ্ছত্র ভাবে নিজেদের মতামত প্রকাশের সুযোগ তৈরি করে দেওয়া। নয়তো তিন বছর আগেই যেই তরুণ প্রজন্ম দলে দলে ভোট দিয়েছে তারাই শুরু করবে প্রতি-প্রচারণা। তৈরি মোসাহেব পেলে যেকোনো স্বার্থান্বেষীই এই টোপ গিলবেন। 
সমস্যা এই অতি-চালাকিতে না। সমস্যা এখানেই যে, রাজনৈতিক অতি-চালাকির খেলায় আওয়ামী লীগ একেবারে লজ্জাজনক রকম অদক্ষ। এই দল বিশেষ ক্ষমতা আইন করে ভুগেছে, তত্ত্বাবধায়ক সরকারের জন্য আন্দোলন করে ভুগেছে, জামায়াতের সাথে এক টেবিলে বসে ভুগেছে, এরশাদের অধীনে নির্বাচন করে ভুগেছে, এরশাদের বিরুদ্ধে আন্দোলন করেও ভুগেছে, পছন্দের লোক সেনাপ্রধান করে ভুগেছে, পছন্দের লোক রাষ্ট্রপতি করেও ভুগেছে, বিদেশি শক্তির মন জুগিয়ে না চলে ভুগেছে, একই শক্তির মন জুগিয়ে চলেও ভুগেছে। এই ভুলগুলোর প্রতিটার মূলে ছিলো স্বল্পমেয়াদে স্বার্থোদ্ধারের বাসনা থেকে আইনের উপর শল্যচিকিৎসা করতে যাওয়া, যেই ভুলটি ব্লগ নিয়ন্ত্রণের মাধ্যমে আরও একবার করতে যাচ্ছে বলে প্রতীয়মান।
উপদেষ্টারূপী মৌসুমী রাজনীতিকদের অভিযোগের মর্মমূলে আছে “অশ্লীলতা”। ব্লগে অত্যন্ত “কুরুচিপূর্ণ” ভাষায় রাজনীতিকদের আক্রমণ করা হয়, যা বাস্তবে কেউ করতে পারে না। যতদূর বুঝি, এটাই তো তথ্যস্বাধীনতার মূল লক্ষ্য! যেই উচিত কথাটি রাস্তার মোড়ে দাঁড়িয়ে বললে আমাকে রিমান্ড কিংবা গুম-খুনের মুখোমুখি হতে হবে, তা আমি ঘর থেকেই বিশ্বকে জানানোর নিরাপত্তা চাই। ডিজিটাল বাংলাদেশে আমাদের উন্নয়নের মাপকাঠি হওয়া উচিত ঘরের সমান নিরাপত্তা রাস্তার মোড়েও পাওয়া, যাতে যে-কেউ যেকোনো জায়গায় নিজের মত প্রকাশ করতে পারেন। উলটো আমরা চলছি রাস্তার মোড়ের ত্রাসকে ঘরের ভিতর পর্যন্ত ডেকে আনার পথে! ভাবতে অবাক লাগে, এত গর্বের বাংলাদেশ হয়তো ক’দিন পর নাম লেখাবে চীন, ইরান, মায়ানমার, উত্তর কোরিয়ার মতো বন্দী রাষ্ট্রের কাতারে, যেখানে অনলাইনে হাঁচি দিলেও তা সরকার ও ঠিকাদার-মোসাহেব মারফত পাশ হয়ে আসতে হয়।
ক্ষমতাসীনদের গাত্রদাহের কারণ, ব্লগের ব্যাক্তিগত অভিমত ও প্রতিবাদের ভাষা প্রথম আলো বা বিডিনিউজের মতো পরিশীলিত নয়। এখানে গোলাম আযম, নিজামী, সাঈদী, ও সাকা চৌধুরিদের “অভিযুক্ত যুদ্ধাপরাধী” কিংবা “জামায়াতে ইসলামীর প্রাক্তন আমীর” কিংবা “সন্দেহভাজন আটক” হিসাবে পরিচয় করানো হয় না, সরাসরি যুদ্ধাপরাধী, যুদ্ধপাপী, এবং মানবতাবিরোধী হিসাবে ডাকা হয়। এখানে এদের শাস্তির দাবি করা হয় দৃঢ়তম কণ্ঠে। এখানে সরলতম ভাষায় দাবি করা হয় সর্বোচ্চ বিচার। এখানে কোনো অপকর্মের কথা ইনিয়ে-বিনিয়ে বলা হয় না, বরং এক টানে অপরাধীর লুঙ্গি খুলে দেওয়া হয়। টিপাইমুখ নিয়ে ফালতু জোচ্চুরি করতে গেলে এখানে লম্বা খণ্ডন সহকারে সেই দেশদ্রোহী আচরণ দেখিয়ে দেওয়া হয়। এখানে স্বতঃস্ফূর্ত জনমতের মাধ্যমে ঠেকানো হয় হঠকারি সিদ্ধান্ত। এখানে পত্রিকায় প্রকাশিত সংবাদকে শিরোধার্য হিসাবে না দেখে ব্যাপক যাচাই-বাছাই করা হয়। 
এই ঘটনারগুলো প্রত্যেকটিই রাজনীতিকদের গায়ে বিঁধে শূলের মতো। তেমনটাই উদ্দেশ্য, কারণ অন্যথায় তাঁদের টনক নড়ে না। প্রচলিত সংবাদ মাধ্যমকে গুণ্ডা, পুলিশ, ও বিজ্ঞাপণের ভয় দেখি সোজা রাখা গেলেও ব্লগকে সেই পথে নিয়ন্ত্রণ করা যায় না। তাই আজ উপদেষ্টা আনছেন শ্লীলতাহানির অভিযোগ। উদ্দেশ্য যতটা না শ্লীলতা রক্ষা করা, তার চেয়ে বেশি সরকারের সমালোচনা রহিত করা। আরেক প্রতাপশালী নির্বোধ এই উদ্দেশ্য মুখ ফষ্কে বলে দিয়েছেন ক’দিন আগেই। ঢাকা ভাগ প্রসঙ্গে কথা বলতে গিয়ে সৈয়দ আশরাফ তো সরাসরি বলেই দিলেন যে ব্লগে বুঝে-সমঝে লিখতে হবে, নয়তো সরকারের রোষানল অপেক্ষা করছে। শুধু কি তাই, তিনি ব্লগকে তুলনা দিয়ে বসলেন পর্নোগ্রাফির সাথে! সাইডনোটঃ শুনেছি পর্নস্টারদের নাম তৈরি হয় পোষা প্রাণি এবং ছেলেবেলার রাস্তার নাম মিলিয়ে। হিসাব কষে বের করেছিলাম, আমার পর্নস্টার নাম হয় ‘শাইনি সেন্ট্রাল’। ছিলাম ব্লগার, হলাম পর্নস্টার। মন্দ কী?
এই পর্যায়ে খুব হতাশার সাথে একটাই প্রশ্ন আমারঃ এঁদের কেউ কি ভেবে দেখেছেন পাশার দান উলটে গেলে অবস্থা কী দাঁড়াবে? আজ সিটি কর্পোরেশন ভাগ নিয়ে কিছু বলতে গেলে তা “অযৌক্তিক সমালোচনা”-র অজুহাতে আইনী হাঙ্গামার কারণ হবে, ব্যাপক সমালোচনার মুখেও চৌর্যবৃত্তি অব্যাহত রাখার দায়ে আবুল হোসেনকে গণ্ডার ডাকলে তা রাজনীতিকের “আপত্তিকর ব্যঙ্গচিত্র” হবে। কাল যদি বিএনপি ও জামায়াত ক্ষমতায় এসে শরিয়া আইনের বাইরে যেকোনো কিছুকেই “অশ্লীল” বলে দাবি করে এবং যেকোনো ব্লগকে এই অজুহাতে বন্ধ করে দেয়? কাল যখন এরা অন্য সব মত রহিত করে নিজেদের মতো ইতিহাস পুনঃরচনা করবে তখন কে ঠেকাবে তাদের? ক্ষমতাসীন এই হতচ্ছাড়াদের কে বুঝাবে যে সরকারের সমালোচনা আর নগ্নদেহের রগরগে উল্লাস এক বস্তু না? কে এঁদের বুঝাবে যে রাজনীতিক নিজে দায়িত্বহীন না হলে তাঁর তথাকথিত দায়িত্বহীন সমালোচনা হয় না?
সমস্যার শেষ এখানেই নয়। সরকার যাঁদের হাতে ব্লগের স্বাধীনতার ঠিকাদারিত্ব দিচ্ছেন তাঁরা আগামী দুই বছরেই কতটুকু ক্ষতি করে ফেলবেন সেটাও কি কেউ ভেবে দেখেছেন? পাশ্চাত্যের ধাঁচে বাংলাদেশেও আজ বিনোদনমূলক সংবাদের প্রসার ঘটছে। এক দিকে স্ট্যান্ড-আপ কমেডিতে একটু একটু করে স্থান করে নিচ্ছে রাজনৈতিক চুটকি, আরেক দিকে অনলাইনে প্রকাশ পাচ্ছে বিভিন্ন রকম ব্যঙ্গাত্মক সংবাদ-ব্লগ। সরকারের সংজ্ঞায় এগুলো অশ্লীল, অথচ ‘মেহেরজান’ নামক কুৎসিত ছবিটি তাঁদের কাছে গ্রহণযোগ্য! শুদ্ধ ভাষায় “ডিয়ার ডায়েরি” বলে পাকিস্থানি সৈন্যের প্রতি শারীরিক প্রেম প্রকাশ আমার চোখে অশ্লীল। পারিবারিক পরিবেশে এই দৃশ্য বনাম গে-পর্নের মধ্যে বাছতে বললে আমি সপরিবারে পর্নোগ্রাফি দেখবো। খুব সম্ভবত আমার সব পরিজনও এই দ্বিতীয় দৃশ্যেই অধিকতর স্বাচ্ছন্দ্য বোধ করবেন। এই বাস্তবতা বিচারে কেন তাঁদের হাতেই ব্লগের স্বাধীনতার ঠিকাদারি তুলে দেওয়ার তোড়জোড় করা যাঁরা জানপ্রাণ দিয়ে লড়ে গেছেন মেহেরজান, কাউন্টার ন্যারেটিভ, রিকনসিলিয়েশন, ইত্যাদি অশ্রাব্য ধারণা সমাজে প্রবেশ করাতে? একদিকে যুদ্ধাপরাধীদের বিচার ঝুলিয়ে রেখে আরেক দিকে এই গোষ্ঠীর হাতে ক্ষমতা তুলে দেওয়ায় কার লাভ?  
 
পরিশিষ্টঃ 
আমার বোধ ও প্রকাশের দুর্বলতা শুধু রাষ্ট্রবিজ্ঞান নয়, আইনের ক্ষেত্রেও প্রযোজ্য। আমার সীমিত বোধে এটুকুই বুঝি শুধুঃ আইনের কাজ দুর্বলকে আশ্রয় দেওয়া, সবলকে প্রশ্রয় দেওয়া নয়। ব্লগের ভাষা ও প্রকাশ যতই অপরিশীলিত হোক না কেন, তা অগণিত প্রান্তিক মানুষকে এই নষ্ট সময়ে একটু খানি আশ্রয় দেয়। ক্ষমতার মোহ আর প্রাচুর্যের আলস্যে পথ হারানো রাজনীতিকের স্বার্থোদ্ধারের জন্য ব্লগ বন্ধ করার মতো চিন্তা মাথায় না আসুক, এটাই অনুরোধ।

