জন্মদিনের শুভেচ্ছা -- জিএমটি ও আজমীর



ইংরেজিতে "misery loves company" বলে একটা কথা আছে। বিভিন্ন রকম ঢুঁসঢাঁস খেয়ে আমার অবস্থা কিছুটা সেরকম। সারাদিন ভ্যাজর ভ্যাজর করে বেড়াই নিজের ঝামেলাগুলো নিয়ে। এই নিরন্তর ঘ্যানঘ্যান মুখ থুবড়ে পড়ে কিছু মানুষের সামনে। এরা মোটামুটি কানে ধরে হিড়হিড় করে বের করে নিয়ে আসে আমাকে আমার অন্ধকার গুহা থেকে। এরকমই দু'জন বন্ধুর জন্মদিন আজকে -- জি এম তানিম এবং আজমীর।
দু'জনের প্রতিই আমার একটা আলাদা অধিকারবোধ আছে। প্রাণশক্তিতে ভরপুর, অসামান্য প্রতিভাবান এই দুই ফাঁকিবাজ সচল আমার নিজের হাতে রিক্রুট করা -- এটা ভাবতেই অন্য রকম সুখ!  ভাবতে ভাল লাগে, আমার পলায়নপর সচল-চারণ অন্তত কিছু ভাল মানুষ তো নিয়ে আসতে পেরেছে এখানে।
তানিমের সাথে পরিচয় স্কুল থেকে। চুপচাপ, চাপা স্বভাবের, সদাসহাস্য মানুষ। দুর্দান্ত ছাত্র, কিন্তু বিনয়ের অবতার হওয়ায় বাইরে থেকে তা বোঝার উপায় নেই। ছড়া লেখে, ছবি আঁকে, ছোটদের কার্টুন আঁকে। সুকুমারীয় সব সুকুমারবৃত্তির সমাহার নিয়েও একটা কোণে বসে থাকে নিভৃতে। তানিমের ছড়ার গুণেই অন্ধকার দেখলে ফিক করে হেসে দেই। মাথায় ঘুরে "কাঁচের জগে, বালতি-মগে, চায়ের কাপে ছাই..."
অনেক ধমকে-ধামকে দুয়েকটা ননসেন্স লেখানো গেলেও এখনও ছবি-কার্টুন থেকে বঞ্চিতই রাখলো সচলে আমাদের। বলতে গেলে অনেক, অনেক কিছু বলা যাবে তানিমকে নিয়ে। ছোট করে একটা কথাই বলি শুধু। মাঝে মাঝে মনে হয়, আমি যদি আমার এই বন্ধুটার মত হতে পারতাম! বাবা-মা আদর্শ ছেলের কথা বললেই যে এই চেহারাটা ভেসে ওঠে!
আজমীর সচলে প্রচন্ড রকম ফাঁকিবাজ। বহুদিন পর কিছু একটা লেখে, তাও কেমন যেন ধুম করে শেষ করে দেয়। "গল্পদাদু" কথাটা শুনলেই যেমন মানুষ চোখে ভেসে ওঠে, ঠিক তেমনটাই আজমীর। বছর খানেকের মধ্যেই দু'বার ক্রস-আমেরিকা আর ক্রস-কানাডা ডাইভ করেছে। মেইনল্যান্ড আমেরিকার ৪৮টা অঙ্গরাজ্যই ঘুরে ফেলেছে। অস্ট্রেলিয়ার পূর্বাংশও শেষ। পুরোটা সময় এই বান্দার পায়ে ছিল এক জোড়া লেডিস চপ্পল। দোকান থেকে নিজের হাতে বেছে কেনা সেই স্যান্ডেল। মেয়েদের স্যান্ডেল পড়তে আরাম, তাই।
পুলিশের গাড়িকে হর্ন দেওয়া, ক্যাঙ্গারুর সাথে সংঘর্ষ, পাহাড় বেয়ে গড়িয়ে পড়া পাথড় দেখা, স্পিডিং-এর জন্য হেলিকপ্টার থেকে টিকেট খাওয়া, হাইওয়ের পাশে মূত্রত্যাগ, গাড়িতে রাইসকুকার নিয়ে ঘুরে বেড়ানো, এমন অজস্র কাহিনী আজমীরের সেই ভ্রমণগুলোতে। শুধু এবং শুধুই আলস্যের জন্য অসামান্য এই কাহিনীগুলো থেকে বঞ্চিত আমরা সবাই।
আবৃত্তি-গান-ভিডিওগ্রাফি-আড্ডা-ড্রাইভিং-এ মেতে থাকা এই ফাঁকিবাজ সচল ভার্জিনিয়া টেকের বাঙালিদের কাছে ৯-১-১। যেকোন প্রকার প্রয়োজনে প্রথম ফোনটাই আজমীরকে করি আমরা। আজ পর্যন্ত কেউ ওর কাছ থেকে 'না' শুনেছে বলে শুনিনি। উদাহরণ দেই একটা। গ্র্যাজুয়েশনের সময় ঘনিয়ে এল। অনেকের আত্মীয়-পরিজন আসছেন। পার্টির খাবার-দাবারও আনা হবে ডিসি থেকে। এসব কিছুর দায়িত্ব শুধু এবং শুধুই আজমীরের ঘাড়ে। আগামী পরশু থেকে শুরু করে প্রায় ১০ দিন ধরে ওকে এয়ারপোর্ট যেতে হবে। মাঝে দু'বার ডিসি যাওয়া আছে (৫৫০ মাইল প্রতি রাউন্ডট্রিপ), একদিন যেতে হবে মর্গানটাউন (আরও ৫০০ মাইল)। মানুষের দোষ দেই কেন, আমি নিজেই তো ওকে ২২০০ মাইলের ট্রিপে সাথে করে নিয়ে গেছিলাম নিজের মা'কে দেখতে যাবার সময়!
জন্ম নাকি রাস্তায়ই হয়েছিল, তাই পথের সাথে এমন সম্পর্ক -- এটাই আজমীরের কথা। আমাদের চাপা স্বস্তি, "ভাগ্যিস!"
নিজে বেকুব কিসিমের মানুষ দেখে গুণী মানুষদের অনেক শ্রদ্ধা করি আমি। দিন গুজার করি এই গুণী দুই বন্ধুর আলস্য ঝেড়ে সুকুমার রায় ও ইবনে বতুতা হয়ে ওঠার। জন্মদিনে অনেক, অনেক শুভেচ্ছা।

