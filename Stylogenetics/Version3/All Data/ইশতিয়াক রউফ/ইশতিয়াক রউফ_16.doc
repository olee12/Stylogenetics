কাদের মোল্লার রায়ের দায় থেকে যেই কারণে আওয়ামী লীগ মুক্ত নয়



কাদের মোল্লার রায়ে বিচারের নামে প্রহসন করায় আওয়ামী লীগের সমালোচনা করায় অনেকে নাখোশ। মূল সুর একটাই -- আওয়ামী লীগকে দোষারোপ করছেন কেন, এটা তো আদালতের এখতিয়ার?
বাস্তবতা হলো, বাংলাদেশে সরকারের আশ্রয়, প্রশ্রয়, নির্দেশ, বা ইঙ্গিত ছাড়া গাছের পাতাও নড়ে না। আমাদের বিচারব্যাবস্থা ১৯৭৫-এর সব হত্যাকাণ্ডের বিরুদ্ধে ইনডেমনিটিকে জারি রেখেছে, প্রতিরক্ষা বাহিনী থেকে মুক্তিযোদ্ধা নিধন চেয়ে চেয়ে দেখেছে, রাতের অন্ধকারে ক্ষমতা দখল করা জিয়া-এরশাদকে বৈধতা দিয়েছে, গোলাম আজমকে নাগরিকত্ব দিয়েছে, ওয়ান-ইলেভেনের ছদ্মাবরণে আর্মি-সুশীল-বিদেশিদের ক্ষমতা দখলকে প্রশ্রয় দিয়েছে। এর কোনোটাই আইনের খাতা অনুসরণ করে হয়নি, হয়েছে ক্ষমতার আস্ফালন দেখে ভয় পেয়ে। জনরোষ ছাড়া আর কোনো কিছুই এই নতজানু আদালতকে মেরুদণ্ড সোজা করতে বাধ্য করতে পারবে না। আজ এই রায়ের পর আদালতের ঘাড়ে সব দায়ে ফেলার কোনো উপায় নাই সরকারের।
সরকার তথা আওয়ামী লীগ কেন এত কড়া প্রতিবাদের মুখে পড়েছে সেই দিকে তাকাই...
১/ গত কিছুদিনে সরকারের নিয়ন্ত্রণাধীন পুলিশ বিপুল বিক্রমে পেপার-স্প্রে নিয়ে চড়াও হয়েছে প্রাইমারি স্কুলের শিক্ষকদের উপরে, কিন্তু জামায়াত-শিবিরের আক্রমণে নেংটি হাতে নিয়ে পালিয়েছে। 
২/ স্বরাষ্ট্রমন্ত্রী জামায়াতের তাণ্ডবকে প্রশ্রয় দেওয়ার কোনো সুব্যাখ্যা দিতে পারেননি, রায়ের সময়ে সুবিধাজনক ভাবেই বিদেশে আছেন। 
৩/ স্বরাষ্ট্র প্রতিমন্ত্রী আরেক কাঠি সরেস, তিনি নব্য-জামায়াতীদের সাথে কণ্ঠ মিলিয়ে বললেন যে "নতুন প্রজন্মের" জামায়াতীরা নাকি "প্রশংসনীয়", শুধু তাদের পূর্ব-প্রজন্ম খারাপ। 
৪/ এই রায়ে স্পষ্ট বলে দেওয়া আছে যে নিরপরাধ ঘোষনা দেওয়া ১টি অভিযোগ নিয়ে আপিল করা যাবে, কিন্তু "দণ্ড" নিয়ে কোনো আপিল নেই। ৩৪৪ জন হত্যার অভিযোগ *প্রমাণিত* হওয়ার পরও কাদের মোল্লাকে এমন ফুলপ্রুফ নিরাপত্তা দেওয়ার পরও সরকারের নিয়োজিত প্রসিকিউটর এই প্রহসনের রায়ের পর বললেন রায়ে তারা সন্তুষ্ট।
৫/ বাচ্চু রাজাকার, সাঈদী, এবং কাদের মোল্লার বিরুদ্ধে অভিযোগ অন্য যে-কারও চেয়ে স্পষ্ট। খুনের অপরাধে মজুর-ড্রাইভার-কাজেরবুয়াদের মৃত্যুদণ্ড হওয়ার সাথে এদের বিরুদ্ধে মামলার তফাৎ কম। খুনের অভিযোগ *প্রমাণিত* হওয়া কাউকে যদি যাবজ্জীবন কারাদণ্ড দেওয়া হয়, তাহলে সাংগঠনিক নেতৃত্ব দেওয়ার অভিযোগে গোলাম আজম বা নিজামীর মৃত্যুদণ্ডের সম্ভাবনাও কমে/বন্ধ হয়ে যায় এখানেই।
৬/ কিছুদিন আগে বিএনপি তাদের জনসমাবেশে অভিযোগ করে যে আওয়ামী লীগ তাদের জোট থেকে জামায়াতকে ভাগাতে চাইছে। সেই অভিযোগের কোনো সুব্যাখ্যা আওয়ামী লীগ দিতে পারেনি, বিএনপিও সেই ঘটনার পর থেকে মোটামুটি নির্লজ্জ ভাবে জামায়াতকে সমর্থন দেওয়া শুরু করেছেন নিজেদের জোট রক্ষার খাতিরে। 
৭/ স্কাইপের কথোপকথন হ্যাক হওয়ার পর তার সুষ্ঠু তদন্ত নিয়ে সরকার দৃষ্টিকটূ রকম গরিমসি করেছে। এত বড় অপরাধ করার পর সরকার তথা আওয়ামী লীগের কথা ছিলো সর্বশক্তি নিয়োগ করে জামায়াত-শিবিরের বিরুদ্ধে কঠোর হওয়ার, পুঙ্খানুপুঙ্খ তদন্ত করার। তার পরিবর্তে আওয়ামী লীগ-ঘনিষ্ঠ প্রতিটি মানুষ এবং সংগঠন গায়ের জোরে পুরো দায় চাপাতে চেষ্টা করে গেছেন বিচারপতি নিজামুল হক নাসিম এবং ডঃ আহমেদ জিয়াউদ্দীনের উপর। জামায়াতের হুমকি-ধামকির মুখে তাঁদের সুরক্ষা দেওয়া তো দূরের কথা, উলটো সব দোষ তাঁদের ঘাড়ে চাপাতে চেষ্টা করে গেছে। যুদ্ধাপরাধীদের বিচারে সাহায্য করতে গিয়ে তাঁরা পেলেন মৃত্যুহুমকি এবং সরকারের উপেক্ষা, কাদের মোল্লা পেলো এক বছর পর সন্ত্রাসী বিকাশের মতোই একটি রাষ্ট্রীয় ক্ষমার উহ্য নিশ্চয়তা। এই ঘটনার প্রেক্ষিতে স্কাইপের সেই কথোপকথনগুলো আবার শুনা, এবং সেখানে উল্লেখকৃত শঙ্কাগুলো পুনর্বিবেচনার দাবি রাখে। ট্রাইব্যুনাল-২ সম্পর্কে যেই শঙ্কা প্রকাশিত হয়েছিলো, সেগুলোই তো বাস্তবায়ন হলো।
৮/ আওয়ামী লীগ-ঘনিষ্ঠরা কিছুদিন ধরে কেন এই কথা 'পুশ' করার চেষ্টা করছেন যে যুদ্ধাপরাধের অভিযোগে যেই শাস্তিই দেওয়া হোক না কেন, এরা চিহ্নিত হবে যুদ্ধাপরাধী হিসাবেই? চিহ্ন ধুয়ে কে পানি খাবো? সর্বোচ্চ শাস্তি কেন দেওয়া হবে না? বাংলাদেশ তো মৃত্যুদণ্ড নিষিদ্ধ করেনি যে যাবজ্জীবন নিয়ে খুশি থাকবো। রাষ্ট্রের সর্বোচ্চ শাস্তি যদি হয়ে থাকে কপালে ভাই-ফোঁটা দেওয়া, তাহলে সেই শাস্তিই দেওয়া হোক। এই রকম সেকেন্ড-ক্লাস শাস্তি চাওয়ার অর্থ কী, এটা পেয়ে সন্তুষ্ট হওয়ারই কী?
... এই ঘটনাগুলোর আলোকে আওয়ামী লীগকে বিশ্বাস করার কী কারণ আছে? তারা তো ভালো মতোই জানে যে "ক্ষমতায় এলে বিচার করবো" প্রতিশ্রতি দিয়ে পদ্মা সেতু, ডেসটিনি, কিংবা হলমার্কের মাছ ঢাকা যাবে না। বিচার করে ফেললেও যে জনসমর্থন মিলবে সেই নিশ্চয়তাও নেই। কেন আমার এই বিশ্বাস অবান্তর হবে যে আওয়ামী লীগ মুক্তিযুদ্ধকে শেষ বার বিক্রি করে দিলো জামায়াতের সাথে নির্বাচনী আঁতাতের নিশ্চয়তা পেতে? জামায়াত এখনও প্রকাশ্যে বিচারের বিরোধিতা করবে, শুধু নির্বাচনের আগে তাদের তীব্র ক্ষোভের প্রকাশ হিসাবে "পৃথকভাবে সারা দেশে প্রার্থিতা ঘোষণা" করবে। সেইটা নিশ্চিত করার জন্য 'বায়না' হলো এই রায়, পুরো মূল্য পরিশোধ হবে নির্বাচনের পর। 
বিএনপির সাথে জামায়াতের ১০ ভাগ ভোট যোগ হওয়া ঠেকাতে গিয়ে আওয়ামী লীগ কোটি খানেক ভোট হারালো এবং মুক্তিযুদ্ধের চেতনার উপর ছ্যাড়ছ্যাড় করে মুতে দিলো -- এইটাই দিনের শেষে শেষ কথা। 
তিন দফায় ৪+৬+৪=১৪ বছরে আওয়ামী লীগ একটা রাজাকারের শাস্তি দিতে পারে নাই সেইটাই একমাত্র প্রাসঙ্গিক তথ্য। 
আর যে যা-ই বলুক না কেন, আমি দোষ দেবো সরকারকেই। ব্যর্থতার জন্য, বিশ্বাসঘাতকতার জন্য, গাফিলতির জন্য, নির্বুদ্ধিতার জন্য, অকর্মণ্যতার জন্য, অসতর্কতার জন্য।
বিঃদ্রঃ এই লেখায় প্রকাশিত সকল মন্তব্য আমার নিজের, এবং এই তাৎক্ষণিক প্রতিক্রিয়ার জন্য অন্য কেউ দায়ী নয়। 

