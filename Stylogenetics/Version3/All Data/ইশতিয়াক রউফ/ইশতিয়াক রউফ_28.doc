ইউটিউবে বাংলা ব্যবহার




বহুদিন ধরে একটা গান খুঁজছিলাম ইউটিউবে। বানান সম্পর্কে জ্ঞান কম, তাই কানে যা শুনেছি সেই অনুযায়ীই খুঁজছিলাম -- কামেলিরা কাম করিয়া কোথায় জানি লুকাইসে, দুই পাহাড়ের মাঝে মাওলা মসজিদ বানাইসে। প্রবাসে দেশের গান শুনতে হলে ইউটিউব ও ই-স্নিপ্সের শরণাপন্ন হয়ে উপায় নেই। সেখানে রোমান হরফে বাংলা গান খুঁজে পাওয়া খুব বিরল। কিছু গান সুলভ, যেকোন ভাবে লিখলেই গুগুল মামা গানটা খুঁজে বের করে দেয়। বিপদ হয় অতি-অপরিচিত গানের বাইরে গেলেই। প্রত্যেকেই নিজের মতো করে লিখে থাকেন শিরোনামগুলো।
সমস্যাটা বিভীষিকা রূপে দেখা দেয় বানান বিভ্রাটের কারণে। শিল্পীর নাম, গানের শিরোনাম, ইত্যাদি একটু এদিক-ওদিক হলেই গান খুঁজে পাওয়া যায় না। "kamelira kam koriya" লিখলাম, দেখায় এক শিক্ষানবিস গিটারিস্টের ক্যাচর-ম্যাচর। একটু বদলে "koria" করে দিতেই চোখের সামনে এসে হাজির হলো গরুতে-গরুতে লড়াইয়ের এক গাদা ভিডিও। একটু সংক্ষেপ করে "kamelira" লিখলাম। এবার এলো বিজাতীয় ভাষায় উদ্দীপক এক গান। একটু ঘেঁটে বুঝলাম, এটা র‌্যাম্প মডেলিং-এর গান। গানটা 'দেখে' ব্যাপক আমোদিত হয়েছিলাম। যাক সে-কথা। অন্য একটা প্রস্তাবিত বানানে ক্লিক করে দেখি কী এক পারিবারিক রি-ইউনিয়ন দেখায়। ক্বারী আমীর উদ্দীনের গানও বাদ যায়নি।
এই কষ্ট তবু বুকে সয়। মেজাজ সপ্তমে উঠে বাংলা গান খুঁজতে গিয়ে অজস্র হিন্দী গানের লিংক পেলে। বাংলা ও হিন্দী ভাষা হিসেবে কাছাকাছি হলেও খুবই ভিন্ন। এই পার্থক্যটুকু দেখা যায় নিজস্ব উচ্চারণ ও বানানে। রোমান হরফে লিখতে গেলে সবকিছুতে কেমন ভজঘট পাকিয়ে যায়। তখনই মনে হচ্ছিল...
বাংলায় নয় কেন?
আমরা কি ইউটিউবে কোনো গান খুঁজে পেলেই তার বাংলা শিরোনামটি ব্যবহারের অনুরোধ রাখতে পারি না ভিডিওর মালিকদের প্রতি? অনেকে অনভ্যাসবশত ইংরেজিই রাখবেন। সেক্ষেত্রে আমরা মন্তব্যে বাংলা শিরোনাম ও বিবরণ লিখে দিতে পারি। ভিডিওর স্বত্বাধিকারী শুধু কপি-পেস্ট করলেই কেল্লা ফতে।
ব্লগ ও অন্যান্য স্থানে খুব সীমিত মানুষ বাংলার চর্চা করেন। এভাবে করে বাংলাকে ছড়িয়ে দিলে অনভ্যস্ত অনেক বাঙালি উদ্বুদ্ধ হবেন বাংলা চর্চা ও ব্যবহার করতে। পুরো ইউটিউব বদলে দেওয়া সম্ভব, তা নয়। তবে, সামগ্রিক প্রয়াসে একটা উল্লেখযোগ্য অংশ বাংলায় রূপান্তর করতে পারলে মন্দ কী?
পুনশ্চঃ শেষ পর্যন্ত "kamelera" দিয়ে খুঁজে গানটা পেলাম।



