আমি কি ভুলিতে পারি?



দেশ, খুঁটি, মাটি। খুব অদ্ভুত রকম শক্তিশালী এক ধারনা। দেশ ছেড়ে দূরে সরে যাওয়া যায়, দেশের সাথে সকল সংস্রব ত্যাগ করা যায়, শুধু যায় না দেশের সাথে জড়িয়ে থাকা অস্তিত্বটুকু অস্বীকার করা। যত দূর পথ হাঁটি না কেন, যত উচ্চতায় আরোহণ করি না কেন, শিকড় তো আমাদের ছোট্ট দেশেই পড়ে আছে। বিদেশে এসে এই বোধটুকু প্রায় সবার মাঝেই অনেক গভীর হয়। বিশেষ করে আমাদের ইতিহাসের সবচেয়ে গৌরবজনক অধ্যায়গুলো এলে।
দেশের মানুষ নিজ আলো-হাওয়ায় আছেন দেখেই হয়তো সব সময় উপলব্ধি করতে পারেন না কত আষ্ঠে-পিষ্ঠে ভাষা জড়িয়ে আছে আমাদের পরিচয়ের সাথে। প্রবাসে এসে বিজাতীয় ভাষার প্রাচুর্যে বসবাস করতে গেলে ভাষার প্রকৃত তাৎপর্য টের পাই। ব্যাথা পেলে ‘মা গো’ করি বাংলায়, ক্লান্ত দেহে রিসার্চ মিটিং করতে করতে মুহূর্তের বেখেয়ালে সম্মতি জানাই ‘আচ্ছা’ বলে, বিদঘুটে কোনো শব্দ উচ্চারণে সমস্যা হলে মার্জিনে ছোট করে লিখে রাখি বাংলায়, আমেরিকান ফুটবল দেখতে বসে নিজের দল খারাপ খেললে ‘ভুয়া’ বলে গালি দেই বাংলায়।
দেশ এভাবেই আমাদের মধ্যে জড়িয়ে আছে, জড়িয়ে থাকে। মাটি হারিয়ে মাটিরই প্রতিভূ হিসাবে এভাবেই আমরা নৈমিত্তিক জীবনে নিজের ভাষাকে স্থান দেওয়ার চেষ্টা করি, নিজের মতো করে নিজের কৃষ্টি ধরে রাখতে চেষ্টা করি। এই প্রয়াস খুবই প্রশংসাযোগ্য, কিন্তু এর সাথে জড়িয়ে আছে অনিবার্য এক শঙ্কা। প্রথম জীবনে যত চেষ্টাই করি না কেন, মনের গভীরে এক ভয় কাজ করে। কী লাভ, ক’দিন পর তো সেই ইংরেজির কাজেই সমর্পণ করতে হবে। বাংলা শিখিয়ে কী হবে, মেয়ে তো স্কুলে গেলে ইংরেজিই শিখে যাবে। কেন অনর্থক বাঙালি বানানোর চেষ্টা, ছেলে তো ভার্সিটিতে গিয়ে সেই বিদেশিই হয়ে যাবে।
এই হতাশার কাহিনী প্রবাসী সবার মধ্যেই বিদ্যমান। সবাই একটা সময় পর্যন্ত সংস্কৃতিকে ধরে রাখার চেষ্টা করেন, কিন্তু পুরোটা সময় মনের গভীরে পরাজয় মেনেই সংগ্রাম করে যান। টিক টিক টিক করে এক ঘড়ির কাঁটা রাত জাগিয়ে রাখে সবাইকেই। আমরা এ থেকে বের হয়ে আসার চেষ্টা করি শুধুই বাঙালিদের সাথে মিশে। ফলাফল হিসাবে পূর্ব-প্রজন্ম অনেক আত্মপ্রসাদ পেলেও নতুন প্রজন্ম অন্যায্য রকম দ্বন্দ্বে বড় হয়। 
অভিবাসী হিসাবে বাঙালিরা আমেরিকায় এসেছেন অনেক দেরিতে। এর আগে আইরিশরা এসেছে, ইতালিয়রা এসেছে, চাইনিজরা এসেছে, জাপানিজরা এসেছে, ইহুদিরা এসেছে। সবাই একটা সময় পর্যন্ত শুধুই নিজেদের মধ্যে মিশলেও অবশেষে মূলধারার অংশ হয়েছে। তবে কি বাঙালিদের জন্যও সেই পরিণতি অনিবার্য?
জবাব হ্যাঁ, তবে সাথে কিছু সংযোজন সহ। প্রবাসে আমরা যেই সমাজে বসবাস করি, তা শুধুই একটি জাতির তৈরি করে দেওয়া নয়। একটু আগে যাদের কথা বললাম, তারা শুধু নিজেরা মূলধারার সাথে জড়িত হয়নি, মূলধারাকেও কিছুটা নিজেদের দিকে সরিয়ে এনেছে। সেটা করার মধ্য দিয়েই সংশ্লেষণ হয়েছে। দুঃখের বিষয়, আমরা বাঙালিরা আজও খুব অন্তর্মুখী, নিরিহ, ভীতু, নির্বাক, সংকুচিত, এবং মূক একটি জাতি হিসাবে পরগাছার জীবন যাপন করে যাচ্ছি প্রবাসে। আমাদের উল্লাস, বেদনা, ও সংকল্প শুধুই টলে যায় সংশয়ের ভারে। অনেক গৌরবময় কীর্তির জাতি হয়েও আমরা শুধু লুকিয়ে থাকি নিজেদের পরিচিত গণ্ডিতে, বড় জোর দুই-একবার আন্তর্জাতিক মহলে মুখ দেখাই বিজাতীয় চিড়িয়া হিসাবে।
প্রবাসে বাঙালি, বাংলাদেশি এখন সংখ্যায় বিপুল। আমাদের এখন সময় হয়েছে নিজেদের পরিচয় তুলে ধরার, অন্য অনেক জাতির মতো করে নিজেদের অবদান ও ঐতিহ্য সমুন্নত করার। দ্বিতীয় বিশ্বযুদ্ধের ছ বছরে ছয় মিলিয়ন ইহুদি হত্যার কথা স্মরণ করে যেই পৃথিবী শোক করে, তাকে মুক্তিযুদ্ধের নয় মাসে তিন মিলিয়ন বাঙালি নিধনের কথা জানানোর সময় এখন। সংখ্যাগরিষ্ঠের মুখের ভাষা বাংলার অধিকার চাইতে গিয়ে প্রাণ দেওয়ার কথা জানানোর সময় এখন।
এই উদ্দেশ্য থেকেই এই ভাষা দিবস উপলক্ষে সাউথ ক্যারোলাইনায় আমরা আয়োজন করি ক্যাম্পাসব্যাপী প্রসারিত একটি অনুষ্ঠান। এবারের ভাষা দিবস শুধুমাত্র শ’খানেক বাঙালির জন্য আয়োজন করা হয়নি, হয়েছে বিভিন্ন দেশের অতিথিদের জন্য যাঁরা বাংলাদেশ সম্পর্কে জানেন না। গত ১৮ই ফেব্রুয়ারি (শনিবার) সন্ধ্যায় সফল ভাবে আয়োজিত হয়েছে আমাদের অনুষ্ঠান। 
এই অনুষ্ঠানকে পরিকল্পনায় রেখে গত বছর আমরা স্টুডেন্ট গভর্নমেন্ট থেকে কিছু অর্থসাহায্য চাই, এবং প্রথম বছর বিবেচনায় ৪০০ ডলার অর্থায়ন পাই। এই অর্থ দিয়ে আমরা ক্যাম্পাসের সবচেয়ে বড় বলরুম ভাড়া করি, এবং সেখানে ‘আন্তর্জাতিক মাতৃভাষা দিবস’ উপলক্ষে সাংস্কৃতিক অনুষ্ঠান আয়োজন করি। পরিকল্পনা পর্যায় থেকেই আমাদের উদ্দেশ্য ছিলো যেকোনো ভাবে হোক বাংলাদেশের পরিচিতি ও গুরুত্ব বৃদ্ধি করা। সেই লক্ষ্য সামনে রেখে আমরা ইউনিভার্সিটির বিভিন্ন শীর্ষ শিক্ষক ও প্রশাসকদের নিমন্ত্রণ করি, যোগাযোগ করি স্থানীয় বিভিন্ন সংবাদ সংগঠনের সাথে।
আমাদের অনুষ্ঠানে প্রধান অতিথি হয়ে আসেন ভাইস প্রভোস্ট। শেষ মুহূর্তে অন্য শহরে যেতে হওয়ায় আসতে পারেননি প্রেসিডেন্ট। অনুষ্ঠানে আরও ছিলেন ইঞ্জিনিয়ারিং অনুষদের ডীন এবং চারটি পৃথক ডিপার্টমেন্টের চেয়ারম্যান। আশেপাশের বিভিন্ন শিক্ষাপ্রতিষ্ঠান থেকেও অনেক শিক্ষক অনুষ্ঠানে আসেন। তাঁদের প্রায় সবার কাছেই বাংলাদেশ ছিলো স্রেফ একটি দেশের নাম, বাংলাদেশের যাবতীয় সংগ্রামের ইতিহাস ছিলো সম্পূর্ণ অজানা। তাঁরা সবাই বাংলাদেশের প্রশংসা করেছেন, আপ্লুত হয়ে বলেছেন এ-ধরনের আয়োজন যেন আরও করা হয়। 
স্রেফ মুক্তিযুদ্ধের কথা বলে বাংলাদেশকে পরিচিত করানো দুষ্কর। অনেক মহল এই প্রচেষ্টাকে নস্যাৎ করে দেবে রাজনৈতিক প্রোপাগান্ডা বলে। কিন্তু একুশে এবং আন্তর্জাতিক মাতৃভাষা দিবস এমনতর যেকোনো আক্রমণের ঊর্ধ্বে। আমাদের অনুষ্ঠানের প্রথম অংশে তাই বাংলাদেশের ভাষা সংগ্রামের কথা বলা হয়েছে, স্পষ্ট ভাষায় বলা হয়েছে পাকিস্তানি জান্তার আক্রমণের কথা, এবং পরবর্তীতে স্বাধীনতা সংগ্রামের পেছনে এই আন্দোলনের অনুপ্রেরণার কথা। দ্বিতীয় অংশে থেকে সারা বিশ্বের বিভিন্ন ভাষার গান, কবিতা, গল্প। এতে অংশ নিয়েছে ভারত, তুরস্ক, বলিভিয়া, পেরু, জার্মানি, আমেরিকা, চীন, নাইজেরিয়া, সেন্ট লুসিয়া, ইত্যাদি দেশের ছাত্ররা। 
এই সুদীর্ঘ লেখাটির মূল প্রতিপাদ্য আমাদের অনুষ্ঠানের বয়ান দেওয়া নয়, বরং সবাইকে উদ্বুদ্ধ করা। প্রবাসে দেশের নাম প্রচার করতে গেলে আমাদের আচরণ করতে হয় একই কুমিরছানা বারবার দেখানো শিয়ালের মতো। বছর খানেক আগে প্রকাশিত ‘বিউটিফুল বাংলাদেশ’ ছাড়া মানসম্মত কোনো অডিও-ভিস্যুয়াল সারবস্তু নেই বললেই চলে। সব জায়গায় এই একই ভিডিও চলতে থাকে। উপায় নেই, কারণ আমাদের কোনো নথিবদ্ধ ইতিহাস নেই, মানসম্মত ছবি নেই, ভালো কোনো ভিডিও নেই, প্রচার ও প্রসারের মতো যথেষ্ট বিষয়বস্তু নেই। এই বাস্তবতা মাথায় রেখে আমরা চেষ্টা করেছি অনুষ্ঠানটির মধ্য দিয়ে কিছু সহায়িকা তৈরি করতে।
আমাদের অনুষ্ঠানটি আমার জানামতে প্রথম (বা প্রাথমিক) আয়োজন যা কোনো ইউনিভার্সিটির অর্থসহায়তা পেয়েছে। এই সুযোগ যেকোনো জায়গায় পাওয়া সম্ভব, শুধু সাহস করে স্টুডেন্ট গভর্নমেন্টে বাজেট জমা দিতে হবে। সেখানে স্পষ্টাক্ষরে লিখতে হবে যে ক্যাম্পাসে “ডাইভার্সিটি” বাড়াতে এই আয়োজন।
যথেষ্ট সংখ্যক শিল্পীর অভাব একটি মৌলিক সমস্যা। সেই সমস্যার সমাধান করতে আমরা অনুষ্ঠান দুই ভাগে ভাগ করেছি। প্রথম পর্বে আমরা শুধু বাংলায় কোরাস গেয়েছি। চিরপরিচিত এই গানগুলোয় যে-কেউ কণ্ঠ মেলাতে পারেন। দ্বিতীয় পর্বে আমরা বিভিন্ন ভাষার শিল্পীদের আমন্ত্রণ করেছি। যা অনুষ্ঠানে নতুন মাত্রা এনেছে, এবং আমাদের উপর প্রস্তুতির চাপ কমিয়েছে।
অনুষ্ঠানের আরেকটি গুরুত্বপূর্ণ অনুষঙ্গ ছিলো একটি স্যুভেনির। এই পুস্তিকায় আমরা একুশে, বাংলাদেশের সংগ্রাম, আন্তর্জাতিক মাতৃভাষা দিবস, বিপণ্ন ভাষা, ইত্যাদি নিয়ে কিছু লেখা জড়ো করেছি। সাথে আছে ইউনেস্কো থেকে প্রকাশিত পোস্টার, ভাষা আন্দোলনের ছবি, ইত্যাদি। সচল মুস্তাফিজ ভাই একটি অসামান্য প্রচ্ছদ তৈরি করে দিয়েছেন আমাদের। বাংলাদেশ থেকে পাই-ল্যাবস এই ব্যস্ত মৌসুমেও মাত্র ৪ দিনের মধ্যে পুস্তিকার ৩০০ কপি ছেপেছেন এবং আমেরিকায় পাঠিয়েছেন --- পুরোটাই তাঁদের নিজেদের খরচে। আমরা আমাদের এই স্যুভেনিরটির প্রিন্ট-রেডি ভার্শন অনলাইনে উন্মুক্ত করে দিয়েছি। যেকোনো প্রয়োজনে যে-কেউ এটি ব্যবহার করতে পারেন। এতে ব্যবহৃত প্রায় সব ছবির জন্যই অনুমতি নেওয়া আছে। সবাই সম্মতি দিয়েছেন যেকোনো অবস্থায় এর ব্যবহারের জন্য। এখানে বিশেষ করে বলতে হয় এক অজানা বিদেশিনীর কথা। জেসিকা ডুরান্ট নামে এই শিল্পী তাঁর আঁকা একটি অনবদ্য ছবি দান করেছেন আমাদের এই প্রয়াসের জন্য। আর বাংলাদেশ, মুক্তিযুদ্ধ, এবং একুশে বিষয়ক সবকিছুতে যিনি থাকেন, সেই জালাল ভাই তো আছেনই।
নিচের লিংক থেকে স্যুভেনিরটির ইপিএস ভার্শন ডাউনলোড করতে পারবেন। আনুষাঙ্গিক যেকোনো সহায়তার জন্য আমাদের সাথে যোগাযোগ করুন নিঃসংকোচে।
স্যুভেনির
আমাদের এই আয়োজন আজ ক্যাম্পাসের পত্রিকায় ছাপা হয়েছে বড় করে। নিচের লিংকে দেখতে পাবেন সেই খবর।
ডেইলি গেমকক
অনুষ্ঠানটি ভিডিও করা হলেও সেই ফুটেজ এখনও হাতে পাওয়া যায়নি।
ছবিঃ 
১) অনবদ্য শিল্পী চমক হাসান গাইছে বাউল গান
২) বাংলাদেশি শিল্পীদের সমবেত সংগীত
৩) স্থপতি রুবাইয়া শারমিনের তৈরি শহীদ মিনার
৪) একুশ উপলক্ষে প্রকাশিত পুস্তিকা

ছবি: 


 

 

 

 



