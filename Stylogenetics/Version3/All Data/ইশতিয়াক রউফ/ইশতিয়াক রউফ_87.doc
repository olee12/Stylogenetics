ধর্মীয় সংস্কৃতি!!



বিভিন্ন রকম কারণে বেশ ব্যস্ত কিছুদিন ধরেই। মাঝে কিছু অনুষ্ঠানে দেশীয় খাবার-দাবার পরিবেশন করেছিলাম বাঙ্গালিরা মিলে। মুখ্য উদ্দেশ্য ছিল দেশকে সবার কাছে পরিচিত করে তোলা, দেশের খাবার ও সংস্কৃতি সবার কাছে পৌঁছে দেওয়া। ফেসবুকের সুবাদে কেউ কেউ জানেন আমাদের পাগলামোর কথা। সে-যাকগে, আপাতত একটু ভিন্ন কিছু দেখাই সবাইকে।
সংস্কৃতির সাথে ধর্মের কোন যোগ হতে পারে কিনা, এই বিতর্কের কোন চূড়ান্ত জবাব আজ অব্ধি আমার কাছে নেই। আমজনতার জীবনের বহমান চিত্রই সংস্কৃতি, এমনটাই জানি-বুঝি আমি। একেক সংস্কৃতিতে জীবনের একেক উপাদানের প্রাধান্য দেখা যায়। কেউ নাচে, কেউ গায়, কেউ বাজায়, কিন্তু সবাই জীবনের কথা বলে যায়।
একে একে বিভিন্ন দেশের ছাত্রছাত্রীরা স্টেজে গিয়ে নিজেদের মত কিছু করছিল। এমন সময় দেখি আলখাল্লা পরা এক লোক মাইকের সামনে গিয়ে দাঁড়িয়ে। আমি তখন খাবার নিয়ে তুমুল বচসা করছি এক খদ্দেরের সাথে। যেকোন মূল্যে শেষ চিকেনটুকু বিক্রি করতে হবে। ওভেনে তন্দুরী চিকেন বেক করেছিলাম। বিক্রির সুবিধার জন্য একটু কম পোড়াগুলো আলাদা করে "কারি চিকেন" নামে বিক্রি করছিলাম। একই মুরগি দুইবার বিক্রি না করলেও, একই পাত্রের মুরগি দুই নামে বিক্রি হচ্ছিল। বাঙ্গালি চিনবা, বাটপারি চিনবা না, তা কি হয়?
যাক সে-কথা। আলখাল্লা দেখে আমি ঠাট্টা করে পাশের জনকে বলছিলাম, এবার কি আযান দিবে নাকি? বলতে বলতেই "আল্লাহু আকবার, আল্লাহু আকবার!" বিস্ময়ের ঘোর কাটতেই দেখলাম একে একে আযান, খুতবা, এবং নামায চলছে। সৌদি আরবের ছাত্রেরা তাদের "সংস্কৃতি"র সাথে পরিচিত করছে আমাদের। তাকিয়ে আরো কিছু চেনা মুখ দেখলাম। হাতে গোনা দুয়েকটা মিশরীয়, বাকিগুলো পাকিস্তানি। অবাক হলাম না। চোখের সামনে চার রাকাত ফরজ আদায় করা হল। কেউ কেউ আবার জুতা পায়েই নামায পড়ে ফেললো। শুধু চেয়ে চেয়ে দেখলাম আমার ধর্মের অধঃগতি। দেখুন আপনারাও।


