বিশ্বকাপ ফ্যান্টাসি ফুটবল [নতুন লীগ]



বিশ্বকাপ ফুটবল শুরুর ঠিক আগ মুহূর্তে একটি পোস্ট দিয়েছিলাম ফ্যান্টাসি ফুটবল খেলা নিয়ে। খুব অল্প সময়ের নোটিশ দেওয়ায় অনেকেই অংশগ্রহণ করতে পারেননি। তবুও ব্লগ ও ফেসবুক মিলিয়ে ৬৩ জন খেলাপাগল দর্শকের সমাবেশ হয় ফ্যান্টাসি লীগে।
ফ্যান্টাসি লীগটির আয়োজক ফিফা। নিয়মের বিভিন্ন প্যাঁচ বুঝে উঠতে অনেক সময় লেগেছে সবারই। সময় এবং জটিলতায় প্রায় সবাইই হুতাশ করছি। তবুও দিনের একটা বড় অংশ জুড়ে আছে এই ফ্যান্টাসি লীগ এবং অনেক রকম হিসাব-নিকাশ। ফেসবুক, গুগুলটক, ব্লগ ইত্যাদি জুড়ে থাকে বিভিন্ন রকম ভবিষ্যৎ বাণী, নিজের পছন্দের খেলোয়াড়ের সাফল্য-ব্যর্থতার হিসাব, ইত্যাদি। খেলা শুরু হবার পর অনেকে ইচ্ছা প্রকাশ করেছেন যোগ দেওয়ার। সেই সূত্রে একটি নতুন লীগ খোলা হয়েছে। নতুন করে দল তৈরি করে সবাই যোগ দিতে পারবেন। পয়েন্ট গণনা শুরু হবে নকআউট পর্যায় থেকে।
যাঁরা নিয়মাবলি জানেন, তাঁদের জন্য লীগটিতে যোগ দেওয়ার কোড দিয়ে দিচ্ছি। বাকিদের জন্য নিয়মের খুঁটিনাটি জানাচ্ছি নিচে। অ্যাকাউন্ট রেজিস্টার করে একটি দল তৈরি করে নেওয়াটুকু নিজে করে নিতে হবে। যদি আপনার আগেই একটি দল তৈরি করা থাকে, তাহলে শুধু লীগ কোড ব্যবহার করে লীগে যোগ দিলেই চলবে।
লিংকঃ en.mcdonalds.fantasy.fifa.com/
লীগঃ BD-WC-KnockOut
লীগ কোডঃ 148594-157960
একে একে নিয়মের বিভিন্ন শর্ত লিখে দিচ্ছি। প্রশ্ন থাকলে মন্তব্যে জানান, দ্রুততম সময়ে জবাব দেওয়ার চেষ্টা করবো। কায়েশ ভাই, সানি, হিমু ভাই, দিগন্ত দা, প্রমুখও জবাব দিতে পারবেন। 

 নকআউট পর্ব শুরুর আগে ২৩ জন খেলোয়াড়ের একটি স্কোয়াড তৈরি করতে হবে। প্রতিটি খেলোয়াড়ের একটি মূল্য নির্ধারিত আছে। আপনি ১৪৫ পয়েন্টের বাজেটে ২৩ জন খেলোয়াড় নির্বাচন করবেন।
 স্কোয়াডে ২৩ জন থাকলেও মাঠে খেলতে পারে ১১ জন। একই ভাবে আপনি ১১ জন খেলোয়াড়ের জন্য পয়েন্ট পাবেন। বেঞ্চে বসে থাকা খেলোয়াড়দের জন্য কোনো পয়েন্ট পাবেন না। স্কোয়াড ও স্টার্টিং-১১ নির্বাচনের সময় নিয়ম মেনে চলতে হবে। ৩ জন গোলকিপার, ৮ জন ডিফেন্ডার, ৭ জন মিডফিল্ডার, এবং ৫ জন স্ট্রাইকার নিতে হবে আপনাকে। এদের মধ্যে থেকে যেই ১১ জন নির্বাচন করবেন, সেখানে একটি প্রচলিত ফর্মেশন অনুসরণ করতে হবে (৪-৪-২, ৫-৩-২, ৪-৩-৩, ৩-৫-২, ইত্যাদি)।
 এই মুহূর্তে আপনি প্রতি দল থেকে সর্বোচ্চ ৪ জন খেলোয়াড় নিতে পারবেন। পরবর্তী রাউন্ডে এই সংখ্যা বাড়বে। স্কোয়াডের ২৩ জনের কাউকে বদলে আর কাউকে নিতে চাইলে তাকে "ট্রান্সফার" বলা হয়। প্রতি রাউন্ডের শেষে কিছু ফ্রি ট্রান্সফার করতে পারবেন। বাড়তি ট্রান্সফার করার জন্য ৩ পয়েন্ট করে কাটা যাবে।
 একটি "রাউন্ড" বলতে প্রতি দলের একটি করে খেলাকে বোঝানো হয়। অতএব, রাউন্ড রবিন পর্যায়ের প্রতিটি খেলা একটি করে "রাউন্ড" ছিলো। রাউন্ড-অফ-সিক্সটিনের ৮টি খেলা মিলে একটি রাউন্ড, কোয়ার্টার/সেমি/ফাইনাল একটি করে রাউন্ড। 
 আপনার স্কোয়াডের খেলোয়াড়দের আপনি রাউন্ডের শুরু থেকে একে একে নামাবেন। কারও পয়েন্ট ভালো হলে তাকে রেখে দিলেন, নয়তো "সাবস্টিটিউট" করে বেঞ্চ থেকে আর কাউকে নামাবেন। উল্লেখ্য, বেঞ্চে বসে থাকা কারও পয়েন্ট যোগ হবে না।
উদাহরণ দিলে বুঝতে সহজ হবে। আমার গোলকিপার ছিলো লরিস (ফ্রান্স) ও নয়্যার (জার্মানি)। লরিসের খেলা ছিলো রাউন্ডের শুরুতে, তাই তাকে আগে নামিয়েছিলাম। পারফর্মেন্স খারাপ হওয়ায় রাউন্ডের মাঝ পর্যায়ে লরিসের পরিবর্তে নয়্যারকে নামাই। ৩য় রাউন্ডে এটি কাজে দিয়েছে, কারণ লরিসের প্রায় দ্বিগুণ পয়েন্ট পায় নয়্যার। ২য় রাউন্ডে আবার এই লটারি কাজে লাগেনি। লরিস ৫ পয়েন্ট পাওয়ার পরও নয়্যারকে নামিয়েছিলাম, উলটো ২ পয়েন্ট কম পেলাম। আরেক বার মেসির বদৌলতে ৭ পয়েন্ট পেয়ে ফাবিয়ানোকে বসিয়ে রাখলাম, সেই দিনই দুই গোল দিলো ফাবিয়ানো। এই হিসাব ও জুয়া মিলিয়েই ফ্যান্টাসি ফুটবল।
 দল নির্বাচনের সময় বাজেট একটি বড় সমস্যা। এক্ষেত্রে স্কেজ্যুল, ফর্ম, দল, মূল্য, প্রতিপক্ষ, ইত্যাদি সবই হিসেবে নিতে হয়। এক্ষেত্রে নিজের দলের পক্ষে কতটুকু বাজি ধরতে প্রস্তুত, কোন কোন দল টিকবে বলে মনে করেন, ইত্যাদি বিবেচনায় নিতে হয়। এক্ষেত্রে ২৩ জনের মধ্যে ৩/৪ জন দুর্বল খেলোয়াড় নিতে পারেন। প্রায় সবার দলেই তাই নিউজিল্যান্ড কিংবা হন্ডুরাসের কিছু খেলোয়াড় আছে।
 পয়েন্ট হিসাবের কিছু প্রাথমিক দিক হলোঃ
সবাইঃ
৩০ মিনিট খেলার জন্য ১ পয়েন্ট
৪৫ মিনিট খেলার জন্য ২ পয়েন্ট
৬০ মিনিট খেলার জন্য ৩ পয়েন্ট
ডিফেন্সিভ বোনাস ১ পয়েন্ট করে [গোল বাঁচানো]
অফেন্সিভ বোনাস ১ পয়েন্ট করে [গোল বানিয়ে দেওয়া]
প্রতিটি গোল ৫ পয়েন্ট
প্রতিটি গোল অ্যাসিস্ট ৩ পয়েন্ট
গোলকিপারঃ
প্রতি ২টি গোল বাঁচানোর জন্য ১ পয়েন্ট
ক্লিনশিটের জন্য ৬ পয়েন্ট
প্রতি ২টি গোল খাওয়ার জন্য -১ পয়েন্ট
ডিফেন্ডারঃ
ক্লিনশিটের জন্য ৪ পয়েন্ট
মিডফিল্ডারঃ
ক্লিনশিটের জন্য ১ পয়েন্ট

নকআউট পর্যায়ের খেলা শুরুর ১৫ মিনিট আগ পর্যন্ত দল তৈরি, যাচাই-বাছাই করতে পারবেন।

