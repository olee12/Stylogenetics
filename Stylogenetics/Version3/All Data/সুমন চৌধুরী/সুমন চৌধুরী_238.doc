এসো নিজে রাঁধি ০০১



এইটা আমাদের মানে আমার আর হিমুর সাম্প্রতিক আবিষ্কার। গত ২ অক্টোবর সন্ধ্যা সাড়ে সাতটার দিকে আৎখা খেয়াল পরের দিন সরকারী ছুটি , সবকিছু বন্ধ। ১৭ বছর আগে জোড়া লাগছিল পূর্ব আর পশ্চিম জার্মানী। সেই খুশিতে সবাই বাজার খালি কইরা ফালাইছে সন্ধ্যা হইতে না হইতে। প্লুসে (প্লুস হইলো গরীব মাইনসের শৃংখল বিপণী) গিয়া প্যাকেট দুই সসেজ আর ডিম ছাড়া আর শুধু বীয়ার পাওয়া গেল। এদিকে লাগছে সেরম খিদা। ভাবছিলাম মাংস ভুনা-টুনা কৈরা একটা পরিস্থিতি করুম ছুটির দিনে এখন এই উত্তরাধুনিক সমন্বয় ছাড়া আর উপায় নাই। সুতরাং সৃষ্টিশীল হৈতে হৈল। লিটার খানেক বীয়ারে পেটে গিয়া মাথা থিকা বাইর হৈল পরিস্থিতির প্রকৃত মোকাবিলা।
মোকাবিলার মালসামান নিম্নরূপ :

 মোটে এক পিস ব্রাটভুর্স্ট ( এই সসেজ ভাইজা বা গ্রীল কৈরা খাওয়া লাগে। শুকর-গরু-ভেড়া-মুরগী সবই হৈতারে)
 গোটা তিনেক ডিম ( ফার্ম বা দেশী)
 তেল (পরিমাণমত)
 একটা পিঁয়াজ সাইজমতো
 দুইটা কিংবা তিনটা...চাইরাটাও হৈতারে..কাঁচামরিচ
 এক চিমটি জিরা
 এট্টু লবণ আন্দাজমতো
 হলুদ সামান্য

প্রস্তুত প্রণালী :
সসেজ কাটেন অতিশয় মিহি কৈরা। ডিম ফেইটা রাখেন লবণ দিয়া। চুলায় তাওয়া গরম করেন মাঝারি আঁচে অনেক্ষণ ধইরা। তারপর পিয়াইজের কুঁচি দেন। দিয়া লাড়েন। বর্ণান্তর দেখা দেওয়া মাত্র কাঁচামরিচের কুঁচি দিয়া আরেক্টু লাইড়া জিরা আর হলুদ ছড়াইয়া দেন। লাড়ার উপরে একমিনিট। এইবার আগে দেন সসেজ তারপর পুরা তাওয়া ভইরা ছড়াইয়া দেন ডিম।  এইবার দাড়াইয়া থাকেন মিনিট তিনেক। গোটা তিন চুমুক দেন বীয়ারে (অন্য পানীয়ও হৈতারে)।
তারপর উল্টান। সসেজ থিকা তেল বাইর হৈয়া রান্নাঘর গান্ধা হইতে থাকবো। মোটামুটি গান্ধা হইলে মাঝারি সাইজের একটা পিজার প্লেটে নামাইয়া ফালান। 
তৈরী হৈল আজকের মোকাবিলা - "ডিম-মঝার!" 

