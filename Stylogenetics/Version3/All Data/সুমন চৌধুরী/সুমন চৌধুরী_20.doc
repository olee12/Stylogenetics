ডিটেকটিভনামা



গোয়েন্দা গল্প দিয়ে বইপড়া শুরু হওয়া অন্তত আমরা যখন ছোট ছিলাম তখন পর্যন্ত একটা নিয়মিত ঘটনা ছিল। গত দেড়দুই দশকে মিডিয়াবাজারের বিবর্তন অনেক কিছুকে পাল্টে দিয়েছে। তাই হয়তো এখন আর গোয়েন্দা গল্পকে মোটাদাগে নিয়মিত ঘটনা বলা নাও যেতে পারে। তবে বাজারে, মানে বইয়ের বাজারে তারা আছেন এখনো বহাল তবিয়তে। সিনেমার বাজারেও। গোয়েন্দা সিনেমা বাংলাদেশে সেভাবে হয় না। সেই সত্তর দশকের শুরুতে মাসুদ রানা, দস্যু বনহুর, কুয়াশা হয়েছিল। তারপর ফুলস্টপ। পশ্চিমবঙ্গে ফেলুদা হচ্ছে নিয়মিত বিরতিতে। কিছু কাকাবাবু হয়েছে। মাঝেমাঝে দুএকটা ব্যোমকেশও হচ্ছে। অর্থাৎ বাজারে গোয়েন্দা গল্পের চাহিদা আছে। পরিসংখ্যানে গ্রাহ্য হবার মতো সংখ্যায় কিছু ক্রেতা গোয়েন্দা গল্প পড়েন এবং গোয়েন্দা গল্প থেকে বানানো সিনেমা দেখেন। 
সমস্যা হলো এই চাহিদাগুলি পুরণ করছে গত সত্তরআশি বছরের  কালোত্তীর্ণ লেখাগুলি। নতুন গল্প আর আসছে না। তাই ফেলুদার হাতে মোবাইল উঠছে, তাকে সাঁইবাবার ক্যাফেতে যেতে হচ্ছে, জটায়ূ অ্যাম্বাস্যাডারের বদলে টয়োটা/মারুতিতে চড়ছেন, বিশেষভাবে বাজে অভিনয় করা লাল্টু মার্কা পোলাপান তোপসে হচ্ছে। সত্তর দশকের ফেলুদাতোপসেজটায়ূদের এসব করতে হচ্ছে আমার মতে বাঙ্গালী গোয়েন্দার নতুন কোন ব্র্যাণ্ড তৈরী না হওয়ায়। অন্যদিকে অপরাধ জগত থেমে থাকছে না। আজকের বাস্তব ভিলেনদের কাছে মগনলাল মেঘরাজরা রীতিমতো ভ্রান্ত ধারণা। প্রতিদিনকার ক্রাইম রিপোর্টগুলিতে গোয়েন্দা গল্পের প্লট কিলবিল করছে। কিন্তু নতুন করে আর কেউ লিখছে না। 
এইসব বলার সমস্যা হচ্ছে তখন লোকে ফট্ করে বলে বসে, তা তুমিই কেন লিখছো না বাওয়া? ‌এর কিছু জবাব হতে পারে এইমানে আমার লেখার হাতটা ঠিক ইয়ে না কিম্বা টাইম নাই কিম্বা এখন এগুলা কেউ খাইবো না কিম্বা আমাকেই কেন লিখতে হবে ইত্যাদি। এই অবস্থায় যদি কেউ সাতপাঁচ ভেবে রাজিও হয়ে যায় তখন অন্য কতগুলি প্রশ্ন সামনে আসে, যে ঠিকাছে আমি লিখবো কিন্তু বাংলাদেশে কি প্রাইভেট ডিটেকটিভ বস্তুটার কোন বাস্তব উদাহরণ আছে? একটা লোক ফট্ করে প্রাইভেট ডিটেকটিভ বলে ভিজিটিং কার্ড ছাপিয়ে ফেলতে পারলেও প্র্যাক্টিসের লাইসেন্স পায় কী না সেই বিষয়ক আইনকানুন অস্পষ্ট। রাষ্ট্রের বেতনভুক গোয়েন্দারা যেসব রহস্যের সমাধান করছেন তার খুব বেশী ডিটেলস জনগণ জানতে পারছেন না। সেখানে আমলাতন্ত্র আর চলমান রাজনীতির দৌরাত্ম্য ছাপিয়ে নতুন করে কোন ফেলুদাটেলুদা হালে পানি পাবে না বা পাওয়ানো মুশ্কিল। এই সমস্যাগুলি ফেলুদা-ব্যোমকেশদের আমলে ছিল না এমন না। কিন্তু শরদিন্দু বা সত্যজিত রায়রা সৃষ্টিশীল লেখনীতে সেগুলি ম্যানেজ করেছেন। এখন পরিস্থিতি এমন যে, যেই উড়ে মালি এইসব মুস্কিল আসান করতে যাবেন ঠিকঠাক মতো, তার প্রাণসঙ্কটের সম্ভাবনাও উড়িয়ে দেওয়া যাচ্ছে না। 
এইসব আবোলতাবোল ভাবছিলাম মনিটরের সামনে বসে বসে। আটমাস ধরে সচলে নো এন্ট্রি। ক্রিসমাসের ছুটি ফুরাতে চলল। কোন কাজে সেভাবে মন বসছে না। সপ্তাহ দেড়েক টানা দেখলাম সব কয়টা ফেলুদা আর ব্যোমকেশ। মাথায় একেকটা গল্পাংশের সম্ভাবনা ফাল দিয়ে উঠেই ফ্লোরে আছড়ে পড়ে অক্কা পাচ্ছে। রহস্য টহস্য সব ঠিকাছে। কিন্তু যেই বেকুব আজকের ফেলুদা হবে তাকেই খুঁজে পাচ্ছি না। যেই বেকুব ডিবি অফিসের পানির ট্যাঙ্কে ডিবির সোর্সের লাশের রহস্যের কিনারা করবে, হালের গুপ্তহত্যাকারীদের মুখোশ খুলবে, গতকাল ঢাকা মেডিক‌্যাল কলেজ হাসপাতালের সেই শিশু হত‌্যাকারীকে খুঁজে বার করবে।

