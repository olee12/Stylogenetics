হাউজ দ্যাট!



১.
ছাত্র সংসদের স্পোর্টস বিভাগ থেকে শেষতম প্রত্যাখ্যানপত্র হাতে নিয়ে গট গট করে বের হয়ে আসে মুন্সী। মানুষের ইতিহাসে জার্মানদের মতো বর্ণবাদী সম্ভবত: আর নেই একথা জার্মানীতে রওনা দেবার বহু আগ থেকে জানলেও, অভিজ্ঞতা যখন চোখে পিন ফুটিয়ে জানান দেয় তখন নতুন  যন্ত্রণায় শরির কুঁকড়ে ওঠে। কুমারণ আর চিন্তামণিও কোন আওয়াজ দিচ্ছে না। সবার মনেই ঘুরে ফিরে এক প্রশ্ন, জবাব যদি আগেই ঠিক করা থেকে থাকে তাহলে আর খামাখা বিদেশী ছাত্রদের দাবীদাওয়া নিয়ে একটা বিভাগই বা খোলা কেন আর বছর বছর তার একজন ফরেন স্টুডেন্টস রিপ্রেজেন্টেটিভ নির্বাচন করাই বা কেন? মৌলিক যন্ত্রণার বিষয় হচ্ছে এর জবাবটাও সবাই জানে। তারপরো এসেছিল কি মনে করে যেন। গতবারের নির্বাচনে বিদেশী ছাত্রদের মুখপাত্র পদে নির্বাচিত তারেক-আল-হিলাল  নির্বাচনের আগে রীতিমতো ডিপার্টমেন্টে এসে হাতে ধরে অনুরোধ করে গেছে, আমাকে নির্বাচিত করুন, আমি আপনাদের সব কথা শুনবো, দিনকাল আর আগের মতো নেই, সামনে পরিবর্তন আসন্ন ইত্যাদি। ছেলেটার চেহারার মধ্যে একধরণের সরল বিশ্বাসযোগ্যতা ছিল। প্রায় সব বিদেশীরা (পূর্ব ইউরোপ বাদে) ভোট দিয়েছে।  সেই ভরসাতেই আসা। মুন্সী এর আগে তুর্কী রেস্টুরেন্টে কাজের অভিজ্ঞতা থেকে তেমন উৎসাহ না দেখালেও বাকিদের চাপে শেষ পর্যন্ত আশাবাদী হয়েছিল। 
ঘটনা খুব সহজ। সামারের ছুটিতে কাসেল বিশ্ববিদ্যালয়ের মালিকানাধীন আউয়েস্টাডিওনের দুটি বড় মাঠের একটি পুরো আড়াই মাস খালি পড়ে থাকে। এমনিতে ছাত্র হলেই বিশ্ববিদ্যালয়ের যেকোন মাঠে খেলা জায়েজ। কিন্তু ঐ মাঠের সমস্যা হচ্ছে সেটি ফুটবলের জন্য বরাদ্দ। খালি থাকার সময়টা তার চার দিকে কাঁটা তারের বেড়া থাকে। মুন্সীরা সেই মাঠটা পুরো সামারের জন্য না শুধু আসছে শনিবারের জন্য চেয়েছিল। গত সপ্তাহে যুক্তরাষ্ট্র আর কানাডার ছাত্ররা সেখানে রাগবী খেলেছে তারেকের সই করা অনুমতিপত্র নিয়ে। ঐ আশাতেই আসা। 
তারেক হাইকোর্ট দেখানোর কায়দায় নানান কথা বলে ফিরিয়ে দিলো। মুন্সী শেষ মুহুর্তে রাগ ধরে না রাখতে পরে বলে ফেললো বার্লিনে যখন ইংরেজ বা অস্ট্রেলিয়ার ছাত্ররা মাঠ চায় তখন তো হোগার কাপড় উঠাইয়া নাচতে নাচতে মাঠ বরাদ্দ পায়। আমরা চাইলে দোষ? তারেক আত্মরক্ষা করতে বলে ক্রিকেট জার্মানীতে খেলা হয়না, ক্রিকেট খেলতে হইলে ক্রিকেটের দেশে যাও আর বার্লিনের গল্প কাসেলে ক্যান? মুন্সী বললো দেখো তোমারে আমরা ভোট দিছি ভদ্রতার সম্পর্ক, কিন্তু উল্টা পাল্টা কথা বললে আমরা ভোট ঘুরাইয়া দিতে পারি, মনে রাখবা আরবদের ভোট সব মিলাইয়া ১৩-১৪টার বেশী না, সাব কন্টিনেন্টের ভোট ছাড়া কোন শালা ফরেন স্টুডেন্টস রিপ্রেজেন্টেটিভ হইতে পারবো না। জার্মানীতে কোন আইনেই ক্রিকেট নিষিদ্ধ না। কোথাও লেখা নাই। মাঠটা খালি পইড়া থাকে  বইলা ছাত্র হিসেবে ঐখানে খেলতে চাইছি। গত সপ্তাহে যখন আমেরিকার ছাত্ররা চাইলো তখন তো নাচতে নাচতে দিয়া দিলা, আমরা চাইলে তোমার হোগা কামড়ায় ক্যা?  তারেক বললো দেখো তোমাদের সাথে আমি তর্ক করবো না। কারে ভোট দিবা না দিবা তোমাদের ব্যাপার। তবে ক্রিকেট খেলার জন্য মাঠ বরাদ্দ দেওয়া আমার পক্ষে সম্ভব না। 
বাংলাদেশ হলে ধরে মাইর লাগানো যেতো। প্রবাসে আত্মরক্ষার্থেই ক্রোধ চেপে রাখতে হয়। চোখেমুখে চুড়ান্ত অপমান মেখে বের হয়ে আসতে হলো ছাত্র সংসদের অফিস থেকে। মুন্সী একা না। কুমারণরাও গলা তুলেছিল। তবে ওদের জার্মান ভালো না হওয়ায় মুন্সীই কথা বলছিল বেশী। বের হয়ে প্যাভিলিয়ন মানে সেন্ট্রাল ক্যাফেটেরিয়ার সামনে থম ধরে বসে থাকলো কিছুক্ষণ ওরা তিনজন। মিনিট কুড়ি পরে চিন্তা মৃদু স্বরে বললো তাহলে মেইল করে ফোন করে সবাইকে বলে দেই ...কিছু তো আর করার নেই। মুন্সীর ইচ্ছা করছিল পৃথিবীটাকে ধরে চাপাতি দিয়ে কিমা বানাতে। পকেট থেকে ঘরের চাবিটা বের করে নাড়াচাড়া করছিল। কোন জবাব না দিয়ে উঠে দাঁড়িয়ে বললো, আমি বাসায় গেলাম। তোমরা যা ভালো বোঝ করো। 
গত দুমাস ধরে আয়োজন করা হয়েছে। শুধু কাসেল না  ফ্রাঙ্কফুর্ট, ডার্মস্টাডট থেকেও গোটা সাত বাংলাদেশী ছাত্রকে আমন্ত্রন করা হয়েছে। বাজার তো হয়েছেই, সব থেকে বড় কথা কাসেল বিশ্ববিদ্যালয়ের সাকুল্যে ৬জন বাংলাদেশী ছা,ত্র হাজার কাজের মধ্যেও প্রতিদিন না হোক গত চার-পাঁচ সপ্তাহ ধরে, সপ্তাহে অন্তত  চারবার করে মেনজার পাশের পরিত্যক্ত হকি টার্ফে প্র্যাক্টিস করতে এসেছে। কারো তো কোন ঠ্যাকা নেই এসব করার। শুধু একটু ভালো লাগা আর ফাউ হিসেবে খানিকটা শরিরচর্চা। এই তো! ভারতীয় ছাত্ররাও আসে, সবাই না অনেকেই আসে। পাকিদেরকে নিজে থেকে ডাকা হয়না কখনো। ওরা মাঝেমধ্যে নিজ থেকে এসে পড়লে ভদ্রতা করে খেলায় নেওয়া হয়। এই পর্যন্ত যতবার পাকিদের নেওয়া হয়েছে কোন না কোন ঝামেলা হয়েছে। যাই হোক এর মধ্যে ভারতীয় ছাত্ররা বেড়েছে। মুন্সীর এক কলিগ এসেছে জামাইকা থেকে। সেও ক্রিকেট বলতে অজ্ঞান। এর মধ্যে মে মাসের একদিন ঐ হকি টার্ফেই একটা খুব টানটান গেম শেষ করে বাংলাদেশী আর ভারতীয় ছাত্ররা মিলে গ্রীষ্মের ছুটিতে বড় করে একটা কিছু করার প্ল্যান করে ফেলে। ঐ সময় তারেকের সাথে রাস্তায় দেখা হয়েছে। তাঁকে জানানোও হয়েছে। সে আশ্বাস দিয়েছে কোন ব্যাপার না শুধু সময় মতো একটা দরখাস্ত করলেই চলবে ছাত্র সংসদ বরাবর। 
প্যাভিলিয়ন থেকে বের হয়ে হপ্লার ট্রাম স্টেশনের দিকে এগোয় মুন্সী। মাথায় খুন চাপলে নিজের ছাড়া আর কারো বাল ছিড়ারও ক্ষমতা নেই, এই কথাটা আজ তারেক চোখে আঙ্গুল দিয়ে দেখিয়ে দিয়েছে। জোরে টান দিতে গিয়ে ফিল্টারের খানিক পুড়ে মুখে তেতো স্বাদ বাড়ি মারে। ট্রাম আসতে দেরী করছে। সামনের প্যারাম্বুলেটর থেকে একটা পিচ্চি অনামিকার উপর কনিষ্ঠা তুলে খিলখিল করে হাসছে, মুন্সীর দিকে তাকিয়ে। মুন্সীর হাসি পায়। হাসতে পারেনা। দুই নম্বর ট্রাম চলে আসে। চোখের পানি সামলাতে সামলাতে পিছনের দিকে একটা সীটে ধুপ করে বসে পড়ে। ট্রাম চলতে থাকে। পকেট থেকে মোবাইল বের করে দীর্ঘশ্বাস ফেলে ভাবতে থাকে কাকে আগে জানানো যায় দু:সংবাদ।
২.
রাট হাউস পার হতে হতেই মোটামুটি সবাই ঘটনা জেনে যায়। আগামী হপ্তার অতিথিদের জানানো হয় না শুধু। ওরা আসুক এসে খেয়েদেয়ে ঘুরে যাক। 
খুব অস্থির লাগছে। কির্শভেগে নেমে সোজা উদ্দেশ্যহীন হাঁটা ধরে মুন্সী। কিছুদুর গিয়ে আবার ফিরে এসে ফোয়ারার সামনের বেঞ্চে গিয়ে বসে। কী করলে ভালো লাগবে জানেনা। কিন্তু এতো কষ্টইবা হবে কেন? তারেকের কথাকে তো অনেকেই ঠিক বলে ধরে নেবে। জার্মানী আসলেই ক্রিকেট খেলার জায়গা না। এখানে ক্রিকেট খেলার জন্য যে পীচ দরকার তাও নেই। গতবছরের আগের বছর মিউনিখে ঘাসের উপর খেলতে গিয়ে সে এক কেলেঙ্কারী দশা। আর বার্লিনে ইংরেজরা নিজেরা পয়সা দিয়ে মাঠ ভাড়া করে তাতে গাঁটের পয়সায় পীচ বানিয়ে খেলে। কাসেলের বাংলাদেশী আর ভারতীয় ছাত্ররাতো সেরকম কিছু করতে চায় নি। নিতান্তই নিরিহ টেপটেনিসের খেলা। নিপাট আমোদের ব্যাপার। সেখানেই অস্বস্তিটা আবার ফিরে ফিরে আসে। আমেরিকানদের রাগবী খেলার জন্য ঐ মাঠ খুলে দিতে পারলে একবেলা ক্রিকেট খেলার জন্য বাংলাদেশীদের দিতে অসুবিধা কী? তারেক ছেলেটা হয় মেরুদন্ডহীন নাইলে তার জার্মান কলিগদের রেগুলেশনের বাইরে যাবার ক্ষমতা নেই। কাগজে কলমে আছে। কিন্তু সে হয়তো হিসেব করে দেখেছে ঐ মাঠে একবেলা আমাদের খেলতে  দিলে ওর আসলে কোন লাভ আছে কি না। ভোটের চিন্তাও নেই। আর বোধহয় তার একটা সেমিস্টার বাকি। আগামী নির্বাচনে সে এমনিতেও প্রার্থী না। 
কিন্তু মুন্সী কেন এইসব ছাইপাশ  ভাবছে এতক্ষণ ধরে? মনটা শান্ত করা জরুরি। উঠে গিয়ে স্পারকাসের পেছনে রেভে সুপার মার্কেট থেকে গোটা চার সাদা বীয়ার(ভাইৎসেন) এনে বসে বসে গিলতে থাকলো ফোয়ারার ফুঁসে ওঠা পানির দিকে চোখ দিয়ে। তাপমাত্রা এখন প্রায় আঠাশ। ফোয়ারার জলের স্নিগ্ধতা আর বীয়ারের রসায়ণে সব কিছু ঝিমিয়ে এলো ধীরে ধীরে। খানিক ঝির ঝির বাতাস, উল্টোদিকের ইতালীয়ান আইসপার্লারে গ্রীষ্মের দাবদাহে উত্তেজিত বিকিকিনি, এক এক করে চারটি বীয়ার খতম .......চোখ লেগে আসে এক সময় ...চোখের সামনে বড় একটা রোলার ...মুন্সী আর রনি মিলে তাকে ঠেলছে....পীচের জায়গায় মাটি ঢালছে আজাদ, মাহবুব. তপন, অভি.......
(চলবে)

