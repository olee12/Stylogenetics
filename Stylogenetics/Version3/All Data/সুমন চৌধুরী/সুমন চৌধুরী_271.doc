সচলায়তনের জন্মদিনে



সচলায়তনের ইতিহাস নিয়ে অরূপের পোস্টের পরে তেমন কিছু আর বলার নেই।পড়তে পড়তে নস্টালজিক হয়ে পড়ছিলাম। দেশ ছাড়ার পর থেকে হাতে গোনা যে কয়জনের সাথে যোগাযোগ তারমধ্যে হিমু একজন। হেন বিষয় নেই যা ওর সাথে আলাপ হয় নাই। ২০০৬ এর জানুয়ারীতে একদিন সামহোয়ারের লিঙ্ক দিয়ে বলে অন্তত কিছু মন্তব্য ঝেড়ে আসতে। তারপর টেঁসে গেলাম ওখানে। খোলাখুলি লেখার সুযোগ পেয়ে মাথায় মাল উঠলো। অনেকটা "নুয়া দেখলে গুয়া কামড়ায় রে....." ফর্মুলায়। তারপর সেখানে নানারকম বিন্যাস-সমাবেশে পরিচয় হলো বেশকিছু প্রতিভাধর মানুষের সাথে।সম্পর্ক গড়ালো ব্লগ ছাড়িয়ে মাইক্রোসফট নেটওয়ার্কে। নানা আলাপ নানা ফ্যান্টাসী। বাংলা সাহিত্যকে গুষ্টি উদ্ধার করে একটা কিছু দিতে হবে। সে বাঁশই হোক আর কঞ্চিই হোক। রাসেল( ........) তখন এমএসএনে খুব নিয়মিত। অরূপ তখন সবেমাত্র মন্ট্রিয়ালে। উৎস অনিয়মিত।পিয়াল ভাই,রাসেল,মাশীদ,ধুসর গোধুলি,হিমু আর আমি তখন মোটামুটি নিয়মিত।এই "কিছু একটা করতে হবে"র কাম সবার মধ্যে তাড়িত করার মৌলিক কৃতিত্ব হিমুর। তাড়িত হবার কৃতিত্ব সবার। সবাই নিশ্চিত করলেন ইন্টারনেটে এইরকম একটি লেখক সমাবেশ স্থাপনে কুড়কুড়ানির কথা। তারপর অ্যাকশন। অরূপ শোনামাত্র জানালো সম্ভাবনার কথা। মুর্শেদও জুটে গেলো সাথে আরো সম্ভাবনার গল্প নিয়ে। তারপর ব্লগারু...আর তারপরের ইতিহাস অরূপের পোস্টে।
গতবছরের শেষে নানা ঝামেলায় গুগলের মেইল নিয়মিত চেক করা হতো না। তারপরেও জানতাম সচলায়তনের কাজ গোলরুটির মতো গড়িয়ে চলছে। এমএসএনে কিছুটা অনিয়মিত হয়ে গেলেও যখনই দেখা হতো সচলায়তন নিয়ে গ্যাজানো হতো। অরূপ আর মুর্শেদের নিরলস শ্রমকে ধন্যবাদ দেই না। দিলে অপমান করা হবে। ভার্চুয়াল পরিচয়ে ওদের সাথে এক ধরনের অবিচ্ছেদ্য আত্মীয়তা অনুভব করি।
শেষ পর্যন্ত উন্মুক্ত হলো সচলায়তন। বেঁচে থাকতেই হবে। আমরা যদি বেঁচে থাকি সচলায়তনও বেঁচে থাকবে। থাকতেই হবে।

