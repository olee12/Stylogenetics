তারি সঙ্গে কী মৃদঙ্গে সদা বাজে



বানের জলে ভেসে যায় সবকিছুই। অজ্ঞাতও থেকে যায় সবকিছু মানে কতকিছু। তাতাথৈথৈ এর তালিখালিও ধরতে পারি নিখুঁত। শুধু ভেসে যেবার আগে কূলে কূলে আঁচড়ের দাগগুলি সবসময় রেখে যেতে পারি না। যারা পারে তাঁদের যেতে হয় হয় আগে। বাকিরা স্রোতের টানে পানাশ্যাওলার সাথে। 
যেতে হবেই বুঝে নিয়েছি বহু আগে। শুধু কীবোর্ড গুলি চলছে না। না চললে দাগ আর থাকবে না। ভেসে গিয়েছিলাম কোনকালে নিজেকেও ভুলতে হবে। একঝাঁক জংলী ঘাড়ত‌্যাড়া একদা হুড়মুড় করে ভেসে গিয়েছিলতে ইতিহাস থেমে যাবে। 
লাশের পর লাশ পড়ছে। আগেও পড়তো এখনো পড়ছে। এখনকার মতো আগে কখনো আঙ্গুলগুলি থমকে যায় নাই। জীবনকে ভালোবেসে এতোটা জীবনবিমুখী হতে আগে কখনো দেখা যায় নাই। এর ফলাফল জানতেবুঝতে সব চুল পেকে গেছে। আঙ্গুলগুলি এখন আগে থেকেই লাশকাটা ঘরের হিমে জমে থাকার অভ্যাস করে নিচ্ছে। 
অথচ হালটা এখনো অক্ষত। টেনে নিতে পারলে নৌকা হয়তো এগুতে পারতো অন্তত আরো কিছুটা। এগুলে এগোবো? নাকি এগিয়ে নেবো? 
ডুবে যাওয়ার দৃশ্য উপাদেয় হলেও কোন পাড়েই কি দাঁড়াবার স্থানটুকু আছে?

