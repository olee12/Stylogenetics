প্রচন্ড গর্জনে আসিল এ কী দুর্দিন দারুণ ঘনঘটা



সেদিন আটটার দিকেও মঞ্চের বাঁদিকের কোনায় দাঁড়িয়েছিলাম আমি,শশাঙ্ক, অঞ্জন, অঞ্জন(ছায়ানট), জাহিদ আর মাহবুব মোর্শেদ। ১৯৯৫ থেকে ছায়ানটের মেঠো কর্মী হবার সুবাদে সংরক্ষিত এলাকার ভেতর থেকে অনুষ্ঠাণ দেখতাম। ২০০১ সালেই প্রথম পুরোপুরি দর্শক হিসেবে সীমানার বাইরে। সকাল থেকে খালি পেট। চা গেছে গোটা তিনকাপ। বিড়ি খাওয়া দরকার। পুলিশ মঞ্চের কাছাকাছি চা-বিড়িওয়ালাদের দাঁড়াতে দিচ্ছিল না। অঞ্জনকে গুতাদিলাম চল বিড়ি খেয়ে আসি। শশাঙ্ক আর মাহবুব মোর্শেদ চলে গেল আরো ভেতরের দিকে, আমি আর অঞ্জন চলে এলাম রমনা রেস্তোরার দিকে। ছাউনির নিচে দাঁড়িয়ে ছিলাম। ফ্যান্সী আপা গাইছিল, নজরুলের গান, একি অপরূপ রূপে মা তোমায় হেরিনু পল্লী জননী। তারপর সেই ঘটনা। সেই মুহুর্তে সবার মতো আমারো মনে হয়েছিল শর্টসার্কিট। ওমর ভাই মাইকে ঘোষনা দিলেন না দেখেই, আপনারা ছোটাছুটি করবেন না সম্ভবত শর্টসার্কিট হয়েছে। লোকজন তবু দ্রুত সরে গেলে লাশগুলি দেখা গেলো। মানুষ মনে হয় চিৎকার করতেও পারছিল না। সাগর ভাই জিজ্ঞাসা করলেন আমার ভাইয়ের কথা। আমি বললাম আমাদের বাসায় একবার ফোন করতে হবে। দাদাবৌদি তখনো বাসায়ই ছিলেন। কিছুক্ষণ আহতদের অ্যম্বুলেন্সে তোলায় সহায়তা করতে গেলাম। পুলিশ এলাকা কর্ডন করে সবাইকে বের করে দিল। চারুকলায় এসে দেখলাম স্রোতের মত মানুষ। কিন্তু কেমন যেন কোন বিকার নেই। "বোমা ফুটেছে ! ও আচ্ছা!" ধরণের মনোভাব।  মাথাটা শুণ্য লাগছিল। সময়টা ফ্যান্সী আপার গান আর বোমার শব্দের সাথে থেমে গিয়েছিল। সেই ১৪০৮ থেকে আজ ১৪১৫। সাত বছর ধরেই সময়টা ১৪০৮ বঙ্গাব্দের পহেলা বৈশাখ আটটা পাঁচে থেমে আছে।

