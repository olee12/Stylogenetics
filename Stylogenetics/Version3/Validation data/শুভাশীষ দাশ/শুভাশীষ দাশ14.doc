অগল্প



রাতে দেরিতে ঘুমানোর অভ্যাসের কারণে হারিসের সকালে ঘুম থেকে উঠতে দেরি হয়ে যায়। আব্বা দরজায় কয়েকবার বাড়ি দিয়ে গেছেন অলরেডি। বিছানা ছেড়ে উঠে যতোটা পারে কম শব্দ করে বাথরুমে ঢুকে ছিটকিনি লাগিয়ে দেয়। বাওয়েলস ক্লিয়ার করার পর পেস্ট লাগায় ব্রাশে। আয়নায় দেখে মাথার পেছনের দিকে চুলগুলো খাড়া খাড়া হয়ে আছে। পানি লাগিয়ে সেগুলোকে শোয়ানোর চেষ্টা করে। খুব একটা কাজ হয় না। পরে দাঁত মাজা ধরে। এর মধ্যে চোখ গিয়ে পড়ে, বাথরুমের শিক গলিয়ে, পাশের বাড়ির নিচতলার ভাবির স্নানদৃশ্যে। শালার শাড়ি পড়ে মানুষ স্নান করে নাকি? কিছুক্ষণ দেখার পর কুলকুচি করে। হালকা ঘোঁৎঘাৎ করার পারিবারিক রেওয়াজ ও সারে যথারীতি। আব্বার গলা এখনো শোনা যাচ্ছে। বেরোবেন কিছুক্ষণের মধ্যেই। এখন গিয়ে সামনে পড়ার কোন মানে নেই। ভাবির স্নানদৃশ্যে আবার নজর হানে হারিস।
নাস্তার টেবিলে আম্মা বসে আছেন। যেমন সবদিন বসে থাকেন। চেয়ার টেনে বসতেই বছরের পর বছর চলতে থাকা পাউরুটি-জেলির প্লেট চোখের ফোকাসে স্পষ্ট হয়। অভ্যস্ত মুখে স্বাদহীন জিহ্বার অংশগ্রহণে দুই স্লাইস গেলা হয়ে যায়। সাথে পানসে চা। আম্মা অনেক বাচ্চা-কাচ্চার মা হওয়ায় অপত্য স্নেহের সংকটে ভোগেন। হারিসের অবশ্য এটাই ভাল লাগে। বড় বোন রাহেলার মাস দুয়েক আগে বাচ্চা হয়েছে। অতি আদিখ্যেতা আর বেইবি বেইবি ডাকার সোল্লাস প্রবণতায় হারিসের বিবমিষা হয়। রাহেলাকে চড় দেয়ার ইচ্ছা কেলেংকারি বেঁধে যাওয়ার ভয়ে দমন করে। বদলে আড়ষ্ট হাসি দেয়। আব্বা ছেলেমেয়েদের সাথে মিষ্টি গলায় কথা বলতেন না কখনো। ঝাড়ি দিতেন, না হলে উপদেশ। চট্টগ্রামের আঞ্চলিক ভাষায় আব্বার গালি শুনতে শুনতে হারিসের নিজের ওপর বিশ্বাস অনেক কমে গিয়েছিল। অন্যান্য ভাই-বোনদের অবশ্য তেমন কিছু হয় নি। আব্বার এসব আচরণ থেকে রসদ  নিয়ে সবাই ভাল ভাল অবস্থানে চলে গেছে। আব্বা মুখ খারাপের সাথে পিটাতেন ও অনেক। তবে ক্লাস টেনে উঠলেই নিয়ম করে পিটানো ছেড়ে দিতেন।  অকথ্যতার স্রোতে অবশ্য ভাটা পড়ত না।
মারে, আঁরে বিশ্‌শোয়া ট্যাঁইয়া দেঅ।
তর বাবার থুন লইত না পারোস। আঁই কি চঁরি গরি না?
চঁরি ন গরো ক্যায়া? তঁরে কঁনে ধরি রাইক্‌খিল না?
আম্মার সাথে আর কথা না বাড়িয়ে হারিস চেয়ার ছেড়ে উঠে পড়ে। ঘরে ঢুকে বাইরে যাবার শার্ট প্যান্ট পড়ে নেয়। বাসা থেকে বেরোনোর সময় বাইরের দরজাটা অনেক জোরে বন্ধ করে। সিঁড়ির মধ্যে সেই শব্দ গমগম করে। ধ্বনি প্রতিধ্বনি ঠেলে নিচে নেমে দেখে প্রাগৈতিহাসিক আকাশ তীব্র রোদে পিচ গলাচ্ছে। টেরিবাজারের মোড়ে গিয়ে দেখা যায় দেয়ালে সাঁটানো দৈনিক নয়া দিগন্ত গ্রোগ্রাসে গিলছে উৎসুক অনেক মুখ। 
আব্বা একবার হারিসকে বাথরুমে আটকে রেখেছিলেন। সারারাত। তেলাপোকা প্রজাতির সংঘবদ্ধ সাহস দেখে দশ কি এগারো বছরের হারিস সেদিন বেজায় ভয় পেয়েছিল। নিজামি মুজাহিদ শুয়োরের বাচ্চারা দল করে স্মৃতি ভোলার মহরতে নেমেছে। আর নিজের এইসব অপ্রয়োজনীয় স্মৃতিকাতরতার সিফিলিস এই গনগনে রোদে ফিরে এসেছে দেখে তার মাথা টনটন করে। বেজায় রাগে ছোঁড়া একদলা থুথু বাতাসে পোচ দিয়ে বালিতে গিয়ে দলা হয়।


