ফ্রেন্ডস্‌ অব মেহেরজান-২




রুবাইয়াত হোসেনের ‘মেহেরজান’ সিনেমা শর্মিলা-বসু-প্রকল্পের একটি ক্ষুদ্র শাখা। শর্মিলা বসু বাংলাদেশের মুক্তিযুদ্ধের ইতিহাস ও ঐতিহাসিক সত্যকে একপাশে সরিয়ে একটা নতুন কিছু আবিষ্কারে মত্ত। একাত্তরে হানাদার পাকিস্তানিদের গণহত্যার দায় বাংলাদেশি তথাকথিত জাতীয়তাবাদীদের দিকে ঘুরিয়ে দিতে দীর্ঘদিন ধরে তিনি কাজ করে যাচ্ছেন। রুবাইয়াত হোসেনের গবেষণা, আগ্রহ, সিনেমা নির্মাণ অন্ধভাবেই শর্মিলা বসুর ঘরানাকে অনুসরণ করে। শর্মিলা বসুর মতোই তিনি একাত্তরের যুদ্ধে শহীদদের সংখ্যা নিয়ে সংশয় দেখান, বর্বর পাকিস্তানিদের নৃশংস হত্যাকাণ্ড ও ধর্ষণের ব্যাপারে কোনোপ্রকার আগ্রহ প্রকাশ না করে বরং একাত্তর পরবর্তী সময়ে ঘটা ঘটনাবলিকে ফালাফালা করে বিশ্লেষণ করতে চান তাঁর লেখায় আর মুক্তিযুদ্ধকে গন্ডগোলের কাল বলে হাজির করেন চলচ্চিত্রে।। পাকিস্তানিদের বর্বরতার কথা উল্লেখ করেও একাত্তর পরবর্তী সময়ে বীরাঙ্গনাদের প্রতি স্বাধীন বাংলাদেশের মানুষের আচরণ কি ছিল সেটা দেখিয়ে দেয়ার কাজ করার মতো গবেষক ও আছেন। নয়নিকা মুখার্জি তাঁর গবেষণার আগ্রহে রেখেছেন বাংলাদেশের স্বাধীনতা সংগ্রামকে। শর্মিলা বসুর মিথ্যাচারকে অ্যাকাডেমিকভাবে মোকাবেলা করে এসেছেন অ্যাকাডেমিক ভব্যতা মেনে চলে।
মেহেরজানের প্রদর্শনী বন্ধ হয়ে যাবার পর পরিচালিকা রুবাইয়াত হোসেন ইঙ্গিত দিয়েছিলেন, তাঁর সিনেমা আন্তর্জাতিক গবেষকদের কাছে পাঠানো হয়েছে। তাদের কাছ থেকে সাড়া আসার পর অনলাইন কম্যুনিটির কুৎসার জবাব দেয়া হবে। এর মধ্যে একটা সাড়া পাওয়া গেছে। মজার ব্যাপার হচ্ছে, জার্নালে লেখার মাধ্যমে প্রথম সাড়া দিয়েছেন নয়নিকা মুখার্জি। রুবাইয়াত তাঁর বন্ধুমানুষ বলে লেখায় সিনেমাটার ইতিহাস বিকৃতির বিপক্ষে কোনো যুক্তি স্থান পায় না। বাংলদেশের ব্লগে ‘মেহেরজান’ সিনেমার বিপক্ষে যেসব যুক্তি দেখানো হয়েছিল সেগুলো কিছুটা সংক্ষেপিত আকারে রেফারেন্স উল্লেখের তোয়াক্কা না করে তিন পৃষ্ঠার একটা রিভিয়্যু লিখে ছাপিয়েছেন ভারতের Economic & Political Weekly  তে। নয়নিকা মুখার্জির মতো ভালো গবেষক বন্ধুত্বের খাতিরে ইতিহাসকে সম্পূর্ণভাবে বিকৃত করা একটা সিনেমার বিপক্ষে তাঁর মতামত তুলে স্পষ্টভাবে তুলে ধরেন নি। এটা দুঃখজনক।
অনলাইন পত্রিকা বিডিনিউওজ২৪ মেহেরজানের পক্ষে লড়ার জন্য লেখকদের নিয়োগ দিয়েছে। গোলটেবিল বৈঠকে ফরহাদ মজহার, ফাহমিদুল হকেরা মেহেরজানের পক্ষে গাঁইগুঁই করলেও সলিমুল্লাহ খানের স্পষ্ট বিরোধিতায় তাদের জ্ঞান কপচানো বেশিদূর এগোয়নি। কিছুদিন আগে সেখানে একটা লেখা নামায় জনৈক ফাহাম আব্দুস সালাম। তার আক্রমণের বিষয়বস্তু ‘মেহেরজান’ ইস্যুতে বাংলা ব্লগোস্ফেয়ারের আচরণ। প্রথমে তিনি অন্য একজন লেখককে ধরেন। মশিউল আলমের ‘পাকিস্তান’ গল্পটির ভূয়সী প্রশংসা করেন। এই গল্প ধরার কারণ- এই গল্পে পাকিস্তানিদের মানবিক দিক খুব সুন্দরভাবে দেখানো হয়েছে। মশিউল আলমের সেই গল্প নিবিষ্ট পাকিপ্রেমের সাতকাহন। শর্মিলা বসুর কল্পজগতের নায়ক-নায়িকারা এই গল্পে এসে কথা বলে যায়।
পাকিস্তানের একজন নর বা নারীর সাথে বাংলাদেশের একজন নারী বা নরের প্রেমের ঘটনা যে ঘটেনি তা নয়। তবে একাত্তরে এই ধরণের ঘটনা ঘটার সম্ভাব্যতা খুবই অল্প। স্বাধীনতা যুদ্ধের পরবর্তী সময়ে মুক্তিযুদ্ধের চেতনা আর পাকিস্তানি হানাদারদের বর্বরতার সত্য এক পাশে সরিয়ে রেখে দেশের জনগোষ্ঠীর একাংশ পাকিপ্রেমে মশগুল। পাকিস্তানি খেলোয়ারদের সমর্থন দেয় বাংলাদেশের ক্রিকেট অনুরাগীদের একটা উল্লেখযোগ্য অংশ। ‘দিনশেষে এটা তো খেলাই’ তত্ত্ব দিয়ে এই জঘন্য নিয়াময়-অযোগ্য অপ-মানবিকতার দ্রুত প্রসার দেখতে পাই। তবে গল্পে, উপন্যাসে, প্রবন্ধে কিংবা সিনেমায় এই পাকিপ্রেম তত্ত্ব ঠিক নির্মোহ থাকে না। জেনোসাইডের দায়, ধর্ষণের দায় থেকে সেখানে পাকিস্তানি চরিত্র বা চরিত্রগুলোকে মুক্ত করানোর একটা জোর চেষ্টা থাকার কারণে লেখাগুলো কৃত্রিম। একজন ধর্ষক পাকি জেনারেল কিংবা সেপাইয়ের ধর্ষণের কথা, গণহত্যার কথা জেনেও একটি নারী চরিত্র সেই ধর্ষকের প্রেমে পড়েছে নিয়ে কোনো গল্প আসেনি। লেখককে তাই পাকিস্তানিদের মানবিকতার বিষয়টি কল্পনা করতে হয়। এটাই ফাহমিদুল কথিত বেনেডিক্ট এন্ডারসনের ভাষায়,  ‘কল্পিত সমাজ’ (ইমাজিনড কমিউনিটি)-এর আষাঢ়ে কাহিনী।
ফাহাম লিখেছেন-


মানুষের আচরণ দ্বন্দ্বে ভরা, যা সবসময় যুক্তি দিয়ে বোঝানো সম্ভব না, নর-নারীর সম্পর্কে তো নয়ই। শিল্পীর কাজ এই দ্বন্দ্বকে পরিস্ফুট করা। দ্বন্দ্ববিহীন চরিত্র পানসে, ল্যাবরেটরির সংশ্লেষিত পানির মতোন। কিন্তু একটা প্রশ্ন স্বাভাবিকভাবেই চলে আসে: একজন আগাগোড়া পাকিস্তান বিদ্বেষী শিক্ষিত বাঙালি যুবক যদি কোন পাকিস্তানি মেয়ের প্রেমে পড়তে পারে তাহলে কোনও বাঙালি কিশোরী কেন পাকিস্তানি যুবকের প্রেমে পড়তে পারে না ?

এই একই রকমের কথার বাইরে কথা বলার যোগ্যতা রাখে না অনেকেই। তাদের তত্ত্বগুলো আঁশটে- নর-নারীর সম্পর্ক তো জাত বিচারে হয় না। পাকিস্তানি মানেই অমানবিক না। এইরকম আরো কিছু ক্লিশে কথা। সঙ্গমকাতর লোলুপ নর-নারী অনেক ক্ষেত্রেই অনেক কিছু বিচার করে না। সেটা তাদের নিজস্ব সমস্যা। সেটাকে গুরুত্ব দেয়ার কিছু নেই। কিন্তু রাষ্ট্র, একাত্তর সব টেনে এনে পাকিস্তানিদের মানবিকতার উর্দি পরিয়ে দিলে সমস্যা আছে। বাংলাদেশের পাকিস্তানি সমর্থকেরাও নিজেদের অবস্থান পরিষ্কার করাতে চেষ্টা করে। এই চেষ্টা না করে ‘আমি বারবার ধর্ষিত হতে ভালোবাসি’ প্লেকার্ড নিয়ে মাঠে গেলে কারো আপত্তি থাকবে না। কারণ সেটা তার নিজস্ব সমস্যা। এই মর্ষকামী মানসিকতার ঠিকঠাক উপস্থাপনা এসেছে ডেভিড লিঞ্চের ‘ব্লু ভেলভেট’ সিনেমায় ডরোথির প্রতি ফ্রাঙ্কের স্যাডিস্ট আচরণ। স্লাভো জিজেক এটাকে ফ্রাঙ্কের ফ্যান্টাসি না বলে বলেছেন ডরোথির ফ্যান্টাসি। ডরোথির ভেতরের হতাশা আর বিপর্যয় মর্ষকামের মধ্যে দূর হয়। সুতরাং বলা যায়, ডরোথি রূপী মেহেরজানের মনোবিকলনকে ভালোবাসার সূত্রে গাঁথার অনর্থক চেষ্টা করেছেন মেহেরজানের পক্ষের সমর্থকেরা।

ডেভিড লিঞ্চের ‘ব্লু ভেলভেট’ 
ফাহাম লিখেছেন-


কিন্তু আমি আশ্চর্য হয়েছি, বাংলা ব্লগস্ফেয়ারে এর প্রতিক্রিয়া দেখে। বেশিরভাগের আবেদন—যেন চলচ্চিত্রটি নিষিদ্ধ করা হয়।

ফাহাম যেখানে লেখা নামান সেটাও অনলাইন মাধ্যম। অথচ সেখানে লিখেই ব্লগকে গালি দিতে দ্বিধা করেন না। ‘মেহেরজান’ বর্জনের আহবানকে ভুলভাবে মানে করে তার গায়ে নিষিদ্ধকরণের লেবেল এঁটেছে ওয়াসিফ, ফাহমিদুল থেকে শুরু করে মেহেরজানের পক্ষে জান লড়িয়ে দেয়া লেখককূল। এদিকে সুমন জাহান নামের তার একটি লেখায় একজন মেহেরজান নিয়ে অনলাইন কম্যুনিটির আচরণকে পাঁচটি ভাগে ভাগ করেন-


1. Thematic objection: Theme is wrong
2. Content objection: Details are wrong
3. Boycott: Boycott the film because it is offensive
4. Freedom of art: It is fiction so anything is permissible
5. Freedom of speech/expression: Banning is wrong

সচলায়তনে লেখকেরা ‘মেহেরজান’র ভুল বয়ানের বিরুদ্ধে নিজেদের শাণিত যুক্তি উপস্থাপন করেছে- কিন্তু বর্জন বা বয়কটের কথা বললেও নিষিদ্ধ করার ব্যাপারে কোনো বক্তব্য দেয় নি। unheardvoice.net নামের ব্লগ মেহেরজানের পক্ষে লড়তে থাকে। মেহেরজানকে বর্জনের আহবানকে মুক্তচিন্তার স্বাধীনতায় বাধা-প্রদান নিয়ে বক্তব্য প্রদান করতে থাকে। অথচ মুক্তচিন্তার নামে ইতিহাস বিকৃতি নিয়ে তাদের কোনো বক্তব্য পাওয়া যায় না। ফারুক ওয়াসিফের পুনর্মিত্রতার সূত্রে কাতর হয়ে সুমন জাহান লিখেন-


For that to happen, these groups like Sachalayatan and Unheard Voice have to unite toward a common goal of formatting a new narrative - a human narrative devoid of partisanship or any other agenda than the future of Bangladesh.

নানারকম এটাসেটামিক্সের পর এই নিউ ন্যারেটিভের কথা আসায় মুখ বিষিয়ে ওঠে। কারণ সত্য কথা তো নয়া ন্যারেটিভে নতুন চেহারা নিবে না। ফলে unheardvoice এর বিতর্কিত অবস্থানের সাথে মিলেঝুলে কিছু করার চিন্তা সুমনা জাহানের ফ্যান্টাসিতেই সম্ভব।
ফাহামের লেখায় ফিরে আসি। ফাহাম চেয়েছেন ‘পাকিস্তানি মাত্রেই খারাপ নয়’ এই কথাকে ইনিয়ে বিনিয়ে নানাভাবে ব্যাখ্যা করানোর। সব পাকিস্তানিদের নিয়ে সাধারণ মানুষের আগ্রহ নেই। মূল আগ্রহ জাতি হিসেবে পাকিস্তান রাষ্ট্রের একাত্তরের গণহত্যা ও ধর্ষণের প্রকৃত ইতিহাস। পশ্চিম পাকিস্তানের জনতা তাদের জেনারেলদের হত্যাকাণ্ডের বাধা হয়ে দাঁড়ায়নি। ফলে দায় তাদের ওপরও বর্তায়। ধর্ষক ও খুনে রাষ্ট্র পাকিস্তানকে ঘৃণার মধ্যে জাতীয়তাবাদের ঘুঘু দেখার অর্থ নেই। 
একাত্তরের প্রকৃত ন্যারেটিভে আগ্রহ থাকলেই তাকে ইদানীং জাতীয়তাবাদী হয়ে যেতে হয়। মেহেরজানের মূল প্রণেতা এবাদুর রহমান। তাঁর বহি ‘গুলমোহর রিপাবলিক’ পাঠকপ্রিয়তা পায়নি। আস্তাকুড়ে ধুঁকতে থাকা এই লেখাটিকে কুড়িয়ে এনে সিনেমা বানিয়ে রুবাইয়াত একটা কল্পজগৎ তৈরি করেছেন। সেখানে একাত্তরের আসল চেতনাকে এককথায় নাকচ করে দেয়ার চেষ্টা প্রচুর। এসব কাজে নগদ লাভ- যুদ্ধাপরাধীদের অপরাধকে লঘু করে ফেলা। চিহ্নিত শত্রু পাকিস্তানকে বধ করাতে তাই মেহেরজানের নিবিষ্ট ফ্যান পাকিপ্রেমী ফাহামের শান্তি আসে না। চব্বিশ বছরের শোষণ, অত্যাচার, ত্রিশ লক্ষ লোকের হত্যাকাণ্ড, অমানবিক ধর্ষণযজ্ঞ তার চোখে বেমালুম অদৃশ্য হয়ে যায়। 
শেষ প্যারার আগে লিখেছেন-


সবচাইতে বড় কথা, যে কারণে আমরা স্বাধীন হয়েছিলাম সে পশ্চিম পাকিস্তানি লুণ্ঠনজীবী শাসকগোষ্ঠীর এমন একটি অপরাধের সন্ধানও কি আপনি দিতে পারেন যা বর্তমান বাংলাদেশী শাসকগোষ্ঠীর মাঝে অনুপস্থিত ?

বাংলাদেশের কোনো সরকারের গায়ে ত্রিশ লক্ষ লোকের গণহত্যার কলঙ্ক লেগে নেই। পাকিস্তানিদের চেয়ে বাংলাদেশ ভালো চলছে না কিংবা এদেশের সরকারের অপরাধের মাত্রা কোন অংশে পাকিস্তানি হানাদারদের বর্বরতার চেয়ে কম নয় বলে যারা আমোদ লাভ করেন, তারা এক একজন ডরোথি বা মেহেরজান। 
বিহারি লেখক একবাল আহমেদ ১৯৭১ সালে যুদ্ধ চলাকালীন সময়ে ‘দা নিউ ইয়র্ক রিভিয়্যু অব বুকস্‌’ এ একটা চিঠি ছাপান। সেখানে তিনি পাকিস্তানিদের বর্বরতার কথা স্বীকার করে নিলেও সেপ্টেম্বর মাস পর্যন্ত তিনি গণহত্যায় নিহত লোকদের সংখ্যা গণনা করেন আড়াই লাখ পর্যন্ত। সূত্র উল্লেখের পরোয়া তিনি সেখানে করেন না। তবে  বিহারি হত্যাকাণ্ডের ব্যাপারে তিনি লিখেছেন-


According to reliable reports, which were not challenged by the government, no more than 10,000 persons were killed or wounded by Bengali nationalists in the riots against the Biharis. At the beginning of August, however, West Pakistan military authorities issued a white paper which claimed that 100,000 people were killed by the Bengali opposition. These and other exaggerated claims in the white paper were obviously intended to justify trials and possible death sentences for opposition leaders.

ত্রিশ লক্ষ থেকে সাতাশ লক্ষ শহীদের উপস্থিতি বেমালুম গায়েব করে দেয়ার জন্য ইংরেজি ভাষায় পাকিস্তানিরা সমানে লিখে চলছে। ১৯৭১ সালের যুদ্ধ নিয়ে প্রত্যক্ষ মিথ্যা অভিজ্ঞতার কাসুন্দি ধারাবাহিকভাবে ছাপিয়ে চলছে পাকিস্তানি অক্সফোর্ড ইউনিভার্সিটি প্রেস। এদের ন্যারেটিভের চোটে ১৯৭১ সালের প্রকৃত ইতিহাস একসময় কাউন্টার ন্যারেটিভ হয়ে পড়বে বলে আশংকা করি। বাংলাদেশিদের মধ্যে রুবাইয়াত, ভারতের শর্মিলা বসু পাকিস্তানিদের তুমুল ভক্ত হয়ে ইংরেজি ভাষায় বিরামহীন শ্রম দিয়ে যাচ্ছেন। তাহমিমা আনামের উপন্যাসে একাত্তর প্রেক্ষাপট হিসেবে এনে কাল্পনিক কথাবার্তা বেশি শোনায়। হাসান ফেরদৌস সুযোগ পেলেই প্রথম আলোতে জেনারেল মিঠা, পাকি-বাংলাদেশ দো আঁশলা লেখক রূপা ফারুকির লেখা নিয়ে মধ্যে মধ্যেই উচ্ছ্বসিত হয়ে পড়েন। ফারুক ওয়াসিফ মেহেরজানের মুখপাত্র ও বিবেকের ভূমিকায় অবতীর্ণ হয়েছিলেন। ইচ্ছে থাকলে শর্মিলা বসুকে মেহেরজানের চোখ দিয়ে তিনি দেখতে পারতেন। কিন্তু মেহেরজান নিয়ে পাঠক এমনিতেই বিলা হয়ে আছে। তাই এই  সুযোগে শর্মিলা বসুর প্রতি বিষোদ্‌গার টাইপ রিভার্স পোস্ট তিনি ব্লগে ও প্রথম আলোতে ছাপান। 
মেহেরজান প্রসঙ্গে নয়নিকা মুখার্জির আলোচনাকে বিস্তারিত ব্যাখ্যা না করে তাঁর লেখায় মেহেরজানের পক্ষে থাকার ইঙ্গিতগুলোকে একটু লক্ষ করি-


The movie was sold out on all the days it had a chance to run. ... Various personal comments have also been made about the director in many of the blogs in relation to her financial and familial links, her education background in women and south Asian studies in the United States and the United Kingdom. ... The gender politics of what has been derogatorily referred to as Pakisongom (union with the Pakistani) on the blogs has been criticised the most. ... In terms of cinematography the film is beautiful, the music is brilliant and the director obviously has an amazing eye for image. ... In light of the brilliant (yes, flawed too) attempt made by this young female director, the film should be re-released in cinema halls in Bangladesh.

আপাতত এখানেই কথা শেষ।
(সমাপ্ত)
--
ফ্রেন্ডস্‌ অব মেহেরজান-১

