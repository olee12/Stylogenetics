ছফাগিরি। কিস্তি দুই।



আহমদ ছফা (জুন ৩০, ১৯৪৩- জুলাই ২৮, ২০০১)

ছফাগিরি। কিস্তি এক।
আমি সম্প্রদায়ে মানুষ। আরো ক্ষুদ্র সম্প্রদায়ে বললে হিন্দু মানুষ। জন্মস্থান চট্টগ্রাম। আঠারো বছর বয়স পর্যন্ত হাজারি গলি নামের এক হিন্দু অধ্যুষিত এলাকায় আমি বেড়ে উঠি। তারপর ঢাকায় চলে আসি। পড়তে। ১৯৯১-১৯৯২ সালের দিকে আমি ঠিকমতো বুঝতে পারি ক্ষুদ্র সম্প্রদায়ে আমার পরিচয়। এর আগে বেশ ভালোই ছিলাম। একদম যে বুঝতাম না তা কিন্তু নয়। কলেজিয়েট স্কুলের হুজুর লাল বিস্কুটের( সরি, উনার ভালো নাম মনে নাই) এক দুটা কথায় আন্দাজ করেছিলাম ধর্মে আলাদা হলে তাদের প্রতি ব্যবহারও আলাদা হবে। আর ক্লাস সেভেনে ক্যাডেট কলেজের মেডিক্যাল টেস্টের সময় আমাকে ডাক্তার সাহেব বলেছিলেন, টিকে গেলে তোমার খতনা করে দিবো। ছোটখাট এই এক-দুটা ঘটনা। কিন্তু ১৯৯২ সালে এসে বুঝলাম, ধর্ম মৃত্যুর কারণ ও হতে পারে। সে এক আতঙ্কের সময়। ভারতের অযোধ্যায় বাবরি মসজিদে ভাংচুর হলো। আর চট্টগ্রামে শুরু হলো নরক গুলজার । রাতে আমাদের পাড়ার পোলাপান খড়গ আর এসিড নিয়ে পাহারা দিতো। আমাদের এলাকার পাশে ছিল  আন্দরকিল্লার জামে মসজিদ। তখন এক রাতে মসজিদ থেকে কারা যেন কেরোসিন বোমা মেরে হিন্দুদের একটা বস্তি জ্বালিয়ে দেয়। পরেরদিন বিশাল চিৎকার চেঁচামেচি। দৌঁড়ে গিয়ে দেখি জুম্মার নামাজের পর কিছু মুসল্লি লুঙ্গি উঁচু করে হিন্দুপাড়ার বাড়িগুলোর দিকে পশ্চাৎদেশ দেখাচ্ছে। সেই ট্রমা আমি এখনো কাটিয়ে উঠতে পারিনি।সম্প্রদায়চিন্তা কিভাবে শরীরের মধ্যে ঢুকে পড়ে আমি খালি এটুকুতেই বুঝালাম। জোর করেও অনেক সময় বৃহৎ মানব সম্প্রদায়ের একজন না ভেবে নিজেকে ভেবে নিতে হয় আমি হিন্দু গোত্রের। আহমদ ছফা কেন মুসলমান সমাজের প্রতিনিধি হিসেবে নিজেকে তুলে ধরতে চাইতেন আমার নিজের অভিজ্ঞতা দিয়ে আমি কিছুটা বুঝতে পারি। 
এই কিস্তি এবং আগামী কিস্তিতে আমি ছফার দুইটা প্রবন্ধ কোট করার জন্য যথেচ্ছ ব্যবহার করবো। প্রথম প্রবন্ধ শতবর্ষের ফেরারিঃ বঙ্কিমচন্দ্র চট্টোপাধ্যায় , আর দ্বিতীয়টা বাঙালী মুসলমানের মন । দ্বিতীয়টির প্রকাশকাল ১৯৭৭ এবং প্রথমটির ১৯৯৭। মাঝে মাঝে কথা পাড়বো যদ্যপি আমার গুরু  থেকে।
পহেলা ধরি বঙ্কিমবাবুকে নিয়ে লেখা প্রথম প্রবন্ধটিকে। কিন্তু বঙ্কিম কেন? ছফা লিখেছেন যদ্যপিতে- 
আমি বঙ্কিমচন্দ্র চট্টোপাধ্যায়ের ওপর নাতিদীর্ঘ একটি পুস্তিকা লিখেছিলাম। ওতে কিছু নতুন কথা সাহস করে লিখেছিলাম। লেখাটির বক্তব্য নিয়ে ঢাকা এবং কলকাতার পণ্ডিতদের মধ্যে উত্তপ্ত বিতর্কের সৃষ্টি হয়েছিল। অনেকে আমার সাথে একমত হয়েছিলেন। অপরদিকে আমার মতের বিরোধিতা যাঁরা করছিলেন, তাঁদের সংখ্যাও অল্প ছিল না। আমার ইচ্ছে ছিল রাজ্জাক স্যার আমার লেখাটি সম্পর্কে কী ধারণা পোষণ করেন একসময়ে গিয়ে জেনে নিবো ১ … স্যার এভাবে কথা শুরু করলেন, একটা কবিতা আছে না- ‘আমি থাকি ছোট ঘরে বড় মন লয়ে, নিজের দুঃখের অন্ন খাই সুখী হয়ে’। বঙ্কিমের ব্যাপারে জিনিসটা অইব একেবারে উল্টা অর্থাৎ আমি থাকি বড় ঘরে ছোট মন লয়ে। হের উপর আপনের সময় নষ্ট করার প্রয়োজন আছিল না। আপনের তো অঢেল ক্ষমতা, অপাত্রে নষ্ট করেন ক্যান? ইচ্ছা করলে অন্য কাম করবার পারেন ২…
মৌলবী আহমদ ছফা তাও গুরুকে বোঝাতে চান। গুরু সেইসব থুয়ে তলস্তয় নিয়ে কথা পাড়েন। গুরু চান শিষ্য যেন মুসলমান সমাজের প্রতিনিধি হিসাবে ঢাউস কোন ওয়ার এন্ড পীস লিখে ওই সমাজের সুরতহাল করে। শিষ্য চায় ইতিহাস বুঝে নিয়ে ধীরে সুস্থে আগাতে।
ছফা শুরু করেছেন বাল্যকাল থেকে।  বলেছেন তাঁর বঙ্কিম-অভিজ্ঞতার কথা। কেন বঙ্কিমের বইয়ের গায়ে অশ্রাব্য খিস্তি লেখা থাকে- এই প্রশ্নের জবাব খুঁজতে গিয়ে তিনি  এই লেখকের রাষ্ট্রবেত্তা চরিত্র ভালো করে ফুটিয়েছেন। ঔপন্যাসিক হিসেবে বঙ্কিম ছিলেন চরম সাম্প্রদায়িক। একটা হিন্দু রাষ্ট্র প্রতিষ্ঠার স্বপ্ন তিনি দেখেছিলেন। আর সেটা মুসলমানদের পুরো অস্বীকার করে। … বাঙালি সমাজে বঙ্কিমচন্দ্রের প্রভাব সর্বাধিক ক্রিয়াশীল হতে পেরেছে, তার মুখ্য কারণ বঙ্কিম রচিত সাহিত্য গ্রন্থের অনন্যতা নয়, বঙ্কিমের রাষ্ট্রচিন্তা। মনে রাখতে হবে বঙ্কিমের মৃত্যুর প্রায় সত্তুর বছর পরে তাঁর রচিত ‘ সুজলং সুফলং মলয়জ শীতলং বন্দে মাতরম’ গানটি ভারতের জাতীয় কংগ্রেসের দলীয় সঙ্গীত হিসেবে গৃহীত হওয়ার গৌরব অর্জন করেছিলো৩ … দেশ বিভাগের জন্য কাউকে সত্যি অর্থে দায়ী করতে চাইলে বঙ্কিমের নাম না এসে থাকবে না।আর কেনই বা বঙ্কিম? এর উত্তর খুঁজতে গেলে পেছনের  আটশো বছরের ইতিহাস ঘাঁটতে হবে। সাম্প্রদায়িক মনোভাব এমনিতে জন্ম নেয় না। শোষণ বঞ্চনার কোন ট্রাজেডি এর পিছনে থাকে। তবে কারণ যাই হোক ঔপন্যাসিক বঙ্কিমের উচিত ছিলো কালের চিত্রের যথাযথ বর্ণন। তিনি তা করেননি। সত্যকে এড়িয়ে এগোতে চেয়েছেন। ফলে তাঁর উপর দোষ চাপানো ছাড়া ছফার গতি থাকে না। বঙ্কিমের সেই আমলের রাষ্ট্রচিন্তার প্রয়োজনীয়তা ফুরিয়ে যায় নি এখনো… ভারতে বৃটিশ শাসন প্রবর্তিত হওয়ার পর থেকেই ভারতের আত্মবিস্মৃত হিন্দুরা হিন্দুসত্তা তথা ভারতীয় সত্তা ফিরে পেতে আরম্ভ করেন, বঙ্কিমচন্দ্রের আনন্দমঠে তার সূচনা এবং বাবরী মসজিদ ধবংসের মাধ্যমে হিন্দুসত্তা চূড়ান্ত সার্থকথার সাথে বিরাট একটা প্রতিবন্ধকতা অতিক্রম করতে পেরেছে। একটি হিন্দু রাষ্ট্রের স্বপ্ন নির্মাণ করে ভারতীয় হিন্দুদের যথার্থ পথ প্রদর্শকের ভূমিকা পালন করেছেন বঙ্কিম। দেখা যাচ্ছে, আজকের ভারতবর্ষেও বঙ্কিমের রাষ্ট্রচিন্তা অসম্ভব রকম জীবন্ত। ঘোষিতভাবে ধর্মনিরপেক্ষ ভারত রাষ্ট্রের কর্ণধারদের পক্ষেও বঙ্কিমের চিন্তাকে পাশ কাটিয়ে যাওয়া সম্ভব হচ্ছে না ৪ … উপন্যাস রচনার ক্ষেত্রে বঙ্কিমচন্দ্র সত্যকে প্রকাশ করেন নি। দেবী চৌধুরানী আর আনন্দমঠে সেটা স্পষ্ট হয়। ইংরেজদের সাথে বিদ্রোহে মুসলমানদের অবদান পুরা অস্বীকার করলেন বঙ্কিম … সন্ন্যাসী এবং ফকিরদের মধ্যে বোঝাপড়ার ভাবটি ছিল চমৎকার।কোনো কোনো সময়ে সন্ন্যাসী এবং ফকিরেরা মিলিতভাবে ইংরেজ সৈন্যদের সাথে যুদ্ধ করেছেন। তার ভুরি ভুরি লিখিত প্রমাণ রয়েছে। বঙ্কিমচন্দ্র চট্টোপাধ্যায় যেটি করলেন, ফকিরদের ভূমিকা সম্পূর্ণরূপে ছেটে বাদ দিয়ে সন্ন্যাসীদের লড়াইকে তাঁর রচনার বিষয়বস্তু করলেন। সত্যানন্দকে  বীরের গৌরব দিলেন, কিন্তু মজনু শাহ্‌র নামটি উল্লেখ করার উদারতা পর্যন্ত দেখাতে পারলেন না। বঙ্কিম তো আসল ঘটনা জানতেন। বঙ্কিমচন্দ্রের অপরাধ- তিনি বাস্তবতাকে খুন করেছেন৫ … হিন্দু-মুসলমানের সম্মিলিত লড়াইকে একক হিন্দুর লড়াই দেখাতে গিয়ে ইতিহাসের এমন একটা বিকলাঙ্গ অগ্রগতির খাত খনন করেছেন, যা বাংলা তথা ভারতের ইতিহাসকে একটা কানা গলির ভেতর ঢুকিয়ে দিয়েছে, তার প্রভাব এতো সুদূরপ্রসারী হয়েছে,  ভারতের জাতীয় ইতিহাস অদ্যাবধি স্বাভাবিক পথটির সন্ধান করে নিতে পারেনি৬ … হিন্দু-মুসলমানদের মিলনভূমি ভারতকে একটা সেক্যুলার গণতান্ত্রিক রাষ্ট্রের পরিবর্তে হিন্দু রাষ্ট্রের স্বপ্নে বিভোর বঙ্কিমচন্দ্র ইতিহাসকে মেনে নিতে অস্বীকার করলেন … হিন্দু সমাজের উত্থানের উন্মেষ পর্বে রাজনৈতিক নেতা ও কর্মীদের মধ্যে হিন্দু রাষ্ট্রের স্বপ্ন এতোটা গাঢ়মূল হয়েছিলো যে, তার অভিঘাত মুসলমান সম্প্রদায়কে আরেকটি ধর্মতান্ত্রিক রাষ্ট্র প্রতিষ্ঠার দিকে ঠেলে দিয়েছিল৭ … 
ছফা বঙ্কিমের সমালোচনা করেছেন কিন্তু তাঁর গদ্যভঙ্গি, শিল্পচাতুর্য ও জীবনদৃষ্টি্র প্রশংসা করতে ভুলেননি। সেই যুগের কথাও অস্বীকার করেননি। তখন আর্য গৌরবের কাল আর মুসলিম নিন্দায় ভরপুর। বঙ্কিম যুগের চেতনাকে একটা ইতিহাস বিনির্মাণের ধারায় ফেলতে চেয়েছিলেন … আনন্দমঠকে যদি কমিউনিস্ট ম্যানিফেস্টোর সঙ্গে তুলনা করা হয়, কৃষ্ণচরিতের তুলনা করতে হবে ডাস ক্যাপিটালের সাথে৮ … বঙ্কিম শ্রীকৃষ্ণের জীবন চরিতের বিভিন্ন দিকে না গিয়ে রাষ্ট্রগুরু হিসেবে তাঁকে অধিষ্ঠিত করতে চেয়েছিলেন। অবতার হবার কারণে তাঁর ধর্মগুরুর পরিচয়টাও পুরো লুকিয়ে ফেলেননি। এককেন্দ্রিক শাসন কায়েম রাখতে কংস, শিশুপাল, জরাসন্ধ এসব আঞ্চলিক রাজাকে খুন করতে শ্রীকৃষ্ণের বাধেনি।দীনেশচন্দ্র সেন শ্রীকৃষ্ণের এই সাম্রাজ্যবাদী রূপের মুখোশ খুলে দেন তাঁর ‘বৃহৎ বঙ্গ’ গ্রন্থে। এই নিয়ে বেজায় চটেছিলেন বঙ্কিম। বঙ্কিম বর্ণিত শ্রীকৃষ্ণের চরিত্রের সাথে ছফা আশ্চর্য সাযুজ্য  পেয়েছেন  অন্য এক মানব শিক্ষকের … আমি আরবের নবী হযরত মুহম্মদের কথা বলছি। তিনিও তাঁর প্রচারিত ধর্মের নাম রেখেছিলেন ইসলাম তথা শান্তি। তিনি নিজেকে রাহমাতুল্লিল আল-আমিন, মানে বিশ্বজগতের প্রতি আশীর্বাদ বলে পরিচয় দিতেন। যুদ্ধ বিগ্রহের বিষয়টা   শ্রীকৃষ্ণ যে দৃষ্টিতে বিচার করতেন, তার সঙ্গে হযরত মুহম্মদের মতামতের আশ্চর্য  সাদৃশ্য লক্ষ করা যায়। ইসলামের দৃষ্টিতে অকারণে যুদ্ধ করা অত্যন্ত গর্হিত কাজ। একমাত্র আক্রান্ত হলেই তোমার প্রতিরোধ করার অধিকার আছে। আক্রান্ত না হলে খবরদার আক্রমণ করবে না। যুদ্ধ শুরু করার আগে শান্তি বজায় রাখার সব ধরণের চেষ্টা এবং যত্ন করবে। কিন্তু যুদ্ধ যদি তোমার উপর চাপিয়ে দেয়া হয়, সে যুদ্ধ করা তোমার জন্য ফরজ- অবশ্য কর্তব্য, শান্তি প্রচারের প্রয়োজনে যে যুদ্ধ তোমার জন্য এসে পড়েছে, তাতে অবশ্যই শামিল হবে। তুমি পালিয়ে যেতে পারবে না। পৃষ্ঠ প্রদর্শন কিংবা কর্তব্যে অবহেলা করলে পরকালে তোমাকে নরকবাসী হতে হবে। মনে রাখবে, ধর্মযুদ্ধ তোমার ঈমানের অঙ্গীকারের অংশ৯ … হিন্দুধর্মের আকারহীন গভীরতার নাগাল পেতে বঙ্কিমচন্দ্র কৃষ্ণচরিত রূপায়নে হযরত মুহম্মদের জীবনী থেকে অনেক সহায়তা নিয়েছেন বলে ছফার বিশ্বাস। বঙ্কিমের মানসগঠন নিয়ে লিখতে গিয়ে ছফা বলেছেন … ইংরেজ শক্তিকে পরাজিত করে আপাততঃ হিন্দু রাষ্ট্র প্রতিষ্ঠা অসম্ভব, একথা স্বপ্ন তাড়িত বঙ্কিমও না মেনে নিয়ে পারেন না। তাই বঙ্কিমকে হিন্দু রাষ্ট্রের টগবগে স্বপ্ন বুকে নিয়ে অতীতের দিকে তাকাতে হয়। আটশো বছরের মুসলিম শাসনের গ্লানি আপন রক্তে শুষে নিয়ে তিনি অস্থির এবং উতলা হয়ে উঠেন। তাঁর মানবতাবোধ, সৌন্দর্য চেতনা এবং নিরপেক্ষ ইতিহাস চিন্তা সবকিছু পরাস্ত হয়, জেগে থাকে শুধু ঘৃণা। এই ঘৃণাবোধই তাঁর চিন্তার চালিকাশক্তি হয়ে বসে১০ … 
বঙ্কিমচন্দ্রের ইতিহাস বিচারের ভুল ধরতে গিয়ে সেই সময়ের বাঙালি মুসলমানদের মানসচরিতের ব্যাখ্যাও তলব করেছেন আহমদ ছফা … বঙ্কিমচন্দ্র যখন তাঁর যুগান্তকারী উপন্যাসসমূহ রচনা করেছিলেন, রাষ্ট্র সমাজ ইত্যাকার বিষয় নিয়ে চুলচেরা বিশ্লেষণ করেছিলেন, সেই কোলকাতার মুসলমানেরা বড়োজোর চিৎপুর রোডের সোনাউল্লার মুদ্রণযন্ত্রে ছাপা গুলে বাকাওলির কিসসা কিংবা আমির হামজার পুঁথি শোনায় মশগুল অথবা মিলাদ শুনে পীরের দরবারে ধরণা দিয়ে পুণ্য সঞ্চয়ে রত১১ … ছফার যোগ্যতা তাঁর বর্ণন ভঙ্গিতে। অজস্র তথ্যের ভিড়েও ছফার আওয়াজ স্পষ্ট কানে লাগে। ঠিক কোন কারণে দেশ বিভাগ কি সাম্প্রদায়িক বিষবাষ্প অগোচরে ধমনীর রক্তস্রোতে ঢুকে পড়ে তার দিকনিশানা করতে গিয়ে বঙ্কিমকে বোঝা জরুরী হয়ে পড়ে ছফার। যদ্যপি আমার গুরুতে রাজ্জাক সাহেব এক জায়গায় বলেছিলেন … উপন্যাস অইল গিয়া আধুনিক সোশিয়াল ডিসকোর্স। বেঙ্গলে হিন্দু মুসলমান শত শত বছর ধইরা পাশাপাশি বাস কইরা আইতাছে। হিন্দু লেখকরা ডেলিবারেটলি মুসলমান সমাজরে ইগ্‌নোর কইরা গেছে১২ … সেক্যুলার ভারত যে আদতে তা নয় বাবরি মসজিদ ইস্যু নিয়ে সৃষ্ট রায়ট, গুজরাটের দাঙ্গা তার প্রমাণ। ছফার লেখা পড়ে বোঝা যায় ঘৃণা হজম করে নির্লিপ্ত হয়ে কিভাবে ইতিহাসকে তার মতোন সঠিকভাবে বলা সম্ভব। একজন খাঁটি সেক্যুলার লেখক ছফা যখন একজন পাঁড় মুসলিম লীগ সমর্থক প্রফেসর আবদুর রাজ্জাককে  একজন  খাঁটি সেক্যুলার মানুষ হিসেবে রায় দেন তখন তার মাঝে অর্থ থাকে। তাঁদের সেক্যুলারিজম ভারতবর্ষের মতো মুখোশ কিছু নয়।
বঙ্কিমকে নিয়ে ছফার প্রবন্ধের শেষ দুই পৃষ্ঠা পাঠ খুব জরুরী। আমি এক নাগাড়ে সেখান থেকে কথাগুলো তুলে দিচ্ছি-
বঙ্কিমচন্দ্রের হিন্দু রাষ্ট্রচিন্তার অভিঘাতে আরেকটি স্বতন্ত্র ধর্মীয় রাষ্ট্র গঠনের প্রয়াস মুসলিম সমাজের ভেতর থেকে স্ফূরিত হয়ে উঠেছিলো। তার ফল এই হয়েছে যে বাংলাদেশ দ্বিখন্ডিত হয়েছে, ভারতের মুসলমান সংখ্যাগরিষ্ঠ দু’প্রান্তের দু’টো অঞ্চল মিলে পাকিস্তান রাষ্ট্রের সৃষ্টি হয়। সিকি শতাব্দীর অবসান না হতেই তৎকালীন পূর্ব পাকিস্তান বা পূর্ব বাংলার জনগোষ্ঠী ভাষাভিত্তিক একটি স্বাধীন জাতীয় রাষ্ট্র প্রতিষ্ঠার দাবিতে একটি মুক্তিযুদ্ধের মাধ্যমে বাংলাদেশ নামক স্বতন্ত্র স্বাধীন একটি রাষ্ট্রের জন্ম সম্ভাবিত করে তোলে। জন্মের পর থেকেই এই রাষ্ট্রের অধিবাসীদের এক দোলাচল মানসিকতার মধ্য দিয়েই সময় অতিবাহিত করতে হচ্ছে। অনেক সময় তার প্রকোপ এমন মারাত্মক আকার ধারণ করে যে রাষ্ট্রের চরিত্রের ওপর তা অনিবার্য প্রভাব বিস্তার করে। ধর্ম এবং সংস্কৃতির প্রশ্নে জাতির মধ্যে দ্বিধা বিভক্তির লক্ষণ স্পষ্ট হয়ে ওঠে। আইডেন্টিটি ক্রাইসিস তথা আত্মপরিচয়ের সঙ্কট তার রাষ্ট্রসত্তার ভবিষ্যত অন্ধকারে আবৃত করে রাখে। বর্তমান বাংলাদেশ এক সময় অবিভক্ত বাংলাদেশের অংশ ছিলো আবার পরে ধর্মীয় রাষ্ট্র পাকিস্তানের সাথে সংযুক্ত ছিলো। ব্যক্তির মতো জনগোষ্ঠীও অতীতের টান অগ্রাহ্য করতে পারে না। ভাষাভিত্তিক জাতি রাষ্ট্র হিসেবে বাংলাদেশের সর্বপ্রধান সংকটসমূহের একটা হলো ধর্ম এবং সংস্কৃতির মধ্যে একটা মেলবন্ধন রচনা করা। অদ্যাবধি বাংলাদেশের কৃত্যবিদ্য শ্রেণীর লোক সে পথে বেশীদূর এগিয়েছেন সে কথা কিছুতেই বলা যাবে না।
ঘোষণা দিলেই একটা রাষ্ট্র ধর্মনিরপেক্ষ হয়ে যায় না। একটি দরিদ্র কৃষিপ্রধান দেশ কিছুতেই এক লাফে সাম্প্রদায়িকতা পরিহার করতে পারে না। সে একটি সুদীর্ঘ প্রক্রিয়ার ব্যাপার। বাংলাদেশের বুদ্ধিজীবীদের এই প্রক্রিয়া শুরু করতে হবে। আমি, ‘শুরু করতে হবে’, এইবাক্যটি জোর দিয়ে উচ্চারণ করছি। সাম্প্রতিক সময় পর্যন্ত বাংলাদেশের অগ্রগণ্য প্রাতিষ্ঠানিক বুদ্ধিজীবীদের বিরাট একটি অংশ বাঙালিয়ানার নামে সে সব  চিন্তা চেতনা প্রচার করে আসছেন তার বেশিরভাগই পশ্চিম বাংলার কোলকাতা কেন্দ্রিক চিন্তাচর্চার চর্বিত চর্বণ। মুসলিমপ্রধান একটি সমাজে বাঙালিয়ানার প্রচার ঘটাতে হলে বাঙালিয়ানার একটা নতুন সংজ্ঞা নির্মাণ করতে হবে। এই সংজ্ঞা নির্মাণ পদ্ধতিতে দু’টো বিষয় অবশ্যই সমান গু্রুত্বে বিবেচনার মধ্যে আনতে হবে। প্রথমতঃ ধর্মশাসিত বাঙালি মুসলমান সমাজে ধর্মতান্ত্রিক সামন্ত চিন্তার একচ্ছত্র প্রতাপের অবসান ঘটাতে হবে। যে জাড্যতা, যে বদ্ধমত, যে কূর্মবৃত্তি এই সমাজমানসকে সংকুচিত, অসহিষ্ণুতার মধ্যে নিক্ষেপ করেছে, তার ভেতর থেকে বেরিয়ে আসার একটি সৃষ্টিশীল প্রক্রিয়া শুরু করা না হলে, বাঙালি মুসলমান  সমাজ
আধুনিক বিশ্বের সামনে নির্ভয় চিত্তে কখনো দাঁড়াতে পারবে না। বাংলাদেশে মুসলমান সম্প্রদায় ছাড়া আরো নানা সম্প্রদায় রয়েছে। তথাপি মুসলমান সমাজের কথা বললাম একারণে যে তারা সংখ্যাগরিষ্ঠ সম্প্রদায়। সংখ্যাগুরু সম্প্রদায়ের মানুষ স্বেচ্ছায় যদি নিজেদের মানস পরিবর্তনের পথটি অনুসরণ না করে, সংখ্যালঘু সম্প্রদায়গুলোর পক্ষে বেশি কিছু করা সম্ভব হয়ে ওঠে না। বাঙালি মুসলমানের মানস ভুবনের প্রায় সমস্ত অঞ্চলে মধ্যযুগ এখনো রাজ্যপাট বিস্তার করে আছে। মধ্যযুগীয় মানস পরিমণ্ডলে আধুনিক যুগের আলো বিকীরণ করা সহজ কাজ নয়। বাঙালি মুসলমান নিজের ভারেই নুইয়ে আছে।
সাম্প্রতিক কালের বাঙালিত্বের নতুন সংজ্ঞা নির্মাণের দ্বিতীয় শর্তটি হলো উনবিংশ শতাব্দীর বাঙালি হিন্দু মধ্যবিত্ত আধুনিক বাংলা সাহিত্য সংস্কৃতির যে পাটাতনটি সৃষ্টি করেছে সম্পূর্ণরূপে নতুনভাবে ব্যাখ্যা বিশ্লেষণ করে একটি গ্রহণযোগ্য মানদণ্ড আবিষ্কার করা। বাঙালি সমাজের নানামুখী জাগরণের এই স্তরটি অবহেলা করা যেমন আমাদের সম্ভব হবে না, তেমনি নির্বিচারে গ্রহণ করাও উচিত হবে না। উনবিংশ শতাব্দীর বাঙালি মধ্যবিত্তের জাগরণের সমস্ত বীজতলাটাই ছিলো হিন্দু সমাজের অধিকারে। বাঙালি সংস্কৃতিতে এই শ্রেণীটি অনেক উৎকৃষ্ট কিছু সংযোজন করেছেন, কিন্তু পাশাপাশি তাঁদের সম্প্রদায়গত প্রবণতাসমূহও চারিয়ে দিয়েছেন।
বাংলাদেশে মধ্যশ্রেণীভুক্ত বুদ্ধিজীবীদের মধ্যে উনবিংশ শতাব্দীর প্রতি এমন এক ধরণের মোহমুগ্ধতা ক্রিয়াশীল, সেটাকে অনেকটা অন্ধত্বের পর্যায়ে ফেলা যায়। এই অসঙ্গত অতীতমুখীতা তাঁদেরকে বর্তমানের প্রতি সম্পূর্ণরূপে কর্তব্যবিমুখ করে রেখেছে। মুসলমান সমাজের ভেতর থেকে অনেকগুলো সংস্কার এবং সামাজিক আন্দোলনের উত্থিত হওয়া প্রয়োজন। পারিবারিক কাঠামোর মধ্যে, সমাজ সংগঠনের মধ্যে, মানব সম্পর্কের ক্ষেত্র পুরোনো মূল্যচিন্তার স্তরে একগুচ্ছ নতুন মূল্যচিন্তা সমাজে প্রতিষ্ঠা দিতে না পারলে বাঙালিত্বের নতুন সংজ্ঞা নির্মাণ করা কখনো সম্ভব হবে না। উনবিংশ শতাব্দীর হিন্দু মধ্যবিত্তের প্রেক্ষিতটা ভেঙ্গে ফেলে বাঙালিত্বের সম্পূর্ণ একটা নতুন প্রেক্ষিত নির্মাণ করা প্রয়োজন। ইতিহাস বাংলাদেশের মানুষদের হাতে বাঙালিত্বের নতুন সংজ্ঞা নির্মাণের দায়িত্ব তুলে দিয়েছে। এই প্রস্তাবিত নতুন সাংস্কৃতিক পাটাতন সমস্ত বাঙালি জনগণের মধ্যে বোঝাপড়া, এবং সুস্থ বিনিময়ের পথ অনেকখানিই সম্প্রসারিত করবে।১৩
সূত্র
১। যদ্যপি আমার গুরু – আহমদ ছফা (মাওলা ব্রাদার্স , মে ২০০০) [পৃষ্ঠা ৯৬]
২। [পৃষ্ঠা ৯৬]
৩। আহমদ ছফার প্রবন্ধ – (ষ্টুডেণ্ট ওয়েজ , জানুয়ারী ২০০০) [পৃষ্ঠা ১৯]
৪। [পৃষ্ঠা ২০] ৫। [পৃষ্ঠা ২২] ৬। [পৃষ্ঠা ২২] ৭। [পৃষ্ঠা ২৩-২৪]
৮। [পৃষ্ঠা ২৫]  ৯। [পৃষ্ঠা ৩১] ১০। [পৃষ্ঠা ৩৫-৩৬] ১১। [পৃষ্ঠা ৪৭]
১২। যদ্যপি আমার গুরু – আহমদ ছফা (মাওলা ব্রাদার্স , মে ২০০০) [পৃষ্ঠা ৫৮]
১৩। আহমদ ছফার প্রবন্ধ – (ষ্টুডেণ্ট ওয়েজ , জানুয়ারী ২০০০) [পৃষ্ঠা ৪৯-৫০]
 
