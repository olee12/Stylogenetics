কয়েকটি আমেরিকান টিভি সিরিজ এবং বিদেশী চলচ্চিত্র



বাংলাদেশে মিডিয়া রিসার্চ কতখানি হয় তা আমার জানা নেই। বেশী যে হয় না সেটা অবশ্য বলে দিতে হয়না। টিভি নাটক গুলোর দুর্দশা দেখলেই বোঝা যায়। বাস্তবতা  হচ্ছে যেখানে টিভি চ্যানেলের ভিড়ে টেকা দায় সেখানে মিডিয়ার যোগান দিতেই হিমশিম খায় টিভি চ্যানেল গুলো। কন্টেন্টের কোয়ালিটি বিচার করবে কোন সাহসে?
আমেরিকার টিভি প্রোগ্রামগুলো নিয়ে রীতিমত তুমুল রিসার্চ হয়। আমি এই লাইনের লোক না বলে বিস্তারিত জানা নেই। কিন্তু কিছু কিছু গবেষনার বিবরন পড়েছি আমি। যেমন, একদল জনপ্রতিনিধি লোককে একটা নতুন শো দেখানো হয়। তাদের হাতে একটা ডায়াল দেয়া। নাটকের যে অংশ ভালো লাগবে সেখানে ডায়াল ঘুরিয়ে ম্যাক্সিমাম করে দেবে, না ভালো লাগলে মিনিমাম। এভাবে মিনিট বাই মিনিট প্রোগ্রামটির ভালো মন্দ যাচাই করা যাবে। তাছাড়া একটা আইডিয়া নিয়ে কোনো লেখক/আইডিয়াবাজ আসলে তার সাথে আরো একদল প্রফেশনাল লেখক/আইডিয়াবাজদের বসিয়ে দেয়া হয়। তারপর সবাই মিলে প্রস্তুত করে অনবদ্য সব টিভি সিরিয়াল। এই সকল গবেষণাকে বলা হয় অডিয়েন্স রিসার্চ।
এই গবেষণার ফলে আমেরিকার টিভি শো গুলো প্রায় সবগুলোই খুব মনকাড়া হয়। তাই একটা দেখতে বসলে সেই টিভি সিরিজের বাকিগুলো না দেখে ওঠার উপায় নেই। এই পোস্টে এরকম কয়েকটি টিভি সিরিজ নিয়ে আলোচনা করতে চাই। সঙ্গে কিছু বিদেশী ছবির নাম শেয়ার করতে চাই।
টিভি সিরিজ গুলো
প্রথম টিভি সিরিজটা হল ডেক্সটার। খুবই সাদামাটা একটা কাঠামোর উপর দাঁড়িয়ে আছে গল্পটা। আইডিয়া হল: সমাজের প্রচলিত আইনে যাদের বিচার হয় না, গল্পের নায়ক রাতের অন্ধকারে তাদের বিচার করে। খুবই সিম্পল এবং পুরোনো আইডিয়া। এই আইডিয়া নিয়ে গল্প হয়েছে প্রচুর: ডার্ক জাস্টিস, নাইট রাইডার, হিন্দী ছবি শাহেনশাহ্ , রবিন হুড সবগুলোই প্রায় একই আইডিয়া থেকে তৈরী। কিন্তু এই সিরিয়ালটির মিল শুধু এইটুকুই।
গল্পের নায়ক ডেক্সটার একজন সিরিয়াল কিলার। তার পালক বাবা পুলিশ অফিসার ছিলেন এবং তিনি তার ছেলের এই দিকটা সর্ম্পকে জানতেন। তিনি তাকে শিক্ষা দেন কিভাবে তার এই স্বভাবকে ভালো কাজে লাগানো যায় এবং কিভাবে আইনের চোখ বাঁচিয়ে চলতে হয়। কিন্তু প্রতিটা পর্বের কাহিনী এতো আকর্ষণীয় করে তৈরী করা এবং আকষর্ণীয় যে আমি হাঁ করে গিলতে বাধ্য হলাম।
দ্বিতীয় টিভি সিরিজটা একটা জাপানীজ অ্যানিমেশন সিরিজ- ক্লেমোর। সেখানে এক পৃথিবীর কথা বলা হয় যেখানে মানুষ এবং এক প্রকার দানোর বসবাস। কিন্তু এক মধ্যবর্তী প্রজাতি এই ক্লেমোর। এদেরকে মানুষের সাথে সেই দৈত্যের সংমিশ্রনে তৈরী করা হয়। এরা মানুষদের সাহায্য করে। কিন্তু জীবনের একটা পর্যায়ে এসে নিজেরাই দৈত্যে পরিনত হয়। কাহিনীর মধ্যেকার টুইস্ট মিলিয়ে উপভোগ্য একটা সিরিজ।
তৃতীয় টিভি সিরিজটা জামার্নী আরেকটা অ্যানিমেশন সিরিজ - ব্ল্যাস রাইটার। একদল মেশিন - মানুষ হাইব্রিড দানোর গল্প। অনেক গুলো চরিত্র একসাথে মিলে কাহিনীটা একটু দুর্বোধ্য করে দেয়। অতটা উপভোগ্য না লাগলেও অ্যানিমেশন ভক্তরা দেখতে পারেন।
চর্তুথটা একটা পুরোনো টিভি সিরিজ - হিরোস। পুরোনো এই টিভি সিরিজ নিয়ে লেখার তেমন কিছু নেই। আমি প্রতিটা পর্ব গোগ্রাসে গিলেছি। কিন্তু সাম্প্রতিক লো রেটিংয়ের কারনে টিভি সিরিজটাকে শেষ না করে একেবার বন্ধ করে দেয়া হয়েছে। দুঃখু, দুঃখু....
বিদেশী ছবিগুলো
কয়েকটি বিদেশী ছবি দেখলাম। বেশীরভাগই ভালো। ভালো রেটিং দেখেই ইংরেজী সাব টাইটেল সহ দেখলাম কষ্ট করে হলেও।
দ্যা গার্ল উইথ দ্যা ড্রাগন ট্যাটো একটা সুইডিশ থ্রিলার ছবি। ছবিটা ইন্টারেস্টিং। এছাড়া আহা উহু করার তেমন কিছু পাইনি।
লেট দ্যা রাইট ওয়ান ইন আরেকটি সুইডিশ ভুতের ছবি। একটি ছোট্ট ভ্যাম্পায়ার মেয়ের সাথে আরেকটি ছোট্ট ছেলের প্রেমের গল্প এটি। কিন্তু ভুতের ছবি এই ধরণের পার্সপেক্টিভ থেকে আগে কখনো দেখিনি। তাই আকর্ষণীয় মনে হয়েছে মোটেমাটে।
ক‌্যারামেল একই লেবানিজ ছবি। প্রায় মধ্যপ্রাচ্যের ছবির ধাঁচে তৈরী কয়েকটা বিউটি পার্লার গার্লের জীবন নিয়ে ছবিটা। মন্দ না। তবে একসময় একটু বোরিং লাগতে পারে।
প্রায় একই রকম সাদামাটা জীবনের গল্প নিয়ে তৈরী ইরানী ছবি দ্যা সং অফ স্প্যারোস। দরিদ্র উট পাখির ফার্মের রাখাল করিম। তার ভুলের কারনে একটা উট পাখি পালিয়ে যায় ফার্ম থেকে। সেই থেকে তার দুদর্শার শুরু।
চমৎকার আরেকটি ইরানী ছবি হল দ্যা স্টোনিং অফ সোরাইয়া এম.। ইরানের মুসলিম সমাজে ধর্মকে কিভাবে ব্যবহার করে নারীদের প্রতি অন্যায় করা হয় এটা তারই গল্প। ছবিটির চিত্রায়ন এবং আবহ সঙ্গীত মুন্সিয়ানার পরিচয় দেয়।

