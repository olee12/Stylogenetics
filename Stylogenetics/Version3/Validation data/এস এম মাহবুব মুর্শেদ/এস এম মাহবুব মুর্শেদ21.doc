পিটস্‌বার্গের ধুসর পান্ডুলিপি - ০০৩



শীত নামছে। আবহাওয়া গ্রাফের দিকে তাকিয়ে দেখি কি করে তাপমাত্রা লাফিয়ে লাফিয়ে নামবে সামনের দিনগুলিতে। আজকে সকালে বেরিয়ে দেখি কুয়াশা। চারদিকে কুয়াশার নিকশ কালো চাদর। তখন বাজে সকাল ৯টা। কুয়াশা দেখে একটু ঘাবড়ে গেলেও অফিসে পৌছাতে তেমন সমস্যা হল না।
ডেভলপমেন্ট সাইকেলের শেষে দিকে চলে আসছি দেখে খুব চাপ এখন। গিয়েই দেখি ম্যানেজার ইমেইল করেছে। কয়েকটা ডক্যুমেন্ট তৈরী করতে হবে। সুতরাং আগে থেকে ভেবে রাখা আজকের কাজটুকু তুলে রেখে ঝটপট ডক্যুমেন্ট তৈরীর কাজ শুরু করলাম।
ইদানীং পট করে অনেক কিছু ভুলে যাই। যেমন সেদিনই একটা স্ক্রীপ্টের উপর কাজ করছিলাম। আজকে চট করে সেটা মনে পড়ল না। আমার ম্যানেজারের ঠিকই মনে ছিল। ভেবে উদ্ধার করতে খানিক খাবি খেতে হল। বেশ লজ্জ্বাই লাগল। এ বিষয়টা পাত্তা দিয়ে ডাক্তার দেখানো উচিত কিনা ভাবছি।
দুপুরে লাইসেন্স টেস্টিংয়ের একটা কাজ শুরু করলাম। এই নিয়ে কাজটা তৃতীয়বারের মতো শুরু করেছি। শুরু করেই মেজাজ খারাপ হয়ে গেল। সবচেয়ে লেটেস্ট বিল্ড ব্রোকেন। এক ডেভলপার আবার ইমেইল করেছে সে নাকি চান্স নিয়ে একটা কোড চেকইন করেছিল। সেটাই গ্যাঞ্জামের কারন।
আমি লক্ষ্য করেছি ডেভলপাররা খুব বেশী চিন্তা না করেই ইরেসপনসিবলি বাজি ধরে। ভাবে টেস্টাররাতো আছেই টেস্ট করার জন্য। দুদিন ধরে আরো চার পাঁচজনের কয়েকঘন্টা করে সময় নষ্ট করে এখন জানালো ব্যাটা টেস্ট না করেই কোড চেকইন করেছে। "ডেভলপমেন্টের যত আগে সমস্যা সমাধান করা যায় সেটা তত সস্তায় সেরে ফেলা যায়" - কথাটা ডেভলপাররা জেনেও মানতে চায় না।
সন্ধ্যা সাতটা পর্যন্ত্য কাজটাজ করে অফিস থেকে বেরিয়ে দেখি কুয়াশাটা এখনও ঝুলে আছে। নিষ্করূণ কুয়াশা। জীবনানন্দের একটা প্রিয় অনুসঙ্গ ছিল না? কুয়াশা খুব দুঃখী করে বুঝি? আমারও মনটা কেমন কেমন করতে লাগল। হঠাৎ করে মনে হল কিচ্ছু করা হচ্ছে না। ভেবেছিলাম আগামী হেমন্তে পিএইচডিটা শুরু করব। জিআরইটা আবার দিতে হবে। পড়তে বসা হচ্ছে না। ভাবছিলাম কফি হাইজের সেই আড্ডাটা তুলব গীটারে। বসাই হচ্ছে না। কতগুলি লেখা শুরু করে বসে আছি শেষ করা হচ্ছে না। শেকড় নামের একটা পত্রিকার কাজ শুরু করতে হবে। সেটাও করা হচ্ছে না। সচলায়তনের নতুন সার্ভারের কাজটাও মাঝপথে আটকে আছে।
সবকিছু কেমন যেন পানসে লাগে। প্রতিদিন অফিসে যাওয়া। অফিস থেকে ফিরে আবার ল্যাপটপ নিয়ে বসা। চমৎকার কিছু মানুষের চমৎকার কিছু পোস্ট পড়া। কুৎসিত কিছু মানুষের কুৎসিত চেহারা দেখে দুঃখিত হওয়া। খাওয়া দাওয়া। ঘুমানো। তারপর আবার একই চক্র। লক্ষ্য কোটি পানসে আত্মার মিছিলে আরো একটি মুখ।

