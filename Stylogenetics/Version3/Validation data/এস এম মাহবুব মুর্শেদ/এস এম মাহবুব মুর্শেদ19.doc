কথা সত্য - সত্য কথা



অপ্রিয় সত্য কথা শুনতে ভালো লাগে না। কেউ যখন সেটা উচ্চারন করে বসে তখন হয়ে উঠে চক্ষুশুল। গতবছর ঢাকায় গিয়ে এরকম একটা পরিস্থিতির মুখোমুখি হয়েছিলাম।
আলী আমার অনেকদিনের বন্ধু। বহু দুঃসময় একসাথে পার করেছি। দুঃসময় অনেক বিষম ধ্যান ধারনার মানুষকেও কাছাকাছি এনে দেয়। যেমন ঘটেছিল এই ক্ষেত্রে। আলী আর আমার বন্ধুত্বের শুরু সাহিত্যে চর্চার হাত ধরে। কিন্তু মানসিকতার মিল কখনই ছিলনা। তবু অসম্ভব কিছু চোরাবালি পার হয়েছে একে অপরের কাঁধে হাত দিয়ে। সেই সুত্রেই ঘনিষ্ঠতা।
আমেরিকা আসার পরই আলীর কথাবার্তায় একটা পরিবর্তন দেখতে পাচ্ছিলাম। মেসেঞ্জারে কথা বার্তা হলেই সে কিভাবে বাইরে আসবে, কি করবে সেটার কথা বলত। শুরুর দিকে সেটা স্বাভাবিক পর্যায়ে থাকলেও যতই সে সংসারের বাঁধনে জড়াতে লাগল ততই কথা বার্তায় একটা ডেসপারেট ব্যাপার চলে আসতে লাগল। অবশ্য এই ডেসপারেট ব্যাপারটা তার মধ্যে প্রথম থেকেই ছিল।
ঢাকায় যাবার সময় স্পেশাল কিছু মানুষের কিছু গিফটের তালিকায় ওর নামটাও ছিল। দেখা হল - কিন্তু কুশল বিনিময়ের শুরু থেকেই সে প্রমান করতে ব্যস্ত যে সে আমেরিকার একটি অফশোর কোম্পানীতে চাকুরী করছে। মাইক্রোসফটের মোস্ট ভ্যালুয়েবল পারসন হয়ে যাবে কিছুদিনের মধ্যে। পুরো দুনিয়ায় মাইক্রোসফটের সলিউশন চালাতে হবে। এই সমস্ত বিষয় নিয়ে বকবক শুরু করল।
প্রথম কিছুক্ষন শুনে গেলেও আর দশটা বন্ধুর মত পঁচাতে শুরু করলাম। বললাম, ব্যাটা আমেরিকা আমেরিকা করে মুখে ফ্যানা তুলে ফেললি। বিষয়টা এথিক্যাল না। কিন্তু বন্ধুত্বের সর্ম্পক নিশ্চয়ই এথিকসের বাইরেই থাকে। খানিকক্ষন পরেই আলী ক্ষেপে গিয়ে বলে উঠল, "তোরা দেশে চাকরী না পেয়ে বাইরে গেছিস। বাংলাদেশ থেকে তো তোদের ভাগায় দিছি। আবার এখন বড় বড় কথা। বাপের টাকা থাকলে আমরাও যাইতে পারতাম।"
খানিকক্ষন লেগেছিল ব্যাপারটা মগজে নিতে। তারপর আর কি - সব অপ্রিয় কথার মত এটার কারনেও আর যোগাযোগ করতে ইচ্ছে হল না আলীর সাথে।
কিন্তু কথা টা কি সে ঠিক বলে নি? বাপের টাকায় আসিনি বটে, কিন্তু বাংলাদেশ কি আমাদের তাড়িয়ে দেয়নি?

