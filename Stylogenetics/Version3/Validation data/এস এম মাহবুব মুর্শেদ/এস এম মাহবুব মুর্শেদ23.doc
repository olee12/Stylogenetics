আপনার তথ্য হারিয়ে যাবার আশংকা নেইতো? - সাধারন ব্যবহারকারীর জন্য হার্ড ড্রাইভ রেইড পদ্ধতির ব্যবহার



দিনকে দিন আমাদের ডিজিটাল তথ্যের ভান্ডার বাড়ছেই। ছবিগুলো সব ডিজিটাল, ভিডিওগুলি ডিজিটাল, লেখালেখিগুলো ডিজটাল, আপনার গানের সংগ্রহগুলি, নাটক, সিনেমার ভিডিও সংগ্রহ, কনটাক্ট এড্রেসগুলি, পাসপোর্ট, ভিসা, ক্রেডিট কার্ডের তথ্য, ইলেকট্রনিক বিল, পড়াশোনার ডকুমেন্ট, প্রজেক্টের তথ্য, অফিসের তথ্য সবকিছু ডিজিটাল। আপনার হার্ডড্রাইভের কোন কোনায় হয়ত পড়ে রয়েছে সেগুলি। আপনিও নিশ্চিন্তে ঘুরে বেড়াচ্ছেন, যেন কোন কালেই কিছু হবে না তথ্য গুলির। কখনও সখনও হয়ত একটা দুটা সিডি কিংবা নিদেন পক্ষে কয়েকটা ডিভিডি রাইট করেছেন। কিন্তু একেবার সাম্প্রতিক তথ্যগুলি শুধু মাত্র আপনার হার্ডড্রাইভে পড়ে আছে। আর কোথাও কোন কপি নেই।
এই তথ্যগুলির নিশ্চয়তা কোথায়? আপনার কম্পিউটারে ভাইরাস ধরলে,  কোন কারনে অপারেটিং সিস্টেম কোরাপ্টেড হয়ে পড়লে কিংবা হার্ডড্রাইভ ক্র্যাশ করলে কি উপায়? বেশীর ভাগ ক্ষেত্রে তথ্যগুলি হারানো ছাড়া কোন উপায় নেই!! কি হবে আপনার বিয়ের সময়কার ছবিগুলির? কিংবা বন্ধুদের সাথে ঘুরবার সময়কার ভিডিওগুলি? গিগার পর গিগা গানগুলির কি হবে? এত কষ্ট করে যে এম পি থ্রী গুলোর মধ্যে ID3 ট্যাগ জুড়েছেন সেগুলোর কি হবে? কিংবা আপনার পিএইচডি থিসিস? রিসার্চের গিগা গিগা ডাটা?
অপটিক্যাল ব্যাকআপ
মাঝে মাঝে হয়ত সিডি বা ডিভিডিতে ব্যাকআপ করতে পারেন। কিন্তু আপনার তথ্যের পরিমানের তুলনায় সিডি, ডিভিডির আকার নিতান্তই অপ্রতুল। আপনার মোট তথ্যের পরিমান ১০০ গিগা হলে, ৪.৭ গিগার ২২ টি ডিভিডি এবং ৭০০ মেগার ১৪৩ টি সিডি লাগবে নিয়মিত। ৫ মিনিট করে বার্ন করতে সময় লাগলে ১৪৩ টি সিডি বার্ন করতে সময় লাগবে ১২ ঘন্টা। আবার কয়েক মাসের মধ্যেই সিডি বা ডিভিডি ব্যাকআপ গুলি আউটডেটেড হয়ে যায়। সুতরাং এগুলো রিলায়েবল না।
সম্প্রতি ব্লুরে ডিস্কগুলি হাতের নাগালে আসতে শুরু করেছে। এগুলির ধারণ ক্ষমতা ২৫ থেকে ৫০ (ডুয়াল লেয়ার) গিগা। তবে সবকিছু মিলিয়ে প্রতিদিন ব্যবহারের জন্য হাতের নাগালে আসতে আরো বছর খানেক লাগবে।
এখনো ডেভলপমেন্ট চলছে এমন হলোগ্রাফিক ভার্সেটাইল ডিস্কের (HVD) ধারণ ক্ষমতা ৪ টেরাবাইট পর্যন্ত যেতে পারে। তাছাড়া LS-R, প্রোটেইন কোডেড এরকম বিভিন্ন রকম ডিস্ক আসবে ভবিষ্যতে। কিন্তু লক্ষ্যণীয় যে, অপটিক্যাল ডিস্ক প্রয়োজনের তুলনায় প্রায় সব সময় পিছিয়ে আছে। তাই ব্যাকআপের জন্য এটা খুব কনভিনিয়েন্ট কোন মাধ্যম না।

অন্যান্য মিডিয়া
ফ্ল্যাশ ড্রাইভ, বিভিন্ন ধরনের মেমোরী কার্ড (কমপ্যাক্ট ফ্ল্যাশ, এসডি, এমএমসি), সলিড স্টেইট ড্রাইভের নাম মাথায় আসলেও প্রয়োজনের তুলনায় এর আকার অপ্রতুল এবং দাম ধরাছোঁয়ার বাইরে। এদের মধ্যে সলিড স্টেইট ড্রাইভের (SSD) ভবিষ্যত বেশ ভালো হলেও এখনও দাম অনেক বেশী। SSDর সুবিধা হচ্ছে হার্ডড্রাইভের মতো এতে ড়্যান্ডম এক্সেস করা যায়, অথচ হার্ড ড্রাইভের মত মেকানিক্যাল ডিভাইসের উপর নির্ভর করতে হয়না বলে দুর্দান্ত রিলায়েবল।
হার্ডড্রাইভ এবং রেইড
তবে ইদানীং হার্ডড্রাইভ খুব সস্থা হয়ে যাচ্ছে। মুরের সুত্রানুযায়ী কম্পিউটার প্রসেসরের মত হার্ডড্রাইভের ধারণ ক্ষমতাও বাড়ছে এক্সপোনেনশিয়ালী। ইদানীং ৫০০ গিগা বা এক টেরা বাইটের হার্ড ড্রাইভ পানির দরে পাওয়া যায়। তাই হার্ডড্রাইভ ভিত্তিক তথ্য সংরক্ষণ পদ্ধতি খুব কাজের প্রমানিত হতে পারে।
হার্ডড্রাইভের সমস্যা হচ্ছে এতে মেকানিক্যাল পদ্ধতিতে তথ্য সংরক্ষণ করা হয়। একটা ঘুর্ণায়মান ডিস্কে একটা মেকানিক্যাল বাহু ম্যাগনেটিক হেড দিয়ে খুঁচিয়ে খুঁচিয়ে ০ কে ১ আর ১ কে ০ বানায়। তাই হার্ডড্রাইভ তুলানামূলকভাবে স্লো এবং ফেইলিওর রেইট অনেক বেশী (১, ২, ৩)।
হার্ডড্রাইভের ফেইলিওর যদি কাটিয়ে ওঠা যায় তাহলে তুলনামূলক ভাবে খানিকটা স্লো হলেও বেশ উপকারী হয়ে উঠতে পারে দামে সস্তা এই হার্ডড্রাইভ। ঠিক এই কথা মাথায় রেখেই ১৯৮৭ সালে ক্যালিফোর্নিয়ার ইউনিভার্সিটি অফ বার্কলের কয়েকজন প্রফেসর রেইড (RAID - Redundant Array of Inexpensive Disks) বা বাংলায় 'প্রয়োজনাতিরিক্ত সহজলভ্য ডিস্কের সংযোগ' নামে একটি পদ্ধতি বর্ণনা করেন। এই পদ্ধতিতে সাধারণ কম্পিউটারে একাধিক হার্ডড্রাইভ ব্যবহার করে দুর্দান্ত নির্ভরযোগ্য তথ্য সংরক্ষণ পদ্ধতি তৈরী করা সম্ভব।
বিভিন্ন ধরনের রেইড পদ্ধতি প্রচলিত থাকলেও সাধারন ব্যবহারকারীর জন্য রেইড ১ আর ৫ এর ব্যবহার জানলেই চলে।
রেইড ১ হচ্ছে খুব সাধারন ডিস্ক মিরর পদ্ধতি। এক্ষেত্রে কমপক্ষে দুটি ডিস্ক থাকা প্রয়োজন। এর বেশী হলে জোড় সংখ্যক ডিস্ক লাগবে। এ পদ্ধতিতে প্রথম ডিস্ককে দ্বিতীয় ডিস্কে কপি করে রাখা হয়। জোড়া ডিস্কের একটা ফেইল করলে আরেকটা ব্যবহার যোগ্য থাকবে। মোট ধারণক্ষমতা জোড়া ডিস্কের একটার সমান। অর্থাৎ ২৫০ গিগার দুটা (মোট ৫০০ গিগা) হার্ড ড্রাইভ রেইড ১ এ সংরক্ষণ করলে আপনি পাবেন ২৫০ গিগা ব্যবহারযোগ্য ডিস্ক স্পেস।
রেইড ১: মিরর পদ্ধতিতে তথ্য সংরক্ষণ
রেইড ৫ এ কমপক্ষে তিনটি হার্ডড্রাইভ দরকার হয়। এক্ষেত্রে যদি nটি ড্রাইভ ব্যবহার করা হয় তাহলে n-1টি ড্রাইভে n-1 টুকরো তথ্য রাখা হয় এবং এদের প্যারিটি nতম তথ্য হিসেবে চক্রাকারে নির্ধারিত একটা ড্রাইভে সংরক্ষণ করা হয়। এই অতিরিক্ত প্যারিটিই হার্ডড্রাইভ ফেইলিওর হলে পরে তথ্য পুনঃরুদ্ধার করতে সাহায্য করে। মোট ডিস্ক স্পেস হল n-1টি ড্রাইভের সমষ্টি। অর্থাৎ ২৫০ গিগার তিনটি হার্ড ড্রাইভ (মোট ৭৫০ গিগা) ব্যবহার করে রেইড ৫ সিস্টেম তৈরী করলে তার মধ্যে ৫০০ গিগা ব্যবহারযোগ্য হবে। এর মধ্যে একটা হার্ডড্রাইভ ফেইল করলে ইউজার এন্ড থেকে কোন পার্থক্য টের পাওয়া যাবে না। তবে দ্বিতীয় হার্ড ড্রাইভ ফেইল করলে পরে আর তথ্য উদ্ধার সম্ভব হবে না।
রেইড ৫: স্ট্রাইপড ডিস্ট্রিবিউটেড পদ্ধতিতে তথ্য সংরক্ষণ
সাধারন ব্যবহারকারী হিসেবে আপনি প্রথমে ঠিক করুন আপনার কতটা হার্ডড্রাইভ স্পেস দরকার। তবে এক্ষেত্রে অনেকে প্রয়োজনের অতিরিক্ত হিসাব করে ফেলেন। আমার মত ডাটা স্যাভি ব্যবহারকারীর কিন্তু ২৫০ গিগাতে কাজ চলে যায়। আমি ধরে নেই আপনারও ২৫০ গিগাতে কাজ চলে যাবে।
রেইড ১ করতে চাইলে আপনার দুটি ২৫০ গিগার হার্ড ড্রাইভ লাগবে। রেইড ৫ করতে লাগবে ১২৫ গিগার ৩ টি। তাছাড়া রেইড সক্ষম হার্ডওয়্যারও লাগতে পারে।
অভ্যন্তরীন বা ইন্টারনাল হার্ডড্রাইভ ভিত্তিক রেইড সমাধান
আপনার ডেস্কটপ কম্পিউটারের মাদারবোর্ডে রেইড ক্ষমতা সংযুক্ত থাকলে আপনার প্রাইমারী হার্ডড্রাইভের পাশাপাশি জুড়ে নিতে পারেন রেইডের জন্য কেনা হার্ডড্রাইভগুলি। তারপর দরকার হবে মাদারর্বোড স্পেসিফিক কিছু কনফিগারেশন এবং সফটওয়্যারের কিছু কনফিগারেশন। বেস্ট হয় আপনার মাদারবোর্ডের ম্যানুয়াল দেখে নিলে।
তাছাড়া শুধু সফটওয়্যার ব্যবহার করেও এটা করা যায়। লিনাক্সে সফটওয়্যার রেইডের জন্য এই আর্টিকেলটা পড়তে পারেন।
এক্সটার্নাল নেটওর্য়াক ভিত্তিক রেইড সমাধান
কিছু কিছু নেটওর্য়াক ভিত্তিক এক্সটার্নাল হার্ডড্রাইভে রেইড ক্ষমতা বিল্টইন থাকে। এরকম একটা সস্তা হার্ড ড্রাইভ হল সিম্পলশেয়ার (SimpleShare)। এটি ব্যবহার করে খুব সস্তায় নেটওর্য়াক ভিত্তিক হার্ডড্রাইভ রেইড সিস্টেম তৈরী করা যায়।
আমি ৫০০ গিগার একটা সিম্পল শেয়ারের সাথে আরেকটি ৫০০গিগার একমডাটার হার্ডড্রাইভ ব্যবহার করে একটা রেইড ১ সিস্টেম ব্যবহার করি। আমার কুর্কমের কিছু আলোচনা এখানে পাওয়া যাবে। 
তাছাড়া প্রচুর কর্মাশিয়াল রেইড ভিত্তিক সিস্টেমও কিন্ত পাওয়া যায়। যদিও সেগুলো সাধারন ব্যবহারকারীদের ধরা ছোঁওয়ার অনেক বাইরে।
সুতরাং লাখ টাকার প্রশ্ন - আপনার কোটি টাকার তথ্য হাজার পাঁচেক টাকার জন্য অরক্ষিত নেই তো?
 
