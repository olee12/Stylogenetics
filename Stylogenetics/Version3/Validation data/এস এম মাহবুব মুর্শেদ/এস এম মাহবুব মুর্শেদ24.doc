আমাদের ডেন্টাল হাইজিন



বিষয়টা একটু ইয়ে। অনেকেই হয়ত নড়ে চড়ে বসবেন শিরোনাম পড়ে। অনেকে ভুরু কুঁচকাবেন। তবু আলোচনার প্রয়োজন রয়েছে বলে মনে করি।
বাঙ্গালীদের ডেন্টাল হাইজিন খুবই খারাপ। আরেকটা ব্যাপার খারাপ। সেটা হল গায়ে ঘামের গন্ধ নিয়ে ঘুরে বেড়ানো। সেটা এক্ষেত্রে অপ্রসাঙ্গিক। আপাততঃ ডেন্টাল হাইজিনে ফিরে আসি।
ডেন্টাল হাইজিনে আমার দৃষ্টিভঙ্গীর পরিবর্তন নিয়ে আলোচনা শেষে এ বিষয়ে কতগুলো সাধারণ তথ্য আলোচনা করা হয়েছে লেখায়।
প্রথমে আমার নিজের কথা স্বীকার করে নেয়া ভালো। আমার ডেন্টাল হাইজিন ছিল জঘন্য। আর দশটা বাঙ্গালীর মত ছোটোবেলায় শুধু দাঁতের সমস্যায় ডাক্তার দেখিয়েছি। বড় হয়ে কবে দাঁতের ডাক্তারের কাছে গিয়েছি মনে নেই। দিনে বড়জোর একবার দাঁত ব্রাশ করতাম। মাউথওয়াশ বাংলাদেশে পাওয়াও দুষ্কর। সুতরাং যেমনটা হবার কথা তেমনই ছিল আমার ডেন্টাল হাইজিন।
চাকুরী হবার পর ডেন্টাল ইন্স্যুরেন্সের কল্যানে ফ্রি ডেন্টাল ক্লিনিং করতে গিয়ে আমার টনক নড়ল। দীর্ঘদিন পরিচর্যার অভাবে আমার মাড়িতে দিকটা গভীরভাবে বিযুক্ত। একটা পেরিডন্টাইটিস প্রসিডিউর করাতে হবে। আমার দাঁত ফাঁকা সেটাও ঠিক করানো প্রয়োজন। নিয়মিত (কমপক্ষে বছরে দু থেকে তিন বার) ডাক্তারের কাছে গিয়ে দাঁত পরিষ্কার রাখতে হবে। সকালে এবং রাতে দাঁত মাজতে হবে। রাতে ঘুমুতে যাবার আগে ফ্লস করতে হবে। দু'বেলা মাউথওয়াস ব্যবহার করতে হবে। আবার বাজারে গণহারে মাউথওয়াশ পাওয়া যায় যেটা শুধু মুখের গন্ধ ঢেকে রাখে, জীবানুনাশক নয়। সুতরাং পয়সা বেশী দিয়ে জীবানুনাশক মাউথওয়াশ ব্যবহার করতে হবে। কমপক্ষে তিনমাস পর পর টুথব্রাশ বদলাতে হবে।
প্রায় দুবছর ধরে যথেষ্ট পয়সা খরচ, অসংখ্য ডাক্তার ভিজিট এবং ক্রমাগত চেষ্টায় অভ্যেস বদলের পর এখন মোটামুটি আমার দাঁতের হাইজিন ভালই বলা যায়। কিন্তু আমার বাংলাদেশী আত্মীয় সজন, পরিচিত বাঙ্গালীরা মোটামুটি সেই আগের অবস্থাতেই রয়ে গেছেন। তাই এই লেখাটা জরুরী মনে হল।
লেখাটি ডাক্তারের কাছ থেকে বিভিন্ন সময়ে প্রাপ্ত উপদেশাবলীর এবং আমার ব্যাক্তিগত গবেষণার উপর ভিত্তি করে লেখা।
টুথপেস্ট এবং টুথব্রাশ
টুথপেস্ট নির্বাচন করবেন এমনটা যেটা আপনার দৈনন্দিন খাবারের ময়লা বা দাগ তুলতে সাহায্য করে। বাজারের সবচেয়ে স্বস্তা টুথপেস্ট না ব্যবহার করে একটু ভালো টুথপেস্ট নিন। 'দাঁত সাদা করবে' - এই ধরণের টুথপেস্টের চেয়ে 'দাঁত পরিষ্কার রাখবে' এই ধরনের টুথপেস্ট ভালো। অনেক টুথপেস্টে গ্রেইনি পদার্থ থাকে। এধরণের টুথপেস্ট খুব কার্যকরী প্রমানিত হতে পারে। উপরন্তু মাঝে মাঝে ব্র্যান্ড বদলান। আমার সাম্প্রতিককালে ব্যবহৃত টুথপেস্টের মধ্যে কোলগেট প্রো ক্লিনিকাল, সেনসোডাইন এসিড এরোসন ভালো মনে হয়েছে।
টুথব্রাশের ক্ষেত্রে মাঝারী শক্ত, ক্রিসক্রস ব্রিসল যুক্ত এবং সম্ভব হলে দাঁতের মাড়ি থেকে ময়লা সরাতে পারে এরকম প্লাস্টিকের সাহায্যকারী অংশ যুক্ত ব্রাশ কিনুন। ব্রাশের পিছনে জিহ্বা পরিষ্কার করার জন্য খাঁজ কাটা থাকলে ভালো। নইলে আলাদা জিহ্বা পরিষ্কারক কিনত পারেন। কমপক্ষে তিন মাস অন্তর অন্তর ব্রাশ বদলান। ওরাল-বি ক্রস অ্যাকশন প্রো হেলথ টুথব্রাশটি আমার খুব পছন্দ।
প্রতিদিন কমপক্ষে দু'বার (সকালে এবং রাতে) এবং সম্ভব হলে তিনবার খাবার পর ব্রাশ করুন। প্রয়োজনে অফিসে একসেট টুথব্রাশ এবং টুথপেস্ট রেখে দিন। ব্রাশ করার সময় সার্কুলার মোশনে কমপক্ষে দু'মিনিট ধরে দাঁতের উপর, নীচ, ভিতর এবং বাইরের দিক ভালভাবে ব্রাশ করুন। জিহ্বা টাং ক্লিনার দিয়ে পরিষ্কার করুন।

ফ্লস
ডেন্টাল ফ্লস ডেন্টাল হাইজিনের জন্য খুব গুরুত্বপূর্ণ। যদিও বাংলাদেশে 'ফ্লস করলে দাঁতের ফাঁকা বেড়ে যাবে' এই ধরণের ভুল ধারণা প্রচলিত আছে, ডাক্তারদের ভাষ্যমতে এর গুরুত্ব অপরিসীম। কমপক্ষে দিনে একবার, রাতে ঘুমুতে যাবার সময় ফ্লস করা জরুরী।
ফ্লসিংয়ের জন্য বাংলাদেশে অনেকে দাঁত খোচানোর কাঠি ব্যবহার করেন। এটা বিপদজনক। কাঠি ভেঙ্গে দাঁতের ফাঁকে থেকে যেতে পারে। কাঠার খোঁচায় ক্ষত তৈরী হতে পারে।
সবচেয়ে সহজ এবং তুলনামূলকভাবে সস্তা পদ্ধতি হল সুতা ব্যবহার করা। ফ্লসিংয়ের জন্য একটু শক্ত কিন্তু সরু, মিন্ট যুক্ত ফ্লসিং থ্রেড পাওয়া যায়। তবে একটু ভালো ধরণের ফ্লস পাওয়া যায় যার এক প্রান্ত একটু সফট কিন্তু খরখরে, আরেক প্রান্ত সাধারণ সুতার মত এবং শেষ অংশ শক্ত। এধরণের ফ্লসার খুব সহজে দাঁতের ফাঁকে ফোঁকড়ে ব্যবহার করা যায়। এরকম একটি ফ্লস হোলো ওরাল-বি সুপার ফ্লস।



ফ্লসিং করতে সুতা হাতে পেঁচিয়ে দাঁতের ফাঁকে চালনা করুন। লক্ষ্য রাখবেন যেন গোড়া থেকে ময়লা বেরিয়ে আসে ঠিকমতো। এভাবে প্রতিটা দাঁতের ফাঁকে সুতা দিয়ে ফ্লসিং করুন।


যদি সুতা ব্যবহার করে ফ্লসিংয়ে সমস‌্যা মনে হয় তাহলে সুতা যুক্ত কাঠি বা সুতা যুক্ত ডান্ডা ব্যবহার করতে পারেন।

মাউথওয়াশ
বাংলাদেশে মাউথওয়াশ অপ্রতুল এবং দূষ্প্রাপ্য। বিভিন্ন প্রকারের মাউথওয়াশ আছে। সহজভাবে শ্রেণীবিভাগ করতে গেলে বলা যায় এক ধরণের মাউথওয়াশ শুধুমাত্র মুখের গন্ধ সুগন্ধী দিয়ে ঢেকে রাখে কিন্তু জীবানুকে ধ্বংস করে না। আরেক ধরণের মাউথওয়াশ জীবানু সক্রিয়ভাবে ধ্বংস করে। তাছাড়া কোনো কোনোটি দাঁতকে শক্তিশালী, সাদা ইত্যাদি করতে সাহায্য করে। আমার ব্যবহার করা মাউথওয়াশের মধ্যে কোলগেট ফসফ্লার সবচেয়ে কার্যকরী মনে হয়েছে। এছাড়া থেরা ব্রেথও খুব ভালো। তাছাড়া বায়োটিন, অ্যাক্ট টোটাল কেয়ার মাউথওয়াশ খুব ভালো মনে হয়েছে।
দিনে প্রতিবার দাঁত মাজার পর মাউথওয়াশ ব্যবহার করা ভালো। দুমিনিট মাউথওয়াশ মুখে নিয়ে গার্গল করে ফেলে দিয়ে কমপক্ষে পনের মিনিট মুখ ধুবেন না। পনেরো মিনিট পর কুলকুচা করে নিন।
প্রিভেনশন ইজ বেটার দ্যান কিওর
নিয়মিত দাঁতের ডাক্তারের কাছে যান। আবার বলি, নিয়মিত দাঁতের ডাক্তারের কাছে যান। এটা খুবই গুরুত্বপূর্ণ। বছরে কমপক্ষে দু'বার থেকে তিনবার দাঁতের ডাক্তার দ্বারা দাঁত পরিষ্কার করান। ডাক্তার কোনো রকমের সাজেশন দিলে মন দিয়ে শুনুন। কোনো কিছু করাতে বললে সেটা করান। দাঁতের স্বাস্থ্য খুব গুরুত্বপূর্ণ। একবার দাঁত নষ্ট করে ফেললে আর কিছু করার থাকবে না। প্রিভেনশন ইজ অলওয়েজ বেটার দ্যান কিওর।

শেষকথা
দাঁত খুব গুরুত্বপূর্ণ একটি বিষয়। দাঁতের স্বাস্থ্যের উপর নির্ভর করে আপনার নিজের স্বাস্থ্য। আপনার হাসি এবং দুগন্ধহীন নিশ্বাসের উপর নির্ভর করে আপনার ক্যারিয়ার, বন্ধু পরিধি, আপনার ইমেজ। সুতরাং সময় থাকতে নিজে সচেতন হোন এবং বন্ধুদের সচেতন করুন। বিষয়টি সেনসিটিভ বিধায়, খুব সাবধানে বিষয়টি বন্ধুদের সাথে আলোচনা করুন। এতে করে আপনি এবং আপনার বন্ধুমহল পাবে সজীব নিশ্বাস।
এ লেখাটা সম্পূর্ণ আমার নিজের ডেন্টাল সচেতনতা এবং ডাক্তারদের উপদেশ থেকে পাওয়া তথ্যের উপর ভিত্তি করে লেখা। আমার কোনো তথ্য অসম্পূর্ণ মনে হলে কিংবা আপনার কোনো সাজেশন থাকলে নির্দ্বিধায় জানান। ধন্যবাদ।

