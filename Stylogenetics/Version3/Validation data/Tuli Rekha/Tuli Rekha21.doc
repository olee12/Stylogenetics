নক্ষত্রপিপাসা ও হাওয়ার রাত



ক'দিন ধরে তেমন কিছু লেখা হয় না, পুরানো লেখাগুলো নাড়িচাড়ি আর এদিক ওদিক ঘোরাঘুরি করি। আর ভাবি কি যেন খুঁজছিলাম, কি যেন খুঁজছিলাম! কার্ল সাগানের "কনট্যাক্ট" বইটা খুলে এখানে ওখানে এলোমেলোভাবে পড়ি, মন ছটফট কমে না। "কসমস" খুঁজে বেড়াই, কে জানি বইটা নিয়েছিল! মনে পড়ে না। জগদীশের "ভাগিরথীর উৎ‌স সন্ধানে" খুঁজি, সে এখানে কিকরে পাবো?  
 সিরাতের পেল ব্লু ডট লেখাটা দেখে আবারও মন কেমন করলো, সে কি মাত্র দু'দিন আগে স্পেস ওডিসি দেখার ফল? স্পেস ওডিসি বইটা আগে পড়া ছিলো, মুভিটা এতদিন বাদে দেখার পরে মনে হলো সত্যিই সিনেমা আর লিখিত বই আসলে আলাদা প্রকাশমাধ্যম, তুলনা করলে আশাভঙ্গ হবেই।
 খুঁজতে খুঁজতে পেয়ে গেলাম জীবনানন্দ, "হাওয়ার রাত"। আহা।
"গভীর হাওয়ার রাত ছিলো কাল-অসংখ্য নক্ষত্রের রাত;
সারারাত বিস্তীর্ণ হাওয়া আমার মশারিতে খেলেছে;
মশারিটা ফুলে উঠেছে কখনো মৌসুমী সমুদ্রের পেটের মতো;
কখনো বিছানা ছিঁড়ে
নক্ষত্রের দিকে উড়ে যেতে চেয়েছে;" 
কনট্যাক্টের এলি অ্যারোওয়েকে মনে পড়ে, সেও তো অমনি করেই তারাময়ী রাত্রির মধ্যে কেবল খুঁজতো আর খুঁজতো! সারাজীবন। খুঁজে সে পেলো কি?
"সমস্ত মৃত নক্ষত্রেরা কাল জেগে উঠেছিলো-আকাশে একতিল ফাঁক ছিলো না;
পৃথিবীর সমস্ত ধূসর প্রিয় মৃতদের মুখও সেই নক্ষত্রের ভিতরে দেখেছি আমি;
অন্ধকার রাতে  অশ্বত্থের চূড়ায় প্রেমিক চিলপুরুষের শিশিরভেজা চোখের মতো
ঝলমল করছিলো সমস্ত নক্ষত্রেরা;
জ্যোত্‌স্নারাতে বেবিলনের  রাণীর ঘাড়ের উপরে চিতার উজ্জ্বল চামড়ার
শালের মতো জ্বলজ্বল করছিলো বিশাল আকাশ!
কাল এমন আশ্চর্য রাত ছিলো।"
আহা তেমন এক আশ্চর্য রাত পেতে ইচ্ছে করে, যে রাতে চুমুকে চুমুকে পান করা যায় নক্ষত্রমদিরা, "আমার হৃদয় পৃথিবী ছিঁড়ে উড়ে গেল,
নীল হাওয়ার সমুদ্রে স্ফীত মাতাল বেলুনের মতো গেল উড়ে;" 
কী বিশালতা! কী গভীরতা! সেই অমেয় আকাশস্পন্দন! অনন্ত আকাশসম্ভব জগৎ। এ কি ধূলিমাটির সংসারের ক্ষুদ্র জীব সহ্য করতে পারে? 
একেবারে শেষে এসে ছোট্টো মৌমাছির ছিঁড়ে যাওয়া ডানা নতুন হয়ে ওঠে, কে যেন লিখেছিলো, "যে কাল পিছনে ছিলো সে কাল সমুখে ফিরে আসে,/ অনবগুন্ঠিত মুখে,তারকাখচিত পট্টবাসে"? কে সে, কেন লিখেছিলো?  
 ঊর্ধ্বে জ্বলজ্বল করে প্রজাপতিমন্ডল, তার উজল তারাটির নাম ব্রহ্মহৃদয়। এই ভঙ্গুর মৃত্তিকাহৃদয় কিকরে ধারণ করতে পারে তাকে? পারে না।
 ছায়াপথের ফিনফিনে ওড়নায় ঢেউ ঢেউ ঢেউ, ঘুম আসে। স্বপ্ন-স্বপ্ন ঘুমের বাতিঘর।
"যে নক্ষত্রেরা আকাশের বুকে হাজার-হাজার বছর আগে ম'রে গিয়েছে
তারাও কাল জানালার ভিতর দিয়ে অসংখ্য মৃত আকাশ সঙ্গে করে এনেছে;
যে রূপসীদের আমি এশিরিয়ায়, মিশরে, বিদিশায় মরে যেতে দেখেছি
কাল তারা অতিদূর আকাশের সীমানার কুয়াশায় কুয়াশায় দীর্ঘ বর্শা হাতে ক'রে
কাতারে কাতারে দাঁড়িয়ে গেছে যেন-
মৃত্যুকে দলিত করবার জন্য?
জীবনের গভীর জয় প্রকাশ করবার জন্য?"
অনন্ত বাতিঘর ছড়িয়ে যায়, দূর থেকে আরো দূরে আলো জ্বলে জ্বলে ওঠে, ঢেউ আসে, ঢেউ যায়। 

