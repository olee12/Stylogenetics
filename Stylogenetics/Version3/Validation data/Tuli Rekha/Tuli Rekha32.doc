গাউচ্ছা মাইয়া(১)



 আমার ত্যাড়া ঘাড়টার জন্য খুব চিন্তায় ছিলো আমার মা। একে মাইয়া, তায় কালিকুটকি, তায় চেঁচাইয়া করে পাড়া মাত।নেহাত উপরোলার অশেষ কৃপায় বাড়ীটা পাড়ার একেবারে শেষ বাড়ী, তাই ভিতরের দিকের ভদ্রলোকেরা টের পায় না, নইলে এইসব জানাজানি হইয়া গেলে উপায় হইতো কি? এই উজ্জরেরে কে লইতো তখন তাগো ঘরে? 
      কোথায় মাইয়া হইবে ফর্সা, নরমসরম, লক্ষ্মীমতী, ভক্তিমতী! যা শুনবে মুন্ডু কাইত কইরা কইবে হ্যাঁ, হ্যাঁ, কইরা দিতাছি, আইনা দিতাছি।  তা না কোইত্থিকা এই কালিকুটকি রূপের ধুচুনি মাইয়া আইসা জন্মিছে! কয় কিনা, "মা, আমার না রবিবারের সকালে বারান্দায় ইজি-চেয়ারে বসে খবরের কাগজ পড়তে পড়তে  চা খেতে খুব ইচ্ছে করে। বড় হয়ে নিশ্চয় আমি অমন.... " মা তেড়ে উঠে "আরে আমার কপাল! মাইয়ায় কয় কি! ওরে মাইয়ামানুষেরা চা কইরা দেয়, শ্বশুরে বারান্দায় বইসা খবরের কাগজ পড়ে, বৌমা চা কইরা দেয়। মাইয়ামানুষ হইয়া জন্মিয়া এতখানি বড় হইয়া তুমি আদবকায়দা শিখলা না বোকা? চড়াইয়া আইজ তোমারে..... "    মায় চড় তুলে, আমি সাঁত কইরা সাত হাত সইরা গিয়া ভেংচি দিয়া দৌড়! 
    "মায় ফর্সা, বাপে কালা-তা মায়ের রঙ না পাইয়া বাপের ধারা পাইতে কইছিলো কেডা? কপাল, সবই কপাল!" মায়ে কপাল চাপড়ায়। আমি কান দেই না, দৌড় দিয়া পেয়ারাগাছে চড়ি। বাড়ীর পশ্চিমের সীমানার কাছে যেখানে কুয়া তার পাশেই জোড়া পেয়ারাগাছ, তারপরেই বেড়ালতার বেড়া, তারপরেই আদিগন্ত ধূ ধূ ধানের ক্ষেত। সবুজ ধান দুলছে হাওয়ায়। কী চমত্‌কার দেখতে লাগে গাছে উঠে দেখলে!    পেয়ারাগুলোও চমত্‌কার মিষ্টি! সারাবছর পেয়ারা হয় গাছ দুইটায়! সাধে কি আর চাষীপাড়ার দুষ্টপোলাপানে দুপুরে আইসা পেয়ারা চুরি করে? উপরের ডালে জুত করে বসে পেয়ারায় দেই কামড়! নীচে মায়ের আক্ষেপ, "গাউচ্ছা মাইয়া! এর কপালে যে দুর্গতি আছে কেজানে!" 
    কপালের দুর্গতি সুগতি নিয়ে চিন্তা নাই তখন আমার, মাথার উপর দিয়া এক ঝাঁক সবুজ টিয়া উড়ে যায় ট্যাঁ ট্যাঁ করতে করতে-আহা, যদি ধরা যেতো একটাকে! তারপরে মনে হয় ধরে পাখি খাঁচায় রাখলে পাখিটা কেমন জানি ঝিমুনো হয়ে যায়। এমনিতে কত তেজী! এমন সবুজ রঙ হয় কি করে? কে দেয় ওদের গায়ে এমন সুন্দর সবুজ রঙ? খাঁচার টিয়া কেমন ফ্যাকাশে হয়ে যায়। আমার যদি অনেক টাকাকড়ি হয়, বাড়ী হয় বাগান হয় কোনোদিন, তবে পাখি খাঁচায় রাখবো না! পাখিরা আসবে ঝাঁকে ঝাঁকে, আমার বাগানের গাছে গাছে নামবে আর পরে এমনি করে উড়তে উড়তে চলে যাবে আকাশ দিয়ে, আমি দেখবো আর খুশী হবো। কবে হবে এমন?    
     ভাই একবার গাছে চড়তে আইসা হাত ফসকাইয়া পড়লো, মানে ঠিক পড়ে নাই নিচের এক ডাল ধইরা ঝুইলা পড়লো, মা তাড়াতাড়ি আইসা কোলে নিয়া নামাইলো। পড়লো ভাই নিজের দোষে, মা আমারে দিলো শাস্তি। নেহাত ঠাকুমা ছিলো বইলা চোখটা কানা হয় নাই। আরেকদিন ভাইয়ের লগে খেলতে গিয়া ধাক্কা খাইয়া আমি গেলাম পইড়া, পায়ের আঙুলে চাড়ার কোণা লাইগ্যা এমুন কাটলো, রক্ত বন্ধ হয় না আর! পাড়ার এক বাড়ীতে ফিরিজ ছিলো, মা বরফ চাইয়া আনতে গেলো, আমি শুইয়া আছি তো আছিই, বাবা তুলায় পায়ের আঙুল মুছে তো মুছেই, রক্তে তুলা ভিজ্যা যায় তো যায়ই- আধাঘন্টা পরে মা বরফ আনলো, ফিরিজ থেকে বাইর কইরা ট্রে থেকে বাইর করন যায় না, খানিক অপেক্ষা করলে তবে বাইর করন যায়।
পাড়ার যাদের ঘরে ফিরিজ ছিলো সেই মিঠামাসীমা নিজেও আসছিলেন, মা পায়ে বরফ দেয়, আমি পা সরাইয়া নেই, আহ জ্বালা করে তো! মিঠামাসীমা আস্তে আস্তে মাথায় হাত বুলাইয়া দিতে দিতে গল্প করে অনেকদিন আগে তাদের গাঁয়ে যখন মাসীমা নিজেই একটা ছোট্টো মেয়ে, তখন পইড়া গিয়া কপাল কাইট্যা গেছিলো তার, এমন কাটছে রক্ত বন্ধ হয় না, নৌকা করে তারা যায় আর  যায়, কাপড় দিয়া সে কপালের রক্ত মোছে তো মোছেই....আমার জ্বরতপ্ত চেতনায় নদীর দোলানি লাগে,কেমন সে নদী? কত বিশাল সে নদী? সে কি পদ্মা মেঘনা ধলেশ্বরী?  এপার ওপার দেখা যায় না এত বড় নদী কি হয়? সমুদ্রের মতন? আমি গঙ্গা দেখেছি, তার তো এপার ওপার দেখা যায়!  

