মন্তব্যের মন্তাজ - ২



এক---------
ভালো মানুষ কারা?
ছোটবেলা থেকেই আমার ভীষন 'সুনাম'। ভালো ছেলে।
শান্তশিষ্ট। মুখচোরা। কারোর সাথে গায়ে পড়ে, এমনকি পায়ে পড়েও ঝগড়া করে না। পড়াশোনায় ও খুব খারাপ নয়। বদ নেশা নেই। গ্রীষ্মের ছুটিতে যখন অন্য ছেলেরা যখন প্রানের আনন্দে মুক্তির দিগন্ত  ছুঁয়ে  আসছে, আমি তখন ঘরের কোনায় লাইব্রেরী থেকে নিয়ে আসা বিশ্বকোষের পাতা উল্টাচ্ছি। আমাকে নিয়ে বাবা- মা কে  কোনরকম দুশ্চিন্তায় পড়তে হয়নি----মানে যে দুশ্চিন্তা গুলো সাধারনত বাড়িতে ছেলে-পিলে থাকলে বাবা-মা করে, সেগুলো। যেমন? যেমন-- কার সাথে মিশছে, মদ-গাঁজা ধরেছে নাকি, রাস্তায়/পাশের বাড়ির মেয়েকে জ্বালাচ্ছে নাকি,গুরুজনের সাথে বেয়াদপী করেছে নাকি-----এ জাতীয় 'স্বাভাবিক' উদবেগের কারন কখন ঘটেনি।
তাই, আমার বাবা-মা, পাড়া-পড়শি সহ আপামর জনসাধারনের মতের সাথে একাত্মতা ঘোষনা করে আমি নিজেকে একজন 'ভালো ছেলে' বলেই জানতাম। ভাল ছেলেরা একসময় বয়সে ভারী হয়। তখন তাদের 'স্বাভাবিক' নিয়মে ভাল 'লোক' হবার কথা। খুব সম্ভবত হয়েও ছিলাম। 
কিন্তু গোলটা পাকালো পরে। বয়সটা আরেকটু পোক্ত হতেই বুঝতে পারলাম----'ভালো ছেলে' আসলে এক ধরনের গালাগাল। ক্লাসে ভাল ছেলে মানে অনেক খারাপ কিছু---ছেলেটা মেয়েলি, চড় মারলে হয় কাঁদে নয় স্যারের কাছে ছুটে বিচার দিতে। কখন উলটো চড় দিতে আসে না। টিফিন পিরিয়ডে নিজের টিফিন ব্যাগ খুলে মায়ের দেয়া টিফিন খায়, কখনো অন্যদের সাথে বেরিয়ে গিয়ে চানাচুর,ছোলা, ঘুগনি খায় না।
অতি দ্রুত আমি তথাকথিত ভাল ছেলের ভয়াবহ দিক গুলো আবিষ্কার করা শুরু করলামঃ
---- ভালো ছেলে হতে সাহসের প্রয়োজন নেই। Infact   সাহসহীনতা ভালো ছেলের প্রধানতম বৈশিষ্ট।
----- ভাল ছেলেদের কেউ পছন্দ করে না।
----- ভালো ছেলেরা নিরামিষ। Vanilla টাইপ।
------ 'সংকিত পদযাত্রা'= ভালো ছেলেদের হাটার style।
------  ভালো ছেলেদের দিয়ে প্রেম হয় না। প্রেম করতে হলে যথেষ্ট সাহসের দরকার। ভালো  ছেলের সেইটা নেই। তার
ঊপর ভালো ছেলেদের 'নিরামিষাশিত্ব'  মেয়েদের একে বারেই টানে না।
------ ভাল ছেলেরা 'Predictable' । ঠিক  চোখ বুজে আপনি বলে দিতে পারবেন একজন ভাল ছেলে কোন কোন পরিস্থিতিতে কি আচরন করবে। এর মত বড় অভিশাপ আর হয় না।
সমস্যা হল এই গুরুত্বপুর্ন আবিষ্কার আসলে আমার জন্যে একটু দেরী করেই ঘটেছিল(হয়ত ভালো ছেলে বলেই)। আমি যখন
এই সব বুঝে উঠলাম, ততদিনে আমার শৈশব, কৈশোর হারিয়ে গেছে। আমার পক্ষে কিছুতেই আর সেই দিন গুলোতে ফেরা সম্ভব না। আমার পক্ষে আর সম্ভব না পাশের বাড়ির মেয়েটাকে সাহস করে কিছু বলা, আমার পক্ষে আর সম্ভব না কিছু 'ইতর' শ্রেনীর বড় মানুষকে দাবড়ে দেয়া। আমি এক পঙ্গু অথর্ব লোক। আমি এক ভাল লোক।
আমরা যারা এই রকম ভালো, তারা নিজেরাই নিজেদের পোষমানা প্রান নিয়ে খুব সুখী থাকার ভান করি। আমরা এতই ভালো হয়েছি যে, আমাদের সামনে একটা অসহায় লোকের ছিনতাই হতে দেখলে আমরা না এগিয়ে গিয়ে পুলিশের আশায় এদিক -সেদিক তাকাই। আমরা এমন ভাল মানুষ যে বইমেলাতে আমাদের চোখের সামনে ভীড়ের মাঝে কিছু দুর্বৃত্ত হাত লাঞ্ছিত করে কিছু অনাঘ্রাতা কুড়ি। আমরা দেখেও না দেখার ভান করি। রাতে বাড়ি ফিরে প্রানপনে নিজেকে বোঝানোর চেষ্টা করি---এখানে আমার করার কিছুই ছিল না, ওরা অনেকজন ছিল।
ভাল ছেলে, ভাল মানুষ---নির্বোধ প্রকৃতির হয়। ভাল হবার জন্যে বুদ্ধির দরকার নেই। এক চিমটে  সাহস আর অনেক খানি মেরুদন্ডহীনতা-----ব্যস, পেয়ে গেলেন আপনাদের ভাল মানুষ।
তথাকথিত দুর্বৃত্ত হতে যে পরিমান সাহসের দরকার, যে পরিমান প্রত্যুতপন্নমতিত্ব দরকার---হাজার ভাল লোক এক করেও তার সমান করা যাবে না। বিশ্বাস  হচ্ছে না? যান, কাল থেকে আপনার পাড়ার প্রধান দুর্বৃত্ত, প্রধান মাস্তানের দায়িত্ব আপনাকে দেয়া হল। পারবেন? ঘড়ি ধরে দশ মিনিট ও টিকতে পারবেন না।
বৈরী সময়, বৈরী পরিবেশ----- বাজে ছেলেরা, বাজে লোকেরা হাসতে হাসতে পার করে দেয়। ভাল মানুষ গুলো  হিমশিম খেয়ে যায়। অনেকে হাল ছেড়ে দেয় আর কেউ যদি শেষ পর্যন্ত টিকে যায় ---তাঁর ভাল মানুষির সেই হল শেষ দিন। 
ভাল মানুষেরা ভেড়া। বাজে লোক গুলো  শার্দুল-প্রায়। ভাল মানুষেরা হল পানি। 'বাজে '-রা হল কোক। ভাল-রা মিথ্যে বলতে পারেনা-----তারা সত্যবাদী। কারন মিথ্যে বলতে যে পরিমান বুদ্ধিমত্তার প্রয়োজন আর সাহসের প্রয়োজন, সেইটা তাদের নেই। 
আমার মনে হয় যথেষ্ট হয়েছে---আপনারা বুঝে গেছেন আমি কি বলতে চাইছি। 
আমি সেদিন বসে বসে ভাবছিলাম, যদি ১৯৭১ এ আমি থাকতাম, আমি কি যুদ্ধে যেতাম? বেশি ভাবতেই হলনা। আমি যেতাম না। আমি পালিয়ে বেড়াতাম গ্রামে গঞ্জে। 
পরে যখন বিবর্তনবাদের সাথে পরিচয় হল, আমি তখন অবাক হয়ে ভাবতে বসলাম যে আমার তো এখন বেঁচে থাকার কথা না। আমার মত লোকদের তো বিলুপ্ত হয়ে যাবার কথা। যোগ্যতার লড়াইয়ে আমাদের ঝড়ের মুখে কুটোর মত উড়ে যাবার কথা। পরে খবর পেলাম, আরশোলারা বহুদিন থেকেই নাকি পৃথিবীতে আছে----প্রবল পরাক্রমশালী, মহাকায় ডাইনোসররা হারিয়ে গেছে শুধু।
তাই বলে এমন ভেবে নেবার কারন নেই যে আমি নিহিলিষ্ট। না, আমি চাই আমার মত শান্ত সুবোধ সন্তান ঘরে ঘরে জন্মাক। বিশ্ব ভরে উঠুক আমার মত আইন মেনে চলা নির্বিবাদী মুখচোরা ভাল মানুষে।
ইদানিং কেবল ভাবনা হয়, আমি আমার ছেলেকে কি শোনাব? আমি তো রাতের বেলা পুজোর জন্য ফুল চুরিতে কখনো যাই নি। আমি তো আমার সেই বন্ধুর মত,দিনে দুপুরে ট্রাফিক পুলিশের আদেশে মগবাজার মোড়ে কান ধরে দাঁড়িয়ে থাকিনি।
আমি ওদেরকে কি বলব? কি গল্প শোনাব যাতে তারা বাবার দুষ্টুমির কথা শুনে হেসে কুটি কুটি হবে? আর একই সাথে কোন এক অজানা কারনে বাবার গর্বে বুক ভরে ঊঠবে।
চিন্তায় আছি।

