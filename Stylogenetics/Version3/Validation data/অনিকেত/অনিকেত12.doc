কত আনন্দ বেদনা মিলন বিরহ সঙ্কটে--



গত ২৬শে মার্চ স্বাধীনতা দিবস উপলক্ষ্যে আমরা, মানে আমি আর মণি'দি, সচলায়তনের জন্যে একটা গান তৈরীর কথা ভাবছিলাম। মণি'দি আমার যাবতীয় সাঙ্গীতিক দুষ্কর্মের প্রধান সহযোগীদের একজন। আমি ছাঁইপাশ যাইই তৈরী করি না কেন, মণি'দি সেইটা মনোযোগ দিয়ে শোনেন। গম্ভীর মুখে মাথা নাড়তে নাড়তে বলেন, "দাদা, সুন্দর হইসে, ভাল হইসে,তবে--"......এই ভীষন ভালমানুষ দিদিটাকে আমি পছন্দ করি তার এই 'তবে'-টুকুর জন্যে। তিনি ভীষন ঠান্ডা মাথায় মমতা দিয়ে আমাকে বুঝিয়ে দেন কোন জায়গাটা কীর'ম হলে ভাল হয়। সবাই জানেন কি না জানিনা---মণিদি একেবারে দস্তুর রকমের প্রশিক্ষিত এবং সুশিক্ষিত একজন সঙ্গীত শিল্পী। রাগ-সঙ্গীত রীতিমত গুলে খেয়েছেন। আমি সুর-কানা,তাল-কানা মানুষ। ছোটবেলা মুরুব্বীদের হাতে যথাসময়ে যথাবিহিত শারিরীক নিগ্রহের শিকার না হওয়ার দরুণ লজ্জা-শরম এবং স্থান-কাল-পাত্র ভেদাভেদ জ্ঞান কিঞ্চিৎ কম আমার। যে কারণে গান নিয়ে, বিশেষত রাগ সঙ্গীত নিয়ে কিছু জানতে হলেই কোন দ্বিধা না করে মণি'দির কাছে ধর্না দিই। মণি'দিও আমার সমস্ত পাগলামি (আশা করি) ক্ষমাসুন্দর চোখেই দেখেন।
তো, কথা ছিল প্রথমে যোলই ডিসেম্বর উপলক্ষ্যে গান করা হবে। কী একটা কারণে আমরা দুইজনেই সময় বের করতে পারলাম না। নেক্সট টার্গেট ছিল ২১শে ফেব্রুয়ারি। সেইটাও মিস হয়ে গেল। সবশেষে ঠিক হল ২৬ তারিখে আমরা গান একটা দিব তো দিবই। এর আগেও আমরা দুইজনে মিলে একটা গান দিয়েছিলাম সচলে---যে মাটির বুকে ঘুমিয়ে আছে লক্ষ মুক্তিসেনা। সেইটে অনেকেরই খুব ভাল লেগেছিল---আর ভাল লাগার সমস্ত কৃতিত্ব নিঃসন্দেহে মণি'দির প্রাপ্য। অসুস্থ থেকেও তিনি যেভাবে গানটি নিঁখুত করে গেয়ে দিয়েছেন সেটা আমি কখনোই ভুলবনা। 
আমাদের দুইজনের আন্তরিক চেষ্টা থাকা সত্ত্বেও আমরা ২৬ তারিখে গানটি দিতে পারিনি। প্রবাস জীবনের নানান অসুবিধা আমাদের সম্মিলিত প্রচেষ্টাকে নানা ভাবেই  ব্যাহত করেছে। এর উপরে দুইজন দুই দেশে থাকার ব্যাপা্রটা গান তৈরীর বিষয়কে কোনভাবেই সরল করে তোলেনি।
যাই হোক দেরী হয়ে গেল অনেক---কিন্তু এরপরেও গানটি আমি আপনাদের কাছে নিয়ে এলাম। মণিকা রাশিদ যথারীতি অসামান্য রকমের ভাল গেয়েছেন। আবু জাফরের লেখা, সুর করা এবং ফরিদা পারভীন ও স্বয়ং আবু জাফরের কন্ঠে গীত একটা অসামান্য দেশের গান--এই পদ্মা এই মেঘনা, এই যমুনা সুরমা নদীতটে--আমাদের এবারকার প্রচেষ্টা।
আশা করি আপনাদের গানটি ভাল লাগবে। 
জয় বাংলা
কথা, সুর- আবু জাফর
কন্ঠ- মণিকা রাশিদ
যন্ত্রানুষঙ্গ আয়োজন, বাদন- অনিকেত


