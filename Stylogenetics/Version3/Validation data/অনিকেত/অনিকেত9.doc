প্রাঙ্গনে মোর ---



বেশ কিছু দিন কাজের চাপে এখানে অনিয়মিত ছিলাম। আশা করছি সবাই কুশলেই ছিলেন। আমার একটা নতুন গান নিয়ে এলাম। রবি বুড়োর গান। আমি নিশ্চিত অনেকেই এই গানটা শুনেছেন। গানটা হল---'প্রাঙ্গনে মোর শিরীষ শাখায়'। গানটির রচনাকাল ২৩শে শ্রাবণ,১৩৩৫ বঙ্গাব্দ। শ্রাবণ মাসে রবীন্দ্রনাথের মনে ফাগুন নিয়ে গান কেন এসেছিল, সেইটা আমাকে অনেক দিনই ভাবিয়েছে।
নানান কারণে গানটা আমার প্রিয় হয়ে রয়েছে। তবে সব চাইতে অদ্ভূত কারণটির নাম বোধ করি কামরুল হাসান মঞ্জু। নব্বইয়ের দশকে হঠাৎ করে সারা দেশে খুব করে কবিতা আবৃত্তির একটা তুফান উঠেছিল। রাস্তায় বেরুলেই শোনা যেত জলদ গম্ভীর কন্ঠে কবিতা আবৃত্তি ভেসে আসছে নানান দোকান থেকে। যতটা আজব শোনাচ্ছে এখন---সে সময় ব্যাপারটা ততটা আজব লাগে নি। মনে হয়েছে এটাই তো স্বাভাবিক! পড়ন্ত বিকেলে সিলেটের জিন্দাবাজারের ঘাম চিটচিটে ভীড় ঠেলে কামরুল হাসান মঞ্জু'র মন্দ্রিত কন্ঠে  ধ্বনিত হত " কেউ কথা রাখে নি----তেত্রিশ বছর কাটল--"। আমরা যারা তখনো তেত্রিশ হইনি, তারা এক ধরণের চাপা উৎকন্ঠায় ভুগতাম কবিতাটা শুনলেই। আমাদের তেত্রিশ'টাও কি এমন কবিতার মত একটা তেত্রিশ হবে? কেন জানি সফল কোন মানুষ হবার চেয়ে ঐ কবিতার মানুষটার মতই একজন ব্যর্থ মানুষ হবার লোভ হত খুব। সুনীলের কবিতাটা তখনো আমার পড়া হয়ে ওঠে নি। কিন্তু তাতে কী? কামরুল হাসান মঞ্জু আমাকে এবং আমার সময়ে বেঁচে থাকা আর সব আমাদের হৃৎপিন্ডে কবিতাটা খুদে দিয়েছিলেন। সেই সময়ে কামরুল হাসান মঞ্জু আর শিমুল মুস্তাফা এই দুইজনই ছিলেন আবৃত্তির আকাশে চন্দ্র-সূর্য (কে কোনটা, সেইটা নিয়ে বন্ধুদের মাঝে বিবাদ-বিসংবাদ কম হয় নি)। আমার পছন্দ ছিলেন কামরুল। তার কবিতার ক্যাসেট, যেটাতে সুনীলের 'কেউ কথা রাখেনি' সহ নীরেন্দ্রনাথ চক্রবর্ত্তীর 'অমলকান্তি', আবুল হোসেনের 'বনভূমি', সুকান্তের 'লেনিন'(আহা, এই আবৃত্তিটার কথা মনে হলে এখনো গায়ে কাঁটা দেয়---মঞ্জু কবিতাটা প্রায় 'স্লোগান' দেবার মত করে আবৃত্তি করেছিলেন---তার সপ্তকে কবিতাটা এইভাবে আবৃত্তি করা যায় এইটা আমার ঘুণাক্ষরেও মাথায় আসে নি----" লেনিন ভেঙ্গেছে রুশে জন স্রোতে অন্যায়ের বাঁধ, অন্যায়ের মুখোমুখি লেনিন জানায় প্রতিবাদ----", আহ!!) এবং এমনি আরো সব চমৎকার কবিতা ছিল---সে ক্যাসেটের নাম ছিল 'প্রসুনের জন্য প্রার্থনা'! সেই ক্যাসেটেই প্রথম 'প্রাঙ্গনে মোর --" কবিতা হিসেবে শোনা। কবিতা আবৃত্তির সাথে নেপথ্যে গাইছিলেন সাদী মহম্মদ। সব মিলিয়ে একটা অনবদ্য অভিজ্ঞতা!! আপনারা কেউ যদি ক্যাসেটটা যোগাড় করতে পারেন, অনুরোধ রইল এই কবিতাটা একটু শুনে দেখবেন।
নানান ভাবনার স্রোতে ভাসতে ভাসতে হঠাৎ করেই গানটা কিছুদিন আগে মনে এল। আর সেইজন্যেই গেয়ে ফেলা। কোনরকমের দ্বিধা-সঙ্কোচ-বিনয় না করেই জানাচ্ছি, আমি একেবারেই 'অশিক্ষিত' গায়ক। কাজেই ভুল-ত্রুটি গুলো ক্ষমা-সুন্দর দৃষ্টিতে দেখবেন--প্রয়োজনে আমাকে পরামর্শ দিতে পারেন কিভাবে উন্নতি করতে পারি সেই নিয়ে।
গানটা আপনাদের ভাল লাগলে আমারো খুউব ভাল লাগবে।
বরাবরের মত সঙ্গীতায়োজন এবং গায়ন-অনিকেত।
আনন্দম!!!








     Get this widget 
|
     Track details  
|
 		eSnips Social DNA    






