গুরুচন্ডালী - ০৩৩



'ওয়াই ইউ আড় লুকিং লাইক ড্যাট! আইয়েম গেটিং ম্যাড়িড'— কথাটা শুনেই মনে পড়ে গেলো তাসনীম ভাইয়ের সেই বিখ্যাত উক্তি। 'চেহারায় চোর চোর ভাব' থাকলে কপালে খারাবি আছে! হাতের কাছে কোনো আয়না না থাকায় বুঝতে পারছিলাম না, চেহারায় আসলেই চোর চোর ভাব ছিলো, নাকি এইটা কেবলই মিডিয়ার সৃষ্টি! যাইহোক, হাতের কাছে মতান্তরে চোখের সামনে নিদেনপক্ষে একখানা খোমা দর্শনযোগ্য দর্পণ না আসা পর্যন্ত কাহিনির ভেতরে প্রবেশ করে দেখি ঘটনাটা কী ঘটেছিলো! 
আমি ভগবান বুদ্ধের অনুসারী না। কিন্তু তারপরেও তাঁর মতো দারাপুত্রপরিবার ফেলে রেখে গৃহত্যাগী হতে আমার বরাবরই ব্যাপক আগ্রহ। তবে, কন্ডিশন্স এ্যাপ্লাই। আর এই কন্ডিশনগুলোর মধ্যে লিডিং দুইটা হলো আড্ডাবাজী এবং ঘুম।
 কেউ যদি আমাকে বলে পার্কের ভাঙা টুলে তোমার ঘুমানোর সুবন্দোবস্ত করা আছে। সেখানে কোনো হাদুমপাদুম নাই। কেউ তোমার ঘুমে বাগড়া দিবে না। কাজকাম করার কোনো তাড়া নাই। কেউ তোমাকে খুঁজবে না। তুমি আছো নাকি সৌরজগতের বাইরে হাওয়া খেতে গেছো, সেইটা নিয়ে কেউ মাথা ঘামাবে না- তাইলে আমি নির্দ্বিধায় নরম সরম বিছানা ছেড়ে চাট্টিবাট্টি গোল করে পার্কের দিকে রওনা হয়ে যাবো। এর অবশ্য একটা কারণও আছে। কারণটা পরে বলছি (যদি ভুলে না যাই আরকি! ভুলে গেলে মনে করায়ে দিতে হবে। বুঝতে হবে বয়স হইছে, চোখে ভালো দেখি না আজকাল।)
আরেকটা হলো আড্ডাবাজী, যেমনটা বললাম। সেই আবহমানকাল থেকেই দেখে আসছি আড্ডার নাম শুনলে আমি আর আমি থাকি না। মেট্টিক পরীক্ষার আগের রাতেও পাটক্ষেতের আলের ধারে পোলাপানের সাথে আড্ডাবাজী করে বাড়ি ফিরছি সন্ধ্যার পর। এর পরের কাহিনি আর না বলি। ঐটা সেমি অফটপিক! 
তো গঙ্গার জলের সাথে সাথে আমিও সেই পাটক্ষেতের আল, রেললাইনের ঢাল, খালের পাড়, পুকুরের ঘাটলা, বাবুলের বাপের আলু পুরির দোকান, ফকিরাপুল পানির ট্যাংকির পাশের পুরি-সিঙারা-সমুচার দোকান সব ছাড়ায়ে ভাসতে ভাসতে মরার পরদেশে এসে পড়লাম। কিন্তু ঐ যে কথায় বলে, যে জন্মায় বঙ্গে, স্বভাব থাকে চাঙ্গে! সেই চাঙ্গে ওঠা আড্ডার স্বভাব এখানে এসেও চাঙ্গেই উঠে থাকলো। ঝাঁটায়েও আর নামাতে পারলাম না। খালি সুযোগের অপেক্ষায় থাকে। সুযোগ না পেলে সুযোগ বানিয়ে নেয়। কিন্তু আড্ডাবাজী চলেই। তেমনি এক আড্ডাবাজী চলছিলো আরকি। লোকেশন, একটা খাওয়ার দোকানের বাইরে জনগণের বসার জন্য ব্যবস্থা করা টুলটেবিল। তরলপূর্ণ পেটমোটা একটা স্বচ্ছ গ্লাস টেবিলে নামিয়ে রেখে খুব কাছ থেকে তার গায়ে তৈরী হওয়া সূক্ষ্ণ বুদবুদের সৌন্দর্য অবলোকন করছিলাম মনদিয়ে। আর, কী কী জানি ভাবছিলাম। তো সেই সময়েই নাকে 'সাঁ ডিওপঁ' (saint dupont) এর মনকাড়া ঘ্রাণ এসে আঘাত হানলো।
 স্বচ্ছ গ্লাসের তরলের কেরামতি মনে করে গ্লাসটা হাতে তুলে নিয়ে এক চোখ বন্ধ করে আরেক চোখের সামনে গ্লাসটা ধরে মুখ তুলে তাকাতেই উপরের সেই প্রশ্নটা কানে আসলো। কয়েক ন্যানো সেকেন্ডের জন্য আমার মনে হলো, এই বিদেশ বিভূঁইয়ে খাস বাংলায় কথা বলে কে? তাও এমন ঝলমলে কণ্ঠে! ঐভাবেই এক চোখ বন্ধ রেখে স্বচ্ছ গ্লাসের ভেতর দিয়েই দেখতে পেলাম কয়েকটা ম্যানিকুইন দাঁড় করানো। এই টুলে আড্ডাবাজীতে বসার সময়ে তো ম্যানিকুইনগুলো চোখে পড়েনি! ভালো করে ব্যাপারটা বুঝার জন্য চোখের সামনে থেকে গ্লাসের পর্দাটা নামালাম স্লোমোশনে। এক চোখ তখনও বন্ধ! তখন কানে এলো কতোগুলো কাঁচের চুড়ি ভাঙার শব্দের মতো হাসি। সাথে সেই ঘ্রাণ। এক খাবলা মেঘের আড়াল হয়ে থাকা সুরুজ মিয়া যেমন অল্প অল্প করে বের হয় তেমনি করে আমার মাথায়ও কাহিনির জট খুলতে শুরু করলো। 
বিয়ের দিনক্ষণ ঠিক হয়ে যাবার পরে পাত্র এবং পাত্রী তাঁদের ঘনিষ্ঠ বন্ধু বা বান্ধবী সমভিব্যহারে আলাদা আলাদা বের হয়। ব্যাচেলর পার্টিই বোধ'য়। কিন্তু হলিউডি সিনেমায় যেমন দেখি তেমন না। পাত্র যখন বের হয়, তার বন্ধুদের পরনে থাকে সব একই রকমের পোশাক। পাত্রেরটাও একই রকম হয়। তবে দুয়েকটা স্পেশাল লাইন লেখা থাকে। একবার যেমন দেখেছিলাম, 'মাই ফ্রিডম ইজ ওভার'! পাত্রীর বেলায়ও একই রকম কেস। কিন্তু সখী পরিবেষ্টিত পাত্রী চেনা যায় মাথায় মুকুট দেখে। তাঁদের হাতে থাকে টুকটাক কিছু পসরা। চকোলেট, কুকি, ললিপপ, ছোট্ট শ্যাম্পেইনের বোতল, কিউট করে সাজানো। তারা 'সেলামী' নেয়, ঐসব পসরার বিনিময়ে। ওহ, গুলাব ফুলও থাকে। কিন্তু সেই ফুলে গন্ধ নাই। কিনে লাভ নাই। তার চেয়ে মানুষের বাড়ির চুরি করা গোলাপই ভালো। 
 পাত্রপক্ষের ঐ রকম পার্টিতে কোনো পসরার কারবার নেই। তবে তাদের সাথে কেসের কেস পাগলা পানি থাকে। আর থাকে প্রবল হৈ হুল্লোড়। ট্রেনের কামরা মাতিয়ে তোলে হাউকাউ করে। এরে তারে পঁচায়ে। এদের সাথে মিশে হাউকাউ করার মজাটা দশ-বারো দিন পর পেট ভরে ভাত খাওয়ার মতো। বেশ কয়েকবার এমন হইছে। চিনি না জানি না কাউরে, অথচ তাদের সাথে মিশে হাহাহিহিতে শামিল হয়ে গেছি। রন্ধ্রে রন্ধ্রে আড্ডাবাজী থাকলে যা হয় আরকি! 
 তো, ফিরে আসি সেই তিন ম্যানিকুইনের কাছে। সাঁ ডিওপঁ এর ঘ্রাণে কুপোকাত হয়ে তখনও মনোযোগী কাওয়ালী শ্রোতার মতো এক চোখ বন্ধ করে হাতে পেটমোটা গ্লাসটা ধরেই আছি। এর মধ্যেই ম্যানিকুইনদের একজন একটা বাঁশের ডালা আমার দিকে এগিয়ে দিলো। আমি মনে মনে বললাম,  ‌শ্যালকপুত্রের সারা জীবন বাঁশ ঝাড়ের ঝড় বয়ে গেলো আমার উপরে, এই বালিকাও ফুল না দিয়ে দেয় বাঁশ। অবশ্য কনভার্টেড বাঁশ। অতোটা খারাপ না! বললাম, এইটা দিয়ে কী করবো? বালিকা বলে, এই টুকরি না তো, তুমি এর মধ্য থেকে কিছু জিনিস কিনো। তুমি জিনিস কিনলে শাদীর এঞ্জেল তোমার ওপর খুশি হবে। খুব শীঘ্রই তোমারও গতি হবে। বলেই আবার কাঁচের চুড়ি ভাঙার শব্দে হাসতে শুরু করলো, তিনজনই। জিজ্ঞেস করলাম, গতির ক্ষিপ্রতা কতোটা তীব্র? বলে, সাত দিনের মধ্যেই ফল পেয়ে যাবা। তখন আর এমন সুন্দর ওয়েদার ছেলেদের সাথে বসে উপভোগ করতে হবে না! 
বালিকার কথা শুনে দিলটা খোশ খোশ হয়ে গেলো। একটা তালমিছ্রি হাসি দিয়ে বাঁশের টুকরিতে কোনো পসরা তুলে নেয়া ছাড়াই পাঁচ টাকার একটা নোট রাখতে রাখতে বিবাহোদ্যত ম্যানিকুইনটির দিকে ঝুঁকে পড়ে বললাম, তোমার জন্য অনেক অনেক শুভকামনা প্রিন্সেস। গরমের কারণেই হতে পারে, ম্যানিকুইনের মুখ দেখলাম রাঙা হয়ে গেলো! সামনে গিয়ে পেছন ফিরে তাকাতেই টাটা দিয়ে বুড়ো আঙুলটা উঁচু করে দেখালাম। ম্যানিকুইন প্রিন্সেসটিও তার দুই হাতের তালু এক করে বুকের কাছে নিয়ে একটু ঝুঁকে পড়ে বিদায় জানালো। 
প্রথম স্পর্শ
৯-১০ বছর আগের কামাল আতাতুর্ক এভিনিউয়ের ডিভাইডারের ওপরে সিটিসেলের কিছু বিলবোর্ড দেখেছিলাম। তার একটাতে ছিলো সবুজ একটা ধান গাছের পাতায় এক ফোঁটা বৃষ্টির ফোঁটা পড়ার ছবি। তার নিচে শিরোনামের শব্দটা লেখা। সেই থেকে মাথায় খালি এই শব্দটা ঘুরে। 
 আগে নিয়ম করে বছরের প্রথম বৃষ্টিতে ঘটা করে ভিজতাম। বৃষ্টিবিলাস করতে যে ভিজতাম এমন না। আমি জীবনেও ছত্রী হাতে রাস্তায় বের হতে পারি নাই। একটা আজাইরা ভেজাল মনে হয়। তো এই ভেজাল থেকে বাঁচার খেসারতই দিতে হতো বেশিরভাগ ক্ষেত্রে। পাবলিককে বুঝানো, আমি একজন উঠতি কোবি। বৃষ্টিতে কেলি করি আর কাব্য রচনা করি! 
 দেশ ছাড়ার সাথে সাথে এই বৃষ্টিকেলি করার সিস্টেমেও এরর দেখা দিলো। এই পোড়ার দেশে বৃষ্টির ফোঁটা চামরার ওপর পড়ে ঠিকই কিন্তু অনুভূতি পাস করে দেয় একেবারে ভেতরে। হাড্ডিতে। রোকেয়া স্মরণীর রাস্তার ওপরের টং দোকানের চা হাতে নিয়ে রাস্তায় বসে ঝুম বৃষ্টি সহযোগে সেই চা উপভোগ করার কথা এখন কেবল অনেক আগে পড়া গল্প কোবতের কোনো ছত্র হিসেবেই মনে হয়। 
 এই শহরে, রাইন নদীর পাড় ধরে সাতটা পাহাড় সার ধরে দাঁড়িয়ে আছে শহরের সর্বোচ্চ স্থান হয়ে। গত মাসের মাঝামাঝি, নিজের বড়ো হয়ে যাওয়ার দিনকে উপলক্ষ করে, অপরিকল্পিত এবং অবধারিতভাবেই ঝুম বৃষ্টিতে ভিজে গেলাম সেই সাত পাহাড়ের চূড়ায় দাঁড়িয়ে। এই সাত পাহাড় নিয়ে আগেও একবার লিখেছিলাম। কোনো এক সন্ধ্যায় ইয়া বড় এক হালকা সোনালী চাঁদ দেখার অনুভূতি নিয়ে। এবারের অনিভূতিটা অন্যরকম। উপর থেকে নিচে তাকিয়ে কিছুই দেখা যায় না। ডানেও না, বামেও না। খালি মেঘের ধোঁয়া। মাঝে মাঝে মেঘ কেটে গেলে নিচে রাইনের অবস্থানটা স্পষ্ট হয় একটু। তারপর আবার মিলিয়ে যায় ধোঁয়ার মাঝে। এর মধ্যে ভিজেই চলেছি। মাথার চুল বেয়ে চিকন বৃষ্টিধারা বেয়ে পড়ে গাল বেয়ে। বহু বছর পর আবার ঝুম বৃষ্টির স্পর্শে চুপসে যাওয়ার সুযোগ এলেও সেই যে বছরের প্রথম স্পর্শ, সেটা আর পাওয়া হয়নি। হবেও না বোধ'য় কখনো!

