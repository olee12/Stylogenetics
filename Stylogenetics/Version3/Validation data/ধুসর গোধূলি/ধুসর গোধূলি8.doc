সীমান্তে বিএসএফ'এর হত্যার তুলনামূলক চিত্র এবং 'ভারত বনধ'



হাবিবুরের কথা নিশ্চয়ই মনে আছে আপনাদের। সেই যে, যাকে উলঙ্গ করে ভারতের সীমান্তরক্ষী বাহিনীর জোয়ানরা উষ্ণ চায়ে সুড়ুৎ সুড়ুৎ চুমুক দিতে দিতে পিটিয়ে ছিলো একটা পশুর মতোন। সেই হাবিবুর, যার সাথে 'ম্যানেজ'-এ বনিবনা না হওয়ায় যার জননাঙ্গে পেট্রোল ঢেলে দিয়েছিলো ভারতীয় সীমান্তরক্ষী বাহিনী'র জোয়ানেরা। সেই হাবিবুরের কথাই জিজ্ঞেস করছি। আমি জানি আপনারা জানেন এই হাবিবুরের কথা।
জানেন, কারণ হাবিবুরের অত্যাচারের সবাক চলচ্চিত্র আপনারা দেখেছেন। এনডিটিভিতে, ইউটিউবে। অনেক কিছুই বিশদে পড়েছেন পত্রিকাগুলোতে। এমনকি আনন্দব্যাজার নামক সার্কাসের জোকারবৃন্দ দ্বারা পরিচালিত একটা পত্রিকায় এই অত্যাচারের চেয়ে 'ভিডিও ছড়ানোতে পাকিস্তানের হাত আছে'- এমন জনগুরুত্বপূর্ণ খবরও পড়েছেন আপনারা। এতো কিছুর পরেও হাবিবুর বেঁচে আছে, এই ঢের! আসুন, কর্তা আর দাদাবাবুদের লম্বা একটা সেলাম করি মাটিতে জোরসে পা ঠুকে। অন্তত হাবিবুরের মতো লুঙ্গির নিচে বিধ্বংসী মারনাস্ত্র বহনকারী আতঙ্কবাদীদের জান বখশ তো দেয়া হয়েছে কর্তা-দাদাবাবুদের সৌজন্যে। জয় দাদা ঠাকুর! 
হাবিবুরের ব‌্যাপারে আপনারা আমার চেয়ে ঢের বেশি জানেন। তাই সেটা নিয়ে আর বলে আপনাদের বিরক্তির উদ্রেক করবো না। আমি বলবো অন্য হাবিবুরকে নিয়ে। তার নাম সাইদুর। বয়স ১৮। কিছু কম বেশিও হতে পারে, কে খবর রাখে! তার চেয়ে মহাগুরুত্বপূর্ণ ব্যাপার স্যাপার আছে আমাদের সামনে। সারা দিনের ভারতীয় স্যাটেলাইট চ্যানেলের অনুষ্ঠানসূচী মনে রাখা তো চাট্টিখানি কথা না! যাইহোক, সাইদুরের গ্রামের বাড়ি চাঁপাইনবাবগঞ্জ জেলার সাহাপাড়া-ডাকাতপাড়া গ্রামে। গত ৪ঠা সেপ্টেম্বর, ২০১০ তারিখে রাজশাহী মেডিক্যাল কলেজ হাসপাতালে নেওয়ার পথে সে মারা যায়।
বিএসএফ, সাইদুরের হাত এবং পায়ের রগ কেটে পদ্মায় ফেলে রেখে যায়। সাথে রেখে দেয় সাইদুরের অণ্ডকোষ! 
হাবিবুরের জননাঙ্গে পেট্রোল ঢালা আর সাইদুরের অণ্ডকোষ কেটে নেয়ার মধ্যে কোনো মিল খুঁজে পাচ্ছেন? পাওয়ার কথা না। কারণ, সাইদুরের ভিডিও এনডিটিভি বা ইউটিউবে আসেনি। দৃষ্টিসীমার বাইরে আমরা আবার চিন্তা করতে অক্ষম। কোথায় কোন সাইদুর-আবিদুর মরলো বিএসএফ'এর হাতে, তাতে আমাদের কী? আমরা মনের আনন্দে ভারতের পকেটে টাকা যোগান দিয়ে যাই তাতে করে মাত্র ডেড় বছরের ব্যবধানে হাবিবুরকে উলঙ্গ করে জননাঙ্গে পেট্রোল ঢালতে পারে বিএসএফ!
তবে, আনন্দব্যাজার পত্রিকা লুঙ্গিতে কড়া গিঁঠ মেরেই সেবার 'ভিডিও প্রচারের পাকিস্তানী হাত' রুখতে পেরেছিলো। কিন্তু পারেনি ভারতের মানুষের পয়সায় এবং আমাদের পয়সার যোগানে লালিত-পালিত বিএসএফ'এর অত্যাচার থামাতে! কিংবা, কে জানে- হয়তো চায়ইনি। চাইনি আমরাও। তা না হলে বিএসএফ প্রধান শ্রী বনসাল কী করে গলা উঁচু করে ঘোষণা দেন, 'সীমান্তে গুলি চলবেই!'
বিএসএফ প্রধান শ্রী বনসালের এই ধৃষ্টতাপূর্ণ উক্তির পরেও আমরা কী করে আমাদের পয়সা ভারতের কোষাগারে দেই?
শালকাঠ দিয়ে পিটিয়ে বিএসএফ শিবগঞ্জ উপজেলার সেনারুলের দুটি পা-ই ভেঙে দেয়। এর পিছনে যে আপনার দায় আছে, সেটা ভেবেছেন কখনো? ভেবেছেন আপনি স্টার জলসা আর এই জাতীয় বালছাল দেখে বছরে যে ২ লাখ ডলার ভারতের পকেটে দিচ্ছেন সেটা থেকেই বিএসএফ এর বেতন হচ্ছে, রেশন হচ্ছে, গোলাবারুদ হচ্ছে এমনকি শালকাঠ কেনার টাকাও হচ্ছে। আমাদেরই টাকায় কেনা সেই গোলাবারুদ আর শালকাঠ নিয়ে বিএসএফ জোয়ান প্রবল উল্লাসে ঝাঁপিয়ে পড়ছে সীমান্তে আমাদেরই সাইদুর, সেনারুল, শফিকুল, ইসমাইল, শ্যামল, হাবিবুর প্রমুখদের উপর। 
আসুন, এক নজরে দেখে নেই এ সংক্রান্ত তথ্য আর উপাত্ত যেগুলো সংবাদ মাধ্যমে প্রচারিত এবং যেগুলো আপাতত আমাদের হাতের কাছে আছে। [কৃতজ্ঞতাঃ http://bsfchronicle.blogspot.com]
সীমান্তবর্তী জেলা সমূহে বিএসএফ কর্তৃক হত্যার চিত্র (মার্চ ২০০৯ থেকে ফেব্রুয়ারি ২০১২) 

সীমান্তবর্তী জেলা সমূহে বিএসএফ কর্তৃক নির্যাতনের চিত্র (মার্চ ২০০৯ থেকে ফেব্রুয়ারি ২০১২)

সীমান্তবর্তী জেলা সমূহে বিএসএফ কর্তৃক অপহরণের চিত্র (মার্চ ২০০৯ থেকে ফেব্রুয়ারি ২০১২)

সীমান্তবর্তী জেলা সমূহে বিএসএফ কর্তৃক সংঘটিত অত্যাচারের সামগ্রিক চিত্র (মার্চ ২০০৯ থেকে ফেব্রুয়ারি ২০১২) 

সীমান্তে ভারতীয় বিএসএফ কর্তৃক হত্যার প্রকৃত চিত্রটা আরও অনেক বিস্তৃত। শুধুমাত্র সরকারী/প্রাতিষ্ঠানিক দাবিগুলোই যদি দেখি- 
 
সংবাদপত্রের আড়ালে থাকা সীমান্তে বিএসএফ-এর হাতে নিহতের প্রকৃত সংখ্যা কিংবা বিডিআর/ বিজিবি'র দাবির কথা নাহয় বাদই দিলাম। কিন্তু ভারত বা বিএসএফ'এর সরকারী দাবির সাথে মানবাধিকার সংস্থাগুলোর দাবির আকাশ পাতাল ফারাক, এটা ছবিতেই স্পষ্ট।
এরমধ্যে গত ২৪ ফেব্রুয়ারি ২০১২, দিল্লীতে ভারতের স্বরাস্ট্রমন্ত্রী চিদাম্বরম বলেন, "গত আট মাসে এ ধরনের মাত্র তিনটি ঘটনা ঘটেছে-নভেম্বরে একটি এবং ডিসেম্বরে দুটি। এ তিনটি ঘটনায় চার জনের মৃত্যু হয়েছে। সীমান্তে যে কোনো ধরনের প্রাণহানির জন্য আমরা দুঃখিত। তবে গত আট মাসে এ তিনটি ঘটনায়ই হামলা থেকে সহকর্মীদের বাঁচাতে গুলি করা ছাড়া বিএসএফ সদস্যদের আর কোনো উপায় ছিল না।" 
শুধুমাত্র সংবাদপত্রে প্রকাশিত খবর থেকে ২০১২ সালের প্রথম দুই মাসেই সীমান্তে বিএসএফ'এর হাতে ৪টি হত্যার ঘটনা ঘটার প্রমাণ আছে কিন্তু চিদাম্বরম সেটাকে গত আট মাসে টেনেও ৪টি ছাড়াতে পারেন নি। ২০১১ এর ডিসেম্বরেই সংবাদপত্রে আসা সীমান্তে হত্যার সংখ্যাটা ৬ ছাড়িয়ে যায়। তাছাড়া, চিদাম্বরম "সহকর্মীদের বাঁচাতে গুলি করা ছাড়া বিএসএফ সদস্যদের আর কোনো উপায় ছিল না"- এই কথার মাধ্যমে বিএসএফকে এক ধরণের ইনডেমনিটিই দিচ্ছেন ইচ্ছাকৃতভাবে। সেটা তিনি করতেই পারেন। বিএসএফ প্রধানের 'সীমান্তে গুলি চলবেই' আর এরপর স্বরাস্ট্রমন্ত্রীর "বাঁচতে হলে গুলি করতে হবে" মনোভাবের ফলে আর যাইহোক, সীমান্তে আমাদেরকে পাখির মতো হত্যা বন্ধ হবে না। আর বিএসএফ এর বিচার বা শাস্তি? সে দূর অস্ত!   
তাই, এর প্রতিকারের পথ খুঁজতে হবে আমাদেরকেই। আমাদের নিজেদেরই ঠিক করতে হবে আমরা এই হত্যায় সমর্থন দিবো কিনা! আমাদের নিজেদেরকেই সিদ্ধান্ত নিতে হবে আমরা প্রত্যক্ষ বা পরোক্ষভাবে হত্যাকারী বিএসএফ'এর অর্থ সংস্থান করে যাবো কিনা! 
একটু সময় নিন। নিজেকে দিন। নিজের ভেতরের আত্মসম্মান নামক জিনিসটার অস্তিত্ব খুঁজে বের করে নিজেকেই জিজ্ঞেস করুন, কোনটা আপনার কাছে জরুরি- নিজের আত্মসম্মান নাকি আপাত বিনোদিত-ব্যক্তিগত লাভ! অন্তত একটাবার ভাবুন, সীমান্তে যে বাংলাদেশী নাগরিকটা বিএসএফ এর হাতে নিহত হচ্ছে, অত্যাচারিত হচ্ছে কিংবা অপহৃত হচ্ছে নিজেরই দেশের ভূমি থেকে- তা বন্ধ করতে আপনি বদ্ধ পরিকর কীনা!
যদি হোন, তাহলে দয়াকরে, ১লা মার্চ ভারতকে একটা বার্তা দিন। বলে দিন, আমরা মানুষ। জানিয়ে দিন, আমরা তোমাদের বাজার নামক ভাগাড়ে পরিণত হতে আপত্তি করছি যতোদিন সীমান্তে একটা বাংলাদেশী নাগরিককেও মানুষের অন্যথা হিসেবে বিবেচিত হবে! 
আর যারা বাকি ৩৬৪ দিন নিয়ে কান্নাকাটি করতে মশগুল হচ্ছেন, তাদেরকে সবিনয়ে জানাই, হাজার মাইল পাড়ি দিতে হলে প্রথমে নিজের পা-টা সামনে বাড়াতে হয় সবার আগে। সেই কাজটাই করতে অনুরোধ করি, চলুন। এক লাফে হাজার মাইল পাড়ি দেয়ার স্বপ্নটুকু নাহয় বিছানায় শুয়েই দেখা যাবে খন। 
[একটা ভিডিওচিত্র যোগ করার ইচ্ছে ছিলো। কিন্তু নানাবিধ ব্যস্ততা আর ঝামেলার কারণে সেটা করা হয়ে উঠলো না এযাত্রা। তবে, ভিডিওটা এই সপ্তাহান্তেই ছাড়া পাবে, ঈমানে কইলাম]

