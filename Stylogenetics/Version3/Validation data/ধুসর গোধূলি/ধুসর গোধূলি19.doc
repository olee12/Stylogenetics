গুরুচন্ডালী - ০২৬



আবার এলো যে সন্ধ্যা... 
বেশ দেরী করেই এলো এবার। অন্তত গতবারের তুলনায়তো বটেই! এবারও গতবারের মতোই শহরের রাস্তায় জমজমাট ক্রিসমাস মার্কেট বসেছে। কিন্তু ঠিক কী কারণে যেনো মনে হচ্ছিলো, এবারের মার্কেট ঠিক জমছে না! অবশ্য সেদিন একটা বাকফিশ ভাজি খাওয়া ছাড়া ক্রিসমাস মার্কেটে ঢোকা হয়নি ঘটা করে। শুধু একদিন একটা ছোট্ট দোকানে, যেটা গতবারও ছিলো, গিয়ে জিজ্ঞেস করলাম গতবারের মতো এবারও তারা ছোট্ট টাইনিবার্ড সাইজের ঘন্টি রেখেছে কীনা! গতবার তাদের কাছ থেকেই নেয়া টুনটুন করা ঘন্টিটা আমার হারিয়ে গেছে, খুঁজে পাচ্ছি না।  
 এবার ঠিক করে রেখেছি ডিসেম্বর ব্লুজে ভুগবো না। ডিসেম্বর তার ব্লুজ থেকে আমাকে ক্ষমা করলেও হঠাৎ দমকে ওঠা আবহাওয়া করলো না। বাক ফিশ খাওয়ার সন্ধ্যাটাই জানি কেমন করা ছিলো। ঠান্ডায় বমি বমি লাগছিলো। ঘরে এসে ঢুকে কয়েকটা হেঁচো মেরেই কাৎ! মেজাজ খারাপের চোটে ভালো মন্দ রান্না করে ফেল্লাম। সেগুলো তাড়িয়ে তাড়িয়ে খেলাম। নাহ্, ডিসেম্বর ব্লুজে পড়া যাবে না! প্রতিদিন একটা করে গল্পের বই পড়ি, একটা করে সিনেমা দেখি আর রান্না করা ভালোমন্দ খাই, খোমাখাতায় ক্ষেতখামারে 'হ্যাপি হলিডেইজ' সাজাই, অ্যাকুরিয়ামে মৎস্য কন্যাদের সাথে খেলি, হাত মুখ ধুতে গিয়ে আয়নায় তাকিয়ে নিজেই নিজেকে ভেঙাই। সময়টা নেহায়েৎ মন্দ না! লাইফ ইজ বিউটিফুল।  
 এরকম লেখালেখির খেলা প্রায়ই খেলা হয়...
 ব্যাঘাত করলো কাল সন্ধ্যাটা। রান্না ঘরের জানালায় চোখ রাখতেই চোখে একটা কোমল চাপ অনুভূত হলো। সব সাদা হয়ে যাচ্ছে আস্তে আস্তে। ঝুরঝুর করে পেঁজা তুলোর মতো করে পড়ছে তুষার। বাতাসে উড়ছে, ঠিক যেমন তুলোর সময়ে তুলো উড়ে। বছরের প্রথম তুষারপাত! শীতকালটা যতোই বিরক্তিকর হোক, অন্তত এই একটা দিন খারাপ লাগে না। প্রতি বছরই প্রথম তুষারপাতের দিনে আতিশয্যে একে তাকে জানাই। এবার এতোকিছু না করে দিলাম খোমাখাতায়ই চিকা মেরে, পুরা দুনিয়াই দেখুক!  
 এবং বরাহশিকার!...
 কালাইডোস্কোপের 'বরাহশিকার' নিয়ে বেশ উত্তেজিত বোধ করছি। লাফিয়ে লাফিয়ে গিয়ে ফ্যান পাতায় নাম দস্তখতও করে এসেছি পত্রপাঠ। কিন্তু সেখানে দেখি কেবলই ফটুক। কোনো নড়ন-চড়ন নাই। কালাইডোস্কোপের এক কালা'রে ধরলাম নড়নচড়ন নাই দেখে। কালা বললো, "বড় কালা'রে এখন এই নিয়া কিছু কইলে পিডাইয়া হাড্ডি মাংস আলাদা কইরা ফালাইবো।" আমি হাড্ডি মাংসের আলাদাবস্থানের কথা শুনে চুপসে যাই! আফটার অল, ভীতু মানুষ। 
 কালাইডোস্কোপের বরাহশিকারের পোস্টটা আসার পর থেকেই ভাবছিলাম খোমাখাতা বা য়্যুটুবে খণ্ড চলচ্চিত্রটা কোনোভাবে লটকানো যায় কীনা! কিন্তু এসডব্লিউএফ (.swf) ফাইল কোনো জায়গাতেই সাপোর্ট করে না। দ্বারস্থ হলাম রূপান্তরের। সুবিধা হলো না। আকারে বিকারে আকাশ ছুঁয়ে গেলো ফাইলটা। কিন্তু তার চেয়েও বড় যে সমস্যা সেটা হলো, ফ্রেমগুলো একেবারেই স্বাধীন এবং অলস হয়ে গেলো। নড়াচড়া করে না। ২১৫১টা ফ্রেম সব মিলিয়ে। সেটাকে রূপান্তরের পর ৫১টায় করা গেলো, কিন্তু টাইম লাইনটা দিতে হয়েছে হাতে টেনে টেনে। ধৈর্য্যের অভাবে কয়েকটা ফ্রেম ফেলেও দিতে হয়েছে। সবকিছু শেষ করার পর বরাহশিকারের আনঅফিসিয়াল যে ট্রেইলারটা দাঁড়িয়েছে সেটা এমন— 
 (খুবই ছোট ফাইল, বাফারে সমস্যা হওয়ার কথা না) ট্রেইলারটাকে আরও অনেক আকর্ষণীয় করা যেতো শুধু আর সামান্য একটু ধৈর্য্য হলেই। আর ফ্রেইমগুলো আলাদা করে পেলেতো কথাই ছিলো না। টেক্সটের পাশে ফ্রেম সাজিয়ে একটা চমৎকার ট্রেইলার বানিয়ে ফেলা যেতো কালিদাস হিমুর গাওয়া 'তাঁর সেরা' গানটা দিয়েই। 
 উপরের কথাগুলো এতো বিশদ বলার কারণ হলো, ফ্ল্যাশ ভিডিও থেকে সাধারণ ভিডিওতে রূপান্তরের কোনো সহজ উপায় কারো কাছ থেকে জানা। কেউ জানালে বাধিত থাকবো কৃতজ্ঞতাপাশে।
 বরাহশিকারকে ছড়িয়ে দিন যে যার মতো। সচলায়তনের লেখার লিংক, শুধু অডিও কিংবা খণ্ড-চলচ্চিত্র, যেটা যখন সুবিধা হয়। আমাদের চারপাশে বরাহগুলো এদের শ্বদন্ত বের করে নোংরা হাসি হাসছে, খামচে ধরতে চাইছে আরও একবার আমাদের অস্তিত্ব। এরা এদের ঘৃণ্য উদ্দেশ্য সফল করতে পারলে একাত্তরের ২৫ মার্চ, ১৪ই ডিসেম্বরের পুনরাবৃত্তি প্রত্যক্ষ করবো আমরা, আরো একবার। এবং শেষবারের মতো। কারণ এরপর আর উঠে দাঁড়াবার মতো ক্ষমতা, বল, সাহস কিছুই থাকবে না আমাদের। এবারই সুযোগ, ঝাঁপিয়ে পড়ার। হিংস্র বরাহদের শিকার করার। 
 ব্লগ রাজনীতিতে পলিটিক্সের আগমন... 
 ব্লগ দিবস নিয়ে বেশ সরগরম হয়ে উঠেছে বাংলা ব্লগগুলো। আজকে, ১৯ তারিখে একটা ব্লগের ঘোষিত 'বাংলা ব্লগ দিবস' গেলো। অচিরেই আরেকটা ব্লগের আয়োজনে আরও একটি 'বাংলা ব্লগ দিবস' উদযাপিত হবে। খবরগুলো বেশ ভালো। কিন্তু এই খবরগুলো চোখে আঙুল দিয়ে আমাদের দীনতাকেই দেখিয়ে দেয়। প্রবাসেই দেখেছি, ছোট্ট একটা বাংলাদেশী কম্যুনিটির মধ্যে তিনটা দল। একটা উৎসব তারা তিনবারে, তিন দিনে, তিন জায়গায়, তিন ব্যানারে উদযাপন করে। দেশের রাজনৈতিক দলগুলোর মতো। একই ইস্যুতে একদল মিছিল দেয় তো আরেক দল পাল্টা মিছিল বের করে। 
 আমি জানি সচলায়তন ব্লগ দিবস নামক সংস্কৃতিতে জড়াবে না, জড়ানোর দরকারও নেই। যদিবা সচলায়তন কখনো তার আজকের অবস্থান থেকে সরে দাঁড়ায়, কারো বুকে বুক মিলিয়ে কিংবা নিজেই আলাদা করে ব্লগ দিবস ঘোষণা করে বসে তবে উইথ ডিউ রিসপেক্ট জানিয়ে দিচ্ছি, সেই দিবস থেকে ধুসর গোধূলি আস্তে করে সাইড লাইনের বাইরে গিয়ে দাঁড়িয়ে পড়বে। কারণ, সচলায়তনকে কোনো রকম তৃতীয় শ্রেণীর রাজনীতিতে দেখতে চাই না কখনোই।
 
