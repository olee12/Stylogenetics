গোলাম আযমের সাক্ষাৎকার— একজন রাজাকারের মিথ্যাচার এবং বাংলাদেশের মিডিয়া হাউজ



বছরের শুরুতেই যখন অসুস্থ হয়ে পড়ে কোঁকাচ্ছিলাম, আমার ফ্লোরমেট খোঁজ-খবর নিয়ে যাচ্ছিলো হরদম। তো একবার তাকে জিজ্ঞেস করলাম তার এই খোঁজ-খবর করার মাহাত্য কী! উত্তরে সে জানালো, আমি এর মধ্যে মরলাম কীনা, এটা নিশ্চিত হতেই সে বারবার এসে খোঁজ নিয়ে যাচ্ছে!
 তার এই কথা শুনে আমি কোঁকাতে কোঁকাতেই বললাম, তুমি আমার মৃত্যুকামনা করলা? তোমার নামে আমি মামলা করবো, বাংলাদেশের আদালতে! দেখি তোমার জেল-ফাঁসী এড়ায় কে! 
বেচারা খানিকটা ভয় পেয়ে বলে, আমার অসুখের সময় যে তুমি আমাকে কবরস্থানে নিয়ে গিয়ে পুরান কোনো কবরে ঢুকিয়ে দিতে চাইলা, সেটার কোনো শাস্তি হবে না? 
এবার আমি তাকে আশ্বস্ত করলাম। আমাদের দেশে কাউকে বোমা মেরে উড়িয়ে দিলে, চল্লিশজন ছাত্রকে খাদে ফেলে মেরে ফেললে, সড়ক দুর্ঘটনা নামক নাটকের একই দৃশ্যের বারবার মঞ্চায়নে কীর্তিমানদের হত্যা করা হলে দায়ী ব্যক্তিদের বিরুদ্ধে কোনোদিন 'বিচার-শাস্তি' এসব শব্দ কার্যত ব্যবহৃত হতে শুনেছে, এমন কাউকে খুঁজে পাওয়া যাবে না।
 এমনকি আমাদের স্বাধীনতা সংগ্রামে ত্রিশ লাখ মানুষ হত্যায় যার/যাদের প্রত্যক্ষ ভূমিকা ছিলো তাদের শাস্তি তো দূরের কথা তারা বহাল তবিয়তে রয়ে গেছে আজও। বাংলাদেশের জন্মের বিরোধিতা করে বাংলাদেশেরই সরকারের মসনদে অধিষ্ঠিত হওয়ার জন্য নির্বাচিত হয় তারা। বাংলাদেশের মানুষই এদেরকে ভোট দেয়। আমাদের দেশে গণহত্যাকারীর বিচার হয় না, আমাদের মুক্তিসংগ্রামের বিরোধীরা থাকে ক্ষমতার সিটাডেলে, বোমাবাজ'রা হয় অভিনন্দিত, সড়ক দুর্ঘটনার দায়ী ব্যক্তি হয় গুরুত্বপূর্ণ মন্ত্রণালয়ের মন্ত্রী।
কিন্তু, 'মৃত্যুকামনা' করলে শাস্তি না হোক, মামলা অবধারিত। এর কোনো হেরফের নাই। 
একজন বিদেশী হয়েও আমার ফ্লোরমেট আমার এই কথাগুলোর মর্ম বুঝতে পারে। কিন্তু আমি একজন বাংলাদেশী হয়েও অনেক কিছুই বুঝতে পারি না। 
সাংবাদিকদের বলা হতো 'জাতির বিবেক'। তাঁরাই এই পেশায় যেতেন যাঁরা এই পেশাটার গুরুত্ব বুঝেন, যাঁরা অনেক কিছুই জানেন, বুঝেন। যাঁরা অন্যায়ের সঙ্গে আপোষ করেন না, করতে পারেন না। যাঁরা নৈতিক দিক দিয়ে অনেক উপরে অবস্থান করেন। আমাদের দেশের ঘুণেধরা রাজনৈতিক পরিস্থিতিতে সাংবাদিকরাই ছিলেন সাধারণের কাছের মানুষ। কিন্তু সেইসব মানসিকতার 'সাংবাদিকতা'র দিন গত হয়েছে অনেক আগেই। সত্যিকারের সাংবাদিকেরা চলে গেছেন নির্বাসনে। রেখে গেছেন কিছু দু'পেয়ে চতুষ্পদী-ইতর-প্রাণী-বিশেষ। 
পকেটে মেমোরি স্টিক, হাতে মাইক্রোফোন আর সাথে ক্যামেরাম্যান থাকলেই একেকজন নিজেকে বিশাল বড় সাংবাদিক মনে করতে শুরু করেন। এদেরকে নিয়োগ দেয় আবার আমাদের দেশের বড় বড় আর নামকরা মিডিয়া-হাউজগুলো। এইসব মিডিয়া হাউজ আর তাদের নিযুক্ত তথাকথিত 'সাংবাদিক'দের কাজকারবার দেখে হূমায়ুন আজাদের সেই কথাটাই মনেহয় একটু অন্যভাবে, এরা জানে না কার ইন্টারভিউ করতে হয় আর কার কাছে পাছা উদোম করে দিতে হয়! 
গোলাম আযম, আমাদের স্বাধীনতা যুদ্ধের প্রতিটা রক্তাক্ত পাতায় যার নোংরা হাতের দাগ লেগে আছে। ডিসেম্বরের শেষভাগে তার সাক্ষাৎকার প্রচারের জন্য হিড়িক পড়ে গিয়েছিলো বাংলাদেশের শীর্ষস্থানীয় সবক'টি টিভি চ্যানেলের মধ্যে। সাক্ষাৎকার নিতে গিয়েছিলো উপরোল্লিখিত 'সাংবাদিক' সম্প্রদায়। তাদের একজন আবার বেশ গদগদ হয়ে গোলাম আযমের কাছে তার নিজের অবস্থান থেকে নিজের সম্পর্কে বলতে বলেছিলো, "হয়তো আমরা বর্তমান যে প্রজন্ম, অনেক কিছুই জানি না"- এই বলে! 
ঠিক এর আগ মুহূর্তেই যেখানে গোলাম আযম "মুক্তিযুদ্ধের সময়ে তার কর্মকাণ্ড ভুল ছিলো কি-না" এমন প্রশ্নের জবাব দিয়েছে 'না'-বোধক। 
যে সাংবাদিক গোলাম আযমের ব্যাপারে 'অনেক কিছুই' জানে না, তার গোলাম আযমের ইন্টারভিউ করতে যাওয়াটা কতোটা প্রফেশনালিজম আর কতোটা ফাত্রামী! এরকম একজন মূর্খ ফাত্রাকে যে মিডিয়া-হাউজ নিয়োগ দিয়েছে, তারা ঠিক কী পরিমান বুদ্ধিপ্রতিবন্ধীদের দ্বারা পরিচালিত হয়! 
একজন যুদ্ধাপরাধীর ইন্টারভিউ করা আর তাকে জাতির উদ্দেশ্যে ভাষণ দিতে সুযোগ করে দেয়া- এই দুইয়ের মধ্যে আকাশ আর পাতাল ফাড়াক যে আছে, সেগুলো কি মিডিয়া হাউজের হর্তাকর্তা বুদ্ধিপ্রতিবন্ধীরা তাদের এইসব অকাল-কুষ্মাণ্ড সাংবাদিকদের বুঝাতে কোনোভাবেই সক্ষম নয়?  
নাৎসী বাহিনীর তত্ত্বাবধানে সংগঠিত প্যারামিলিটারি ফোর্স 'শ্যুৎস-স্টাফেল' বা এসএস (SS) এর কোনো নেতা, কর্মী, সমর্থক কেউই কোনো প্রকার প্রচার মাধ্যমেই নিজেদের সাফাই গাওয়ার জন্য বিবেচিত হয় না। এসএস-এর কর্ণধার হাইনরিশ হিমলার তো দূরের কথা, আসিফ নজরুল কিসিমের সাধারণ একজন নাদান সমর্থকও যদি জার্মান টিভি চ‌্যানেলে এসে বলে বসে, 'এসএস এমন কিছুই করেনি যার জন্য জনগণের কাছে ক্ষমা চাইতে হবে'- তাহলে সেই নাদান সমর্থকের কী পরিণতি হবে সেটা সহজেই অনুমেয়! প্রচলিত আইনে বিচারের সম্মুখীন হওয়ার আগেই উক্ত সমর্থককে ইন্টারভিউকারী/উপস্থাপকের যুক্তির সামনে ঝাঁঝরা হতে হবে। 
এসব তথ্য ন্যুরেনবার্গ ট্রাইব্যুনালের নাম ভুল উচ্চারণে খৈ এর মতো পটপট করে ফুটতে থাকা এইসব মিডিয়া হাউজের হর্তাকর্তা এবং এদের সাংবাদিকদের জ্ঞানের সাগর পর্যন্ত পৌঁছুতে পারে না।
পাকিস্তানী বাহিনীর তত্ত্বাবধানে গঠিত হওয়া প্যারামিলিটারি- রাজাকার বাহিনীর কর্ণধার গোলাম আযমের সাক্ষাৎকার গ্রহণ করতে দৌড় লাগায় এরা। সাক্ষাৎকার গ্রহণের নামে গোলাম আযমকে বিনা প্রশ্নে, বিনা বাঁধায় তার মনের মাধুরী মেশানো মিথ্যাচার সগৌরবে দেশবাসীর সামনে প্রচার করার সুযোগ করে দেয় এই সাংবাদিকেরা এবং এদের কর্তা মিডিয়া হাউজগুলো। 
বিন্দুমাত্র লজ্জা হয় না এদের। দেশের প্রতি, দেশের মানুষের প্রতি যে দায়বদ্ধতা মিডিয়ার আছে, থাকতে পারে- সেটা একটা মুহূর্তের জন্যও তাদের ভাবনায় আসে না। কিংবা সেই ভাবনা ধারণ করার জন্য যেটুকু গ্রে-ম্যাটার আবশ্যক, সেই গ্রে-ম্যাটারটুকুই হয়তো এইসব তথাকথিত সাংবাদিক আর তাদের মিডিয়া হাউজগুলোর নেই। 
তাই গোলাম আযম নামক নরপশুটির জাতির উদ্দেশ্যে মিথ্যাচারের জবাব দিতে এগিয়ে আসতে হয় ব্লগারদের। তার প্রতিটা কথার, প্রতিটা লাইনের মিথ্যাচারের জবাব দেয়া হয় প্রমাণ সহকারে। এরজন্য কোনো মিডিয়া হাউজ, কোনো সাংবাদিক কিংবা কোনো নির্দিষ্ট রাজনৈতিক দলের মন্ত্রী-নেতার নেকনজর আকর্ষণের দরকার পড়ে না। ব্লগাররা হলেন 'রিপোটার্স উইদাউট বর্ডার্স'।
দেশের পদবী-সর্বস্ব সাংবাদিকেরা যখন নিজেদের বিবেক বন্ধক রেখে নিজের স্বার্থের সাথে সমন্বয় সাধন করে কলমের ছিপি খোলেন-বন্ধ করেন। তখন ব্লগাররা সোচ্চার হবেই। আইন-আদালত-শালিশের ধামকি সম্বলিত কোনো অনলাইন মিডিয়া-হাউজ-কর্তার চোখ রাঙানীকে ব্লগাররা আমলে নেয়ার মতো গুরুত্ব কখনোই দেয় না। কতিপয় 'রাসভ' পরিবেষ্টিত হর্তাকর্তারা এটা যতো তাড়াতাড়ি অনুধাবন করবেন, ততোই মঙ্গল। শুভস্য শীঘ্রম... 
এটিএন নিউজ, বাংলা ভিশন-সহ বেশ কয়েকটি চ্যানেলে প্রচারিত রাজাকার শিরোমণি গোলাম আযমের সাক্ষাৎকারের মিথ্যাচারগুলো তুলে ধরার প্রচেষ্টায় আট খণ্ডের ভিডিও'র প্রথম খণ্ডটি এখানে তুলে দিলাম- 

আর সবগুলো খণ্ড একসঙ্গে পাওয়া যাবে এই প্লে-লিস্টে- 
http://www.youtube.com/playlist?list=PLC1F60D8FBB8280CE
বাংলাদেশ ত্রিশ লাখ মানুষের রক্ত ঝরিয়ে তবেই স্বাধীন হয়েছে পাকিস্তানের করাল-গ্রাস থেকে। পাকিস্তানের কোনো রাজনৈতিক দলকে মাটিতে বেড়ে উঠতে সাহায্য করা এই স্বাধীনতা অর্জনের উদ্দেশ্য ছিলো না। বাংলাদেশের জন্মের সর্বাংশে বিরোধিতা করেছে এমন একটি দলকে তো অবশ্যই নয়। 
গোলাম আযম যখন দম্ভ ভরে প্রকাশ করে "জামাতের হেড কোয়ার্টার তখনও ছিলো লাহোর (পাকিস্তান) এখনও লাহোর (পাকিস্তান)"- তখন স্বাধীন বাংলাদেশের একজন নাগরিক হিসেবে আপনি ভাবুন জামাত এবং এর সমর্থকদের ব্যাপারে। 
ভাবুন, এই জামাতকে আশ্রয় দেয়া রাজনৈতিক দলটি'কে নিয়েও। 
খুব ঠাণ্ডা মাথায় ভেবে দেখুন, যে পাকিস্তান থেকে আমাদের পূর্বসূরীরা নিজের শরীরের রক্ত ঝরিয়ে আমাদেরকে স্বাধীনতা এনে দিয়েছেন, সেই স্বাধীনতার নামে আমরা সেই রক্তখেকো পাকিস্তানেরই একটি দলকে আমাদের শাসকের আসনে বসাতে চাইবো কি-না! 
গোলাম আযম এবং তার সাঙ্গপাঙ্গরা এখনও স্বীকার করে না যে তারা একাত্তরে ভুল করেছে। ভেবে দেখুন, এদের বিচার না হলে এরা একদিন আমাদেরকেই বিচারের কাঠগড়ায় তুলে দিবে কিনা, 'বাংলাদেশের স্বাধীনতা সমর্থন' করেছি বলে!

