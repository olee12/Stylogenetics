ভবিষ্যত প্রজন্মঃ সাংস্কৃতিক সংঘাতের সীমানায়



 : বাংলাদেশের মানুষজনের সাধারণ আর নাগরিক জ্ঞান ভয়ঙ্কর ভাবে কম।
 : মোটা দাগে সবাইকে মাপা তো ঠিক না। ব্যতিক্রম সব জায়গাতেই আছে। এই ব্যতিক্রম কখনোই উদাহরণ হতে পারে না।
 : ব্যতিক্রম থাকে তখনই যখন সংখ্যাটা অনুল্লেখ্য হয়। কিন্তু সংখ্যাটা যখন বড়সড় একটা অনুপাত হয়ে দাঁড়ায় তখন আর সেটা ব্যতিক্রম থাকে না। সেটা হয়ে যায় ঐতিহ্য। 
 আমার জার্মান ভাবীর সঙ্গে যৌক্তিক চাপাবাজী করে বুঝানোর চেষ্টা করি সে যে পরিসংখ্যানে সংখ্যাটাকে অগ্রগামী সমাজের সংখ্যা হিসেবে বিবেচনা করছে সেটা ভুল। বাংলাদেশের বেশির ভাগ জনগণ বিশেষতঃ এখনকার প্রজন্ম এই সব ব্যাপারে যথেষ্ট সতর্ক। তারা ব্যাপার গুলো নিয়ে ভাবে, যথেষ্ট গবেষণা করে।
 কথা হচ্ছিলো আমার ভাইঝির বিয়ে নিয়ে। যদিও সেটা দূর-অস্ত, তথাপি একদিন গাড়িতে কথাচ্ছলে তুলেছিলাম যে ওকে দেশে নিয়ে বিবাহের ব্যবস্থা করা হবে, যেমনটা আমাদের সংস্কৃতিতে আবহমানকাল ধরে হয়ে আসছে। ভাবীর তেঁতে ওঠার সেটাই কারণ। বাংলাদেশে বিয়ে করাতে আপত্তি, সেটা সে খোলাখুলি বলেনি মোটেও। কিন্তু অবস্থাদৃষ্টে মনে হয় সামনে এক কঠিন সময় আসছে। দুইটা দেশের ও সময়ের সংস্কৃতি ও সীমানার 'গ্যাপ'।
 সংস্কৃতির ধারা মোতাবেক পশ্চিমা স্রোত সবসময়ই পুবে বহমান। এটা মেনে নিয়েছি আমরা। কিন্তু সেই স্রোতের ধাক্কায় আমাদের উত্তরসূরীরা যখন পশ্চিমের সামাজিক ধাচের সঙ্গে খাপ খাইয়ে নিতে যাবে তখন কি আমরা আসলেই মানতে পারবো! আমার মেয়ে যদি তার ছেলে বন্ধুকে নিয়ে আলাদা বাসায় থাকতে চায়, আমি কি সেটা মেনে নিতে পারবো? না পারলে সেটা কি আমার মনের সংকীর্ণতা হবে? সে যদি কিছুদিন পর পর তার ছেলে বন্ধু পাল্টায় কিংবা আমার ছেলেটা যদি প্রায় প্রতি সপ্তাহে একজন করে নতুন মুখের মেয়ে নিয়ে নিজের ঘরের দরজা বন্ধ করে দেয়, আমার কী-ই বা করার থাকবে তখন! 
 কিংবা ধরে নিলাম আমার যে ভাইঝি। ও বড় হচ্ছে মোটামুটি একটা মিশ্র পরিবেশে যেখানে ঘরে প্রাধাণ্য পায় বাঙালীয়ানা আর বাইরে, স্কুলে সর্বত্র সে দেখছে জার্মানীর মতো একটা দেশের অতীব স্বাধীন একটা জীবন। এখন তাকে যদি দেশে নিয়ে গিয়ে তার মানসিকতার চেয়ে অনেক আলাদা কারো সঙ্গে বিয়ে দেয়া হয় সে কি পারবে তাল মিলিয়ে চলতে, কিংবা যাকে সে বিয়ে করবে সে কি পারবে জার্মান একটা জীবনের সঙ্গে তাল মেলাতে!
 গিয়েছিলাম একটা গ্রীল পার্টিতে। সেখানে খাওয়া শেষে আমন্ত্রিত সবাই যার সিংহভাগই আমাদের দেশী তারা তাদের বাসনখানা টেবিলের ওপর রেখেই উঠে গেছেন। সাথে আধাভরা পানীয়ের বোতল, গ্লাস ইত্যাদি। ছেলেরা যেমন এটা করেছেন, আমাদের দেশীয় মহিলারাও কম যান নি। পরবর্তী কেউ এসে যে বসে খাবে সেই অবস্থাটা ছিলো না মোটেও। অথচ এটা খুব স্বাভাবিক মাত্রার কমনসেন্সের ব্যাপার। খাওয়ার পরে নিজের প্লেটটা নিয়ে কাছে সুন্দর করে সাজিয়ে রাখা উচ্ছিষ্ট ফেলার পলিথিনে ফেলে দিলেই হলো। কিন্তু কেউ সেটা করে নি। এগুলো করেছে আমার ভাবী আর আরও একজন ভাবী যিনি ইটালিয়ান। আমার ভাবী পরে আমাকে খোটা মেরেছে এই নিয়েও। হয়তো মারতো না, আমি বাংলাদেশীদের নিয়ে বেশ উঁচু স্বরে কথা বলেছি বলেই হয়তো! 
 সমস্যটা আসলে কোথায়! আমাদের কি আসলে এ্যাডপ্টেশনে সমস্যা নাকি আমরা আমাদের ট্র্যাডিশন ফেলতে চাই না। যদি ট্র্যাডিশন ফেলতে না চাই তাহলে একটু আগে যেটা বললাম পরবর্তী জেনারেশনের বেলায় কী হবে আমাদের মনোভাব। আর যদি এ্যাডপ্ট করেই ফেলি তাহলে আমরা সবকিছু মেনে নিতে তৈরী আছি কীনা!
 আমরা যারা কোনো না কোনো দায়ে তৃতীয় বিশ্বের দেশটি থেকে এসেছি, কোনো না কোনো ভাবে বসবাস করছি পশ্চিমা দেশগুলোতে, চোখের সামনে পরিবর্তনগুলো অনুধাবন করছি, তারা কি সাংস্কৃতিক সংঘাতের সম্মুখীন হয়েছি! সংঘাতের মুখে কি আমরা পিছিয়ে যাচ্ছি বা গেছি হেরে যাবার ভয়ে! আমরা কি মেনে নিতে পারছি সবকিছু!
 আমি নিজেকে দিয়ে চিন্তা করি, চলনসই ন্যুনতম সিভিক আর কমনসেন্সের সেন্সের দোহাই দিয়ে আমি হয়তো নিজেকে এ্যাডপ্টেড হিসেবে চালিয়ে দিতে পারবো, কিন্তু যখন পশ্চিমা বাস্তবতা আমার সামনে এসে দাঁড়াবে, আমি সহজে মেনে নিতে পারবো না। এবং এটাই রূঢ় বাস্তবতা! দুইটা ভিন্ন সংস্কৃতি'র সংঘাত এক সময়, কোনো না কোনো ভাবে আসবেই, আসতে বাধ্য।
 কিন্তু আগামী প্রজন্মগুলোর কী হবে। তারা কি সময়ের স্রোতে হাইব্রীড / ডাবল হাইব্রীড প্রজন্ম হয়ে ইতিহাসে ঠাঁই করে নেবে নাকি পূর্বপুরুষের একগুঁয়ে জীন বয়ে বেড়াবে। অন্য সংস্কৃতির বেলায়ই বা ঘটনাটা কেমন দাঁড়াবে! 

