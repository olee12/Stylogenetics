মিউজিক্যাল র‌্যাট (আবঝাব-৩)



জোনাকির কবর 
খুব ছোটবেলায়, আমাদের ঘরের পেছনটায় যেখানে একসারি আনারস গাছের অবস্থান ছিলো, সন্ধ্যা হলেই কিছু অদ্ভুত আলোর ঝলকানি দেখতে পেতাম। ঠিক নীল না আবার সবুজও না। বরং এই দুয়ের মিলিত একটা উজ্জ্বল রং, একটা আলো, একটা বাতি, ক্ষণে ক্ষণে জ্বলে উঠেই আবার নিভে যেতো। যেখানে নিভতো ঠিক তার কাছেই আবার জ্বলে উঠতো। শুরুটা হতো এভাবে। তারপর একটা, দুইটা, চারটা, ছয়টা, আটটা— এরকম গুনে গুনে একসময় আর যখন গুনতে পারতাম না, তখন আব্বাকে জিজ্ঞেস করেছিলাম এই জ্বলা-নেভা বাতিগুলো কী! আব্বা বললেন এক রকমের পোকা, জোনাকি পোকা, ফায়ারফ্লাইজ। 
  
 জোনাকি পোকার সাথে সেই আমার প্রথম পরিচয়। প্রতি সন্ধ্যাতেই দেখতাম তাদের। আনারস গাছের সারি থেকে টিউবওয়েলের পাড় হয়ে দরোজার সামনের কামিনী গাছটার গোড়ায় এসে দল বাঁধতো তারা পেছনের পুরোটা পথে আলো জ্বেলে জ্বেলে। আগের মতোই জ্বলে-নিভে জায়গা পরিবর্তন করে প্যাঁচিয়ে উঠে যেতো উপরে, সারে সারে, দল বেঁধে। ধরতে সাহস পেতাম না তখনো। ভাবতাম, হাতে তাপ লেগে পুড়ে যায় যদি! 
 আরও পরে, যখন আরেকটু বড় হলাম। বিদ্যুৎহীন কোনো এক সন্ধ্যায় সাহস করে আনারসের বাগানে গিয়ে খাবলা দিয়ে ধরার চেষ্টা করেছিলাম গোটা কয়েক জোনাকি। আলোর তাপে হাত পুড়ে যায়নি, কিন্তু কয়েকটা জোনাকি হাতের চাপে চ্যাপ্টা হয়ে গিয়েছিলো। হাতের পুরোটা তালু জুড়ে তখন সবুজাভ-নীলচে রঙের ছড়াছড়ি। অন্ধকারে মনে হচ্ছিলো আমার হাতের তালুটাই যেনো একটা তারাজ্বলা রাত্রির পরিষ্কার আকাশ! উৎকট গন্ধের কারণে সুগন্ধি সাবান ক্ষয় করে হাত ধোয়া হয়েছিলো সেই সন্ধ্যায় আমার। হাতে লেগে থাকা জোনাকির গন্ধ চলে গেলেও আমার জোনাকি প্রীতি তাতে শেষ হয়ে যায়নি। 
 কাঁচের বয়ামে জোনাকি ধরে রাখতাম এরপর, পুষবো বলে। টেবিলের উপর জোনাকির বয়াম রেখে ঘুমিয়েও পড়তাম একসময়। সকালে উঠে চোখ মেলেই বয়ামের দিকে তাকিয়ে মনটা খারাপ হয়ে যেতো। সারারাত আলো জ্বেলে জ্বেলে আমার পোষা জোনাকিগুলো নিঃশেষ হয়ে শুকনো খসখসে ঘাসে পরিণত হয়ে পড়ে থাকতো কাঁচের বয়ামের তলায়। আমি কামিনী গাছের গোড়ায় গর্ত খুঁড়ে শুকনো, খসখসে জোনাকিদের কবর দিতাম, সেটসুকো'র মতো! 
  
 সময়ের তোড়ে আমাদের ঘরের পেছনের আনারসের সারি উজার হয়েছে। সেই কামিনী গাছটাও আর নেই। তার তলায় জোনাকিদের সারি বাধা কবরের উপরে কয়েক প্রস্থ মাটি এসে বসেছে কালের সাক্ষী হয়ে। জ্বলা-নেভা জোনাকিরাও হয়েছে নির্বাসিত, আমারই মতোন। আমাদের দেখা হয়না, যুগ পার হয়েছে সেই কবে। এখানে, যান্ত্রিক সময়ে কখনো একটু ফুরসৎ পেলেই তারাভর্তি আকাশের দিকে চোখ যায়। সবসময় না হলেও কখনো কখনো চোখের সামনে ভেসে ওঠে চার-পাঁচ বছরের একটা ছেলের মুখ। নাদুস নুদুস পায়ে চপ্পলের শব্দ তুলে জোনাকির পেছনে দৌঁড়াচ্ছে, আবছা অন্ধকারে। তার সামনে, পেছনে, ডানে, বায়ে হাজার হাজার জোনাকি। জোনাকির মেলা। মাটি থেকে প্যাঁচিয়ে প্যাঁচিয়ে উঠে যাচ্ছে উপরে। ছেলেটি সেই জোনাকিপুঞ্জের ভেতরে দৌঁড়ায় তাদের ধরে কাঁচের বয়ামে পুরবে, পুষবে বলে! 
  
 ঘুমের ঘোরে আমি অধিকাংশ সময়েই স্বপ্ন দেখি। একেবারেই র‌‌‌্যান্ডম স্বপ্ন। খুব টেনশনে থাকলেও দেখি, না থাকলেও দেখি। খুব মন খারাপ থাকলেও দেখি, না থাকলেও দেখি। কিছু কিছু স্বপ্ন দেখি বিশদাকারে। অথবা জেগে উঠে যখন স্বপ্নটা নিয়ে ভাবি তখন হয়তো সেটা বিস্তৃতি পায়। স্বপ্নে কচুরিপানা ফুলের বেগুনি রং আর তার পাপড়ির ওপরে হলদেটে ফোটাটাও চোখ এড়ায় না। কোনো জামার রংও পরিষ্কার মনে থাকে।
 কোনো এক হাসপাতালের সাদা রঙা দালানের পাশে লাল রঙা 'ইমার্জেন্সী বিভাগ' সাইনবোর্ড, তার পাশ দিয়ে ফুটপাথ ধরে হেঁটে গেলে হাতের বাঁ দিকে একটা টালির ছাদের কুঁড়ে ঘরের আদলে বাড়ি, সেটা ছাড়িয়ে হাতের ডানে পলি ক্লিনিক, তাও ছাড়িয়ে গেলে 'কী একটা' কলেজ, হাতের বাঁ দিকে। সেখানে হরেক রকমের পোষাক পরা মানুষ। শাড়ি পরা অনেকেই। বৈশাখী আমেজ সবার মাঝে। আমি দূর থেকে আমাকে দেখি সেই আমেজের ভীড়ে মিশে যেতে। দূরে দাঁড়িয়ে থাকতে থাকতেই এক সময় স্বপ্ন ভঙ্গ হয় আমার। চোখ খুললেই উপরে সাদা রঙের ছাদ দেখি। পুরো ঘরটাকে আমার 'সাদারঙা জরুরী বিভাগ' মনে হতে থাকে অনেকক্ষণ, যতোক্ষণ না নিদ্রাদেবী করুনা করে আমাকে তাঁর কোলে তুলে নেন। তার আগ পর্যন্ত আমি চোখ বুজে মনে প্রাণে ভাবতে থাকি, একবার শুধু একটাবার যদি আমি সেই পথটা ধরে হেঁটে আসতে পারতাম, যদি একটাবার আমি সেই জরুরী বিভাগে যেতে পারতাম! 
  
 আজব একটা রোগ হয়েছে। লিখতে ইচ্ছে করে কিন্তু লিখতে গেলেই সেই ইচ্ছেটা হাপিস হয়ে যায়। একবার ভাবলাম লেখাটা এখানে রেখে টি-ব্রেকএ চলে যাই। পরে আবার ভাবলাম এইটা জেনেশুনেবুঝে পিছটান মারা। কারণ এই লেখা জীবনেও আর দুই লাইন আগানোর মতো ক্ষমতা আমার নেই। তার চেয়ে যে কয়টা বাদ্য এখানে দিবো বলে ঠিক করেছিলাম, সেই কয়টা এখানে লটকিয়ে আমি সটকে পড়ি। বহুত কাজ। কাশ্মীরি কোরমা রান্না করছি, এখন কাচ্চিটা ট্রাই দিয়ে দেখি কী দাঁড়ায়! প্রথা বদলানো, দলছুট, প্রথার বাইরে গিয়ে গোত্রচ্যুত হওয়া এমনকি প্রথাগত 'হার্ট সং' না জানার কারণে ভালোবাসার গ্লোরিয়াকেও ফিরিয়ে দেয়া 'হ্যাপি ফিট'এর "মাম্বল দ্য হ্যাপি ফিট" হতে না পারি, আপাতত সবকিছু ছেড়ে ছুড়ে "ধুসরম্বল দ্য হ্যাপি খাদক" হওয়ার চেষ্টাটা করে দেখি, কী হয়! আল্লা ভরসা। 
  
  
 শেষ করার আগে একটা ভিডিও। মন কেবল আমি একাই খারাপ করুম ক্যান। জামাতের সহিত সবার মন খারাপ করাইয়া ছাড়ুম! 


