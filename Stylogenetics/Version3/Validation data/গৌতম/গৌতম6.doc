আয়কর নিয়ে ব্যক্তিগত ভাবনা



আজ (১৫ সেপ্টেম্বর, ২০১১) অফিসে আসার পথে দেখলাম রাস্তায় হলুদ টিশার্ট পরিহিত বেশ কিছু তরুণ-তরুণী আয়কর দেয়া নিয়ে প্রচারণা চালাচ্ছে। তাদের কাছ থেকেই জানা গেল আজ আয়কর দিবস। তারা রাস্তায় গাড়ি থামিয়ে কিংবা সিগন্যালে গাড়ি থেমে থাকার সময় মানুষদের কাছে গিয়ে আয়কর-সম্পর্কিত বিভিন্ন ধরনের তথ্য জানাচ্ছেন। আয়কর দিলে কী সুবিধা, না দিলে কী সমস্যা হতে পারে ইত্যাদি বিষয় খুব সংক্ষিপ্তাকারে তারা চমৎকারভাবে উপস্থাপন করছেন। আয়কর দেয়া-নেয়া সম্পর্কে আমাদের (বিশেষভাবে আমার) এক ধরনের ভীতি আছে। আমার মতো যাদের এই ভীতি রয়েছে, তারা খুব সহজেই এসব তরুণ-তরুণীর কাছ থেকে অনেক তথ্য জেনে নিতে পারছে।
বলা বাহুল্য, এই তথ্য জানার সুযোগ সবার নেই। আপনি আপনার আশেপাশের মানুষদের যদি জিজ্ঞাসা করেন, তাহলে দেখবেন অনেকেরই আয়কর সম্পর্কে পরিষ্কার কোনো ধারণা নেই। বিষয়টা আমাদের দেশের পরিপ্রেক্ষিতে অস্বাভাবিক নয়; বরং আয়কর সম্পর্কে অনেকেরই অজানা ভীতি কাজ করে। বছর কয়েক আগেও আমি নিজেও আয়কর সম্পর্কে কিছুই জানতাম না। পরে জানতে হয়েছে কারণ প্রতি মাসে বেতন দেয়ার সময় অফিস একটি নির্দিষ্ট পরিমাণ অর্থ ট্যাক্স হিসেবে কেটে রাখে এবং বছরের শেষে কী পরিমাণ অর্থ কেন কেটে নেওয়া হয়েছে, তার একটা হিসাব পাঠিয়ে দেয়। ওই হিসাব থেকেই আমি জানতে পারি, কোন খাতে কী পরিমাণ উপার্জন করলে কতোটুকু ছাড় দেয়া হয়, কতোটুকু করযোগ্য আয় হিসেবে দেখানো হয়, ইত্যাদি নানা সব হিসাব বা মারপ্যাঁচ। হিসাবগুলো আমার কাছে এতোটাই জটিল লাগে যে, এখনো আসলে পুরো বিষয়টা বুঝে উঠতে পারি নি। অফিস যেহেতু নিয়মিত এই কাজটি করছে, সেক্ষেত্রে আমাকে আসলে ইনভেস্টমেন্ট-সম্পর্কিত কাগজ জমা দেয়া ছাড়া আর কিছুই করতে হয় না।
প্রতি মাসে আয়ের ওপর কর জমা দেয়া আর বছরে একবার আয়কর রিটার্ন জমা দেয়ার মধ্যে কিছু পার্থক্য আছে। এই পার্থক্যটি সম্পর্কে আমার নিজেরও পরিষ্কার ধারণা ছিল না- সম্প্রতি কিছুটা ধারণা হয়েছে। যেটা হয়, পরিচিত একজন আছেন যিনি এসব বিষয় সম্পর্কে ভালো জানেন-বুঝেন, আয়কর রিটার্ন জমা দেয়ার সময় তার সাহায্য নিই। তিনি আমার কাছ থেকে নানা ধরনের কাগজপত্র (যেমন- ইনভেস্টমেন্ট সার্টিফিকেট) নেন, নানা ধরনের প্রশ্ন করেন (যেমন- বাসায় কত ভরি স্বর্ণ আছে, টিভি-ফ্রিজ আছে কিনা ইত্যাদি)। যাবতীয় প্রশ্নোত্তর শেষে তিনি আয়কর রিটার্নের ফর্মটি পূরণ করে আমাকে দেখিয়ে নেন। কয়েক বছর আগেও এই ফর্মটি দেখলেই মারাত্মক কাঁপুনি আসতো, এখন আর ততোটা হয় না। এর একটা কারণ হলো, আয়কর রিটার্নের ফর্মটি তুলনামূলকভাবে সহজতর হয়েছে আর আমি নিজেও বিষয়গুলো কিছুটা বুঝতে শিখেছি। একসময় ভাবতাম, টিআইএন (TIN – Tax Identification Number) খুবই গুরুত্বপূর্ণ এবং এটা থাকলে অনেক সুযোগ-সুবিধা পাওয়া যায়। কিন্তু টিআইএন পাওয়ার পর দেখি পরবর্তী বছরে পুনরায় আয়কর রিটার্ন দাখিলের সময় ফর্মে পূরণ করা ছাড়া এর আর কোনো ব্যবহার নাই। এটাই স্বাভাবিক, কিন্তু অনেকেই এখনো এই নম্বরটিকে বেশ গুরুত্বপূর্ণ ভাবেন- জাতীয় পরিচয়পত্রের নম্বর যেভাবে নানা কাজে লাগে, টিআইএনও বুঝি তেমনি!
প্রশ্ন হলো, এই যে প্রতি বছর করযোগ্য আয়ের ওপর কর দিয়ে যাচ্ছি নিয়মিত এবং সেপ্টেম্বর মাস শেষ হওয়ার আগেই আয়কর রিটার্ন দাখিল করছি- এতে ব্যক্তি হিসেবে আমর কতোটুকু এবং কী লাভ হচ্ছে? প্রতি মাসে যে পরিমাণ কর দিচ্ছি, এর পরিমাণ নেহায়েৎ কম না- এ দিয়ে অনেক পরিবারের এক-দুদিনের খরচ চলে যায়। আবার আয়কর রিটার্নের ফর্ম পূরণ করার ঝক্কিঝামেলা পোহানো কিংবা ইনভেস্টমেন্ট সার্টিফিকেট তোলার জন্য সময় ও শ্রম নষ্ট হয় যথেষ্টই- কিন্তু এর বদৌলেত কী পাচ্ছি? মুখস্থ উত্তর হচ্ছে- বাৎসরিক আয় করযোগ্য আয়ের উপরে গেলেই ন্যূনতম একটি কর দিতে হয়- এটা নাগরিক দায়িত্ব। আয়কর রিটার্ন দাখিলও তেমনি। কিন্তু এই ব্যাখ্যা দিয়ে কি একজন করদাতাকে সন্তুষ্ট করা যায়? ব্যক্তি যদি তার করের সুফল ভোগ না করেন; কিংবা হয়তো ভোগ করছেন কিন্তু জানেন না যে তার করের কারণেই তিনি এই সুবিধাটা পাচ্ছেন- সেক্ষেত্রে অফিসিয়াল কিংবা আইনি মারপ্যাঁচের কারণে হয়তো তিনি কর দিয়ে যাবেন- কিন্তু কর দেয়ার সন্তুষ্টিটা পাবেন না কখনোই। সবচেয়ে বড় কথা, ব্যক্তি যখন করের সুফল উপভোগ করবেন, তখনই তিনি আরেকজনকে কর দেয়ার ক্ষেত্রে উৎসাহিত করতে পারবেন। 
যেহেতু বাংলাদেশে অনেকেই আছেন যাদের বাৎসরিক আয় করযোগ্য আয়ের সীমা পেরুলেও কর দেন না, এবং তাদেরকে করের আওতায় নিয়ে আসা সরকারের অন্যতম একটি লক্ষ্য- সুতরাং সরকারের উচিত হবে ব্যক্তিকে সরাসরি জানতে দেওয়া করের ফলে তিনি কী কী সুবিধা পাচ্ছেন। একজন ব্যক্তি বাসা থেকে অফিসে আসার সময় যে রাস্তা দিয়ে আসছেন, তাকে নির্বিঘ্নে চলাচলের জন্য যে ট্রাফিক পুলিশ নিয়োজিত রয়েছে ইত্যাদি সেবা আসলে মানুষের করের বিনিময়েই হয়ে থাকে (জাস্ট উদাহরণ হিসেবে বললাম আর কি! কী মানের সেবা পাচ্ছি তা তো সবাই জানি!)। কিন্তু কয়জন মানুষের ধারণা আছে এই বিষয়গুলো নিয়ে? বরং অনেকেই মনে করেন, কর দেয়া নেহায়েত টাকার অপচয়; কারণ হয় এই টাকা দুর্নীতিতে যাবে নয়তো অন্য কোনো উপায়ে নষ্ট হবে। মানুষের এই মনে করার পেছনে যে কারণ নেই তা নয়, কিন্তু সরকার যদি করদাতা বাড়ানোর ক্ষেত্রে আন্তরিক থাকে, তাহলে মানুষের এই ধারণাগুলো দূর করার জন্য যথেষ্ট কাজ করতে হবে। কর দেয়া মানুষের নাগরিক দায়িত্ব- এই ধরনের কথার চেয়ে মানুষ বরং বেশি উৎসাহিত হবে যখন দেখবে তার করের বিনিময়ে সুনির্দিষ্টভাবে কিছু কাজ হচ্ছে। সরকারেরও উচিত মানুষের করের টাকায় প্রতি বছর কী কী কাজ হচ্ছে সেগুলো সুনির্দিষ্টভাবে প্রকাশ করা।
পাশাপাশি সরকারের উচিত হবে আয়কর রিটার্নের কাজটিকে আরো সহজতর করে তোলা। আমাকে যেমন এই বিষয়টি নিয়ে প্রতি বছর দুবার ভাবতে হয়। প্রথমবার জুন মাসে। এ সময় অফিসকে ইনভেস্টমেন্ট সার্টিফিকেট যোগাড় করে দিতে হয়। দ্বিতীয়বার সেপ্টেম্বরের শুরুতে। এ সময় বাদবাকি কাগজপত্র আয়কর রিটার্ন ফর্মের সঙ্গে জমা দিতে হয়। কাজ দুটো করতে গিয়ে প্রতিবারই দু-তিন দিন সময় নষ্ট হয়। দুটো সময়ে দুটো কাজের বদলে যদি একবারেই সব করা যায়, তাহলে ঝামেলা কিছুটা কমে। তাছাড়া ফর্মটি যেভাবে আছে, সেভাবে পূরণ করাটা বেশ ঝামেলারও বটে। এটিকে আরো সহজতর করা দরকার। পাশাপাশি এমন সিস্টেম থাকা উচিত যাতে একজন ব্যক্তি নিজেই ওয়েবে নিজের হিসাবনিকাশ দিতে পারে।
আজকে রাস্তায় আয়কর সম্পর্কে মানুষকে বুঝানোর ক্ষেত্রে কর্মরত তরুণ-তরুণীদের দেখে ভালো লাগলো দুটো কারণে। প্রথমত, এদের কাছ থেকে অনেক মানুষ কর সম্পর্কে জানতে পারছে, যেটি আগে দেখি নি। কারো মনে কোনো প্রশ্ন থাকলে তাও তাদের কাছ থেকে জেনে নেয়া যাচ্ছে। দ্বিতীয়ত, এই তরুণ-তরুণীরা নিজেরাই কর সম্পর্কে সচেতন হয়ে যাচ্ছে। কর না দেওয়ার যে প্রবণতাটা একসময় ছিল, আশা করা যায় সচেতন হওয়ার ফলে এদের প্রজন্মে সেই প্রবণতাটা অনেকটাই কম হবে। আমাকে যেমন আয়কর সম্পর্কে বুঝার জন্য বছরের পর বছর অপেক্ষা করতে হয়েছে, নানা ধরনের বিভ্রান্তিকর তথ্যে হাবুডুবু খেতে হয়েছে, এই তরুণ-তরুণীরা আয় শুরু করার আগেই সে সম্পর্কে সচেতন হয়ে উঠছে। এর প্রতিদন পাওয়া যাবে ভবিষ্যতে।
আয়কর দিবসে আমার ব্যক্তিগত ভাবনা এটুকুই- ব্যক্তিকে জানতে দেয়া হোক তার কর কোথায় কীভাবে খরচ হচ্ছে। ব্যক্তিকে বুঝতে দেয়া হোক তার দেয়া করের ফলে দেশের অমুক অমুক উন্নতি হচ্ছে। সরকারকে তখন আর পয়সা খরচ করে প্রচারণা চালাতে হবে না, ব্যক্তি নিজ উদ্যোগেই কর জমা দিয়ে আসবে।
***
একইসাথে ব্যক্তিগত ব্লগে প্রকাশিত

