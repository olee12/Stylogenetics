পুরাণের ধর্ম দায় ১: গ্রিক পুরাণের দায়মুক্তি



নিজেরাই উস্কানি দিয়া রোমানগো হাতে মাইরা ফালানো নিজ গোত্রের এক পিতৃপরিচয়হীন পোলারে গ্রিসে দত্তক দিয়া দুইটা মারাত্মক কাম কইরা গেছে প্রাচীন ইহুদি সম্প্রদায়; যার পয়লাটা হইল ধর্মের দায় থাইকা গ্রিক পুরাণের মুক্তি আর দ্বিতীয়টা হইল পৌরাণিক আচরণের দায়মুক্ত খ্রিস্টান ধর্মের উদ্ভাবন। ইতিহাসে এই দুই ঘটনা না ঘটলে ইউরোপ আম্রিকার মাইনসেরে আইজ পর্যন্ত যেমন ধর্মের নামে শত শত গ্রিক পুরাণ কাহিনির ভার টানতে হইত তেমনি মুসা আর মোহাম্মদের চিপায় ভূয়া মসিহি কিংবা ক্ষুদ্র নাসারা হইয়া অনুল্লেখযোগ্যভাবে পইড়া থাকত নাসারি কিংবা নাজারতের মইরমপুত্র যীশু...
যীশু খ্রিস্টের তথাকথিত জন্মের দুই আড়াইশ বছর আগেই ইহুদিরা কোন উদ্দেশ্যে হিব্রু তাওরাত কিংবা আদি ওল্ড টেস্টামেন্টখান গ্রিক ভাষায় অনুবাদ করছিল তার ইতিহাস আইজ আর পাওয়া সম্ভব না। হইলে হইতে পারে যে পুরাণ নির্ভর গ্রিস আর গ্রিসের নকলা সোসাইটি রোমানগো পৌরাণিক ধর্ম-সমাজে থাকতে থাকতে নির্বাসিত ইহুদিগো মনে হইছিল গ্রেকো-রোমানদের নিজেগো পুরাণকথা শোনাইয়া দিবার মতো সাধারণ বাসনা। অথবা হইলে হইতে পারে যে গ্রেকো-রোমান আউলাঝাড়া পৌরাণিক কাহিনি আর অগোছালো ধর্মের সামনে নিজেগো লিনিয়ার পৌরাণিক ইতিহাস আর বিধিবদ্ধ ধর্ম আচরণ উপস্থাপন করার লোভ। অথবা অন্য কিছু। কিন্তু সেইটা যাই হউক; যদ্দুর জানা যায় ইহুদীগো এই অবদান গ্রিসে কিংবা ইউরোপে ততদিন পর্যন্ত তেমন প্রভাব ফেলতে পারে নাই যতদিন পর্যন্ত না তারা গ্রিক ভাষায় নিউ টেস্টামেন্টখানা রচনা কইরা উপস্থাপন আর প্রচার শুরু কইরা দিলো...
দুনিয়ার পয়লা খ্রিস্টিয় বাইবেল বা নিউ টেস্টামেন্ট লেখা হইল গ্রিস ভাষায়। লিখল ইহুদিরাই; যেইটা মূলত যীশুর জীবনী। কিন্তু এই যীশু নাসারীর আরব যীশু না। এক্কেবারে খাঁটি এক গ্রিক। পরিশুদ্ধবাদী গ্রিকগো লাইগা গ্রিক পুরাণের হারকিউলিসের জীবনী ভাইঙা লেখা হইল যীশুর জীবনী। মর্ত্য মানবীর ঘরে জন্মানো জিউসপুত্র হারকিউলিস দুনিয়াতে কতগুলা কঠিন কাম কইরা আবার পুরা দেবতা হইয়া ফিরা গেছেন পিতার কাছে। পিতায় স্বাগত কইরা নিয়া গেছেন কর্মবীর পুত্ররে। কিন্তু হারকিউলিসের কামকাজগুলা আছিল অতিরিক্ত গতরকামলা টাইপের; বুদ্ধি কিংবা দয়া মায়ার প্রায় কোনো চিহ্ন নাই তার পেশীবহুল গতরে; শইলে কোনো পোশাক আশাকেরও বালাইও আছিল বইলা মনে হয় না তার। কিন্তু যেহেতু মরুময় ইহুদি কিংবা হিব্রু পুরাণে শরীরে জোব্বা না পরা ন্যাংটা মানুষের কোনো অস্তিত্ব নাই। তাই গ্রিসে দত্তক যাইবার সময় আরবি জোব্বার কোমরে ফিতা আর গলায় কুচি দেওয়া এক নতুন পোশাক পাইলেন যীশু। এ্যাপোলোর জীবনী থাইকা দুঃখ আইনা ছিটায়া দেওয়া হইল যীশুর সুসমাচারে। আর সর্বশেষ; মানবজাতির উপকার করার অপরাধে শিকল বান্ধা অবস্থায় শকুনে-চিলে মগজ ঠুকরাইয়া খাওয়ার যে যন্ত্রণা প্রমিথিউসের; সেইটা রূপান্তরিত হইয়া পরিণত হইল ক্রশবিদ্ধ যীশুর যন্ত্রণায়; জন্ম হইল ইউরোপের যীশু। নামে খালি নাজারতের; চরিত্রে আর আচরণে একশোভাগ গ্রিক...
গ্রিসের নকল করা ছাড়া প্রাচীন রোমানগো আর কোনো কাম আছিল না। রোমানগো মূল কৃতিত্বই আছিল গ্রিক পুরাণের দেবদেবী আর ঘটনার স্থানকালের নাম পাল্টাইয়া নিজেগো নকলা ঐতিহ্য রচনা। ঘটনাটা এমনই দুর্গত আছিল যে যীশুর কথিত জন্মের মাত্র পনেরো বিশ বছর আগেও যখন অজ্ঞাতকূলশীল রোমান সম্রাট অক্টাভিয়ান কিংবা অগস্টাস সিজারের মা আতিয়া বালবা পোলার একখানা যুতসই সম্ভ্রান্ত খান্দানের কাহিনি রচনা কইরা দিতে ভার্জিলের মতো কবিরে নিয়োগ করলেন; তখন ভার্জিলেরেও হাবুডুবু খাইতে হইছিল দাপুটে রোমান সম্রাটের লাইগা খাঁটি রোমান খান্দান খুঁইজা বাইর করতে। অগত্যা তিনি গ্রিক পুরান হাতড়াইয়া বাইর করলেন এক অখ্যাত ট্রোজান পলাতক যোদ্ধা ঈনিয়াসরে। তারপর ট্রোজান রাজ পরিবারে তার খান্দানের শিকড় বসাইয়া কাব্য করতে করতে তারে বানাইলেন রোমান জাতির প্রতিষ্ঠাতা; তারপর আরো কাব্য কইরা কইয়া দিলেন যে আতিয়াপুত্র অক্টাভিয়ন মূলত সেই মহান ঈনিয়াসেরই বংশধর...
ঈনিডের মাত্র শ’খানেক বছর পরেই নকলাবাজ রোমানরা পাইল গ্রিসের নতুন হাইব্রিড দেবতা যীশুর সন্ধান। ব্যাস শুরু হইয়া গেলো কাহিনির অদল বদল কইরা গ্রিক কাহিনির মইদ্যে নিজেগো ঐতিহ্য স্থাপন। আর এই প্রক্রিয়ায় রোমানরা দাবি কইরা বসল যীশু খ্রিস্ট নিজের হাতে যে ধর্মশালাটা স্থাপন করছিলেন; সেইটাই হইল রোমান ক্যাথলিক চার্চ। ক্যাথলিক মানে বিশ্বজনীন জাতীয় কিছু। আজকের দুনিয়ায় যীশুর সব থিকা বড়ো মালিক বোধহয় সেই হন্তারক রোমানরাই। যীশুর লগে রোমানগো সম্পর্ক মাত্র চাইরখান লাইনে বড়ো চমৎকারভাবে বয়ান কইরা দিছেন রবীন্দ্রনাথ তার একটা গানে:


একদিন যারা মেরেছিল তাঁরে গিয়ে
রাজার দোহাই দিয়ে
এ যুগে তারাই জন্ম নিয়েছে আজি
মন্দিরে তারা এসেছে ভক্ত সাজি

এর পরে চলতে থাকলো নিজস্ব গতিতে ইউরোপিয়ান যীশুর নির্মাণ প্রক্রিয়া; যেহেতু যীশুর গোত্রের আর কেউ এখন যুক্ত নাই; তাই নিজের মতো কইরা যীশুর জীবনী বনাইতেও বাধা দিলো না কেউ। কেউ বানায় কহিনি তো কেউ বানায় ছবি; তো কেউ বানায় মূর্তি। সব যার যার মতো কিন্তু মূল সোর্স সেই গ্রিক মিথলজি। এমনকি এই প্রক্রিয়ায় মাইকেল এঞ্জেলো যখন নিহত যুবক যীশুরে যুবতী মেরির কোলে শোয়াইয়া দিলেন তার পিয়েতা ভাস্কর্যে; এবং সেইটা নিয়া যখন মাইনসে কেমনে কী কইয়াপ্রশ্ন করল তখন তিনি অতি সরলভাবে ইউরোপিয় পুরাণ স্মরণ কইরা উত্তর দিলেন- মহাত্মারা সর্বদা চিরযৌবনাই হন; সুতরাং মহাত্মা মাতা আর পুত্রের মধ্যে একই সময়ে যৌবন চিত্রায়ন অযৌক্তিক কিছু না...
কথাটা বিশ্বজনীন না। সেমেটিক পুরাণে চিরযৌবনের কোনো অস্তিত্ব নাই। ভারতীয় পুরাণে দীর্ঘ যৌবনের অস্তিত্ব থাকলেও জরা সেইখানে বড়ো ভয়ানক চিজ; যদিও মাঝে মাঝে উর্বশী-অপ্সরার মতো কিছু স্বর্গীয় সার্ভিসগার্লদের অমর যৌবনের কিছু কথা পাওয়া যায়। কিন্তু বড়ো চরিত্ররা সর্বদাই জরা আর ক্ষয়ের ডরে জর্জরিত। চিরকালীন চির যৌবন আছে শুধু গ্রিক দেবদেবীর। অবশ্য মাইকেল এঞ্জেলোরে দোষ দিয়া লাভ নাই; কারণ অতদিনে যীশুর বহুত মূর্তি আর ছবি পরিচিত হইয়া গেছে। যার একটাও সেমেটিক না। এমনকি ক্রুশে উঠার সময় খালিগায়ের যীশুর কোমরে যে নেংটি সেইটাও মূলত গ্রিক কৃতদাসগো নেংটি; ক্রুশে ঝুলন্ত তার শরীরের দৃশ্যমান পেশীগুলাও গ্রিক গ্ল্যাডিয়েটরগো মাসল। কারণ মরু অঞ্চলে তৈরি হওয়া সেমেটিক পুরাণে খালিগায়ের কোনো ক্রিতদাসও যেমন নাই; তেমনি নেংটিরও কোনো অস্তিত্ব নাই। যা আছে সব জোব্বা। কারো মাসল দেখার কোনো সুযোগ নাই সেমেটিক পুরাণে...
আর যীশুর স্বর্গগমন কিংবা পুনরুত্থানে যে আলোকের ছটা; তাও গ্রিক পুরাণে এ্যাপেলো-জিউসের আলো। মরুভূমির সেমেটিক মানুষেরা সূর্যের তাপে জ্বলতে জ্বলতে এতই ত্যাক্ত আছিল যে তারা তাগো নরকের প্রধান উপাদান বানাইছে আগুন দিয়া। সূর্য মানেই তাগো কাছে সাক্ষাত নরক। কিন্তু গ্রিসের মানুষেরা বরফে ঢাকা পর্বতের উল্টা দিক থাইকা যখন সূর্য উঠে তখন সূর্যের আলোকছটারে তারা আশীর্বাদ আর স্বর্গীয় হিসাবে গ্রহণ করে। অবশ্য গ্রিক পুরাণে নরক প্রায় অনুপস্থিত দেইখা বাইবেলেও সেইটা তেমন যুইতমতো বসে নাই। একইভাবে খোলামেলা এলাকার গ্রিসের মানুষ যৌবনবতীগো প্রকাশ্যে অল্প পোশাকে দেইখা অভ্যস্ত বইলা জোব্বায় ঢাকা আরবিয়গো মতো স্বর্গেও কোনো খোলামেলা যৌবনবতীর লোভ তারা দেখায় নাই। সেমেটিক মিথে ঘরের ভিতর প্রাইভেট হুরির ধারণা সম্ভবত আসছে প্রকাশ্যে নারীদের জোব্বায় ঢাকা দেখার কারণে। কারণটা ভৌগলিক; মরুভূমির রইদ-বালু আর গরমের মইদ্যে আগাগোড়া না ঢাইকা চলা মুশকিল; তা হউক বীর হারকিউলিস আর হউক দেবী আফ্রোদিতি...
ধর্ম হিসাবে অধিক কার্যকর হইবার ক্ষেত্রে সেমেটিক পুরাণের সুবিধা হইল এইটা সরলরৈখিক। আদম থাইকা শুরু হইয়া এখন পর্যন্ত মোটামুটি একটা মানবগোত্রের ছয় হাজার বছরের কিছু ভাঙাচোরাসহ ধারাবাহিক ইতিহাস। গল্পগুলার ভিন্ন ভার্সন প্রায় নাই বললেই চলে। এমনকি ইহুদি আর মুসলমানগো মাঝে অত ঝামেলার পরও ইহুদি কাহিনি আর মুসলমান কাহিনিগুলার মাঝে ইব্রাহিম বড়োপোলা ইসমাইলরে নাকি ছোটপোলা ইসাকরে কোরবানি দিতে গেছিলেন; এই রকম ছোট দুয়েকটা ছাড়া ফারাক প্রায় নাই। তাছাড়া আদম থাইকা মুসা পর্যন্ত নবী বা বা রাজাদের নামগুলার পাশাপাশি এক ধরনের ধারবাহিক কর্মকাণ্ডের ইতিহাসও পাওয়া যায়...
যাউক গা। এতে লাভ হইছে গ্রিক পুরাণের। মুক্তি পাইছে ধর্মের দায় থাইকা। না হইলে হয়ত খালি সক্রেটিস না; গ্রিক ধর্ম অবমাননার দায়ে একালের শেক্সপীয়রও ফাইসা যাইতেন হেমলেট নাটক লিখার দোষে। অথবা জুতার মইদ্যে দেবীর নাম আর প্রতীক লাগানোর অপরাধে মুরতাদ ঘোষিত হইত আজকের নাইকি কোম্পানি...
২০১৬.০৮.২৯ সোমবার

