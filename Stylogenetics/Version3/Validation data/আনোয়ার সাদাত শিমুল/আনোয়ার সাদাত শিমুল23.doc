সন্ধ্যার অন্ধকার মেঘের বালিকারা



“সন্ধ্যার মেঘের রঙ অন্ধকার হ’লেই পান্থ রহমান রেজাকে পেয়ে বসে বিষন্ন সব কথামালা। পেয়ে বসে পঞ্চমীর চাঁদ, পেয়ে বসে আট বছর আগের কোনো একটা দিন...”। প্রশ্ন জাগে - কেনো এই আট বছর, কী ঘটেছিল আট বছর আগে? সুনীল যেমন তেত্রিশ বছর ধরে অপেক্ষা করেছেন তেমন করেই কি আট বছরের কোনো লুকোনো প্রেক্ষাপট আছে? নাকি ‘নাবিলাচরিত’এ নাবিলা এবং আনিসের মধ্যে আট বছর পরে যেমন দেখা হয়েছিল, তেমন করেই বিগতের কাছে আগামীর সম্ভবনা নিয়ে ফিরে যাবেন পান্থ, শোনাবেন নতুন গল্প...?

এসব ভেবেই শুরু করি পান্থ রহমান রেজার প্রথম গল্প সংকলন “সন্ধ্যার মেঘের রঙ অন্ধকার হলে”। এবারের একুশের বইমেলায় বইটি প্রকাশ করেছে বাতিঘর প্রকাশনী। পান্থ রহমান রেজা আমাদের সহব্লগার। পত্রিকার পাঠক পাতার সুত্রে এর আগে তার লেখা চোখে পড়েছে বলে মনে পড়ে, কিন্তু সচলায়তনে যখন পান্থ এলেন তখন খেয়াল করি এই সময় এবং এই সময়ের মানুষদের নিয়ে গল্প লিখছেন তিনি। গত বছরের মাঝামাঝি সময়ে ইচ্ছে ছিল – পান্থ’র লেখা গল্পগুলো নিয়ে একটি আলোচনা পোস্ট দেবো, জানতে চাইবো অন্যরা কী ভাবছেন। নানান কারণে, মূলত সময়ের টানাটানিতেই, সেই পোস্ট আর লেখা হয়নি। কিন্তু, সে সময়কার গল্পগুলো পড়ে অভিযোগ কী কী তৈরি করেছিলাম তা এখনো মনে আছে।
পুরনো পাঠের মন্তব্যগুলো আলাদা রেখে, সন্ধ্যার মেঘের রঙ অন্ধকার হলে, গল্প সংকলনটি গত দশদিনে আমার সঙ্গী হয় বাসা আর কর্মক্ষেত্রের চলতি পথে। গুলশান দুই নম্বরের সিগন্যাল, বনানী এগারো নম্বর শর্মা হাউজের গলি, মহাখালী ফ্লাইওভারের নিচের মোড়; এসব বিরক্তিকর যানজট কেটে যায় সন্ধ্যার মেঘের রঙ অন্ধকার হলে’র বারোটি গল্প পড়ে।
আগে খেয়াল করিনি, এবার বইয়ে একসাথে পড়তে গিয়ে দেখলাম – পান্থ গল্প লেখার চেয়ে গল্প বলতে আগ্রহী। আর এজন্যই তিনি গল্প কথকের ভূমিকায় নামেন – “আপনি যদি সিরাজগঞ্জ শহরে গিয়ে কাউকে জিজ্ঞেস করেন আমজাদ চৌধুরীর কথা”, “আমরা আপাতত ইলিয়ট ব্রিজের আড্ডায় ফিরে যাই”, “আপনিই বলুন, এমন হীরে পাচারকারী মামুনের কী হতে পারে!” প্রায় প্রতিটি গল্পে এমন সব আহবান আর প্রশ্নে লেখক পাঠককে সহযাত্রী হতে বলেন। একটু ধৈর্য্য ধরে গল্পকারের সঙ্গী হলে গল্পের অন্দরমহলে গেলে টের পাবেন – অচেনা এক ঘরে আপনাকে রেখে গল্পকার উধাও হয়ে গেছেন। তখন অচেনা ঘরে, গল্পের শেষে, সেই রবিবুড়োর কথাই মনে পড়ে-  ‘শেষ হইয়াও হইলো না শেষ’।
গল্পের অন্দরমহলে যতবারই গিয়েছি- বোঝার চেষ্টা করেছি বালিকারা কী করে সেখানে...। আত্মকথনমূলক বয়ানে ‘গল্প লিখিয়ে’ গল্পের পারুলকে ছুঁই ছুঁই করেও ছোঁয়া হলো না এই পাঠকের। জাঁদরেল আমজাদ চৌধুরীর কন্যা পারুলকে নায়ক উজ্জ্বল যেখানে পেতে ব্যর্থ, সেখানে আমি পাঠক কোন ছার! এরপরের গল্পে ভার্চুয়াল নাজনীন যখন ফেসবুকের ফেইক একাউন্ট বলে প্রমাণিত হয় – তখন গল্পের নায়কের মতো, আগ্রহের কেন্দ্র যখন নাজনীন,পাঠকেরও লজ্জায় মাথা হেঁট! আরো খানিক এগুলো গল্পের নায়ক শাহরিয়ার মামুন পাঠকের ঈর্ষার শিকার হবে। টুসি, হায় টুসি, হায়! হায় চারুকলার পন্ড (পুকুরই মানাতো ভালো!)। চরিত্রদের কক্সবাজার নিয়ে পাঠকের মনের ঈর্ষাটুকু আরো তীব্র হতে দেননি লেখক। সোহাগ পরিবহনে কর্ণেল রুমন এসে হানা দিয়েছিল। এবার আমি নিশ্চিত হই – লেখকও ঈর্ষান্বিত এই মামুন-টুসির প্রেমে। নয়তো, কী এমন ক্ষতি হতো টুসি মেয়েটিকে কক্সবাজার নিয়ে সৈকতে দাঁড় করালে? আর বেলকুচির শোভার গল্প শোনাতে গিয়ে লেখক আরো একবার অধরা রেখে দিলেন। ট্রয় নগরীর মতো বেলকুচি কিংবা জোনাকী সিনেমা হল কি ধ্বংস হতো, যদি শোভা একবার এসে দাঁড়াতো ঐ রাস্তায়? নির্মম, বড্ডো নির্মম এ লেখক। যদি খানিক ক্ষমা করা যায়, তবে তা ঐ ৮৯ ভিলা ম্যাগনোলিয়ার ইতি’র গল্পের জন্য। মিল্কশেক খাওয়ার লোভে নয়, জোছনা মাখা ব্যালকনিতে মাঝরাতে দাঁড়ানো ইতিকে দেখতে আমি নিশ্চিত কোনো একদিন মৌরি মেডিসিনের সামনে অপেক্ষা করবো।
সন্ধ্যার মেঘের রঙ অন্ধকার হলে’র ভিন্ন ট্র্যাকের তিনটি গল্প ‘প্রেম ও ক্ষুধার গল্প’, ‘মুক্তিরা কবে আসবে’, ‘লোকটি আমাদের গ্রামে আসার পর’। এর শেষ দুটি গল্প তুলনামূলকভাবে দূর্বল বলে মনে হয়েছে। অবশ্য এ’ও মনে জেগেছে – এখনকার উঠতি লেখকদের কাছে মুক্তিযুদ্ধের গল্প লেখা আসলেই দুরুহ? সে প্রশ্ন লেখকের পাশাপাশি অন্য পাঠকের কাছেও রাখলাম। ‘মোল্লা বাড়ির ভূতেরা ভালো নেই’কে লেখক অযতনে অবহেলায় খুন করেছেন বলে মনে হয়েছে।
তবে সব কিছুকে ছাপিয়ে ‘একটা ফোন কল কাঁটা হয়ে বাজছে’ গল্পটি পাঠের পর অনেকক্ষণ মনে একটা সুর রেখে যায়। অন্দ্রিলা আদনান কি আমাদের অচেনা কেউ? গল্পের সে অন্দরমহল কি ভিন্ন কোনো বাড়ি? লেখক অবশ্যই অভিনন্দন পাবেন এ গল্পের জন্য!
শুরুর দিকে অভিযোগের কথা বলছিলাম।
সম্ভবনা জাগিয়েও গল্পকে মাঝ পথে থামানোর অভিযোগ ছিল এর আগে সচলে লেখা গল্পগুলো নিয়ে। আপাততঃ সে অভিযোগের জাবেদা-খতিয়ানের ভুক্তিতে না যাই।– আগামীতে পান্থ রহমান রেজার লেখা নতুন নতুন পাঠের আরো অপেক্ষায় থাকি। সচলায়তনেই না হয় কথা হবে সে সব বিষয়ে। 'সন্ধ্যার মেঘের রঙ অন্ধকার হলে' গ্রন্থের উৎসর্গ পাতায় পান্থ যেমন লিখেছেন –
সচলায়তন.কম
এবং এর সকল বন্ধুদেরকে
[যা এবং যারা না থাকলে আমি আজ মলাটবন্দি হতাম না]
_

