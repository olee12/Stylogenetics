।।...এই তবে বন্ধুতা।। (হাসান মোরশেদের অনুবাদে কাহলিল জিব্রানের ‘দ্য প্রফেট’ থেকে)



...এরপর একজন উজ্জ্বল তরুণ উঠে দাঁড়ান এবং বিনম্র কন্ঠে বলল, প্রভু আমাদের ‘বন্ধুতা’ বিষয়ে কিছু বলুন। আল মোস্তফা - প্রেরিত সে পুরুষ, কবিতার মতো বিমূর্ত ও গভীর দৃষ্টিতে তাকালেন তরুণের দিকে।
তারপর ধীরে ধীরে স্পষ্ট উচ্চারণে বলতে লাগলেন -
“বন্ধু তো সেইজন, যে ধারণ করবে তোমার সমস্ত প্রশ্নের উত্তর।
তাকে দেখেই তোমার চোখে মুখে জাগবে ধ্বনিত ধ্বৈত। তুমি বুঝতে পারবে আলো, আলো আসছে...।
তার নিজস্ব ভূমিতে তুমি শস্য রোপন করবে গভীর ভালোবাসায় আর সঠিক সময়ে শস্য উত্তোলন করবে অবারিত কৃতজ্ঞতায়। সে হবে তোমার ঐশ্বর্য যা তোমাকে দান করবে জীবনের উষ্ণতা। তুমি তোমার দুচোখ তৃষ্ণার মতো তুলে ধরবে তার দিকে আর সেই হবে তোমার তৃষ্ণা নিবারণী। যখন সে তোমার হৃদয় উন্মুক্ত করবে তোমার কাছে যত অন্ধকারই হোক তা, তুমি ভয় পেয়ো না আর বন্ধুকে কখনো ‘না’ বলো না। যখন সে মৌন তখন কিছুটা সময় তাকে একা থাকতে দাও। তার নিজস্বতাকে তুমি তছনছ করো না। শরতের স্নিগ্ধ আলো হয়ো... বৈশাখের খরতাপ হয়ো না। 
বন্ধুতা তো সেই স্বর্গীয় অমরাবতী যেখানে অপার্থিব আনন্দের মধ্যে পাখিডাকা নিস্তব্ধতায় জন্ম নেয় স্বপ্ন, ইচ্ছে, আকাঙ্ক্ষা। বন্ধুতায় কখনো দূরত্ব সৃষ্টি হলে ভেঙে পড়ো না। সাময়িক দূরত্বে বরং অনুভূতি আরো স্পষ্ট হয়, যেমন সমতল থেকেই সবচেয়ে ভালো দেখা যায় পাহাড়চুড়ো। বন্ধুতায় কখনো প্রাপ্তির প্রত্যাশা রেখো না। ওটা তবে বন্ধুতা নয়। 
বন্ধুতা তো এক সংজ্ঞাহীন, বেহিসেবি অনুভূতির আশ্চর্য অনুবাদ। তুমি তোমার সবচে ভালো যা কিছু তা উৎসর্গ করো বন্ধুর জন্য। সে যদি তোমার আবেগে ভাটা দেখে  - জানিয়ে দাও এরপরই জোয়ার আসবে। তাকে কখনো মৃত্যু, হাহাকার, ধ্বংস দেখিও না। বন্ধুর ভেজা হাতের আঙুল ছুঁয়ে তুমি বেঁচে উঠো, তোমার হাত বাড়িয়ে তাকে বাঁচিয়ে তোলো। 
তোমার দুঃসময়ে তাকে সহযোগিতার সুযোগ দাও কিন্তু নিজেকে কখনো মূল্যহীন করো না। আর দুজন পরস্পরকে আলোকিত করো। যে আলোর ভেতরে সব রঙের উৎসার ঘটে।
সে আলো অনিঃশেষ ও শান্তিকামী।
এসব কিছুই জীবনকে দেয় কোমল সকাল, স্নিগ্ধ সজীবতা -
এসব নিয়েই বন্ধু ... তবে এই বন্ধুতা।”    
___
(প্রকাশঃ বন্ধুসভা, প্রথম আলো। বুধবার, ২ আগস্ট ২০০০)

