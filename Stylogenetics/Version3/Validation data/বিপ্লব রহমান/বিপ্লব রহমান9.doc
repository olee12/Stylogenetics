পোর্টার...



প্রথমে সাপ্তাহিক, পরে দৈনিক ও বার্তা সংস্থায় স্ট্রাগল ইন সায়েন্স। একেবারে বিরামহীন  দেড় দশকের ধাক্কা--জীবন সংগ্রাম+রিপোর্টার হওয়ার আপ্রাণ চেষ্টা+
খর রোদ, তুমুল বৃষ্টি, ঝড়-তুফান, জমি দখল, লেক দখল, নদী ও নারী দখল, হরতাল-অবরোধ, গণহত্যা, শরণার্থী, আদিবাসী, এভিয়েশন, অপরাধ জগত -- ইত্যাদি তথ্য-সংবাদ শিকার করতে, করতে, করতে... কখনো শিকারী, কখনো বা শিকার...তবু চলতে থাকা অন্তবিহীন পথ।
প্রথমে নিউজ প্রিন্ট-বল পয়েন্ট, পরে টাইপ রাইটার, আর এখন কম্পিউটার! 
এই করে করে দেড় দশেক ঘানি টেনে অনেকটা জীবন ক্ষয় করার পর, মাইনাস টু থেকে সেভেন লেন্সের ভাড়ি চশমা এঁটে জুনিয়ার থেকে সিনিয়র, পরে আরো সিনিয়র হতে হতে ছাদ ফুঁড়ে মাথা বেরিয়ে যাওয়ার উপক্রম।
শেষে ব্লু মনিটর ক্লোন কম্পিউটারের মায়া কাটিয়ে এখন চোখ রাখার একটু-আধটু দুঃসাহস মুভি ক্যামেরায়। স্টার টিভি রিপোর্টারের স্ক্রিপ্ট মকশ করা। নিউজ ট্রিটমেন্ট ঠিক করা। টাটকা তরি-তরকারি, দেশি পেয়াঁজ-মরিচ কুঁচিয়ে অবিশ্বাস্য দ্রুততায় ছলে-বলে-কৌশলে বানিয়ে ফেলা সুস্বাদু সালাদ। ...
কিছু কিছু উভ-আউট অব ভিশন, দুর্জনেরা বলেন, উবু দশ! সঙ্গে ত্রিশ সেকেন্ডের ফুটেজ সট, নইলে গ্রাফিক্স। না হয় উভ-সিংক। আর বেশ কিছু প্যাকেজ (এখানেও দুর্জনেরা আছেন। তারা বলেন, ঠোঙ্গা)। অর্থাৎ নিউজ প্রেজেন্টার, রিপোর্টারের ভয়েজ+ ফুটেজ+সিংক, আবার ভয়েজ+ফুটেজ+সিংক। সব শেষে পে-অফ: (ধরা যাক) মিস অমুক, গোলাপ শাহ মাজার, ঢাকা। পিস টু দি ক্যামেরাও (পিটিসি) হয়। 
খুব ব্রেকিং নিউজ হলে ইন -ভিশন, ম্যানিকুইন উপস্থাপিকা বিমান বালার মেকি গাম্ভীর্য গলায় ঢেলে বলবেন, এই মাত্র পাওয়া খবরে জানা গেছে, মাতামহের পুত্ররা এক শাহী ফরমানে  ঘোষণা করেছেন, ডিসেম্বরে নির্বাচনের অশ্বডিম্ব প্রসবের পরও তারা গদিনশীন হয়েই চলবেন।... শাহী ফরমানে আরও বলা হয়, পরবর্তী আদেশ না দেয়া পর্যন্ত এই ঘোষণা বলবৎথাকবে।   
দম দেয়া ঘড়ির চেয়েও পাংচুয়াল জীবন, এক সেকেন্ড এদিক-সেদিক হলে বুলেটিন চলবে না হে, টিভি স্ক্রিন ব্লাঙ্ক। রিপোর্টার থেকে পোর্টার হতে, হতে, হতে-- এক সকালে ক্যামেরা, মাইক্রোফোন, ট্রাইপড নিয়ে নিজেই নেমে পড়া। এক আদিবাসী নেতার সংক্ষিপ্ত সাক্ষাৎকার নেওয়া, জীবনের প্রথম টিভি রিপোর্ট, সময় এক মিনিট মাত্র: 
এবার ‌'বম' আদিবাসীর নিজস্ব ইতিহাস লিখছেন পাহাড়ি নেতা জুমলিয়ান আমলাই। ...সংবাদের শুরুতে ভয়েজওভার, পাহাড়, অরণ্য, ঝর্ণা ধারায় নয়নাভিরাম ইত্যাদি, সঙ্গে তানভির মোকাম্মেলের প্রামান্যচিত্র ‌'কর্ণফুলীর কান্না'র ভিডিও ফুটেজ...বাঁশীতে ব্যাক গ্রাউন্ড মিউজিকসহ চাকমা গান: 
কর্নফুলী দুলি, দুলি
হুদু যেবো ক' না
মুইও যেম ত' সমারে
মরে নে যা না...
প্রথমে বিকাল তিনটায়, পরে সন্ধ্যা সাতটায়, আর রাত ১০ টায়। এক নিউজেই কাফি! অফিস জুড়ে হইচই, বার্তা সম্পদকের পিঠ চাপড়ানী...শাবাশ বিপ্লব, শাবাশ! মোবাইল ফোন বিপ বিপ করতে করতে থেমে যায়। এসএমএস - এর পর এসএমএস। 
আর ক্লান্ত শরীর টেনে বাসায় ফিরতেই সে কী খাতির! রেডিও অফিসের অবসরপ্রাপ্ত করনিক কাম আপার ক্লার্ক বৃদ্ধ মা ডেকে বলেন, বাবু, তোর ভয়েজ তো খুব সুন্দর! আমি কিন্তু সাউন্ড-ভয়েজ সবই চিনি, বুঝলি!
হুমম...সবই না হয় বোঝা গেলো। এরপরেও কী আর রিপোর্টার? পোর্টার নয়? কেমনে কী রে ভাই? 

