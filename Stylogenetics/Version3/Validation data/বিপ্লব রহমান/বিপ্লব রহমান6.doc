পাহাড়ে অবরুদ্ধ কলম



পার্বত্য চট্টগ্রাম শান্তিচুক্তি স্বাক্ষরের (১৯৯৭ সালের ২ ডিসেম্বর) প্রায় এক দশক পরেও পাহাড়ে এখনো অবরুদ্ধ সাংবাদিকের কলম। এখনো সেখানের সাংবাদিকতা একটি বিশেষ মহলের প্রভাবে প্রভাবান্বিত, উগ্র জাতীয়তাবাদী বোধে দুষ্ট এবং একপেশে। অপসাংবাদিকতার কবল থেকে যেনো কিছুতেই মুক্তি নেই! তবে এর ব্যতিক্রমও আছে।
শান্তিচুক্তির আগে অস্থির-অশান্ত রাজনৈতিক পরিস্থিতিতে পাহাড়ের সাংবাদিকতা বরাবরই ছিলো অবরুদ্ধ। নিরাপত্তা বাহিনীর নিয়ন্ত্রণে থেকে অনেক সত্যই সে সময় প্রকাশ পায়নি। প্রকাশ পায়নি লংগদু, বরকল, পানছড়ি, দীঘিনালা, মহাজনপাড়ার গণহত্যা-গণধর্ষণের কথা। গণমাধ্যমে আসেনি অনেক পাথর চাপা কান্নার ইতিহাস। মাইলের পর মাইল আদিবাসী পাহাড়ি গ্রাম উজার হওয়ার করুন গাঁথা। সীমান্তের ওপারে ভারতে আশ্রয় নেওয়া প্রায় ৭০ হাজার শরনার্থীর গ্লানীময় জীবনের কথা।
সেখানে প্রায় দুই দশক বুটের নীচে চাপা পড়ে ছিলো সাংবাদিকের কলম। আর বরাবরই পাহাড়ের তথ্য সংবাদ নিয়ন্ত্রণ করতো নিরাপত্তা বাহিনী। রাঙামাটি, খাগড়াছড়ি ও বান্দরবান -- এই তিন পার্বত্য জেলার তিনটি প্রেসক্লাবের উদ্বোধন করেছেন তিনজন উচ্চ পদস্ত সেনা কর্মকর্তা। এ থেকেই কি সেখানের সাংবাদিকতার দর্শন ও গতিপ্রকৃতি পরিস্কার নয়?
শান্তিচুক্তি স্বাক্ষরের আগে সম্ভবত লোগাং গণহত্যা (১৯৯২ সালের ১০ এপ্রিল) এবং কল্পনা চাকমা অপরণের (১৯৯৬ সালের ১২ জুন)সংবাদ প্রথম ফাঁস করে দেয় বহু বছর ধরে পাহাড়ে চলে আসা মানবাধিকার লঙ্ঘনের নগ্ন সত্য! চমকে ওঠে পুরো বিশ্ব! কিন্তু যথারীতি উচ্ছিস্টভোগী কিছু সাংবাদিককে সে সময় দেখা গেছে, অপসাংবাদিকতায়  প্রকৃত সত্য আড়াল করার চেষ্টা করতে। 
চুক্তির আগে পাহাড়ি-বাঙালি জাতিগত যে বিদ্বেষ সৃষ্টি করা হয়েছিলো, পাহাড়ের সাংবাদিকরাও এই বিদ্বেষমুক্ত ছিলেন না। এতো বছর পর বলতে দ্বিধা নেই, এই বিদ্বেষ পাহাড়ের অনেক সাংবাদিকই এখনো ধারণ করে চলেছেন। আর বাঙালি সাংবাদিকরা বরাবরই পাহাড়ি সাংবাদিকদের এতোদিন বলে এসেছেন, শান্তি বাহিনীর দালাল। এখনও বলেন, সন্তু লারমার দালাল! আদিবাসীদের নিয়ে তথ্য সংবাদ তৈরি করতে গিয়ে গত প্রায় দুদশকে এই আখ্যা এই অধমকেও মাথা পেতে নিতে হয়েছে!... আর আদিবাসী পাহাড়িদের দেখার দৃষ্টিসুখের মোহ তো আছেই। এটি হচ্ছে, দৃষ্টিভঙ্গীর বিষয়। যেটি পরিবর্তন হতে কয়েক দশক তো বটেই, এমন কি কয়েক শতকও লেগে যেতো পারে।
তবে এখন চুক্তির পর আর কোনোভাবেই পাহাড়ে কোনো মানবাধিকার লঙ্ঘনের ঘটনা ধামাচাপা দেওয়া সম্ভব নয়। যেভাবেই হোক না কেনো তা জনসম্মুখে প্রকাশ পাবেই। 
এই সেদিন, ইলেভেন ওয়ানের আগে গত ডিসেম্বরে বান্দরবানের টংকাবতীর পাহড়ে সেনা ক্যাম্প সম্প্রসারণের জন্য উচ্ছেদ করা হয় সাড়ে ৭০০ ম্রো আদিবাসী পরিবার। এই সংবাদ পাহাড়ের সাংবাদিকদের কাছে তেমন গুরুত্বই পায়নি। এক সপ্তাহ প্রচন্ড শীতের ভেতর উচ্ছেদ হওয়া আদিবাসী নারী-পুরুষ ও শিশু খোলা আকাশে জঙ্গলের ভেতর অনিশ্চিত জীবন কাটান। পরে এটি ঢাকার সাংবাদিকরা খোঁজ নিয়ে সংবাদ করলে প্রশাসনের টনক নড়ে। পুনর্বাসনের উদ্যোগ নেওয়া হয় উচ্ছেদকৃতদের।   
আবার বিপরীত চিত্রও আছে। ঢাকা থেকে হয়তো পাহাড়ে সংবাদ করতে গেছেন সাংবাদিক। পাহাড়ের ইতিহাস, রাজনীতি, অর্থনীতি, জীবন -যাত্রা ইত্যাদি কিছু না বুঝেই উগ্র জাতিগত অহং থেকে হয়তো তৈরি করলেন একটি সংবাদ। আর পত্রিকাগুলোও সাংবাদিকতার সব ধরণের নীতিমালা ভঙ্গ করে ফলাও করে ছাপলো সে সব খবর। 
এতো বছর পাহাড়ে, বনে-বাদাড়ে ঘুরে  তথ্য সংবাদ করার পরেও, গণমাধ্যমের মূল স্রোত যখন বৈরি তখন আয়নায় নিজেকেই নিজে প্রশ্ন করা হয়, ওহে সাংবাদিক, খুব কী এগুলো? ...
*পুনশ্চ:পাহাড়ের অপসাংবাদিকতার নমুনা দেখুন এখানে

