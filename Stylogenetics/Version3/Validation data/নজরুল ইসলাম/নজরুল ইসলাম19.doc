ক্ষুদ্রঋণ, দারিদ্রমুক্তি ও বরিশালের ইউনুস আলীর আত্মহত্যায় দায়মুক্তি



ধান নদী খাল, এই তিনে বরিশাল। 
বাংলার 'ভেনিস' এই বরিশালে রিকশা চালান ইউনুস আলী। পঁচিশ বছরের টগবগে যুবক। বিয়ে করেছেন, স্ত্রীর নাম লাইজু বেগম। আর্থিক অনটন ব্যতিত আর কোনো অশান্তি নেই। দুজনে মিলেই এই দৈন্যদায় মেটাতে চেষ্টা করেন। লাইজু বিভিন্ন বাসাবাড়িতে গৃহপরিচারিকার কাজ করেন। দাম্পত্য জীবন সুখের। 
ডঃ মুহাম্মদ ইউনুস যখন শান্তিতে নোবেল পেলেন, সারাদেশ যখন উল্লসিত, তখন বরিশালের এই ইউনুস কি খুশি হয়েছিলেন? হয়তো। হবারই কথা। 
গোটা জাতির মতো হয়তো তার বুকটাও ফুলে গিয়েছিলো এক হাত। পত্রিকায় এক ইউনুসের দুহাত ছড়ানো আকর্ণ বিস্তৃত হাস্যময় ছবি দেখে অন্য অনেকের চেয়ে বরিশালের ইউনুসের খুশিটা একটু বেশিই হওয়ার কথা। লোকে জিজ্ঞেস করুক আর না করুক, হয়তো আগ বাড়িয়েই নিজের নাম বলতেন। ক্ষুদ্রঋণের মাধ্যমে দারিদ্রকে বঙ্গোপসাগরে জলাঞ্জলী দেওয়ার অঙ্গীকার করা ডঃ মুহাম্মদ ইউনুসকে মিতা ভাবতেই যে আনন্দ হয়! 
এর বেশ কিছু বছর পরে প্রিয়তম স্ত্রী লাইজু বেগম যখন অসুস্থ হয়ে পড়লেন, চিকিৎসার জন্য যখন প্রয়োজন হলো বেশ কিছু টাকার। তখন বিপাকে পড়লেন বরিশালের ইউনুস আলী। এতো টাকা তিনি কোথায় পাবেন? রিক্সা চালিয়ে সামান্য আয়। তাই দিয়ে নুন আনতে পান্তা ফুরায়, চিকিৎসার ব্যায় মেটাবেন কীভাবে? 
দ্বারস্থ হলেন ক্ষুদ্রঋণের। স্বপ্নের ক্ষুদ্রঋণ। দারিদ্রমুক্তির ক্ষুদ্রঋণ। ততদিনে ক্ষুদ্রঋণের ব্যবসা শুধু আর গ্রামীনব্যাঙ্ককেন্দ্রীক না, দারিদ্র বিমোচনে যোগ হয়েছে আরো মহান মহান সব মহাজনী এনজিও। "টাকা পয়সা হাতের ময়লা"। ঋণ জুটে গেলো বরিশালের ইউনুসের কপালেও। টাকার অভাবে চিকিৎসা হবে না এ তো হতেই পারে না। দারিদ্রমুক্তি তো হাতের মুঠোয়। 
ঋণ জুটলো, চিকিৎসা হলো, স্ত্রী লাইজু বেগম সুস্থ হয়ে আবার সুখের সংসারে ফিরলেন, কাজে ফিরলেন। আবার টোনাটুনির সুখের সংসার। কিন্তু সুখের হলো কী? 
অচিরেই ক্ষুদ্রঋণের ভয়াবহতা টের পেলেন ইউনুস আলী। দারিদ্রমুক্তি তো দূরের কথা, ঋণমুক্তি কীভাবে হবে তাই হলো ভাবনার বিষয়। ঋণমুক্তিও পরের কথা, মাস ফুরোলেই যে কিস্তির টাকা জমা দিতে হয়। দারিদ্রমুক্তির আশায় ক্ষুদ্রঋণ নিয়ে ইউনুস আলী জড়িয়ে পড়লেন দারিদ্রের দুষ্টচক্রে। এই চক্রবুহ্য ভেদ করে তিনি আর বের হতে পারলেন না। 
সবশেষে তিনি নিজেই খবর হয়ে গেলেন। ২০ নভেম্বর ২০১১ তারিখের জাতীয় দৈনিকের এক কোনায় ক্ষুদ্র আকারে ছাপা হলো বরিশালের ইউনুসের খবর- ঋণের দায়মুক্তি আত্মহত্যায়!
স্ত্রীর জীবন বাঁচাতে যে ইউনুস আলী ক্ষুদ্রঋণ নিয়েছিলেন, সেই ইউনুস আলী ঋণের দায় মেটাতে না পেরে আত্মহত্যা করলেন। ডঃ ইউনুসের মতো অতো বড় খবর হবার যোগ্যতা তার নেই। চোখের আড়ালের মতো অথবা ক্ষুদ্রঋণের মতো ক্ষুদ্রাতিক্ষুদ্র একটি খবর এলো শুধু পত্রিকায়। প্রতিদিন গণ্ডায় গণ্ডায় অপঘাতের খবরে অভ্যস্ত এই জাতির কাছে যা এক চিমটি লবনের মতো। ক্ষুদ্র। 
বোকা ইউনুস আলী বোধহয় ভেবেছিলেন মৃত্যুই মুক্তির সহজ পথ। হয়তো তিনি জানেন না, যে স্ত্রীর আরোগ্যআশায় ক্ষুদ্রঋণ নিয়েছিলেন, সেই স্ত্রী লাইজুকেও হয়তো কিছুদিনের মধ্যেই আত্মহননের পথ গ্রহণ করতে হতে পারে। খবরের শেষ বাক্যটা পড়লে এই আশঙ্কাই হয় বৈকি-


নাম প্রকাশ না করার শর্তে একটি এনজিওর নির্বাহী পরিচালক মুঠোফোনে কালের কণ্ঠকে বলেন, সাধারণত ক্ষুদ্রঋণ নিয়ে যারা কাজ করে, তারা ঋণগ্রহীতার মৃত্যুর পরও তার স্বজনদের কাছ থেকে সুদসহ ঋণের টাকা আদায় করে। হাতে গোনা কয়েকটি এনজিও মৃত ব্যক্তির ঋণ মওকুফ করে থাকে।


বিশ্বব্যাপী ক্ষুদ্রঋণের সাফল্যের ঝাণ্ডা উড়বে, বিপ্লব হবে... তার বিনিময়ে কিছু ত্যাগ তো স্বীকার করতেই হবে। তাই তো বরিশালের ইউনুস আলীর মতো শ্যামলী আদাবরের শাহিদা বেগম, নওগাঁর আব্দুস সামাদ ও জরিনা দম্পতিদের প্রাণ ঝরতে থাকে ক্ষুদ্রঋণের সাফল্যে। অজস্র টিনের ঘরের চাল খুলে যায়, গরুবাছুর বেদখল হয়। আমরা আশায় থাকি, একদিন এই দেশ দারিদ্রমুক্ত হবে। অবশ্যই হবে, দরিদ্ররা সব মরে গেলেই দারিদ্রমুক্তি সম্ভব...

