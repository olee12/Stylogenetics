অপু(র্ব) জন্মদিন



ঘরে এখন ডিভিডিতে চলতেছে মানিক বাবুর অপরাজিত... অপু ট্রিলজি আমার ভালো লাগে বেশ। পথের পাঁচালী দেখে খুব দুঃখ হয়েছিলো- আমি ক্যান অপু হইলাম না?
কিন্তু অনায়াসেই অপু হয়ে গেলো নাজমুল আলবাব। না জেনে না বুজে। এইটা একটা কাম করলো? 
প্রথম যেবার বিরিশিরি যাই, গারো পাহাড় দেখে পাহাড়ের মাটি ছুঁয়ে প্রতীজ্ঞা করেছিলাম একদিন একটা (মাত্র) পাহাড় কিনবো, সেই পাহাড়ের উপরে ঘর বানানোর পয়সা না থাকলে গাছের তলে থাকবো।
কিন্তু অসংখ্য সুন্দরীর মতো পাহাড়গুলোও আমার হয় নাই... তাদের গাত্রে থাকতে দেয় নাই।
অথচ দেখেন, নাজমুল আলবাবের বাড়ি এক পাহাড়ে, একটা পাহাড় হইলে তাও কথা আছিলো... তার বাড়ির সামনে পিছে ডাইনে বাঁয়ে যেন শোকেসে সাজায়ে রাখছে পাহাড়... পাহাড়ের ওপাড়ে পাহাড়, মৃত্তিকার মতো তুমি আজ... সেই পাহাড়ের উপরে গাছ, গাছের উপরে পাখি, পাখির উড়াল আসমান...
আমি দেখি আর দীর্ঘশ্বাস ছাড়ি।
অবিবাহিত জীবনে একমাত্র এইম ইন লাইফ ছিলো কোনো সিলেটি মেয়ে বিয়া করা। কিন্তু কপালে জুটলো না।
কিন্তু নাজমুল আলবাব বাউল হয়াও নির্বিবাদে বিয়ে করে ফেললো এক সিলেটিকেই... 
সব দেখে শুনে এই আমি বুঝলাম- আল্লায় যারে দেয় তারে থাপ্পর মেরেই... থুক্কু ছাপ্পড় মেরেই দেয়... নাজমুল আলবাবরেও তাই দিছে। 
যাহোক... আমি নাজমুল আলবাবকে নিয়ে এতো কথা হয়তো দুঃখ থেকে বলতেছি। এবার অন্য একজনকে নিয়ে একটু বলি... আজ বাবাইয়ের বাবার জন্মদিন... যিনি নিজেকে বাউল বলে পরিচয় দেন... 
লোকটার সদগুন বলতে কিছু নাই... ব্যাপক ঘাড়ত্যাড়া একটা লোক... অতীব শীতকালেও তার মাথা গরমই থাকে। সাইজেও খাটো, কিন্তু হম্বি তম্বি করে বাঘের মতো। এতোই তার বাঘ স্বভাব যে, যখন সে সুন্দরবন গেলো জীবনের প্রথমবারের মতো, তখন রয়েল বেঙ্গল টাইগার সমাজ একজন প্রতিনিধি পর্যন্ত পাঠাইছিলো তারে দেখতে। দেখে এমুন ডরাইছে যে কিছু কওনেরও সাহস পায় নাই, পলায়ে চলে গেছে। এমনই তার মাস্তানী। 
যাহোক... জন্মদিনে খালি মুখে বেশি কথা কইতে মন চায় না। কেক কুকের আওয়াজ দিলে নাহয় ভাইবা দেখা যাইতো।
তবু শেষকথা কয়ে যাই... লোকটা খারাপ হইলেও মানুষটা ভালোই... তার উপরে আবার লেখে সাঙ্ঘাতিক... তার নিজের জন্য আমার কোনো শুভেচ্ছা নাই, কিন্তু যেহেতু লোকটা একজন ভালো কবি এবং একজন প্রাক্তন সাংবাদিক... এবং যেহেতু বাবাই নামের একটা অতীব দূর্দান্ত সন্তানের বাবা (যদিও সে আমার মেয়েরে নিজের হোন্ডায় বসায়া ঘুরেফিরে ইদানীং) এবং যেহেতু সে সেলিনা তুলির মতো একজন ভালো মানুষের সঙ্গী... শুধু সেজন্যই তাকে একটা জন্মদিনের শুভেচ্ছা... 
শুভ জন্মদিন হে প্রস্তর যুগের ব্লগার... শুভ জন্মদিন...
(ইচ্ছা ছিলো তার কিছু লেখার এবং অন্য কিছুর লিঙ্ক দিবো, কিন্তু সচল মেরামতের দরুণ কিছুই দিতে পারলাম না) 

