প্রতিক্রিয়া পোস্টঃ CNN-এ প্রধানমন্ত্রীর সাক্ষাৎকার



গতকাল (মে ০২, ২০১৩) বাংলাদেশের প্রধানমন্ত্রী শেখ হাসিনা ভিডিও কনফারেন্সের মাধ্যমে একটি দীর্ঘ সাক্ষাৎকার দিয়েছেন CNN-এর ক্রিশ্চিয়ান আমানপুর-কে। সাক্ষাৎকারের বিষয় ছিলো সম্প্রতি সাভারের ভবন ধ্বস। সাক্ষাৎকারটি প্রচার হওয়ার পর থেকে খুব স্পষ্ট বিভাজন দেখতে পাচ্ছি প্রতিক্রিয়ায়। দলীয় আনুগত্যে অন্ধ এই প্রতিক্রিয়াগুলোর ভিড়ে আমার নিজের কিছু প্রশ্ন রেখে যাওয়ার জন্য এই পোস্ট। কিছু প্রশ্নের জবাব আমার জানা নেই, কেউ সেই বিষয়ে আলোকপাত করতে পারলে আগাম ধন্যবাদ রইলো।
[সম্পূর্ণ খবর পড়ুন এখানে।]
১/ আমি ব্যাক্তিগত ভাবে বেশ অবাক হয়েছি আমানপুরের আগ্রাসী এবং অসম্মানজনক আচরণে। শেখ হাসিনা রাজনীতিক হিসাবে যেমনই হোন না কেন, তিনি একটি স্বাধীন দেশের সরকারপ্রধান। তাঁর সাথে যেই ধমকের সুরে কথা বলছিলেন আমানপুর, তিনি কি আমেরিকায় ঘটে যাওয়া সাম্প্রতিক কোনো বিপর্যয় নিয়ে প্রেসিডেন্ট বারাক ওবামাকেও একই সুরে ধামকি দেবেন? আমার দেশের প্রধানমন্ত্রীকে আমি যেভাবে খুশি বকা-ঝকা করতে পারি, কিন্তু তাই বলে বিদেশি কেউ অসম্মান করে কথা বললে আমরা কেন আহ্লাদিত হয়ে যাওয়া খুবই দুঃখজনক। সাক্ষাৎকারটি ব্যাক্তি শেখ হাসিনার ছিলো না, গণপ্রজাতন্ত্রী বাংলাদেশ সরকারের প্রধানমন্ত্রীর ছিলো। 
২/ প্রধানমন্ত্রী একটা বড় সময় কাটিয়েছেন কোলের দিকে তাকিয়ে। কালো বেড়ালের যুগে আমার দুষ্টু মন খুঁজে বেড়াচ্ছিলো প্রধানমন্ত্রীর কোলের বেড়াল। সরাসরি না তাকানোর পেছনে রাগ একটি কারণ হয়ে থাকতে পারে। প্রধানমন্ত্রী স্পষ্টতই ক্ষিপ্ত ও বিরক্ত ছিলেন। সেই অবস্থায় এত জরুরী সাক্ষাৎকার দেওয়ার পরামর্শ তাঁকে কে দিলেন? 
৩/ সাক্ষাৎকারের একটি গুরুত্বপূর্ণ অংশ ছিলো বিদেশি সাংবাদিকদের বাংলাদেশে প্রবেশাধিকার নিয়ে বিতর্ক। প্রধানমন্ত্রী পুরো বিষয়টি সম্পর্কে একেবারেই অজ্ঞাত ছিলেন বলে দাবি করেছেন। চিরকালের বিশৃঙ্খল রাজনীতিক শেখ হাসিনা এত সুচারু অভিনয় করতে পারার কথা না। ধরে নিচ্ছি তাঁর বিস্ময়ে কোনো অসততা নেই। তবুও কিছু প্রশ্ন থেকে যায়। 
প্রথমত, বিদেশি সাংবাদিক প্রবেশের ক্ষেত্রে পশ্চিমা বিশ্বের নিয়মাবলি কী? বাংলাদেশের কোনো সাংবাদিক আমেরিকায় এলে কি তাকে ভিসা চুক্তিতে এই মর্মে স্বাক্ষর করতে হবে যে আমেরিকার সরকার চাইলে সেই সাংবাদিকের সংগৃহিত তথ্যাবলি বাজেয়াপ্ত করতে পারে? এই আইন প্রয়োগ হয় কি না, সেটা ভিন্ন কথা। আদৌ এমন কোনো আইন আছে কি না তা বিবেচ্য। যদি না হয়ে থাকে, তাহলে বাংলাদেশকে ইচ্ছাকৃত ভাবে মধ্যপ্রাচ্যের কোনো দুর্গম দেশের মতো দেখাতে চাওয়াটা আপত্তিকর। 
দ্বিতীয়ত, এইটা নির্বাচনের বছর। পর্দার অন্তরালে অনেক কিছুই ঘটে যায় যা আমাদের মতো আমজনতার গোচরীভূত হয় না কোনোদিন। কিছুদিন আগে তুরষ্ক থেকে কিছু রাজনৈতিক ব্যাক্তি পর্যটকের ছদ্মবেশে প্রবেশ করে জামায়াত-পন্থী প্রচারণা করায় বেশ সমালোচনা হয়েছিলো। সরকার কি সেই ঘটনার পর কোনো দৃশ্যমান পদক্ষেপ নিয়েছে? দলের ভাবমূর্তি রক্ষার্থে কি বিদেশি সাংবাদিকদের হাইকোর্ট দেখিয়ে অল্প সময়ের জন্যও বিলম্বিত করার চেষ্টা চলেছে? 
তৃতীয়ত, সরকা্রের বিরুদ্ধে আরও অভিযোগ এসেছে বহির্বিশ্ব থেকে সহায়তার প্রস্তাব নাকচ করে দেওয়ার ব্যাপারে। এই প্রসঙ্গটি বেশ কিছু কারণে এখনও ঘোলাটে। এই খবরটি প্রকাশ করেছেন ডেভিড বার্গম্যান নামক এক অপসাংবাদিক যিনি গত চার বছর ধরে তপস্যা করে আসছেন বিভিন্ন ভাবে বাংলাদেশের ক্ষতি করার ব্যাপারে। তবে এই ধরনের আলাপচারিতার কিছু তথ্যাংশ পাওয়া গেছে ফায়ার ব্রিগেড এবং অন্যান্য প্রতিষ্ঠানের কাছে। কেউ কেউ বলছেন সাহায্যের প্রস্তাব কারিগরী নয়, মনস্তাত্ত্বিক ছিলো। সরকার এই প্রসঙ্গে কোনো স্পষ্ট বক্তব্য দেয়নি। যৎসামান্য যা বক্তব্য এসেছে, তা দিয়েছেন স্বরাষ্ট্রমন্ত্রী ও অর্থমন্ত্রী -- এমন দু'জন ব্যাক্তি যাঁদের গ্রহণযোগ্যতা ও সংবেদনশীলতা শূন্যের কোঠায়। সাংবাদিকদের প্রবেশ করতে পারা/না-পারা কি একই সূত্রে গাঁথা?
৪/ সাক্ষাৎকারের একটি হতাশাজনক অংশ ছিলো সোহেল রানার রাজনৈতিক পরিচয় নিয়ে আলাপ। আমানপুর চেষ্টা করছিলেন ছিঁচকে সোহেল রানাকে যুবলীগ সভাপতি বানিয়ে দিতে, প্রধানমন্ত্রী তো সম্ভব হলে সাভারের দালান ধ্বসের পাশাপাশি সম্ভব হলে দেশের বাদবাকি সমস্যাও পাঁচ গার্মেন্টস মালিকের ঘাড়ে চাপিয়ে দেন। বাংলাদেশের রাজনীতিকদের কাছ থেকে আমাদের প্রত্যাশা খুবই সীমিত, তাই প্রধানমন্ত্রী কথা এড়িয়ে যাওয়ার চেষ্টা করাতে অবাক হইনি। একটু বিস্মিত হয়েছি সিএনএন-এর অতিরঞ্জনে। প্রেক্ষাপট ব্যাখ্যা করলে বুঝতে সুবিধা হবে। 
শাহবাগ আন্দোলনের শুরু থেকেই বিশ্বের বিভিন্ন মিডিয়া উপস্থিত থাকলেও সম্পূর্ণ লাপাত্তা ছিলো সিএনএন। কৌতূহলউদ্দীপক বিষয় হলো, এই সময়েই সিএনএন-এ ফরিদ জাকারিয়ার ব্লগ পেইজে বেশ গুরুত্ব দিয়ে প্রকাশিত হয় যুদ্ধাপরাধীদের আইনজীবি টোবি ক্যাডম্যানের লেখা। একই সময়ে হোয়াইট হাউজ পিটিশন নিয়ে জামায়াতের জালিয়াতির কথা আই-রিপোর্টে প্রকাশ করা হয়। সেই জালিয়াতির প্রমাণ দেখে হোয়াইট হাউজ থেকে পিটিশন নামিয়ে নেওয়া হয়, কিন্তু সিএনএন এই অনুসন্ধানী রিপোর্টটি বারবার তাদের ওয়েবসাইট থেকে মুছে দেয়। একই সময়ে সিএনএন হেডকোয়ার্টারের সামনে বাঙালিরা জড়ো হতে গেলে সিকিউরিটির লোকজন বেশ রূঢ় ভাবে তাঁদের সরিয়ে দেয়। এর পেছনে বিভিন্ন রকম আন্তঃসংযোগের সন্দেহ আছে, কিন্তু সেই অ-যাচাইকৃত বিষয়ে যাচ্ছি না। সব মিলিয়ে সিএনএন-এর ভূমিকা একটু খানিক চিন্তা করার মতো। 
৫/ প্রধানমন্ত্রী বেশ দৃঢ়তার সাথেই বললেন যে তাঁর সরকার বাংলাদেশের গার্মেন্টস শিল্পের সংস্কার করছে। এই দাবির সমর্থনে কোনো প্রকার তথ্য আছে কি? কোনো সাংবাদিক কি যাচাই করে দেখছেন প্রধানমন্ত্রীর উক্তিটি? যদি কাগজে-কলমে কিছু নির্দেশনা দেওয়া হয়েও থাকে, তার কি কোনো দৃশ্যমান ফলাফল দেখা গেছে আজও? নাকি পুরোটাই 'ডেভেলপমেন্ট' ও 'রেনোভেশন'-এর চিরায়ত মরীচিকা?
৬/ খুব অল্প সময়ের ব্যবধানে আন্তর্জাতিক বার্তাসংস্থার সাথে প্রধানমন্ত্রীর দ্বিতীয় সাক্ষাৎকার এটি। কিছুদিন আগেই বিবিসি ওয়ার্ল্ড সার্ভিস এবং বিবিসি বাংলার সাথে বসেছিলেন তিনি। এটি কি নির্বাচনের পূর্বে নিজের গ্রহণযোগ্যতা বৃদ্ধির কোনো কৌশল? নাকি এমন সাক্ষাৎকার দেবার মতো যোগ্য ব্যাক্তির অভাবে স্বয়ং প্রধানমন্ত্রীকেই বসতে হচ্ছে? বিবিসি-র সাথে যেই বিষয়াদি নিয়ে কথা হয়েছিলো, তা পররাষ্ট্রমন্ত্রীর এক্তিয়ারভুক্ত। সাভারে ভবন ধ্বসের পর উদ্ধারকার্য নিয়ে কথা বলার কথা ত্রাণ ও দুর্যোগব্যবস্থাপনার দায়িত্বে নিয়োজিত মন্ত্রীর। গার্মেন্টস শিল্পের সংস্কার নিয়ে কথা বলার কথা শিল্প মন্ত্রীর। শাসনামলের সূচনালগ্ন থেকেই ব্যাক্তিগত পছন্দ ও বিশ্বাসের ভিত্তিতে মন্ত্রিত্ব প্রদানের অভিযোগ ছিলো। চার বছর পার হবার পর প্রধানমন্ত্রী কি নিজের সেই সিদ্ধান্তগুলো সম্পর্কে দ্বিধায় ভোগেন?
৭/ সাক্ষাৎকারের এক পর্যায়ে অনেকটা 'হিডেন এজেন্ডা'-র মতো করেই উঠে আসে শ্রমিক ইউনিয়নের কথা। পশ্চিমা বিশ্বে যেকোনো ধরনের ইউনিয়নই শাসক শক্তির চক্ষুশূল। হঠাৎ করে বাংলাদেশে ইউনিয়ন চালু করার ব্যাপারে পশ্চিমাদের এই আগ্রহের মূলে কী আছে? রাজনৈতিক উদ্দেশ্যে আন্তর্জাতিক মিডিয়াকে ব্যবহারের ঘটনা বিরল নয়। নিজের দেশে যেই নীতি অচল সেটাই গরীব দেশের ঘাড়ে চাপিয়ে দেওয়ার প্রবণতাও বিরল নয়। বাংলাদেশে শ্রমিক সংগঠনের বর্তমান অবস্থা নিয়ে কী ধরনের গবেষণা আছে? প্রস্তাবিত পরিবর্তনগুলো আমাদের অর্থনীতিতে কেমন প্রভাব ফেলবে? এই নীতিগুলো পাশ্চাত্যে কতটা প্রচলিত? বিগত নির্বাচনগুলোর আগে প্রাকৃতিক সম্পদের বেসরকারিকরণ যেমন ইস্যু ছিলো, আসছে নির্বাচনে এটাও কি তেমনই একটি ইস্যু হতে যাচ্ছে? 
যেমনটা গোড়াতেই বলেছি, এই প্রশ্নগুলো অধমের তাৎক্ষণিক প্রতিক্রিয়া। জবাব খুঁজতে যেকোনো প্রকার সাহায্যের জন্য আগাম ধন্যবাদ। এই পোস্টের কিছু বক্তব্য ইংরেজিতে পূর্বপ্রকাশিত, কিন্তু ফেসবুক-আসক্তি কাটাতে ব্লগে ঈষৎ বর্ধিত আকারে প্রকাশিত। 

