ক্রেডিট ক্রাঞ্চ কড়চা - আত্মহত্যার হিড়িক




গেলোবার যখন গ্রেট ডিপ্রেশন হলো, ১৯২৯-এর স্টক মার্কেট ক্র্যাশের পরে, শুনেছি যে ওয়াল স্ট্রীটের বাঘা বাঘা স্টক ট্রেডার-রা নাকি লোকসানের যাতনা সইতে না পেরে তাদের উঁচু অফিস-অট্টালিকার জানালা থেকে ঝাঁপ দিতেন। অনেকে বলেন যে এটা নিতান্তই একটা রং-চড়ানো গুজব ছাড়া আর কিছু না। আবার কারো কারো মতে অন্তত দুইজন ইনভেস্টর ১৯২৯-এর ক্র্যাশে ঝাঁপ দিয়ে তাদের ভবলীলা সাঙ্গ করেছিলেন। 
সে যাই হোক, যেই কথাটা সত্য তা হলো যে জানালা থেকে লাফ দিয়ে আত্মহত্যা করাটা এখন আর সম্ভব না, কারন ওয়াল স্ট্রীট বা লন্ডনের স্টক মার্কেটের ট্রেডিং ফ্লোর-গুলোর জানালা এখন এমনভাবে তৈরী করা হয় যে সেগুলো খোলার কোন উপায় নেই। অত বড় রিস্ক নিতে বিল্ডিং-ওয়ালারা ভরসা পায় না আর কি। 
*
৮০ বছর পরে যেই ক্রাঞ্চ আমাদের সামনে নানা মাত্রায় আবর্তিত হচ্ছে, তার একটা মাত্রা হলো এই ইনভেস্টর বা ট্রেডারদের সুইসাইড। কেউ কেউ আবার নকল সুইসাইডও করছেন! এবং করে ধরাও পড়েছেন। এখন পর্যন্ত কয়েকটা কেস দেখা যাক -
সেপ্টেম্বর ২০০৮
অলিভান্ট হেজ় ফান্ডের উচ্চ পদস্থ পরিচালক রস স্টিফেনসন লন্ডনের বাইরে এক রেল স্টেশনে গিয়ে চলন্ত ট্রেনের নীচে ঝাঁপ দিয়ে আত্মহত্যা করেন। সেপ্টেম্বর মাসে লীম্যান ব্রাদার্সের পতনের ফলে অলিভান্ট ব্যবসায় বিশাল ধাক্কা খায়। যার ফলে স্টিফেনসন এই চরম পরিণতি বেছে নেন। 
অক্টোবর ২০০৮
লস এঞ্জেলেস নিবাসী ব্যবসায়ী কার্তিক রাজারাম লন্ডন স্টক এক্সচেঞ্জে প্রচুর টাকা খাটিয়েছিলেন। প্রায় দেড় মিলিয়ন ডলার। অনেক জায়গার মতো লন্ডনেও স্টকের দাম পড়েছে ক্ষিপ্র গতিতে গত এক বছর ধরে। সর্বস্বান্ত হয়ে যাওয়া মিস্টার কার্তিক খালি নিজের জীবন কেড়ে নেননি। মাত্র তিন সপ্তাহ আগে কেনা একটা বন্দুক হাতে নিয়ে তিনি একে একে তার পুরো পরিবারকে নিশ্চিহ্ন করে দেন। তার শাশুড়ি ইন্দ্রা। তার বড় ছেলে কৃষ্ণ। আর তার স্ত্রী সুবাশ্রী। আরেক রুমে পাওয়া যায় দুই ছোট ছেলে গণেশ আর অর্জুনের লাশ। আর তাদের পাশে তাদের খুনী বাবা কার্তিকের নিষ্প্রাণ দেহ। হাতে ধরা সেই বন্দুক। 
ডিসেম্বর ২০০৮
ঠিক ক্রিসমাসের আগে দিয়ে HSBC ব্যাংকের কর্মকর্তা ক্রিস্টেন শ্নোর-কে মৃত অবস্থায় পাওয়া যায় লন্ডনের অভিজাত হোটেল কার্লটন টাওয়ারে, তার হোটেল রুমে। হের শ্নোর তার বেল্ট গলায় পেঁচিয়ে ঝুলে পরেন। ফলাফল - মৃত্যু। ধারনা করা হয় যে শ্নোর ২০০৭ সালে লন্ডনে স্থানান্তর হবার পরে বেহিসাবী আর উচ্ছৃংখল জীবনের দিকে ঝুঁকে পড়ছিলেন। হাই-ক্লাস পতিতা আর কোকেইন সেবন ছিল তার এক প্রকার নেশা। 
ডিসেম্বর ২০০৮
রেনে-থিয়েরি ম্যাগোঁ দ্য লা ভিল্‌হুশে ছিলেন ফরাসী ফাইনানশিয়ার। দুঃখজনকভাবে তিনি বিশ্বচোর বার্নার্ড ম্যাডোফ-এর জোচ্চুরির শিকার হন। নিজের টাকা তো তিনি ঢেলেই ছিলেন, তার কথায় ম্যাডোফ-এর কাছে টাকা বিনিয়োগ করেন মোনাকো ও প্রাক্তন যুগোস্লাভিয়ার রাজপরিবারের সদস্যবৃন্দ। এবং ইউরোপের আরো কিছু অতিকায় ধণী লোক। নিজের দায়বদ্ধতার গ্লানি সহ্য করতে না পেরে ভিল্‌হুশে এক গাদা স্লিপিং পিল খান এবং তার বাঁ হাতের কব্জি কেটে ফেলেন। 
জানুয়ারী ২০০৯
গত সপ্তাহে আত্মহত্যা করেন পৃথিবীর শীর্ষ ১০০ বড়লোকদের অন্যতম, জার্মান ব্যবসায়ী এডোলফ মার্কেল। ৭৪ বছরের এই বৃদ্ধ ছিলেন ড্রাগ কম্পানী আর সিমেন্ট কম্পানী সহ আরো নানাবিধ ব্যবসা প্রতিষ্ঠানের মালিক। রস স্টিফেনসনের মত মার্কেল-ও তার শহরের অদূরে এক ট্রেনের নীচে ঝাঁপ দেন। ধারনা করা হচ্ছে যে, তার অধীনস্থ একটি কম্পানী সময়মত ব্যাংক ঋণের পেমেন্ট করতে পারছিলো না। অথচ মৃত্যুকালে তার নেট সম্পত্তির মূল্য ছিল ৯.২ বিলিয়ন ডলার অথবা প্রায় ৬৩,০০০ কোটি টাকা। 
জানুয়ারী ২০০৯ 
এতোগুলো জেনুইন মৃত্যুর ভীড়ে একটা নকল আত্মহত্যার কথাও বলা উচিৎ। মার্কিন ব্যবসায়ী মার্কাস শ্রেংকার লক্ষ লক্ষ ডলার জোচ্চুরির দায়ে অভিযুক্ত হন। প্রায় নিশ্চিতভাবেই দোষী সাব্যস্ত হয়ে জেলের ভাত তিনি খেতে যাচ্ছিলেন। মাথায় এলো আইডিয়া। তার ব্যক্তিগত সিঙ্গেল ইঞ্জিন প্লেনে চড়ে উড়াল দিলেন। আলাবামার এয়ারস্পেসে এসে একটা ভূয়া রেডিও কল দিলেন - SOS। দুটো মিলিটারি বিমান সাথে সাথে উড়ে গেল তাকে বাঁচাতে। প্লেনের কাছে এসে তারা দেখেন যে প্লেনের দরজা খোলা, প্লেন নিজে নিজেই অটোপাইলটে উড়ছে, আর পাইলটের কোন চিহ্ন নেই। কিছুক্ষণ পরে ফ্লোরিডায় প্লেনটি ক্র্যাশ করে। ওদিকে শ্রেংকার-কে পরে খুঁজে পাওয়া যায় অন্য আরেক ক্যাম্পিং সাইটে। হলো গ্রেফতার - এরপর আসবে বিচার। 
আর শ্রেংকারের বৌ মিশেল দিয়েছে তালাকের পরোয়ানা। মিশেলের মতে শ্রেংকার তার বৈবাহিক জীবনেও পর-নারীর সাথে চীটিং করছিলো। 
*
আত্মহত্যার এই ট্রেন্ড নিয়ে নিউ ইয়র্ক ম্যাগাজিন আর ইন্ডেপেন্ডেন্ট পত্রিকার দুটো লেখা। 

