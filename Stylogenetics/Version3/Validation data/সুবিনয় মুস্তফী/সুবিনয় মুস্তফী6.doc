গাড়ি চলে না (৫) - নিনজা'র দেশে



একটা ভয়ংকর সপ্তাহ গেলো। ২০০৮ সাল যে খারাপ যাবে তা নিয়ে কখনোই তেমন কোন সংশয় ছিল না। কিন্তু নতুন বছর শুরু হতে না হতেই যে এহেন দুঃসংবাদের মিছিল চলে আসবে, তা বোধ হয় কেউই আশা করেনি। সোমবার সকাল থেকে শুরু হয়েছে, তারপর সপ্তাহ যত গড়িয়েছে, মুড তত অন্ধকার হয়েছে। শুক্রবার বিকাল ৫টায় সবাই কোনমতে হাঁপ ছেড়ে বাড়ি গেছে।  
অবিরত রক্তক্ষরণ
বাজার আজ পর্যুদস্ত, ভীত সন্ত্রস্ত। পায়ের তলা থেকে মাটি সরে যাচ্ছে, সবাই বুঝতে পারছে। কতখানি পতনের পরে যে আবার ঠাই মিলবে কেউ জানে না। এর আগের এক লেখায় বাজারের সেন্টিমেন্টের কথা বলেছিলাম। বলেছিলাম যে একবার মার্কেট সেন্টিমেন্ট-এ ভয় ঢুকে গেলে তাকে আবার আশ্বস্ত করা কঠিন। গত এক সপ্তাহে এই সেন্টিমেন্ট একেবারে চুরমার হয়ে গেছে, সবাই বিশ্বাস হারিয়ে ফেলেছে।  
যারা বিবিসি সিএনএন-এর সংবাদ ফলো করেন, তারা হয়তো দেখে থাকবেন কি ঘটছে। স্টক মার্কেট দিয়ে শুরু করা যাক। গত সপ্তাহে নিউ ইয়র্কের ডাও জোন্স সূচক ৫০০ পয়েন্ট পড়ে গেছে। লন্ডনের ফুটসি (FTSE) সূচক হারিয়েছে ৩০০ পয়েন্ট। টোকিওর নিকেই (Nikkei) সুচক নেমেছে ৫০০ পয়েন্ট। আর হংকং-এর হাং সেং (Hang Seng) সূচক খুইয়েছে ১৫০০ পয়েন্ট। 
উইকেন্ড চলে আসায় রক্তপাত একটু থেমেছে। কিন্তু আসছে সোমবার সকাল থেকেই আবার রক্তক্ষরণ শুরু হয়ে যাবে। 
*
গেল সপ্তাহে বিশ্বের সর্ববৃহৎ ব্যাংকগুলা তাদের সর্বশেষ লাভ ক্ষতির হিসাব দিয়েছে। এই কম্পানীগুলা প্রতি তিন মাস অন্তর অন্তর তাদের ফলাফল ঘোষণা করে। জানুয়ারী থেকে মার্চ - এই প্রথম তিন মাসকে বলা হয় 'প্রথম ত্রৈমাসিক' বা first quarter। একই হিসাবে এপ্রিল থেকে জুন হলো Q2, জুলাই থেকে সেপ্টেম্বর Q3 আর অক্টোবর থেকে ডিসেম্বর হচ্ছে Q4। 
২০০৭ সালের শেষ তিন মাসের রেজাল্ট বেরিয়েছে। একেবারে চক্ষু উল্টানোর মতো অবস্থা। বৃহৎ ইনভেস্টমেন্ট ব্যাংকগুলার অন্যতম মেরিল লিঞ্চ Q4-এ এসে ১০ বিলিয়ন ডলার লোকসান ঘোষনা করেছে। আরেক দানব সিটিগ্রুপ-ও ১০ বিলিয়ন ডলার লস করেছে। অন্যান্য বড় বড় প্রতিষ্ঠান জ়ে পি মর্গান, ইউ বি এস (UBS), মর্গান স্ট্যানলি, সবাই বিশাল বিশাল ধরা খেয়েছে। 
এদিকে চাকরি ছাটাই শুরু হয়ে গেছে - লিম্যান ব্রাদার্স (Lehmann Brothers) ১,৩০০ লোককে বরখাস্ত করার ঘোষনা দিয়েছে, আর সিটিগ্রুপ থেকেও ২০,০০০ লোক চাকুরিচ্যুত হবে এমন জোর গুজব চলছে। 
আর মরার উপর খাড়ার ঘা? তেলের দাম আর খাবারের দামের উর্ধ্বগতির ফলে সমগ্র বিশ্বে মূল্যস্ফীতি বেপরোয়া গতিতে দৌড়াচ্ছে। পুঁজির ঘাটি খোদ মার্কিন যুক্তরাষ্ট্রে মূল্যস্ফীতি গত ১৭ বছরের সর্বোচ্চ পর্যায় চলে গেছে!!! 
নাক চেপে ধরুন...
আসলে পাপের প্রায়শ্চিত্ত চলছে এখন। গত ৫ বছর ধরে যেই রকম লাগামহীন স্বেচ্ছাচার দেখা গেছে, বেহিসাবী বাড়াবাড়ি চলেছে, বিশেষ করে হাউজিং সেক্টরে, এইসব তারই প্রতিদান। সাবপ্রাইম বিপর্যয়ের পুঁতিগন্ধময় নাড়িভুড়িতে প্রবেশ করবো আজ। যারা এই সিরিজের আগের অধ্যায়গুলা পড়েছেন, তাদের জন্যে আজকের আলোচনা বুঝতে কোনই বেগ পেতে হবে না। একেবারে নতুন পাঠকদের প্রতি অনুরোধ থাকবে, আগের খন্ডগুলো একবার কুইক ঝালাই দিয়ে নিতে পারেন। তাহলে আজকের প্যাঁচাল বোঝা সহজতর হবে। 
- গাড়ি চলে না (১) - বিশ্ব অর্থনীতিতে ঘোর ঘনঘটা
- গাড়ি চলে না (২) - পিকাসো, টিউলিপ, ডটকম ও সাবপ্রাইম
- গাড়ি চলে না (৩) - ফিনিক্স থেকে বসুন্ধরার বাব্‌ল
- গাড়ি চলে না (৪) - শাজাহানের স্বপ্ন আর তার বাস্তবায়নের উপায়
ইতিপূর্বে আমরা দেখেছি যে ডটকম ধ্বস আর ৯/১১-র ফলে মার্কিন অর্থনীতিতে ঘোর বিপর্যয় নেমে আসে। মন্দা ঠেকাতে গিয়ে ফেড চেয়ারম্যান গ্রীনস্প্যান অস্বাভাবিক ভাবে সুদের হার কমিয়ে ফেলেন। স্বাভাবিক বা 'নিউট্রাল' সুদের হার যেখানে ৪-৫% ধরা হয়, সেখানে গ্রীনস্প্যান তা নামিয়ে আনেন ১%-এ। ২০০৩ সাল তখন। শুধু তাই না, সুদীর্ঘ এক বছর তিনি সুদের হার এতো নীচে রেখে দেন। ফলে অর্থনীতিতে সস্তায় ঋণ নেবার হিড়িক পড়ে যায়, ব্যবসা-বাণিজ্য থেকে শুরু করে সাধারণ মানুষ পর্যন্ত ঋণের নেশায় মাতোয়ারা হয়ে যায়। 
ঋণ দিয়ে কি করি?
ব্যবসা আর আমজনতা - এই দুই দলের ঋণ নেওয়ার কারন ভিন্ন। একটা বাণিজ্যিক প্রতিষ্ঠান ঋণ নেয় ব্যবসার প্রসারের উদ্দেশ্যে। ধরেন একজন গার্মেন্টস মালিক এত বেশী রপ্তানীর অর্ডার পাচ্ছেন যে তিনি কুলিয়ে উঠতে পারছেন না, আরো ৫০০টা সেলাই মেশিন দরকার হবে তার। এই মেশিন কিনতে তার টাকার দরকার। টাকার খোঁজে তিনি ব্যাংকের দ্বারস্থ হতে পারেন। সুদের হার যদি কম হয়, তাহলে গার্মেন্টস মালিক নির্দ্বিধায় ঋণটা তুলে যত তাড়াতাড়ি সম্ভব মেশিন কিনে আরো বেশী শার্ট বানানো শুরু করে দিবেন। 
এটা হলো ব্যবসায়িক বিনিয়োগ। ভালো জিনিস। ৫০০টা মেশিন চালাতে আরো ৫০০ জন কর্মী দরকার। তাই নতুন কর্মসংস্থান হলো, বেকারত্ব কমলো, উৎপাদন ক্ষমতা বাড়লো, শিল্পায়ন অগ্রসর হলো, রপ্তানী আয়ও বৃদ্ধি পেলো। অনেক দিক থেকেই লাভ। 
কিন্তু সাধারণ মানুষ? সুদের হার কমলে ওদের কি লাভ? যেটা দেখা যায়, সুদের হার কমলে সাধারণ মানুষ high-priced items এর দিকে বেশী ছোটে। সেটা ঘরের জন্যে টিভি, ফ্রিজ বা ওয়াশিং মেশিন হতে পারে। আরো স্বচ্ছল হলে নতুন গাড়ি হতে পারে। অল্প সুদে এগুলোর কিস্তি ম্যানেজ করা সহজ হয়ে যায়। এটাকে বলে consumer credit। 
তবে সুদের হার কমে গেলে সাধারণ মানুষ যে জিনিসের দিকে আরো বেশী ঝোঁকে তা হলো স্থাবর সম্পত্তি। ফ্ল্যাট বা বাড়ি বা জমি। চক্রবৃদ্ধি সুদের হিসাব কষলে দেখবেন যে ৩০ বছরে ৬% সুদ আর ৩০ বছরে ৪% সুদ - এই দুইয়ের মধ্যে আকাশ পাতাল ফারাক আছে। মাসিক কিস্তি অনেক কমে আসে। আর সুদ যদি নেমে আসে ১%-এ, তাহলে তো কথাই নেই! ধরতে গেলে এক প্রকার বিনা সুদেই আপনি বাড়ি কেনার লোন পাচ্ছেন। এমতাবস্থায় বাড়ি না কেনাটাই উজবুকের কাজ হবে।
নিকৃষ্ট ঝুঁকির কাছে টাকা দিতে নেই...
কিন্তু কথার পেছনেও কথা আছে। মাহফুজ আর ছোটন আমার দুই ভাইয়ের কথা মনে আছে নিশ্চয়ই। একজন কুম্ভকর্ণ, আরেকজন চটপটে কর্মঠ। একজন ঋণ পাওয়ার অযোগ্য, আরেকজন বেশ ভালো মতোই যোগ্য। প্রথমজন subprime বা নিকৃষ্ট ঝুঁকি, দ্বিতীয়জন prime বা উৎকৃষ্ট ঝুঁকি। 
এখন প্রশ্ন হলো সুদ ১% হলেও কি আপনি জেনে শুনে ভূল মানুষকে ঋণ দেবেন? জেনে শুনে একজন সাবপ্রাইম গ্রহীতাকে টাকা ধার দেবেন? বুদ্ধিমান বা দায়িত্বশীল হলে আপনি তা করবেন না। কারন সেই লোকের তো কোন আয় বা উপার্জনই নেই। ওকে ধার দিলে আপনার নিজের টাকাটাই খোয়া গেলো। 
কিন্তু - কিন্তু আপনার নিজের টাকা যদি না যায়? ধরেন আপনি শুধু middleman, মধ্যস্থতাকারী। ব্যাংক আর মাহফুজের মধ্যে সমন্বয় করে দিয়ে আপনি কমিশন খাবেন, তারপরে কাট মারবেন। তখন কি হবে? তখন শুধুমাত্র আপনার সুপারিশে, না জেনে না বুঝে ব্যাংক একটা খারাপ লোন দিলেও দিয়ে ফেলতে পারে। পরে গিয়ে মাহফুজ যখন টাকা ফেরত দিতে অপারগ হবে, তখন শুধু ব্যাংকই ধরা খাবে। Middleman তার কমিশন নিয়ে তদ্দিনে পগার পার। 
সাবপ্রাইম - অসাধু কার্যকলাপের কারখানা
সাবপ্রাইম ক্রাইসিস অনেকটা এভাবেই তৈরী হয়েছে। ১% সুদের যুগে সাধু এবং অসাধু (অনেক অনেক অসাধু) পন্থায় অযোগ্য নিকৃষ্ট মানের লোকের কাছে ঋণ গছিয়ে দেয়া হয়েছে। কেউ কেউ জেনে বুঝে ঋন দিয়েছে, কেউ কেউ না জেনে middleman জাতীয় সংস্থার কথা শুনে ঋণ দিয়েছে। কিন্তু ব্যাংকিং সিস্টেমে যেই জিনিসটা একেবারেই অপরিহার্য, তা হলো আপনার ঋণগ্রহীতার সম্ভাব্য default risk সঠিক ভাবে নিরুপণ করা। সাবপ্রাইম ক্রাইসিসের সময়ে ব্যাংকিং-এর এই বিসমিল্লাহ'র নিয়মটা, খোদ কলেমা'টাই সবাই ভুলে গিয়েছিল। অথবা ইচ্ছা করে উপেক্ষা করেছিল। আজেবাজে লোকের কাছে ছলেবলে কৌশলে কোটি কোটি ডলার, হাজার কোটি ডলারের ঋণ দেওয়া হয়েছিল। 
কি আশায় যে এই সব ঋণ পাশ হয়েছিল, আজ তা বোঝা মুশকিল। কিন্তু সত্যি কথা হলো এই যে সেই সময় কেউই বাধ সাধেনি। সবাই বরং হাত-তালি দিয়েছে। বুশ সরকার বলেন, ফেড চেয়ারম্যান গ্রীনস্প্যান বলেন - সবাই তখন কেবল বাহবাই জানিয়েছে। বলেছে 'হাউজিং তুমি এগিয়ে যাও। সবারই বাড়ি কেনার অধিকার আছে। এই অধিকার রক্ষায় আমরা ঘোর সংকল্প'।
কিন্তু কথাটা ঠিক না। সবারই কি আসলে বাড়ি কেনার 'অধিকার' আছে? যে লোক অলস, অকর্মণ্য সে কোন সাহসে বাড়ি কিনবে? সে কিভাবে ঋণ নিয়ে তা পরিশোধ করবে? কিম্বা যার পড়াশোনা কম, যার চাকরি হলো ম্যাকডনাল্ডস-এ বার্গার বানানো, সে কোন ভরসায় তার সামর্থ্যের বাইরে বাড়ি কিনতে যাবে? তার সামর্থ্য অনুযায়ী যদি তাকে ঘর ভাড়া করেই থাকতে হয়, তাহলে কি তার সেটাই করা উচিৎ না? বাকি দুনিয়ার মানুষ তো তাই করে! 
মুশকিল হলো গ্রীনস্প্যানের সৃষ্ট হাউজিং বাব্‌লের সময় এই সব কমন সেন্সের কথা, এই সব নিতান্ত সাধারণ বুদ্ধির কথাও বেশীর ভাগ মানুষই ভুলে গিয়েছিল। সরকার, ফেড, মিডিয়া - কেউ একবারও প্রশ্ন তোলেনি যে কি সব যাচ্ছেতাই কাজ হচ্ছে মার্কেটে। 
অপর দিকে ঋণ প্রদানকারী ব্যাংক, মিডেলম্যান, আর ঋণগ্রাহক সাধারণ মানুষ, এরাও কেউ এইসব হক-কথায় কান দেয়নি। সবাই লাভ গুণতে ব্যস্ত ছিল কি না...
লোভে পাপ, পাপে মৃত্যু 
ফলে যা হবার তাই হয়েছে। শত কোটি ডলার, হাজার হাজার কোটি ডলারের ঋণ আজ খেলাপী হয়েছে। ডানে বাঁয়ে ব্যাংক আর মর্টগেজ ঋণ প্রদানকারী প্রতিষ্ঠানগুলো মুখ থুবড়ে পড়ে যাচ্ছে। পর্বত প্রমাণ লোকসান দিচ্ছে এরা। 
সাধারণ মানুষও আর বাড়ির পেমেন্ট মেটাতে পারছে না। এদের মধ্যে অনেকেরই কিন্তু কখনোই ঋণ পরিশোধের সামর্থ্য ছিল না। তাও তারা ঋণ নিয়েছিল।  হাজার হাজার লোক এখন ঘর থেকে উচ্ছেদ হচ্ছে, ঘরছাড়া হচ্ছে। সব মিলিয়ে জঘন্য এক অবস্থা তৈরী হয়েছে। 
তবে সবচেয়ে ইন্টারেস্টিং হলো ঋণ প্রদান করতে গিয়ে জোচ্চুরিগুলা। একেবারে ফেডের নাকের তলায় যে কত বিভিন্ন রকমের শয়তানী হয়েছিল, ভাবলে এখন তাজ্জব লাগে। কিন্তু গ্রীনস্প্যান সাহেব কিছুই দেখেননি, কিছুই বোঝেননি। তিনি নাকে তেল দিয়ে ঘুমিয়েছেন। যখন ঘুম থেকে একটু আড়মোড়া দিয়ে উঠেছেন, তখন বাড়ি বিক্রির চমৎকার সব পরিসংখ্যান দেখে আবার হাসিমুখে নিশ্চিন্ত মনে ঘুমাতে গেছেন। 
কর্তব্যে চরম অবহেলার যে নজির তিনি দেখিয়েছেন, সেটাই আবার প্রতিফলিত হয়েছে অন্যত্র - ব্যাংক ম্যানেজারের গাফিলতিতে, ফিনানশিয়াল প্রেস এবং টিভির উজবুক রিপোর্টার আর কমেন্টেটরদের নির্বোধ উল্লম্ফনে। 
আগামী পর্বে হাউজিং সেক্টরের নানান অপকীর্তির বিশদ বিবরণ দেওয়ার আশা রাখি। তবে NINJA লোনের কথা বলেই আজকে শেষ করবো। NINJA মানে No Income, No Jobs or Assets। মানে ঋণগ্রাহকের এসব কিছুই নেই - না কোন চাকরি, না কোন আয় উপার্জন, না কোন ধন-দৌলত। এমন লোককে যখন বাড়ি কেনার জন্যে ঋণ দেয়া হয়, সেটাকে বলে NINJA ঋণ। গত পাঁচ বছরে যুক্তরাষ্ট্রে এমন কিম্ভুত কিমাকার ঋণও অঢেল হারে পাশ হয়েছে, লক্ষ লক্ষ ভাদাইম্মা লোক এমন ঋণ নিয়ে বাড়ি 'কিনেছে'। যেই দেশে এই সব অপকর্ম ঘটতে পারে, সে দেশের অর্থনীতিতে কিভাবে মঙ্গল আশা করা যায়?


