প্রয়োজন - প্রকৌশলী প্রজন্ম (অথবা, আইজাক নিউটনের কান্না)




ভাইয়েরা ও বোনেরা, গত লেখার পরিপ্রেক্ষিতে অনেকে অনেক সেক্টরের ভবিষ্যত প্রসপেক্ট সম্পর্কে জিজ্ঞেস করে আমাকে মোটামুটি বিপাকে ফেলে দিলেন! আফটার অল, আমি তো প্রকৌশলী না, স্রেফ অর্থনীতির লোক। যেই লেখাটা লিখছি, সেটা মূলত অর্থনীতিবিদরা যেটাকে ফান্ডামেন্টালস (fundamentals) বলতে ভালোবাসেন, সেই ফান্ডামেন্টালস-এর উপর ভিত্তি করে লেখা। 
যেমন ধরেন বস এসে আমাকে হয়তো বললো - আচ্ছা লন্ডনের দোকানপাট, মানে রিটেইল সেক্টরের কি ভূত-ভবিষ্যত? আমি তখন একটু ভ্রু কুঁচকে বলবো - আসলে, পল, বুঝলা তো, লন্ডনের মানুষ দোকানে গিয়ে কেনাকাটা করার টাকা বা সাহস পায় কোথা থেকে? ধর, এইখানে তিনটা বড় ফান্ডামেন্টাল - 
- চাকরির বাজার, এখনো পজিটিভ কিন্তু পড়তির দিকে
- বাড়ির দাম, একদম ধ্বস নেমেছে সম্প্রতি
- ক্রেডিট কার্ড - আগের চেয়ে পাওয়া অনেক কষ্ট, সুদের হারও আগের তুলনায় বেশী। 
সব মিলিয়ে ফান্ডামেন্টাল-গুলো বেশ নড়বড়ে - তাই রিটেইল বাজারের ভবিষ্যতও মোটামুটি আন্ধার। যদিও হয়তো দেখবা যে এক দুই মাসের জন্যে নিউজ ভালো চলতেছে, কিন্তু সব সময় মনে রাখবা যে ফান্ডামেন্টালস-ই সত্য। মাধ্যাকর্ষ শক্তির মতই এটার বিপরীতে বেশীদিন যাওয়া সম্ভব না। ফান্ডামেন্টালস অনুযায়ী তাইলে বাজার নামতে বাধ্য -- এবং ঠিক-ঠিকই আজকে দেখা গেল যে, রিটেইলের পতন শুরু হয়েছে!
*
প্রকৌশলীদের নিয়ে সাহস করে লিখতে গিয়েছিলাম এই ফান্ডামেন্টালস সম্পর্কে যা জানি, তার উপর ভরসা করে। প্রতিটি ইঞ্জিনিয়ারিং সেক্টর সম্পর্কে হয়তো স্বচ্ছ ধারণা নেই, কিন্তু কিছু কিছু সেক্টরের খুঁটি যে খুব শক্ত, কিছু কিছু দেশে - সেটা ফান্ডামেন্টালসের উপর নির্ভর করেই বলছিলাম আর কি! 
যাক আর প্যাঁচাল না বাড়িয়ে অন্য উদাহরণগুলোর দিকে যাই। 
উদাহরণ ২)
তিন বছর হয় লন্ডন এসেছি, আর বিলেতে সব মিলিয়ে পাঁচ বছর। এখন থাকি পূর্ব লন্ডনের স্ট্র্যাটফোর্ডে - যেখানে আর চার বছর পরেই অনুষ্ঠিত হতে যাচ্ছে ২০১২ সালের অলিম্পিক গেমস। সেই উপলক্ষে পুরো এলাকা জুড়ে কন্সট্রাকশানের বিশাল জোয়ার বইছে। পুরানো দালানকোঠা, বাড়িঘর, দোকানপাট, গুদামঘর, অনেক কিছুই সরকার দখল করে নিয়েছে - মালিককে ক্ষতিপূরণ দিয়ে। এবং সে সব ভেঙ্গেচুড়ে তার বদলে তৈরী করা হচ্ছে বিশাল বিশাল ইমারত। স্টেডিয়াম হবে, জিমনেশিয়াম হবে, সুইমিং পুল হবে। অলিম্পিয়ানদের থাকার জন্যে অলিম্পিক ভিলেজ হবে। ইতিমধ্যে বিরাট বিরাট রং-বাহারী দালান উঠে গেছে কয়েকটা, আমার ঘরের জানালা দিয়েই দেখতে পারি। এসব আবাসিক দালানে খেলোয়াড়েরা থাকবেন - আবার গেমস শেষ হবার পরে ফ্ল্যাটগুলো আমজনতার কাছে বিক্রি করে দেওয়া হবে। মাঝে মাঝে ভাবি এই পাড়াতেই থেকে যাই, খেলার একদম পাশেই থাকবো, হয়তো স্টেডিয়ামে গিয়ে দুই-একটা খেলাও দেখতে পারবো। ফেডারার বনাম লেইটন হিউইট যেমন দেখলাম গত মাসে উইম্বেল্ডনে। 
কিন্তু চার বছর পরে কোন তীরে গিয়ে ঠেকবো, কে বলতে পারে? আমার ভীষণ পা-চুলকানি রোগ আছে। সেই যে ১৯৯৯ সালে আমার তৎকালীন বস আমাকে ঢাকা থেকে ট্র্যান্সফার করে পাঠিয়ে দিলেন চট্টগ্রামে, তারপরে থেকে আর ঢাকায় থাকা হলো না। মোটামুটি বেদুইন জীবনই চলছে। ৯৯-এর পরে মোট ৪টি দেশের ৭টি শহরে থাকা হলো। বাড়ি বদল করেছি ১১বার। সামনের মাসে আবার বদলাবো - বাড়ি নম্বর ১২। কিভাবে এক জায়গায় থিতু হয়ে থাকতে হয়, সেই ফর্মূলাটাই বেমালুম ভূলে গেছি! তাই এখন থেকেই ২০১২ সালের প্ল্যান করতে যাওয়াটা স্রেফ ছাগলামি।
*
যাকগে, একটু দূরে চলে এলাম। কথা হচ্ছিল, লন্ডন অলিম্পিক নিয়ে। এই গেমস বাদেও এই শহরে আরেকটা বিশাল প্রকল্প পাশ হলো মাত্র গতকাল। প্রজেক্টের নাম ক্রসরেইল। লন্ডনের এক মাথা থেকে আরেক মাথা পর্যন্ত দ্রুত যাতায়াতের সুবিধার্থে এই বৃহৎ প্রজেক্ট হাতে নেওয়া হয়েছে। লন্ডনের মত চমকপ্রদ শহরের বর্ণাঢ্য ইতিহাসেও এরকম একটি ব্যাপক প্রকল্পের নজির মেলা ভার। ১৯৯০ সাল থেকে এর চেষ্টা তদবির শুরু হয় - প্ল্যান পাশ হতে লাগে ১৮ বছর! যাক তবে অবশেষে প্ল্যান পাশ হয়েছে, রানী-বুড়িও গতকাল তার রাজ-স্বাক্ষর দিয়ে দিয়েছেন। নির্মাণ কাজ শুরু হবে অতি শিগগির! প্রজেক্ট শেষ হয়ে প্রথম ট্রেনগুলো চলাচল শুরু করবে আজ থেকে ৯ বছর পরে - ২০১৭ সালে। 
অন্তত প্ল্যানে তাই বলে। যদিও প্রায় সবাই জানেন যে এই রকম বৃহদাকৃতির এবং দীর্ঘ-মেয়াদের প্রজেক্ট প্রায় কখনোই টাইম মতন শেষ হয় না। বাজেট বলা হয়েছে ১৬ বিলিয়ন পাউন্ড অথবা ৩,২০০ কোটি ডলার। আমরা এটাও জানি যে শেষমেষ গিয়ে দেখা যাবে এই বাজেট ভেঙ্গে-চুড়ে আরো অনেক বেশী টাকা খরচ হয়ে গেছে।
এতো সবের মানে কি? এর মানে হলো এই যে কমপক্ষে আগামী ১০-১২ বছর ধরে লন্ডন তথা বিলাতে কন্সট্রাশন সেক্টরে স্বর্ণযুগ চলবে। নির্মানকাজে যত ধরনের প্রকৌশলী বিদ্যাবুদ্ধি খাটানো যায়, সব এই প্রকল্পগুলোতে পাইকারী হারে প্রয়োগ করা হবে। সিভিল ইঞ্জিনিয়ারদের এখন আর পায় কে? 
আর এই দেশের সবচেয়ে বড় যেটা সমস্যা - এদের জ্ঞান-বিজ্ঞান চর্চার মন-মানসিকতা একদমই শুকিয়ে মরে কাঠ হয়ে গেছে। কয়দিন পরপরই এই নিয়ে পেপারে ত্রাহি ত্রাহি রব ওঠে। স্কুলের বাচ্চাদের বিজ্ঞান পড়তে উৎসাহী করানো হয় না। মাধ্যমিক স্তরে ভালো গ্রেডের আশায় ওদের সহজ সাবজ়েক্টের দিকে ঘুরিয়ে দেয়া হয়। ছাত্রদের সহজ যোগ বিয়োগ গুণ ভাগ করতে কষ্ট হয়, ক্যাল্কুলেটার ছাড়া তারা প্রায় পঙ্গু। বিশ্ববিদ্যালয়গুলো মাধ্যমিক-উচ্চ মাধ্যমিক পরীক্ষার উপর একদম বিশ্বাস হারিয়ে ফেলেছে। ওরা বলছে এমন হারে grade inflation হচ্ছে যে উৎকৃষ্ট থেকে মাঝারি মানের ছাত্র সবাই A গ্রেড পাচ্ছে। আর গরু গাধাদের ধরে ধরে সহজ B, C গ্রেড দিয়ে দেয়া হচ্ছে। খারাপ ছাত্রের যে ফেল করা উচিৎ, সেই চিন্তাটাই সমগ্র দেশ থেকে উঠে গেছে। এমতাবস্থায় বিশ্ববিদ্যালয়গুলো আর এসব বেলুন-ফুলা গ্রেডে বিশ্বাস করে না। সেরা বিশ্ববিদ্যালয়গুলো (অক্সফোর্ড, ক্যাম্ব্রিজ, ইম্পেরিয়াল, ইত্যাদি) ওদের নিজেদের ভর্তি পরীক্ষা চালু করছে। উদ্দেশ্য মিডিওকার এ-গ্রেড-ধারী ছাত্রদের বন্যার ভেতর থেকে সত্যিকারের মেধাবীদের তুলে আনা। 
খুব খারাপ খবর, রাইট? এট্টু খাড়ান! এর থেকেও খারাপ খবর আছে! এই দেশে ছাত্রের অভাবে এখন বেশ কিছু বিশ্ববিদ্যালয় তাদের সায়েন্স ডিপার্টমেন্টগুলো বন্ধ করে দিতে বাধ্য হয়েছে। কিম্বা কাটছাট করছে। ছাত্র নেই, পড়াবে কাকে? প্রফেসরদের বেতন দিয়ে আর কি হবে?! এই দুষ্ট চক্রের শেষ কোথায়? যেহেতু রসায়ন ফিজিক্স গণিতে যথেষ্ঠ পরিমানে ভার্সিটি গ্র্যাজুয়েট বেরিয়ে আসছে না, তার মানে হলো স্কুলে শিক্ষকতা করার মতো বিজ্ঞান শিক্ষকও আর পাওয়া যাচ্ছে না!! হার্ড সায়েন্সের স্কুল শিক্ষকদের এখন বিশাল কদর। বিদেশ থেকে টিচার আনা হচ্ছে ঠেক দিয়ে রাখার জন্যে, কিন্তু অন্তর্নিহিত সমস্যার কিভাবে সমাধান হবে কেউ জানেনা। সমাজ তো বটেই, সরকারের বিজ্ঞান বিমুখ মনোভাব ও আচরনে ক্ষুব্ধ হয়ে এ দেশের নামী দামী বিজ্ঞানীরা সাগর পাড়ি দিয়ে আমেরিকা চলে যাচ্ছেন সেখানকার বড় বড় বিশ্ববিদ্যালয় বা রিসার্চ ইন্সটিটিউটে গবেষণা করতে। 
মানে এক সামগ্রিক ক্রাইসিস বিরাজ করছে এই দেশের বিজ্ঞান শিক্ষায়। দুঃখ লাগে ভাবতে যে এটাই আইজ্যাক নিউটনের দেশ। মানব ইতিহাসের সবচেয়ে বরেণ্য বিজ্ঞানী। মাইকেল হার্ট বলেছিলেন যে নিউটন ইতিহাসের সর্বাধিক প্রভাবশালী মানুষের কাতারে দ্বিতীয় স্থান দখল করে আছেন! ভাবতে খারাপ লাগে এটাই বয়েল আর হুকের দেশ, ফ্যারাডে আর কেলভিনের দেশ। এখানেই ওয়াট আবিষ্কার করেছিলেন বাষ্প-চালিত ইঞ্জিন, ডারউইন সমাধান করেছিলেন বিবর্তনের রহস্য। এখনো ফের্মার শেষ থিওরেম খ্যাত এন্ড্রু ওয়াইলস আর স্টিফেন হকিং আছেন। কিন্তু তারা এখন exception, নিয়ম বহির্ভূত উদাহরন। বিলেতের প্রচলিত শিক্ষাব্যবস্থা, সংস্কৃতি ও সমাজ সবকিছুই বিজ্ঞানীদের প্রতিকুলে চলে গেছে। 
*
আবার ফিরে আসি ইঞ্জিনিয়ারদের কথায়। মোদ্দা কথা হলো এই যে ওদের কাছে প্রজেক্ট আছে, প্রজেক্টের টাকাও আছে, কিন্তু প্রকৌশলী নেই। এর লাভ কাড়ছেন বহিরাগত ইঞ্জিনিয়ারেরা। আমার দেখা একটা কেস বলি। হাসান ভাই এক্স-বুয়েট। গ্লাসগোতে আমার খুব নিকট বন্ধু ছিলেন। উনি জিওটেকনিকাল লাইনের মানুষ, আমার এক বছর সিনিয়র। নিম্ন মধ্যবিত্ত ঘরের ছেলে, বুয়েটে রেজাল্ট তেমন ভালো ছিল না। গ্লাসগোর দোকানে কামলা খেটে তিনি পড়ার খরচ চালাতেন। কম্পিউটারের অ আ ক খ জানতেন না। পুরো ক্লাস যেখানে এসাইনমেন্ট জমা দেয় টাইপ করে, উনি হাতে লিখে এসাইনমেন্ট দিতেন। একটা ওয়ার্ড ফাইল কিভাবে নাড়াচাড়া করতে হয় তার কোন আইডিয়া ছিল না, এমন অবস্থায় তিনি আমার কাছে আসেন, মাস্টার্স থিসিস লেখার ব্যাপারে সাহায্য চাইতে!! 
অথচ এই হাসান ভাইয়ের রেজাল্ট ছিল দুর্দান্ত। তার প্রফেসর বলতেন, "তোমার ফান্ডামেন্টালস তো চমৎকার। কম্পিউটার জানা কিন্তু প্রকৌশল না। তোমার সেই প্রকৌশল জ্ঞান আছে।" যাই হোক, খুব ভাল রেজাল্ট নিয়ে পাশ করলেন। আমার ছয় মাস আগে চাকরি পেয়ে গেলেন। চাকরিতে ঢুকে ডানে বাঁয়ে চার ছক্কা মারা শুরু করলেন। প্রফেসরের মতই তার কাজের বসও তাকে একদম ফেরেশতা জানেন। শুধু ফেরেশতাই না, পরিশ্রমী ফেরেশতাও। রাত জেগে এখনো পড়াশোনা করেন কাজ-সম্পর্কিত, ওদিকে বৌ ঘুমায়। হাসান ভাই কাজে ঢুকার আগে বলতেন - ধুর মিয়া আমি ইংরাজি-মিংরাজি জানি না, কম্পিউটার জানি না, আমারে কেডায় চাকরি দিবো? অথচ তিনি এখন ফাটিয়ে চাকরি করছেন। আমি যে কথাটা ওনাকে প্রতিদিন বলতাম, এবং এখনো যেটা প্রযোজ্য, তা হলো - সত্যিকারের সহায় হলো জ্ঞান। এই দেশে ইংরাজি-মিংরাজি বলার লোক আছে, কম্পিউটার টেপার লোকও আছে অঢেল। কিন্তু জ্ঞান-ওয়ালা লোকের হলো সংকট। হাসান ভাইয়ের যেহেতু জ্ঞান আছে, তাই তিনি অহেতুক টেনশন করছেন। ইংরেজী বলাটা আস্তে আস্তে রপ্ত হয়ে যায়, অন্তত কাজ চালানোর মত। অভ্যাস হয়ে যায়, কনফিডেন্স চলে আসে। ওয়ার্ড এক্সেল নিয়ে খেলাও সেই একই রকম। ঘিলু থাকলে এসব আটকে থাকে না। আর হাসান ভাই তো আর খালি মাথা নিয়ে বুয়েট পাশ করেননি। এখন যখন শুনি, তিনি কাজে ভালো করছেন, গ্লাসগোতে ঘর-বাড়ি কেনার কথা ভাবছেন, খুবই ভালো লাগে।
লন্ডনে আরো ইঞ্জিনিয়ার চিনি। সিভিল, ট্রান্সপোর্ট লাইনের লোক। পাশ করে ধামাধাম চাকরি। কিছুতে আটকায় না। শুধু এখানে একটা মাস্টার্স করতে এসেছিলেন, থিসিস জমা দিয়ে পরদিনই চাকরিতে জয়েন। এরকম উদাহরণ ভূড়ি ভুড়ি। যখন ক্রসরেইলের কাজ পুরোদমে শুরু হবে, তখন ইঞ্জিনিয়ারদের চাহিদা কেবল বাড়বেই। হ্যা, মাস্টার্স করতে পয়সা যোগাড় করা সহজ নয়। কিন্তু এক বছর সেই কষ্ট স্বীকার করতে যারা রাজি আছেন, যারা সেই নিদারুন দারিদ্র্যের সাথে একটা বছর বসবাস করার সাহস রাখেন, তাদের বাকি ক্যারিয়ার যে মোটামুটি ফকফকা, তা বলার অপেক্ষা রাখে না!
(এই লেখা মনে হয় না আজকে শেষ হবে, তাই পোস্টিয়ে চলে যাচ্ছি। আগামী খন্ডে সমাপ্য। ঈমানে কইলাম।)

