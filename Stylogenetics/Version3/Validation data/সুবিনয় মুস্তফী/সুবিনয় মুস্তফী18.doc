'বান্দির জন্যে এত দরদ কেন, ওরে কি তুমি বিয়া করবা?'



সময়ের চাকা ঘুরে, কিন্তু কিছুই বদলায় না। 
প্রায় দুই বছর আগে ঢাকা শহরের অভিজাত ধানমন্ডি এলাকার একটি দৃশ্য। ছয়তালা উঁচু বারান্দা থেকে দুটি মেয়ে পড়ে যাচ্ছে ধরণীর দিকে। পাখির মত পলকা শরীর, কিন্তু মেয়ে দুটোর কোন ডানা নেই। তাই তারা উড়তে পারছেনা, উড়ে চলে যেতে পারছেনা বন্দি-জীবন, বান্দি-জীবন ছেড়ে। 
মেয়ে দুটোর নাম ছিল মাধবী আর মনি। মনি তৎক্ষনাৎ মারা যায়। মাধবীর বয়স মনির থেকে কম। তার পায়ের হাড়-গোড়গুলো চুরমার হয়ে যায়। কিন্তু নেহায়েত কপালগুণে সে বাঁচে। মেয়ে দুটোকে ধাক্কা দিয়েছিল বাড়ির কর্ত্রী কল্পনা মজুমদার। ঈস্টার্ন ব্যাংকের বড় কর্মকর্তার স্ত্রী। খোলস আগা-গোড়াই ভদ্রলোক শ্রেণীর - ধানমন্ডির বাসা, বাচ্চারা ভালো স্কুল-কলেজে পড়াশোনা করে। বড়টা বুয়েট, ছোটটা ইংলিশ মিডিয়াম। 
কিন্তু খোলসের নীচে পশুর মূর্তি।
২০০৬ সালের অক্টোবরে সেই গল্পের উপর প্রচ্ছদ ফীচার লিখেছিলেন ডেইলি স্টার-এর শুক্রবার ম্যাগাজিনের সেরা রিপোর্টার হানা আহমেদ। ঐ পত্রিকায় রিপোর্ট লিখেন অনেকেই, কিন্তু হানার মতো তীক্ষ্ণ চোখ, লেখনী শক্তি আর প্রখর নীতিবোধ বোধ করি আর কারো নেই। বিভিন্ন অবিচার অনাচার নিয়ে অবিরাম লিখেই যান তিনি। তার সেদিনের রিপোর্টে আরো অনেক দাসীর কিচ্ছা ছিল - মোস্তাকিনা যাকে জোর করে পেশাব খাওয়ানো হয়েছিল। রাজশাহীর শিরীন যাকে ধর্ষণ করে খুন করা হয়েছিল। মোহাম্মদপুরের ফেন্সী যাকে মেরে ধরে বুড়িগঙায় ফেলে আসা হয়েছিল। 
*
(হানার সাথে তখন কোন পরিচয় নেই। মাধবীর উপর ওর প্রচ্ছদ রিপোর্ট পড়ে আমি তখন যেই ব্লগে বেশী লেখালেখি করতাম, মেজাজ খিঁচড়ে সেখানে একটা লেখা দিয়েছিলাম। সেই লেখাটি চোখে পড়ে এক ঢাকা-প্রবাসী পাঠকের। এন্ড্রু মরিস প্রায় এক যুগ ধরে ঢাকায় থাকে। আমাদের শিক্ষা মন্ত্রনালয়ের টিচার ট্রেনিং প্রোগ্রাম তৈরীতে সে নিয়োজিত। বাংলা বলে, বলতে গেলে বাংলা চলেও।  
কোন এক তাড়নায়, যেই তাড়না আমাদের ভদ্রলোক শ্রেনী কখনোই অনুভব করে না (হয়তোবা 'নীচু-বর্ণের' গরীবের ব্যাপারে আমরা অন্তর থেকে এত উদাসীন, যে সাউথ আফ্রিকার বর্ণবাদী শ্বেতাঙ্গ সমাজের মতই হয়ে গেছি এখন) - সেই তাড়না এই এন্ড্রুকে তাড়িত করে। সে ব্লগের মাধ্যমে হানার সাথে যোগাযোগ করে, হাসপাতালে মাধবীকে খুঁজে পায়। সস্ত্রীক হাসপাতাল ভিজিট করে দিনের পর দিন, চিকিৎসার খরচ যোগাড় করে। মাধবী তার গ্রামের বাড়ি রংপুরে ফেরত যাওয়ার পরেও এন্ড্রু মাধবীর সাথে যোগাযোগ অব্যাহত রাখে। রংপুর যাত্রার সেই গল্প লিপিবদ্ধ আছে এন্ড্রু-র ব্যক্তিগত ব্লগে। (মিটিং মাধবী ও অন্যান্য।)
টিচার ট্রেনিং-এর পাশাপাশি গান-বাজনা করে এন্ড্রু - এককালে স্যাক্সোফোন বাজাতো। বিদেশীদের জন্যে বিভিন্ন ক্লাবে সে আবার স্যাক্স বাজানো শুরু করে। যা টাকা ওঠে, দান করে নির্যাতিত নারী-শিশুদের প্রতিষ্ঠান BNWLA-র কাছে, ওদের তদারকীতে হোস্টেল নির্মাণ কর্মসূচীতে। যদ্দূর জানি শুধু গান করে এই বুড়োছেলে আজ পর্যন্ত হোস্টেলের জন্যে প্রায় ১৩-১৪ লাখ টাকা উঠিয়েছে। হোস্টেলের কিছু ছবি আছে এখানে। 
দুই বছর আগের সেই সকালে ব্লগ লেখার আগে এদের কাউকেই জানতাম না, চিনতাম না। কিন্তু পরবর্তীতে ধীরে ধীরে হানা আর এন্ড্রুর সাথে বন্ধুত্ব গড়ে উঠেছিল। বিশেষ করে এন্ড্রুর সাথে, শুনেছি গত ১২ মাসে ওর বিভিন্ন ব্যক্তিগত আর পারিবারিক দুর্যোগের মাঝেও হোস্টেল তহবিলের জন্যে ফান্ড-রেইজিং ও অব্যাহত রেখেছে। 
অর্ণবের ভক্তরাও হয়তো এন্ড্রু-কে চিনতে পারবেন। বছরখানেক ধরে দুজনে এক সঙ্গে বিভিন্ন জায়গায় বাজাচ্ছেন। মাঝখানে শুনেছিলাম 'অর্ণব আর এন্ড্রু' নামের কনসার্ট হয়েছিল আলাদা করে। জীবনে দেখা অমায়িক আর দরদী মানুষ বলতে যদি কিছু থেকে থাকে, তাহলে তা হবে এন্ড্রু নামের এই আপন কক্ষচ্যুত আধা-বাঙ্গাল মানুষটা।)   
*
কিন্তু মাধবী আর এন্ড্রু তো একটা কেস মাত্র। 
আগের কথায় ফিরে আসি। আজ দুই বছর পরে আবার ছুটির দিন। আবার সকালবেলা হানার লেখা। আবার ডেইলি স্টারের শুক্রবারের পত্রিকায়। আবার সেই ঘরের কাজের লোকের উপর অত্যাচার,যার কোন শেষ নেই, শেষ নেই, শেষ নেই। মনে হয় এক অনন্ত লুপের ভেতর বসবাস করে এসব খবর।  
এবারের ভদ্রমহিলার নাম ওয়াহিদা আক্তার। গরম খুন্তি ব্যবহারে পারঙ্গম। আর অত্যাচারিতের নাম রত্না।  
ওয়াহিদার স্বামীর নাম রফিকুল আলম - সিলেটের চীফ জুডিশিয়াল ম্যাজিস্ট্রেট। বুঝেন অবস্থা - সিরিয়াস হোমড়া চোমড়া। নিঃসন্দেহে ভদ্রলোক শ্রেণীর আরেক জ্বলজ্বলে উদাহরণ। রফিকুল আলম তার বৌকে যখন জিজ্ঞেস করেছিলেন রত্না-কে মারধোরের ব্যাপারে, ওয়াহিদা তার এই স্ত্রৈণ স্বামীকে শাসান- 
বান্দির জন্যে এত দরদ কেন, ওরে কি তুমি বিয়া করবা? 
রফিকুল আলম সেদিন থেকে চুপ করে যান। না - বলা উচিত ম্যাজিস্ট্রেট রফিকুল আলম চুপ করে যান। আর গল্পের পাঠকও চুপ করে যান, যদিও পাঠকের বোবা হয়ে যাবার কারন ভিন্ন। 
আইনের শাসন রক্ষার দায়িত্ব যেই ম্যাজিস্ট্রেটের, আইনের প্রয়োগ করে দুর্বলের উপর সবলের অত্যাচার প্রতিরোধের জন্যে সরকার দায়িত্ব দিয়েছে যেই মানুষকে - সেই নির্বোধ নিরামিষ মেরুদন্ডহীন উদ্ভিদের নাম ম্যাজিস্ট্রেট রফিকুল আলম। ঘরের ভৃত্যের প্রতি পাষন্ড স্ত্রীর অত্যাচার যে ঠেকাতে ব্যর্থ, সে কি করে এই ম্যাজিস্ট্রেট না কি - তার কাজ সম্পাদনা করবে? 
খবরটা পড়ে তাই মনে হলো, বিধাতা বোধ হয় খুব বেশী রকম ironic মুডে আছেন। 
*
এভাবেই চলছে, এভাবেই চলবে। হানার নতুন রিপোর্টে আরো পড়লাম প্রথম আলোর জুনের ১১ তারিখ সংখ্যায় নারীমঞ্চ পাতায় সুফিয়া আলী নামে কোন এক মহিয়সীর লেখার কথা। মধ্যবিত্তদের বান্দি-মারার সাফাই গেয়েছেন এই মহিয়সী। আমি সুফিয়া আলীর লেখাটি নিজে পড়িনি, উদ্ধৃতির অনুবাদ পড়েছি কেবল, তাই আর সরাসরি মন্তব্যে যাবো না। উদ্ধৃতি -
Members of shushil samaj have even ‘objected’ to highlighting these cases in the media. In an astounding article that appeared in the women’s page of Prothom Alo (Nari Moncho, June 11, 2008), Sufia Ali wrote, “These people [domestic servants] have a class-resentment towards the rich. They derive great pleasure by getting us into various problems”. Such talk is rampant at social gatherings but if they start appearing in the ‘feminist’ pages of national dailies, that indicates our denial of this problem is widening. 
আজ পর্যন্ত ভৃত্য নির্যাতন বা হত্যার অপরাধে স্বাধীন বাংলাদেশের কোন নাগরিককে কোন শাস্তি দেয়া হয়নি।
*
এই চরম বর্ণবাদী মনোভাবের অবসান কবে হবে, সেটা ভেবে গোলক-ধাঁধার মতো লাগে। আমরা আমাদের সংস্কৃতি-ঐতিহ্য নিয়ে উঠতে বসতে গর্ব করি। কিন্তু এত মহৎ সংস্কৃতির উত্তরাধিকারী হিসেবে, সেই মহত্ত্বের ছিঁটেফোটা কেন আমাদের জীবনে প্রতিফলিত হয় না? কবিতা-সভা আর ছায়ানট শেষে বাড়ি ফিরে একটা ছোট অসহায় বাচ্চার শরীরে গরম খুনতি ঢোকাতে আমরা কিভাবে এত সিদ্ধহস্ত? (এই শব্দটি লিখে গা গুলিয়ে উঠলো, কারন অনেক দাসীর হাত দৈনিকই সিদ্ধ হচ্ছে)। আমাদের এহেন মানসিকতার উৎস কোথায়? আর এর নিরসনই বা কিভাবে সম্ভব? আদৌ কি সম্ভব?

