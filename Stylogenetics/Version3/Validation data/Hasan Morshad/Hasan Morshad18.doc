 কর্নেল তাহের,খালেদ মোশাররফ - বিপ্লব, প্রতিবিপ্লবের টুকিটাকি



২১ জুলাই ছিলো ১১ নং সেক্টরের সেক্টর কমান্ডার কর্নেল আবু তাহের বীরোত্তম এর মৃত্যুদিবস ।  মৃত্যুদিবস নাকি ফাঁসি দিবস? তাঁকে ফাঁসিতে ঝোলানো হয়েছিলো জিয়াউর রহমানের সামরিক ট্রাইবুনালের রায়ে ।
সেদিন একটা ছোট্ট পোষ্ট করেছিলাম তাহেরকে শ্রদ্ধা জানিয়ে । সেই সাথে ফুটনোট এও ছিলো, আমি তাহেরের রাজনীতির সমর্থক নই ।
কিন্তু শ্রদ্ধা জানিয়ে ছিলাম,সবসময়ই জানাই তাঁকে আমাদের জন্মযুদ্ধের এক অন্যতম যোদ্ধা হিসেবে । সেই হিসেবেই আমি শ্রদ্ধা জ্ঞাপন করি খালেদ মোশাররফ আর জেনারেল মঞ্জুরের প্রতি ।
জিয়াউর রহমানের প্রতি সেই শ্রদ্ধা জ্ঞাপন করতে পারিনা- তার ঘাতক পুনর্বাসন,ইচ্ছেকৃত ভাবে জাতীয় পরিচয় নিয়ে সংশয় তৈরী করা,সামরিক শাসনের ধারা সৃষ্টি করা,সেনাবাহিনীর মুক্তিযোদ্ধাদের হত্যা করা, এই সব কারনে ।
সেই পোষ্টে অনেকেই মন্তব্য করেছিলেন । কৃতজ্ঞতা জ্ঞাপন করছি একসাথে সবার প্রতি ।
সহব্লগার জামাল ভাস্করের মন্তব্য আরো কিছু ভাবনার সুযোগ তৈরী করে দিয়েছে । ভাস্করের মন্তব্য ছিলোঃ
কর্নেল তাহেরের রাজনৈতিক অবস্থান অনেকেই সমর্থন করেন না বললেন...কিন্তু বাংলাদেশের স্বাধীনতার পর আওয়ামি সন্ত্রাসের বিরুদ্ধে যেই কয়জন লোক দাঁড়াইছিলো তার মধ্যে সিরাজ সিকদার আর এই লোকেরই সদুদ্দেশ্য ছিলো বইলা জানি। তার মধ্যে কর্নেল তাহের ছিলেন বাংলাদেশের মুক্তিযুদ্ধের সক্রিয় যোদ্ধা। 
আওয়ামি লীগ তখন তাগো অজাচার পুরামাত্রায় করতে পারতো না অনেক জায়গায়ই জাসদ কর্মীগো প্রতিরোধের লেইগা।
এই জায়গাটাতে আমি দ্বিধান্বিত । স্বাধীনতার পর যারা বৈজ্ঞানিক সমাজতন্ত্রের ঝান্ডা উড়িয়ে জাসদ গঠন করেছিলেন, তার আগ পর্যন্ত কিন্তু তাদের কারো সমাজতান্ত্রিক ইতিহাস ছিলোনা । বরং তারাই ছিলেন কট্টর মুজিববাদী ।
মুজিববাদী ছাত্রলীগের দুই উপদলঃ একদলে শেখ ফজলুল হক মনি আরেক দলে আসম রব'রা । একই দিনে দুই উপদল সম্মেলন আহবান করে এবং দুইদলই শেখ মুজিবকে প্রধান অতিথির নিমন্ত্রন জানায় । শেখ মুজিব তার ভাগ্নের আতিথ্য গ্রহন করেন ।
জাসদ রাজনীতির ইতিহাসচর্চা আমার উদ্দেশ্য নয় ।
আমার মনে প্রশ্ন জাগে সেদিন যদি শেখ মুজিব তার ভাগ্নেকে রুষ্ট করে রব'দের সম্মেলনে যোগ দিতেন, তাহলে কি জাসদ নামের কোনো রাজনীতির জন্ম হতো ।
হয়তো হতোই । ঠিক সেই সময়টাতে জাসদের প্রয়োজন তৈরী হয়েছিল । প্রশ্ন হলো কাদের জন প্রয়োজনীয়?
স্বাধীনতার পর সমাজতান্ত্রিক বিপ্লবের পরিবেশ বাংলাদেশে গড়ে উঠা শুরু করেছিলোই । অনেক বছর, সেই সময় থেকে নিরাপদ দুরত্ব এসে অনেক রাজনৈতিক বিশ্লেষকই কিন্তু দাবী করেন, জাসদ কোনো বিপ্লবী সংগঠন ছিলোনা । ছিলো মুলতঃপ্রতিবিপ্লবী । বৈজ্ঞানিক সমাজতন্ত্র তো সুদূর পরাহত, এর নিউক্লিয়াসের লোকজন মুলতঃ সমাজতান্ত্রিকঅই ছিলোনা ।
বরং সমাজতান্ত্রিক বিপ্লবের যে স্বাভাবিক সম্ভাবনা ছিলো সদ্য স্বাধীন বাংলাদেশে, সেই সম্ভাবনাকে সমাজতন্ত্রের নামেই কবর দেয়ার জন্য জাসদ ছিলো সি আই এ'র বানানো এক গেম প্ল্যান মাত্র ।
এই রাজনৈতিক বিশ্লেষন সর্বাংশে সত্য কিনা জানিনা কিন্তু ঘটনা পরম্পরায় চিহ্ন পাওয়া যায় ।
সেই অতি বিপ্লবী বৈজ্ঞানিক সমাজতান্ত্রিকদের পরবর্তী চেহারা ছবি কেমন? আসম আব্দুর রব, শাহজাহান সিরাজ,মেজর জলিল এবং অতি অবশ্যই সিরাজুল আলম খান দাদা ভাই ।
এরা ব্যর্থ বিপ্লবী ও নয় । বিপ্লব করে যে ব্যর্থ হয় তাঁর জন্য ও শ্রদ্ধাটুকু থাকে । কিন্তু বিপ্লবকে বিভ্রানত করার জন্য যারা অতি বিপ্লবী সাজে?
যাহোক কথা হচ্ছিলো কর্নেল তাহেরকে নিয়ে ।
আমার জানা যদি ভুল না হয়, কর্নেল তাহের জাসদের নিউক্লিয়াসেরই একজন ছিলেন । জাসদ যদি সিআইএ'র বানানো প্রতিবিপ্লবী সংগঠন হয়ে থাকে, তাহলে তার নিউক্লিয়াসের লোকজনরা অবশ্যি সেটা জানতেন ।
কর্নেল তাহের কি জানতেন তবে? জেনেশুনেই তবে বিপ্লবের নামে প্রতিবিপ্লবে ঠেলে দিতেন সদ্য স্বাধীন দেশের সবচেয়ে সম্ভাবনাময় তরুনদের?
২১ জুলাই যদি তাঁর ফাঁসী না হতো? মেজর জলিল,রব দের মতো কারাদন্ড হতো? তাহলে জেলখানায় বসে তাঁর নতুন বোধোদয় হতো? বৈজ্ঞানিকে সমাজতন্ত্রের বদলে তখন ইসলামী সমাজতন্ত্রে জাতির মুক্তি খুঁজতেন কিংবা সামরিক শাসকের গৃহপালিত হতেন?
আমার বিশ্বাস করতে ইচ্ছে করেনা । কিন্তু নিজের সাথে নিজের বিরুদ্ধবাদী আলোচনা এগিয়ে যায় ।
খালেদ মোশাররফ জিয়াউর রহমানের বিরুদ্ধে যে অভ্যুত্থান করেছিলেন আমি তাকে সমর্থন করি কিনা? আমি যে কোনো সামরিক ক্রিয়া প্রতিক্রিয়া বিরোধী । কিন্তু ৭৫ এর হত্যাকান্ডের মাধ্যমে যখন প্রতিক্রিয়াশীল গোষ্ঠী ক্ষমতা দখল করে নিয়েছে,ধ্বসে পড়ছে মুক্তিযুদ্ধের সকল অর্জন সেই সময় খালেদ মোশাররফের পালটা অভ্যুত্থানকে আমার কাছে এক মরিয়া হয়ে উঠা দেশপ্রেমিকের শেষ চেষ্টা বলেই মনে হয় ।
জিয়ার সমর্থনে খালেদ মোশাররফের বিরুদ্ধে পালটা অভ্যুত্থান এবং তাঁকে হত্যা করা- কর্নেল তাহের এই ভুমিকা আমার কাছে হঠকারী মনে হয় ।
কৌশলী কমান্ডো,সেক্টর কমান্ডার,চৌকস বিপ্লবী কোন হিসাব করেছিলেন? খালেদ মোশাররফ কে হটিয়ে ক্ষমতা দখল করে বিপ্লব ঘটাবেন এবং সেটা জিয়াউর রহমান কে দিয়ে? যে জিয়া সকল সেক্টর কমান্ডারদের মধ্যে সবচেয়ে বেশী প্রতিক্রিয়াশীল ছিলেন?
এইসব মিশ্র অনুভূতি নিয়েই আমি কর্নেল তাহেরের প্রতি আমার শ্রদ্ধা জ্ঞাপন করতে দ্বিধাবোধ করিনা ।
***
***
সুমন চৌধুরী'কে বেশ আগেই ভারচাপানো হয়েছিলো এইসব বিষয় নিয়ে লিখার জন্য । আমি রাজনীতির মানুষ না । এইসব লেখায় নিরেট তথ্যসরবরাহ ও করতে পারিনা । রাজনীতিবহির্ভুত একজন সাধারন মানুষের রাজনীতিভাবনা আর কতোটুকুই ঋদ্ধ হতে পারে ।
সুমন চৌধুরী আবারো খোঁচা দিয়ে মনে করালাম ।

