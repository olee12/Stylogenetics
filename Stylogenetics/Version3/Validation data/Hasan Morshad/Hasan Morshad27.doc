রাজনীতিবিদ 'গুম'- রাজনীতি কেমন আছে?





ইলিয়াস আলী 'নিখোঁজ' কিংবা 'গুম' হয়েছেন।
 রাষ্ট্রের প্রধান বিরোধী দলের কেন্দ্রীয় সাংগঠনিক সম্পাদক ইলিয়াস আলী নিখোঁজ কিংবা গুম হওয়া অবশ্যই আলাদা গুরুত্ব বহন করে।
 ইনি যদি শুধু এক ইলিয়াস আলী হতেন যার বাড়ি সিলেট জেলার বিশ্বনাথ থানার কোন এক গ্রামে অথবা বড়জোর কোন গুন্ডাপান্ডা, লুটেরা সন্ত্রাসী হতেন তবে এই নিখোঁজ কিংবা গুম হয়ে যাওয়া আমাদের স্নায়ুর উপর এতোটা চাপ ফেলতোনা, কেনোনা এতোদিনে এরকম অনেক কিছুই আমরা সহ্য করতে শিখে গেছি বেশ।
না খুব বেশী পিছনে যাওয়াটা ধৈর্য্যের পরীক্ষা হয়ে যায় আর তাছাড়া এতোটা সময় ও নেই। মাত্র এক দশক পেছনে যদি যাই আমরা,বেগম খালেদা জিয়ার দ্বিতীয় দফা শাসনের সময়  সেনাবাহিনীকে “অপারেশন ক্লিন হার্ট” এর নামে  ক্ষমতা দেয়া হয়েছিলো  মানুষকে বিনা বিচারে অপরাধী সাব্যস্ত করে শাস্তি দেওয়া,এমনকি  পিটিয়ে মেরে ফেলার। সেনাসদস্যরা তুচ্ছ ঘটনায় সাধারন মানুষকে অপমান করেছে, হেলমেট না পড়ার অপরাধে সন্তানের সামনে পিতাকে কান ধরে উঠবস করিয়েছে, আদালতকে বৃদ্ধাঙ্গুলী দেখিয়ে কথিত অনেক সন্ত্রাসী পিটিয়ে হত্যা করে নাম দেয়া 'হার্ট এটাক'। সুশীল নাগরিকেরা এসবকে  “কোল্যাটারাল ড্যামেজ”  ধরে নিয়ে তৃপ্ত হয়েছেন আর আমরা তুচ্ছ নাগরিকেরা হাততালি দিয়েছি আমাদের সেনাবাহিনীর বীরত্বে।
পরে একই শাসনামলে তৈরী করা হয়েছে এলিট ফোর্স র‍্যাব যারা ক্রসফায়ারের গল্পকে পরিনত করেছে বাঙ্গালীর দৈনন্দিন রূপকথায়। ক্রসফায়ারের নামে বিনাবিচারে যেমন হত্যা করা হয়েছে ছিচকে থেকে ভয়ংকর সন্ত্রাসীদের, তেমনি ক্রসফায়ার ব্যবহৃত হয়েছে নিজেদের উপদলীয় কোন্দলে, বিরোধী রাজনৈতিক দলের নেতাকর্মী দমনে। আমরা তুচ্ছ নাগরিকেরা তখনো ব্যস্ত মুগ্ধ হাততালিতে। 
তখনকার বিরোধী দল আওয়ামী লীগ ক্রসফায়ারের বিরুদ্ধে সরব ছিলো এবং তাদের নির্বাচনী প্রতিশ্রুতি ও ছিলো ক্ষমতায় এলে র‍্যাব বিলুপ্ত করার এবং বিএনপি আমলের বিচার বহির্ভূত হত্যাকান্ডের তদন্ত ও সুষ্ঠু বিচারের। যদিও আওয়ামী লীগের প্রথম শাসনামলই বিচার বহির্ভূত হত্যাকান্ডের কালিমামুক্ত ছিলোনা তবু একুশ বছর পর দ্বিতীয়বারের মতো ক্ষমতায় এসে ইনডেমনিটি অধ্যাদেশ বাতিলের মাধ্যমে '৭৫ এর হত্যাকান্ডের বিচার প্রক্রিয়া শুরু করায় এবং সর্বশেষ ২০০৮ এর নির্বাচনের আগে যুদ্ধাপরাধীদের বিচারের সোচ্চার প্রতিশ্রুতি দেয়ায় ভরসা করা গিয়েছিলো আইনের শাসনের প্রতি শেখ হাসিনার আওয়ামী লীগ শ্রদ্ধাশীল থাকবে, অন্ততঃ খালেদা জিয়ার বিএনপির চেয়ে। ২০০৮ এর নির্বাচনী ফলাফল আরো বেশী ভরসা জুগিয়েছিলো কারন এরকম ব্যাপক গনরায়ে নির্বাচিত সরকারের টিকে থাকার জন্য কোন বিশেষ বাহিনীকে আলাদা গুরুত্ব দেয়ার কিংবা বিনা বিচারে হত্যার মতো নিষ্ঠুরতার প্রয়োজন পড়েনা।
কিন্তু সমস্ত আশাবাদকে তুচ্ছ করে র‍্যাব টিকে গেছে, শেখ হাসিনার সরকার নির্বাচনী প্রতিশ্রুতি মোতাবেক র‍্যাব বিলুপ্ত করেনি। র‍্যাবের চরিত্রে ও কোন পরিবর্তন আসেনি। বরং যা হবার কথা ছিলো তাই হয়েছে বিনা বিচারে হত্যাকান্ড আরো বিস্তৃত হয়েছে, থানার সামান্য দারোগা ও ঘুষ খাওয়ার জন্য এখন আর হুমকী ধামকির বদলে সোজা একশনে চলে যেতে পারে। অস্ত্র হাতে বাহিনীগুলো  গত একদশকের জবাবদিহীতাহীনতার বদৌলতে আরো বেশী বেপরোয়া।  হ্যাঁ, ধরনে কিছুটা পরিবর্তন এসেছে অবশ্য- কিছুটা পরিবর্তন গল্প বলায়। ক্রসফায়ার খুব ক্লিশে হয়ে যাওয়ায় নতুন চিত্রনাট্য তৈরী হয়েছে 'গুম'। ক্রসফায়ারে তাও ক্ষতবিক্ষত লাশ পাওয়া যাচ্ছিলো, নতুন গল্পে এসব ঝুটঝামেলা নেই আর!
আচ্ছা, শেখ হাসিনা প্রতিশ্রুতি স্বত্বেও র‍্যাব বিলুপ্ত করলেননা কেনো? আমার একটা ধারনা- ক্ষমতায় আসার দু মাসের মাথায় যদি পিলখানা হত্যাকান্ডের মতো একটা ভয়ংকর পরিস্থিতির মুখোমুখি হতে না হতো হাসিনা হয়তো সত্যিই র‍্যাব বিলুপ্ত করতেন। ধারনা করার যথেষ্ট কারন আছে, এই একটা ঘটনা শেখ হাসিনাকে অনেকটুকুই দুর্বল করে ফেলেছে। র‍্যাব বিলুপ্তির মাধ্যমে নতুন করে বাহিনীগুলোর ক্ষোভের কারন হতে চাননি প্রধানমন্ত্রী শেখ হাসিনা।
ফিরে আসা যাক ইলিয়াস আলী প্রসংগে। যে ইলিয়াস আলী সাধারন কেউ নন, প্রধান বিরোধী দলের কেন্দ্রীয় সাংগঠনিক সম্পাদক। সাধারন কেউ হলে তেমন কিছুই হতোনা- এই একদশকে এরকম সাধারন কতোশত জন বেমালুম হাওয়া হয়ে গেলো!
ইলিয়াস 'গুমের' প্রধান অভিযুক্ত অবশ্যই সরকার। সরকার র‍্যাব বিলুপ্ত করেনি, বিনা বিচারে হত্যা বন্ধ করেনি, বরং সরকারের দায়িত্বশীলরা এর সপক্ষে গলাবাজি করেছেন যেমন করতেন বিএনপির দায়িত্বশীলরা। সুতরাং এই সরকার 'গুম' করতে পারেনা- এমন দাবী করার  নৈতিক কিংবা যৌক্তিক কোন ভিত্তি নেই। তবে আলোচনার স্বার্থেই ভাবা যেতে পারে- ইলিয়াস আলীকে 'গুম' করে সরকারের লাভ কী? এক ইলিয়াস আলী কি সরকারের অস্ত্বিত্বের জন্য বিরাট হুমকী হয়ে দাঁড়িয়েছিলেন কিংবা এমন যে তাকে সরিয়ে দিলেই সরকার নিরাপদ? ইলিয়াস কি ক্ষমতার রাজনীতিতে এতোটাই গুরুত্বপূর্ণ? নানা ঝুটঝামেলায় সরকার যখন বিপর্যস্ত তখন বিনালাভে বেহুদা ঝুঁকি নেয়ার মতো বোকা হলে আওয়ামী লীগের ছয়দশক ধরে টিকে থাকার কথা না বলেই আমার ব্যক্তিগত অভিমত?
তবে কি অতিবাক প্রধানমন্ত্রীর দাবীমতো ইলিয়াস তার নেত্রী খালেদা জিয়ার নির্দেশে নিজেই আত্নগোপনে আছেন-সরকারকে বেকায়দায় ফেলার জন্য?  যদিও প্রয়াত খন্দকার দেলোয়ারের পুত্র পবন এই নাটক সাজিয়েছিলো সত্যি, তবু ইলিয়াস আলী এরকম কিছু ঘটিয়েছেন সেটা ও ভাবতে ভাল্লাগেনা।
তাহলে?
আমরা কি আমাদের ভাবনায় এমন কোন শক্তিকে রাখতে পারি যারা সরকারী দল ও বিরোধ দলের মধ্যে যোগাযোগের সমস্ত পথ বন্ধ করে দিয়ে একটা ভয়াবহ সংকটময় পরিস্থিতি তৈরী করতে আগ্রহী? পরবর্তী জাতীয় সংসদ নির্বাচনের বছর দেড়েক সময় বাকী, আওয়ামী লীগ তত্বাবধায়ক সরকার বাতিল করলেও দাতাগোষ্ঠির চাপে হয়তো  বাধ্য হবে অন্য কোন ফর্মুলার অন্তবর্তী সরকারের হাতে দায়িত্ব হস্তান্তরের, সে ক্ষেত্রে হয়তো বিএনপি ও নির্বাচনে আসবে। সে ক্ষেত্রে নিয়মতান্ত্রিক রাজনীতির ধারাবাহিকতা বজায় থাকার একটা সম্ভাবনা টিকে থাকে।
এমন কোন শক্তি কি আছে যারা নিয়মতান্ত্রিক রাজনীতির এই ধা্রাবাহিক সম্ভাবনাকে খুন করতে চায়? এর ফলে বেনিফিশিয়ারী কারা? উত্তর জটিল কিছু নয়। ২০০৬ এর সংসদের মেয়াদ শেষ হবার পর নিয়মতান্ত্রিক প্রক্রিয়ায় ক্ষমতা হস্তান্তর না হওয়ার ফলে লাভবান হয়েছিলো যারা তারা যে দৃশ্যপট থেকে সরে গেছে অথবা তাদের নতুন উত্তরসূরী তৈরী হয়নি তেমন মনে করার কোন কারন নেই।
সমীকরনটা সরল না হয়ে দ্বিঘাত ও হতে পারে। ২০০৯ এর ফেব্রুয়ারীতে সংঘটিত পিলখানা হত্যাকান্ডের প্রেক্ষিতে যদি সরকার পতন ঘটতো, সামরিক বাহিনী ক্ষমতায় আসতো- তাহলে ২০১২ এর বর্তমানের সাথে আর কিছু না হোক অন্ততঃ একটা  বড়সর পার্থক্য থাকতো। যুদ্ধাপরাধীদের বিচার প্রক্রিয়া শুরু হতোনা।  ২০১২ এর বর্তমানে ও যদি হঠাৎ করেই সরকার পতনের পরিস্থিতি তৈরী করানো যায় যে কোন মুল্যে তাহলে ও আগামীকালের সাথে আজকের পার্থক্য এটুকুই থাকবে- এই বিচার প্রক্রিয়া থেমে যাবে। 
'৭১ এর গনহত্যার দাগ যাদের হাতে, যারা ১৪ ডিসেম্বরের ঠান্ডা মাথার খুনী তাদের পক্ষে যে কোন ধরনের ঘটনা ঘটানোর পরিকল্পনা করা  সম্ভব।
সরকারের অস্বাভাবিক পতনের মাধ্যমে নিয়মতান্ত্রিক রাজনীতির ধারাবাহিকতা ব্যহত হলে বেনিফিশিয়ারী হবে যারা, সামরিক গোয়েন্দা সংস্থাগুলোর মধ্যে এখনো তাদের লোকজন আছে সেটা নিকট অতীতের বেশ কিছু ঘটনায় প্রমানিত। যে কাউকে 'গুম' করে দেয়ার ক্ষমতা তাদেরকে সরকারই দিয়ে রেখেছে, সুতরাং প্রধান বিরোধী দলের কেন্দ্রীয় সাংগঠনিক সম্পাদক 'গুম' হয়ে যাওয়া খুব  অসম্ভব কিছু নয়।
অবশ্য আজ সন্ধ্যাবেলাতেই , ইলিয়াস আলীর একসময়ের সহচর আমার এক ব্যক্তিগত বন্ধু এইসব তাত্বিক হিসেব নিকেশকে ফুঁ দিয়ে উড়িয়ে দিয়ে বলছিলো- ধুর এইসব মাল্পানির ঝামেলা। বড় অংকের চান্দাবাজি নিয়ে কোন গ্যাং এর সাথে ভাইয়ের ঝামেলা ছিলো হয়তো, চান্সে উড়িয়ে দিয়েছে। রাজনীতি টাজনীতি কিচ্ছু না!
হয়তো আসলেই কিচ্ছু না। হয়তো ইলিয়াস আলী ফিরে আসবেন বীরের বেশে, হয়তো ফিরবেন না আর।
তবে তার প্রত্যাবর্তনের দাবীকে  আরো সোচ্চার করতে একেবারে  বারবিকিউ করে ফেলা  একজন বদর আলী আর ফিরবেননা এটা নিশ্চিত হওয়া গেছে।  এটা ও নিশ্চিত হওয়া গেছে বদর আলীর না ফেরার প্রতিবাদে কোন হরতাল ডাকবেনা কেউ, যেমন নিশ্চিত সুরঞ্জিত সেনের এপিএসের গাড়ী চালক আজম 'গুম' হওয়া নিয়ে নেই তেমন কোন নাগরিক উদ্বেগ। 
একদশকে সহস্র মানুষ খুন হয়ে গেলো বিনা বিচারে, তেমন কোন প্রতিবাদ পর্যন্ত হলোনা। যতোদিন না  এই যথেচ্ছ হত্যার  ক্ষমতা রহিত করা হচ্ছে, যতোদিন না  রাষ্ট্রীয়  সকল শক্তিকে নিয়ে আসা সম্ভব হচ্ছে জবাবদিহীতার আওতায়- ততোদিন ভালো থাকার কোন যুক্তি নেই নিয়মতান্ত্রিক রাজনীতির। 


