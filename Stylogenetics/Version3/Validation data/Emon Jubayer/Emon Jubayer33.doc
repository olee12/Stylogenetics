গল্প: বেলা শেষের হলুদ আলোয়



                        শীতলক্ষ্যা নদীটি কাজীরচর-এর কাছেই; সামান্য দক্ষিণে, বয়ে চলেছে। এইসব আগুন-ঝরা চৈত্রের দিনে সেই পয়মন্ত নদীটির দিক থেকে এলোমেলো উতলা বাতাস উড়ে এসে কাজীরচরময় ছড়িয়ে যায়। চৈত্রমাস বলেই আজকাল হঠাৎই আকাশের মুখ ভার হয়ে ওঠে। তবে মাঝেমধ্যে ঝড়বৃষ্টির সম্ভাবনা তৈরি হলেও  তেমন কিছুই হচ্ছে না। এ কারণেই  স্থানীয় কৃষকের ঘরে ঘরে চাপা উদ্বেগ আর আশঙ্কা ঘনীভূত হয়ে উঠেছে। আজও  দুপুরের আগে উঠানে ছায়া ছড়িয়ে পড়েছিল। পারুল- এর  মন তাতে উচাটন হয়ে ওঠে ।  পারুল একবার আকাশের দিকে তাকায়। ঠিক সেভাবে মেঘ জমেনি। বৃষ্টি আইব কি? কাপড় তুলতে তুলতে কথাটা ভাবল পারুল । পারুল-এর  আজ মেয়েকে  নিয়ে শীতলক্ষ্যার তীরে  নবচৈত্রের মেলায় যাওয়ার কথা । নবচৈত্রের মেলা নরসিংদী জেলার বিখ্যাত মেলা।  দূর দূরান্ত থেকে আসা বিস্তর মানুষের ভিড়ে জমে ওঠে মেলা ।  হাসনার বাপ ফরাস নস্কর  কখনও  পারুলদের নবচৈত্রের মেলায় নিয়ে যায়নি, যাবেও না, পারুলকেও একা যেতে দেবে না। আজ সকালে  জিনারদী গেছে হাসনার বাপ।  ফিরতে রাত হইব । এই সুযোগে পারুল আজ মেয়েকে কে  নিয়ে নবচৈত্রের মেলায়  যাবে । উঠান থেকে কাপড় তুলে পারুল দাওয়ায় উঠে আসে। হাসনা এইমাত্র পুকুরে গোছল সেরে এসেছে। দাওয়ায় দাঁড়িয়ে গামছা দিয়ে  মাথা মুছছিল। হাসনার বয়স আট। কালো মতন শ্যামলা মিষ্টি চেহারা। দিনদিন কেমন লকললকিয়ে উঠছে। পারুল মেয়েকে তাড়া দেয় - ও লো হাসনা। জলদি জলদি  খাইয়া ল।  বেলা থাকতে ল আমরা নবচৈত্রের  মেলায় যাই। বলতে বলতে রান্নাঘরে ঢোকে পারুল। মায়ের কথায় হাসনার মুখজুড়ে কী এক চাপা আনন্দের আভা ছড়িয়ে যায়। মাটির ব্যাঙ্কে একশ টাকার ওপর জমেছে ওর। মেলা থেকে  মাটির পুতুল কিনবে হাসনা । হাসনা এবার   ক্লাস থ্রিতে উঠেছে । জিলাপি খেতে বড় ভালোবাসে ।  চর সিন্দুর-এর তৈয়বালীর জিলাপির খুব নামডাক। হাসনা জানে নবচৈত্রের মেলায় চর সিন্দুর- এর তৈয়বালীর জিলাপি পাওয়া যায়।  রান্নাঘরের মেঝেতে মাদুর পেতে বসল হাসনা।   পারুল মেয়ের থালায় গরম ভাত আর কয়েক টুকরো পুঁটিমাছ ভাজা  তুলে দেয়। দৃশ্যটায় কী ছিল- পারুল-এর বুক কেঁপে ওঠে। চোখের পলকে বালিকাবেলায় ফিরে যায় পারুল। মা এমন করে গরম ভাতে পুঁটিমাছ ভাজা তুলে দিত। সেসব কথা মনে করে পারুল-এর বুকের ভিতর চাপা কান্না উথলে ওঠে। বুক হুহু করে ওঠে ওর। পারুল-এর বাপেরবাড়ি খিলপাড়ার আরমপুর গ্রামে। খিলপাড়া  জায়গাটা কাজীরচর- এর বেশ খানিকটা উত্তরে । দশ বছর হল প্রায় পারুল-এর বিয়ে হয়েছে। বাপ মারা যাওয়ার পর একবার গিয়েছিল খিলপাড়া, তাও বছর পাঁচেক  আগে। তারপর  আর যাওয়া হয়নি। পারুল-এর মা বেঁচে আছে। পারুল মাঝেমাঝে আন্নবুড়ির কাছ থেকে মায়ের খোঁজখবর নেয় ।  (আন্নবুড়ির থান এই কাজীরচর- এরই তালতলা। তুকতাক জরীবুটি জানে আন্নবুড়ি। ধবধবে ফরসা আন্নাবুড়ির বয়েসের গাছপাথর নাই। কিশোরী বয়েসে একবার  পারুল এর বিয়ানির রোগ হইছিল । তখন  আন্নাবুড়িই তুকতাক করে সারিয়ে তুলেছিল। হাসনা হওনের সময়ও আঁতুরঘরে ছিল আন্নাবুড়ি ।) ... মায়ের কথা মনে পড়ায় দীর্ঘশ্বাস ফেলে পারুল । হয়তো  এ জীবনে খিলপাড়া  আর যাওয়া হবে না । এদিকে পারুল- এর শ্বশুরশাশুড়িও বেঁচে নেই। হাসনা স্কুলে থাকে, ওর বাপ গ্রামে-গঞ্জে ঘুরে বেড়ায়। একা  থাকার সময়   বুক হু হু করে পারুল-এর।  খিলপাড়ার আইনুদ্দী ভাইয়ের কথাও মনে পড়ে যায়। বড় গান-পাগলা  মানুষ ছিল আইনুদ্দী ভাই,  বাউলা কিসিমের। লম্বা চওড়া লম্বা চুলের লোকটা  দরজা গলায়  গান গাইত। মানুষটা কে ভালো লাগত পারুল-এর। আইনুদ্দী ভাই কে কত বছর দেখে না পারুল?  কেমন আছে আইনুদ্দী ভাই?পারুল যখন মেয়ের হাত ধরে ঘর থেকে বেরুল তখন মেঘ-টেঘ মুছে ঝকঝকে রোদে ভেসে যাচ্ছিল কাজীরচর- এর আকাশ । মসজিদের পাশে বিছানো শিশির ভেজা খড়ে রোদের কড়া আঁচে  টকটক গন্ধ ভাসছিল। উন্নয়ের জোয়ারে এইসব অজ গ্রামে এখন আর তেমন কাঁচা রাস্তা নেই। সরু পিচরাস্তা এঁকেবেঁকে   তালতলায় আন্নাবুড়ির থান পর্যন্ত চলে গেছে। পূব পাড়ার  তিনরাস্তার মোড়ে রিকশা আর ভ্যানের জটলা। একটা ভ্যানের সামনে দাঁড়িয়ে ছিল  হানিফ। ফরাস এর দূর সম্পর্কে মামাতো ভাই সে। ওদের দেখে হাসল। হাসনা ইঙ্গিতে ওর মাকে জানিয়ে দিল- আজ ও ভ্যানে যাবে না। পারুল হাসে।    রিকশা কিংবা ভ্যানে ভূষানির বিরিজ পর্যন্ত যাওয়া যায়। তারপর মেলা পর্যন্ত পথটুকু হেঁটে পেরোতে হবে। রিক্সাওয়ালা নায়েবালী ওদের দেখে বেল বাজায়। নায়েবালী তালতলায় আন্নাবুড়ির পোলা। মায়ের মতোই পাগলাটে স্বভাব পেয়েছে। বছর তিরিশের  জোয়ান । ধবধবে ফরসা গায়ের রং । মাথার চুলে তামা রঙের দীর্ঘ জটা।   ভূষানির বিরিজ পর্যন্ত  নায়েবালীর সঙ্গে পনেরো টাকায় রফা হল ।   হাসনা রিকশায় চড়ে সাংঘাতিক খুশি। লাল রঙের ফ্রক পরেছে হাসনা। মাথায় প্লাস্টিকের গোলাপি রঙের  কিলিপ। ঠোঁটে লিপিস্টিক। পারুল মেয়ের ‘সাজুনি’ দেখে ঠোঁট টিপে হাসে।  হাসনার  খুশির ছোঁওয়া পারুলকেও স্পর্শ করে। ঠোক্কর খেতে খেতে রিকশা চলছে দক্ষিণে। সরু পিচ রাস্তার দু’পাশে জামরুল গাছ, ঝিকাগাছ। তারপর জমিটা  ঢালু হয়ে নেমে গেছে পানাভরতি খালপাড়ে। খালের ওপারে দিগন্ত ছড়ানো   মসুর, মাষকলাই, পটল আর ছোলার ক্ষেত । ঝকঝকে রোদে ডুবে আছে মাঠ। এক ঝাঁক টিয়া পাখি উড়ে যায় মাষকলাইয়ের ক্ষেতের ওপর দিয়ে।   এক খন্ড মেঘ উড়ে যায় বৃষ্টিহীন চৈত্রের মাঠের ওপর দিয়ে। কলাই  ক্ষেতে  উদ্বিগ্ন কৃষক। বৃষ্টিহীন  চৈত্রমাসে  কৃষকের ঘরে ঘরে  হাহাকার। গত জুম্মায় মসজিদে মসজিদে বৃষ্টির জন্য বিশেষ মোনাজাত করা হয়েছে । নায়েবালী গান ধরে:বন্ধু রে -তোর লাগিয়া কান্দি আমি, কাটেনা মোর দিনরজনী;বন্ধুবিনে একলা জীবন যায় ...গানের কথায় কী ছিল-পারুল- এর চোখ চলছল করে ওঠে। শীতলক্ষ্যার দিক থেকে ভেসে আসা হু হু বাতাসে ওর চুল ওড়ে। নায়েবালীর গানে খিলপাড়ার আইনুদ্দী ভাইয়ের কথা মনে পড়ে যায় । এমন করেই গান গাইত খিলপাড়ার আইনুদ্দী ভাই । কী যে দুঃখ ছিল আইনুদ্দী ভাইয়ের? সহায়-সম্পদ ভালোই ছিল তার,  তবে খালি দুঃখের গান গাইত আইনুদ্দী ভাই।  কিশোরী বয়সের থরথর আবেগে ভেসে গিয়েছিল পারুল। ভরা পূর্ণিমায় উথালপাথাল হাওয়ার  উঠানে পাটি পেতে বসে জনমভর আইনুদ্দী ভাইয়ের গান শোনার ইচ্ছা ভর করেছিল কিশোরীর মনে। পারুল  বলেই ফেলেছিল ... আমারে তুমি বিয়া করবা  আইনুদ্দী ভাই?হা হা করে হেসে উঠেছিল আইনুদ্দী ভাই । বলেছিল, আমি হইলাম গিয়া পথের মানুষ । পথের মানষ গো ঘরসংসার করতে নাই রে পারুল। পারুল কেঁদে ভাসিয়েছিল।  ... সেই খিলপাড়ার আইনুদ্দী ভাই কে আজও ভুলতে পারল না পারুল ...বিয়ের এত বছর পরও। হাসনার বাপ ফরাস নস্কর মানুষটা খারাপ না। লোকটার আয়রুজিও মন্দ না। কাজীরচর- এর জোনাব মোনাব্বর- এর ডানহাত ফরাস নস্কর । জোনাব মোনাব্বর এর সার- এর ডিলারশিপ বাদেও  আরও নানান ধান্দা আছে।  জোনাব মোনাব্বর- এর নাম ভাঙ্গিয়ে টাউটারি করে বেড়ায় ফরাস নস্কর । তবে লোকটা নামাজী। কথা কম বলা সংসারী মানুষ। গম্ভীর। গম্ভীর আর রাগী। উঠতে বসতে  পারুল রে বেধড়ক গালাগাল করে। যে পারুল উথালপাথাল পূর্ণিমায়  ঘুমাতে পারে না, উতলা বোধ করে,  স্বামীর ওপর  গভীর অভিমান করে  মেয়েকে জড়িয়ে ধরে কান্দে আর কান্দে।  পরহেজগার স্বামীর গালমন্দ খেতে খেতে  পারুল কাহিল। বিপর্যস্ত।  আর বেঁচে থাকতে ভালো লাগে না পারুল- এর । আর তার  বাঁচতে ইচ্ছা করে না। হাসনার জন্য মরতেও পারে না ...ভূষানির বিরিজ- এর খানিক দূরেই চৈত্যার মার খাল। তারই পাশ দিয়ে বালুচর। রিকশা থেকে নেমে বালুচরের ওপর দিয়ে হাঁটতে থাকে মা ও মেয়ে। বালুচরে তরমুজ ও বাঙ্গির ছড়ানো ক্ষেত। মাঝখানে সরু পথ। সে পথে  মেলা-অভিমূখী লোকজনের বেশ ভিড় । কাজীর চর বাদেও রামানন্দী, ঘোড়াশাল, গজারিয়া, গাজীপুরের কালীগঞ্জ, গালিমপুর, নরসিংদী সদর, চর সিন্দুর, পলাশ (উপজেলা) খিলপাড়া, জিনারদী, টাঙ্গাপাড়া  এবং শীতলক্ষ্যার ওপারের রূপগঞ্জ থেকেও লোকজন এসেছে মেলায়। কারও কাঁধে কলার কাঁদি, কারও মাটির তৈষজপত্র, কারও- বা বড় পলিথিনের প্যাকেটে মোয়া বা মুড়ি-মুড়কি । হাঁটতে হাঁটতে ঘ্যানঘ্যান করতে থাকে হাসনা ।  ও মা, আমি জিলাপি খামু, জিলাপি খামু। খাওয়ামু। অখন চুপ থাক ছেড়ি! পারুল নরম করে মেয়েকে ঝাড়ি দেয় ।দূর থেকে মাইকে বিকট শব্দে ঢুকু ঢুকু  তালে   কাঙালিনী সুফিয়ার  গান ভেসে আসছে।ঘুমায় ছিলাম/ছিলাম ভালো/ জেগে উঠে দেখি /বেলা নাই / বেলা নাই/ কোন-বা পথে নিতাইগঞ্জ যাই ...মেলায় ঢোকার আগে এক ঝলক ঠান্ডা বাতাসের স্পর্শ পায় পারুল। আকাশের দিকে তাকায়। খন্ড খন্ড মেঘ ভাসছিল। সামান্য শঙ্কিত হয়ে উঠলেও চারিপাশে হাজারও মানুষের ভিড় তাকে স্বস্তি দেয়। একটু পরেই আবার বাতাসের ঝাপটায়  হাসনার হাত শক্ত করে ধরতে যাবে, হাত মুচড়ে ছাড়িয়ে নেয় হাসনা। ‘ছেড়ির ঘরের ছেড়ি’- পারুল মনে মনে গাল দেয় মেয়েকে।  হাসনারে এখন  জিলাপি না খাওয়াইলে ঘ্যানঘ্যান করতেই থাকব। ভাবতে ভাবতে চারপাশে তাকায় পারুল। নাগরদোলার ঠিক উলটো পাশে বিরাট এক বটবৃক্ষ। তারই নীচে সারসার খাবারের দোকান। ওখানে  জিলাপি  পাওয়া যাবে? খপ করে  মেয়ের হাত ধরে হাওয়া ঠেলে ভিড় ঠেলে সেই দিকে যেতে থাকে পারুল।  চারধার দ্রুত অন্ধকার হয়ে আসছিল।  আকাশে কালো মেঘের ডুব সাঁতার। দূরন্ত হাওয়ায় অস্থির বটবৃক্ষের পাতারা।  একটা লোক খ্যানখ্যানে চিপা গলায় বলল, আসেন আপা আসে।  গরম গরম  পিয়াঁজু খান। এক নাম্বার টাঙ্গাপাড়ার রোকন মিঞার পিয়াঁজু। জিলাপি নাই?জিলাপি? ঐদিকে যান আপা। বড় একটা লাল রঙের সালু কাপড়ে বড় বড় সাদা অক্ষরে লেখা ‘চর সিন্দুর- এর তৈয়বালীর জিলাপি’। দরদাম করে হাসনার হাতে জিলাপির ঠাঙা তুলে দিতেই  শোঁ শোঁ  শব্দের ঘূর্ণি উঠল। চোখের পলকে চারিদিক   ধুলায় আচ্ছন্ন হয়ে যায়। বটগাছে বাতাসের ঠেলায় সরসর শব্দ ওঠে। পারুলের চোখেমুখে অন্ধকার। নিঃশ্বাস নিতে কষ্ট হয়।  ‘হাসনা’, ‘হাসনা’ বলে   চিৎকার করে বেশ ক’বার ডাকল । দূরন্ত বাতাস পারুলের কন্ঠস্বর কোথায় উড়িয়ে নিয়ে যায়। ততক্ষণে  মেলার লোকজন কে কোথায় ছিটকে পড়েছে। প্রচন্ড বাতাস তার আগেই  পারুলকেও ধাক্কা দিয়ে ফেলে দিয়েছে। চারপাশে আলোর ঝলসানি। পারুল দেখতে পায় না। তবে  বজ্রপাতের ভয়ঙ্কর শব্দ শুনতে পায় । এরপর পারুল-এর কিছু মনে নেই ...ধীরে ধীরে জ্ঞান ফিরে আসে  পারুল-এর। ততক্ষণে ঝড় থেমে গেছে। তবে ঝিরঝির বৃষ্টি পড়ছিল। পারুল কোনওমতে উঠে বসে। সারা শরীরে যন্ত্রণা। শাড়িতে কাদা আর ময়লা পানি। পারুল উঠে দাঁড়ায়। ঠিক মতো দাঁড়াতে পারছিল না। শরীর টলে যাচ্ছিল। একটু পর     এলোমেলো পায়ে হাঁটতে থাকে।  চারধারে আবছা অন্ধকার । তবে বেলা পড়ে আসেনি। আকাশে  নরম আলো ছিল। লন্ডভন্ড মেলায় দু একজন মানুষ  ডাকাডাকি করছে। মাথা কাজ করছিল না পারুল-এর। হঠাৎ মনে হল - হাসনার কথা।   হাসনা কোথায়? ভাবতেই ওর  সারা শরীর হিম হয়ে আসে। এদিক ওদিক তাকায়। কোথাও  হাসনাকে  দেখা যায় না।   হাঁটতে হাঁটতে চৈত্যার মার খালের কাছে চলে আসে পারুল। চৈত্যার মার খালের ধারে একটা শিমূল গাছ। তারই তলায় এসে দাঁড়ায় পারুল। এখানে অনেকেই ঝড়ের সময় আশ্রয় নিয়েছিল। পারুল এর চোখ ভিড়ের ওপর একবার ঘুরে আসে। নাহ্, হাসনা নাই। হাসনা কই গেল? একজনকে পরিচিত ঠেকছে। কে ? ঠাওর করে দেখে তালতলার আন্নাবুড়ি। পারুল আন্নাবুড়িকে জড়িয়ে ধরে। বলে, আমার হাসনায় ... আমার হাসনায় মেলায় হারায় গেছে। আন্নাবুড়ি খনখনে গলায় বলে, তুই অখন  বাড়িত যা পারুল। এইখানে থাইকা কি করবি রে পোড়ামুখি?পারুল বলে, হাসনার বাপে আইজ আমারে কাইটা ফেলব।না, কাটব না। অখন তুই বাড়িত যা  । হেই পাড়ে পূবপাড়ার হানিফে ভ্যান লইয়া দাঁড়ায় আছে। অখন  বাড়িত না গেলে মেয়েরে পাবি না। পারুল ভয়ানক চমকে ওঠে। আন্নাবুড়ি এইটা কি কইল!  আন্নাবুড়ি  বলে, আমি অখন যাই রে পারুল। আমার নায়েবালী  রে ঝড়ের পর  থেইকা পাইতাছি না। দেখি পোলা আমার কই আছে।  পারুল এলোমেলো পায়ে ঘোরের মধ্যে হাঁটতে থাকে। কখন ভূষানির বিরিজ- এর কাছাকাছি চলে আসে। শরীর আর চলছে চাইছে না । আকাশে হলদে রঙের অদ্ভূত এক আলো ছড়িয়ে আছে।   খালি একটা ভ্যানের পাশে দাঁড়িয়েছিল পূবপাড়ার হানিফ।  পারুল কোনও কথা না বলে ভ্যানে উঠে বসে। তারপর দ্বিতীয়বার অচেতন হয়ে যায়।দাওয়ার ওপর  হলুদ আলো ছড়িয়ে ছিল। সেই আলোর ভিতর জ্ঞান ফিরে আসে  পারুল- এর । মাথা তখনও অবশ হয়ে ছিল।  প্রচন্ড   পিপাসা টের পায়। বুকটা কেমন ফাঁকা ফাঁকা  লাগছিল। উথাল-পাথাল   হাওয়ার ধাক্কায়  দরজার পাল্লা কেঁপে কেঁপে উঠছিল । সূর্য তখনও ঠিক  ডুবে যায়নি। সেই অদ্ভূত ক্ষীণ হলদে আলো ছিল চারদিকে । মা! কে যেন ডাকল। হাসনা? পারুল এর সমস্ত শরীর ঝমঝম করে বেজে ওঠে। পারুল উঠে বসে।  তারপর দেখে যে, উঠান ভরতি হলুদ আলোর ভিতরে দৌড়ে আসছে হাসনা । আর  কে একজন যেন দাঁড়িয়ে? চেনা চেনা লাগে। লম্বা চওড়া লম্বা চুলের বাউলা কিসিমের লোক।  খিলপাড়ার আইনুদ্দী ভাই?  হাসনা ! ক্ষীণ অস্ফূট স্বরে ডাকে পারুল।  হাসনা ওর মাকে জড়িয়ে ধরে। মেয়েকে জড়িয়ে ঝরঝর করে কেঁদে ফেলে পারুল। একটু পরে মেয়েকে বলে, যা, অখন  ঘরে যা। গা মুছ। জামাকাপড় বদলা। ঠান্ডা লাগব। হাসনা একছুটে ঘরের ভিতরে চলে যায়। আইনুদ্দী  এগিয়ে আসে। বলে, তুমি কেমন আছ পারুল? আমি ভালো আছি। আস, বস আইনুদ্দী ভাই ।না। আমি বসব না। বলে চারিদিকে তাকায় আইনুদ্দী। তার মাথায় কালো পাগড়ী। পরনে  কালো রঙের পাজামা-পাঞ্জাবি। গলায় রঙিন পুঁতির মালা। বছর খানেক হল   শীতলক্ষ্যার ওপারের রূপগঞ্জের আনাল ফকির-এর মুরিদ হয়েছে আইনুদ্দী ।  আতরের গন্ধ পায় পারুল।  কেন বসবা না? আইজ আমার মেয়েরে বাঁচাইলা। আমি বাঁচাইছি? হায় আল্লা, কয় কী! আইনুদ্দী হাসে। সুর্মা রাঙানো চোখ দুটি ঝসছে ওঠে। তয় কে বাঁচাইল?আঙুল তুলে আকাশ দেখায় খিলপাড়ার আইনুদ্দী।পারুল-এর দু’চোখ ভিজে ওঠে। ঠিকই তো কইছে আইনুদ্দী। ভেজা আঁচলে চোখ মুছে নেয় পারুল। বলে, অল্পখানি বসবা না আইনুদ্দী ভাই ?  আইনুদ্দী বলে, না রে পারুল। আমি ফকিরি নিছি । আমাগো আওরাত গো লগে বসতে নিষেধ আছে। পারুল হাসে।  বলে, তুমি এখনও পাগল রইয়া গেলা।আইনুদ্দী হাসে। তার ওপর শেষ বেলার অদ্ভূত হলদে আলো ঝরে ঝরে  পড়ে। এলোমেলো হাওয়ায় আতরের গন্ধ ভারী হয়ে ওঠে। ঘর বান্ধ নাই? প্রশ্নটা না করে পারে না পারুল। হা হা করে হেসে উঠল আইনুদ্দী  । বলল, আমি হইলাম গিয়া পথের মানুষ । পথের মানষ গো ঘরসংসার করতে নাই রে পারুল। আমারে তাইলে ঠকাও নাই? পারুল ঠেস দিয়ে বলে।না। মাথা নাড়ে  আইনুদ্দী । বলে, আমি আমারেও ঠকাই নাই । আমি শীতলক্ষ্যার আকাশ-বাতাস আর আমার গানরেও ঠকাই নাই রে পারুল।   বলে দুহাত তুলে চোখ বুজে গড়া চড়িয়ে গান ধরে আইনুদ্দী-আনাল ফকির বলে/ নবীজীর নয়নতলে/স্বরূপের শান দেখান শাঁইজী ... ও শাঁইজী ... আছ তুমি  কলিজার আন্ধারে ... আছ তুমি  কলিজার আন্ধারে ...বহুকাল পর আইনুদ্দীর গান শুনে ভয়ানক কেঁপে ওঠে পারুল । কেননা, এতোকাল ধরে আইনুদ্দী ভাইয়ের গান তার নিজের বলে বিশ্বাস করে বেঁচে আছে পারুল । ও গভীর আবেগে বলে, তুমি বস আইনুদ্দী ভাই । আমি এক্ষুনি আসতেছি। বলে  পারুল ঘরে চলে আসে। হাতে এখন কত কাম, শরবত বানাইতে হইব।  আয়, আল্লা। এখন যদি হাসনার বাপে আসত। পারুল বলত, এই আল্লাওলা পরহেজগার মানুষটা তোমার মেয়ের জান বাঁচাইছে। তাইলে কি আইনুদ্দী ভাই রে খাতির করত না হাসনার বাপ? তারপর  আইনুদ্দী ভাই যদি মাঝেমাঝে আসত ... আইসা গান শোনাইত ... হাসনার বাপে তো প্রায়ই ঘরে থাকে না ...তখন ... আইনুদ্দী ভাইরে যা দেওয়ার ইচ্ছা ছিল তা দেওয়ার হুকুম কি আল্লায় দিব না ? পারুল শরবতের গ্লাস হাতে ফিরে আসে। শূন্য উঠান আর দাওয়ায় ততক্ষণে হলদে আলো মরে গিয়ে গাঢ় ছায়া জমতে শুরু করেছে । পারুল- এর শূন্য বুকটা খাঁ খাঁ করে ওঠে। তার মনে হয় ...তাইলে আইজ আল্লায় ঝড় উঠাইল কেন?   দীর্ঘশ্বাস ফেলে  পায়ে পায়ে ঘরে ফিরে আসে পারুল। শরীর ভীষণ হালকা লাগছিল। ঘরে আবছা অন্ধকার । স্থির হয়ে দাঁড়িয়ে থাকে। হাসনা ভিজে জামাকাপড় বদলে ফেলেছে।  উঠানে উঁকি দিয়ে ওর মার কাছে ফিরে আসে।  হাসনাকে শরবতের গ্লাস দিয়ে বলে -খা। উথাল পাথাল হাওয়ায়  টিনের চালের ওপর   পেয়ারা গাছের ডাল ঘঁষা খায়। মাগরিবের আজান ভেসে আসে ।  মাথায় কাপড় দেয় পারুল। আঁচল  ভিজা । উত্তেজনায় শাড়ি বদলানো হয়নি।  আজান দিসে, ঘরে বাতি দেস নাই ক্যান রে হারামজাদী ...হাসনার বাপের গলার আওয়াজ ভেসে আসে ... পারুল ফিক করে হেসে ফেলে। হাসনা ওর মাকে জড়িয়ে ধরে। ফিসফিস করে বলে, বাপে আইজ তোমারে  বকল, আর তুমি হাসলা যে? তুমি যে কান্দ না মা?  তর বাপের বকা শুইনা তর মায়ে আর কুনওদিন কান্দব না। দেখিস।  পারুল চোখের পানি মুছতে মুছতে বলে। 

