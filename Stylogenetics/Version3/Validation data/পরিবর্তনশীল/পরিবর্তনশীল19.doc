নদীমাতৃক।



নদীমাতৃক

যখন খুব ছোট ছিলে - বৃষ্টি এলে একেকদিন তোমাদের বাসার ছোট্ট বারান্দাটায় ছুটে যেতে। বারান্দার গ্রীলের মাঝখান দিয়ে বৃষ্টির দিকে হাত বাড়িয়ে দিতে বৃষ্টিকে একটু ছুঁয়ে দেখবার জন্য-  দু হাত বৃষ্টিতে একটু ভিজিয়ে নেবার জন্য।
কিন্তু, হাত দুটো তোমার এত হ্রস্ব ছিল তখন- শত চেষ্টা করেও মেঘের চোখ থেকে ঝরে পড়া অজস্র জলকণার একটি বিন্দুকেও ছুঁয়ে দেখা হতো না। তোমার মন খারাপ হয়ে যেত। বৃষ্টির ওপর অভিমান হতো খুব। যেন বারান্দায়- পায়ের দশটা আঙুলের উপর ভর দিয়ে বৃষ্টি পানে হাত বাড়িয়ে দিয়েছ যে তুমি- তার আঙুলে পৌঁছোতে না পারা ঐ বৃষ্টিরই ব্যর্থতা, ঐ অজস্র জলরাশিরই ভুল।
বৃষ্টির ওপর অভিমান করে থাকা তোমার মুখ দেখে মা হাসতো। বলতো- "বোকা ! " 
এই বলে মা তার দু'হাত বাড়িয়ে দিতো বৃষ্টির দিকে। তুমি আড়চোখে দেখতে- আকাশ থেকে জল গড়িয়ে তোমার মায়ের সবুজ কর'তলে  পড়ছে। পড়ছে তো পড়ছেই।
খানিক পরে- বৃষ্টি ভেজা শেষে মা যখন তার দু'হাতের মুঠো তোমার সামনে মেলে ধরতো- তুমি অবাক বিস্ময়ে দেখতে- একটা নদী! 
তুমি দেখতে একটা ছোট্ট নদী - তোমার মায়ের দু'হাতের কোলে গুটিসুটি হয়ে শুয়ে আছে। তুমি দেখতে- তোমার মায়ের চুলের প্রতিবিম্ব ঐ নদীর বুকে যেন জারুল গাছের ছায়া হয়ে তিরতির করে কাঁপছে!
ইদানীং বৃষ্টি এলেই তোমার সেই নদীটার কথা মনে পড়ে যায়, তাই নয় কী?
ইদানীং বৃষ্টি এলেই তোমার সেই ছোট্ট নদীটার কথা মনে পড়ে যায়, তাই নয় কী?
এখন এই অবেলায় ঘোর লাগা বর্ষণে তোমার বজ্রের মতোই আর্তনাদ করতে ইচ্ছে করে, তাই নয় কী?
এখন এই বর্ষার রাতে তোমার চিৎকার করে বলতে ইচ্ছে করে-
"মা, আমি যদি সেই নদীর মতন হই?
মা, আমি যদি তোমার হাতে ছোট্ট নদী হই?
মা, যদি আমি নদী হয়ে তোমার হাতেই রই?
মাগো, প্রতি রাতে আমি যদি তোমার কর'তলে
সে নদীটায় নৌকো হয়ে একলা ভেসে রই?"

