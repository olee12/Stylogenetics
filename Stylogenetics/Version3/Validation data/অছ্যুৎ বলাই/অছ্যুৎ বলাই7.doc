একজন উচ্চঅশিক্ষিত আল-বাইয়্যিনাত



আল-বাইয়িন্যাত ফতোয়া
বদিউল আলম বদুর সাথে আমার প্রথম ক্যাচাল লাগে শবে বরাত নিয়া। বদি খুব নরম-সরম ছেলে, ভার্সিটিতে একলগে পড়তাম, বেশি যোগাযোগ ছিলো না। আমার উঠাবসা প্রায়ই খারাপ ছেলেদের সাথে, যারা বাজে কথা বলতে পারে, তবে উপরে ভদ্রতার মুখোশ দিয়া পিছন থেকে পিঠে ছুরি মারে না। ক্রিকেটের মাঠে 'নো বলে উইকেট' ক্যাচাল নিয়া রক্তারক্তি মাইরপিটের পর আবার পক্সের রোগী আমাকে জড়িয়ে ধরতে দুইবার চিন্তা করে না। সেই দিনগুলা নাই, বন্ধুগুলা পৃথিবীর এক প্রান্ত থেকে আরেক প্রান্তে ছড়িয়ে ছিটিয়ে আছে, মাঝখানে যোগসূত্র এক ইয়াহু গ্রুপ; আর সেই ইয়াহু গ্রুপে এক শবে বরাতের আগে আগে দুইখানা অ্যাটাচমেন্টসহ বদির ইমেইল।
আমি ব্যাপক অলস মানুষ। চোখের দুই ইঞ্চি সামনে পিছন দিয়া ঘটনা চইলা গেলেও আমি অলস একটা ভঙ্গি লইয়া চক্ষু বন্ধ কইরা আকাশ পাতাল ভাবার ভান করে আসলে মাথার ভিতর থিকা কাজের কোনো চিন্তা থাকলে তাও ফাঁকা করে দেই। তবে কখনো সখনো কোনো ব্যাপারে আগ্রহ দেখাইলে আজন্ম গোঁয়ার আমি আবার একটু বেতাল হইয়া যাই। বদির ইমেইল দুর্ভাগ্য বা সৌভাগ্যক্রমে আমার ভিতর সেই আগ্রহের জন্ম দিলো। তার অ্যাটাচমেন্ট খুলিয়া পড়িতে লাগিলাম। ইসলামের নামে গাঁজাখুরি বক্তব্য পড়িতে পড়িতে মেজাজ বিলা হইতে লাগিলো। তবে কিছুক্ষণের মধ্যেই ক্ষোভের স্থলে কৌতুক বোধ করিতে থাকিলাম। ছাগ সম্প্রদায় যদি এই অ্যাটাচমেন্ট খানা পড়িতো, তাহা  হইলে এমনকি তাহারাও দন্ত বিকশিত করিয়া অট্টহাসি দিতো।
কুরআন-হাদিসে শবে বরাত নাই, এ কথা কেউ বলিলেই সে কাফের, পবিত্র শবে বরাত পালন করা খাছ সুন্নত, শবে বরাত নিয়া ইহুদীরা ব্যাপক ষড়যন্ত্র করিতেছে, হালুয়া-রুটি ও গোশত রুটি খাওয়া সুন্নত, খ্রিস্টানদের সমস্ত অপপ্রচারের দাঁতভাঙ্গা জবাব দিয়ে জৌলুশের সাথে শবে বরাত পালন না করলে মুসলমানের খাতা থিকা নাম কাটা, সর্বোপরি "বাংলাদেশ সরকার যদি নিজেদেরকে মুসলমান সরকার হিসেবে প্রমাণ করতে চায়, তবে তাদের উচিত মুসলমান তথা সমগ্র মানবজাতির এহেন মহাপবিত্র শবে বরাত উপলক্ষে কমপক্ষে তিনদিন সরকারীভাবে ছুটি ঘোষণা করা।"
অথচ মজার ব্যাপার হলো, কোরআনে শবে বরাত বলে কিছুই নাই। তারা যে আয়াতের ইচ্ছামতো অপব্যাখ্যা দিছে, সেইটা আসলে শবে কদরের রজনীর আয়াত, যাতে কুরআন নাযিল হওয়ার কথা বলা আছে। তাই বদিরে জিগাইলাম, শবে বরাত বলে কিছু যে ইসলামে আছে, এইটা সে কই পাইলো। আমি যে ইহুদীদের দালাল এই কথা ভালোভাবে বুঝাইয়া সে অনেক আয়াত টায়াত ঝাড়িলো যাতে আমার মতো ইহুদীর দালালের জন্য কি সাজা হওয়া উচিত; কিন্তু আসল কামের কাম কিছুই হইলো না, শবে বরাত নিয়া স্বভাবতই সে কোরআনের কোনো রেফারেন্স খুঁজিয়া পাইতে ব্যর্থ হইলো। আলোচনা হাদিসের মাহাত্মে গিয়া মুখ কালাকালির ভিতরে গিয়া ইসলামের কল্যাণে আমার মত ইহুদীর দালালের ধবংস কামনা করিয়া ক্ষান্ত হইলো। আমার আরেক শান্তশিষ্ট বুজুম দোস্তও ফরমাইলো, ধর্মীয় আলোচনার কন্টেক্সটে আমার ধবংস কামনা করা একেবারে অনুচিত হয় নাই!
বদির সাথে মুখ কালাকালির সেই ঘটনাই শেষ না। মোটামুটি আগ্রহহীন মানুষ হইলেও অবস্থা বিশেষে আমিও মহা ঘাউড়া। বদি এরপরেও নানা ফতোয়া নিয়ে হাজির হয়েছে - বাংলা নববর্ষ সেলিব্রেট করা কুফরী, খালি চোখে ঈদের চাঁদ দেখা ওয়াজিবে কেফায়া, সর্বশেষ আয়েশা (রাঃ ) কে নিয়ে বাজে বই লেখা শয়তানের অনুসারী জাহান্নামের কীঁট শেরি জোন্সের মুন্ডু কাটার জন্য আমেরিকা প্রবাসী দ্বীনদার ভাইদের প্রতি আহবান ও পুরস্কার ঘোষণা। আমিও ইহুদী ইজরাইল থেকে আমেরিকার দালাল হওয়ার ঝুঁকি নিয়ে প্রতিবাদ করে গেছি।
বলাকা ভাস্কর্য ভাঙ্গার ঘটনায় হঠাৎ আবছাভাবে মনে পড়লো আল-বাইয়্যিনাত শব্দটা কোথাও পড়েছি, কোথাও শুনেছি। স্মৃতির ব্যাপারেও আমি খুব সিলেক্টিভ। খুব দরকারী মনে না করলে মাথায় কিছু ঢুকাই না। তবুও মনে পড়ে, হ্যাঁ, তাইতো বদির ইমেইলেই তো ঘটনাটা ছিলো, আনজুমান-ই-আল-বাইয়্যিনাত এর পক্ষ থেকেই শেরি জোন্সের মাথার দাম ঘোষণা করা হয়েছিলো। আর বদি বিভিন্ন সময়ে যেসব চমৎকার, অনেক সময়ই কালারফুল পিডিএফ অ্যাটাচমেন্ট দিতো, বা শবে বরাতের মত ব্যাপক ফজিলতপূর্ণ অনুষ্ঠানের দাওয়াত দিতো, তাতে একটা লিংক প্রায়ই থাকতো, www.al-ihsan.net
----------
পুনশ্চ: আল বাইয়িন্যাত কিন্তু জামাতের ঘোর বিরোধী। তবে সেইটা ফকিরের দুশমন ফকির ফর্মূলায়।
 
