আত্মশুদ্ধির মাসে ভোগান্তি



১.
৯৫। ফেব্রুআরি। রমজান মাস। ধর্মপ্রাণ মুসলমানদের জন্য আত্মশুদ্ধির মাস হলেও সদ্য এইচএসসি পাস আমাদের সমস্ত ধ্যানজ্ঞান স্রষ্টার চাইতে পাঠ্যবইয়ের ওপরই বেশি নিবদ্ধ। অ্যাডমিশন টেস্টের মিশনে ফেইল মারলে জীবনের মিশনে ভীষণ অপদস্ত হওয়ার হাইরিস্ক ফ্যাক্টরে রাতের ঘুম দিনের একফাঁকে শর্ট স্পেলে সেরে নেওয়ার এক অগোছালো সময় তখন।
২.
শাহজালালে তখনও সেশন জ্যাম তেমন প্রকট হয় নাই। রহমত আলি স্যার ছিলেন কলেজে আমার সবচেয়ে কাছের শিক্ষক। পরিসংখ্যান পড়ান। আমরা পাস করতে করতে উনি শাহজালালে জয়েন করেন। ইচ্ছে ছিলো, ইঞ্জিনিয়ার হওয়ার। কিন্তু উনার সাজেশন মোতাবেক, মধ্যবিত্তের জন্য টাইম অনেক বড় ফ্যাক্টর। শাহজালালে যেকোনো সাবজেক্টে পড়লেই আমি চীটার হয়ে অতি স্বল্প সময়ে জীবনে প্রতিষ্ঠিত হওয়ার পথে এগিয়ে যেতে পারবো, এটা ছিলো উনার যুক্তি। অপরপক্ষে, বুয়েটের সেশন জ্যাম ঠেলতে ঠেলতে ৭ বছর পরে যখন ইঞ্জিনিয়ারের সার্টিফিকেট গলায় ঝুলিয়ে বেরোবো, তখন আবারও শামিল হতে হবে দেশের বাইরে যাওয়ার ইঁদুর দৌড়ে। অনিশ্চিত জীবন! সেই মুহূর্তে সবচেয়ে বড় প্রশ্ন অবশ্য বুয়েটে চান্স পাওয়ার গৌরবময় অনিশ্চয়তা! সো, মনের মধ্যিখানটা হালকা মিন মিন করলেও শাহজালালে ভর্তি পরীক্ষা দেওয়ার সংকল্পে স্থির হতে বেশি বেগ পেতে হলো না। ফর্ম ইত্যাদির ব্যবস্থা রহমত আলি স্যারই করে দিলেন। যথাসময়ে ভর্তি পরীক্ষাও দিলাম। রেজাল্ট দিবে ১৭ তারিখ।
১৪ তারিখে হঠাৎ জানা গেলো, রেজালট ১৩ তারিখেই দিয়ে দিয়েছে। মজার ব্যাপার হলো, সিলেটের আঞ্চলিক পত্রিকাগুলোর বাইরে পাবলিশড হয়েছে শুধুমাত্র ইনকিলাব বা দিনকাল - এরকম ২/১টা জাতীয় পত্রিকায়। তন্ন তন্ন করে খুঁজে জানা গেলো, চান্স মিল গ্যায়া। কিন্তু ভর্তি ইন্টারভ্যু ১৭ তারিখ। শাহজালালের এমন শাহ প্যাঁচে বিরক্ত হলেও ভর্তিযুদ্ধের প্রথম রাউন্ডে জয়ী আরো ৩ বন্ধুর সাথে ১৬ তারিখ দিবাগত রাইতে সিলেটের উদ্দেশ্যে পাড়ি জমালাম।
খেইল শুরু হল পরদিন ভোরবেলা। হোটেলে গোসল দিয়ে কাকক্ষুধার্ত ৪ বন্ধু বাইরে বেরিয়ে পড়লাম ব্রেকফাস্টের উদ্দেশ্যে। ঘুরছি আর ঘুরছি। হিযাব পরা রেস্টুরেন্টগুলো কর্মবিরতি ঘোষণা দিয়ে মাহে রমজানের পবিত্রতা বর্ণনায় ব্যস্ত। পথচারী দুয়েকজনকে জিজ্ঞেস করাতে মনে হল, তারা চমকে উঠলেন! রমজান মাসের সকাল বেলা খাবারের কথা জিগায় - এই সাত সকালে এমন নরকের কীটদের সাথে দেখা হয়ে তাদের দিনটাই মাটি হলো বোধহয়। অবশেষে একজনকে পাওয়া গেলো, উনি শাহজালালের স্টুডেন্ট। বললেন, "এভাবে ঘুরে লাভ নেই। শহরের সব রেস্টুরেন্টই বন্ধ। তারচেয়ে ক্যাম্পাসে যান।" অবশেষে, শাহ পরানের ক্যান্টিনে ভরপেট খিচুড়ী উদরস্থ করে রমজানের পবিত্রতা নষ্টের ষোলকলা পূর্ণ করে ৪ জন পাপীর জান রক্ষা পাইলো।
৩.
খুব অবাক হই। ধর্ম-কর্ম কি জোর জবরদস্তির জিনিস? আল্লাহ বা ঈশ্বরের সাথে সম্পর্ক কি ঢাকঢোল পিটিয়ে জানান দেওয়ার জিনিস? ধর্ম কি মনে, নাকি পোশাকে? রমজান মাসে কেউ ওপেনে কিছু খেলে তাতে ধর্মপ্রাণ মানুষের তো কোনো ক্ষতিবৃদ্ধি হওয়ার কথা না। অন্যের ভোগান্তির বিনিময়ে আত্মশুদ্ধি কখনোই নয়।
---
পোস্টের তারিখগুলো পুরোপুরি ঠিক হওয়ার নিশ্চয়তা লেখক দিলেন না।

