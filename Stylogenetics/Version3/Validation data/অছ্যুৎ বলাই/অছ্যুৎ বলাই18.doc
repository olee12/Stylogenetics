পাপনের কল্লা চাই



গত দুদিনে মিডিয়ার কল্যাণে বাংলাদেশের আকাশে সবচেয়ে দুর্যোগের ঘনঘটা নিয়ে হাজির হয়েছে আইসিসিকে কাটাকুটি করে নোতুন করে সাজানো গোছানোর একটা থ্রিস্টুজেস আইডিয়ার ড্রাফট প্রস্তাব। ২৪শে জানুআরি প্রথম আলো ঘোষণা দিয়েছে ‘জমিদার’দের পক্ষে বিসিবি! আর একই তারিখে ডেইলি স্টার সরাসরি ঘোষণা দিয়েছে টেস্ট না খেলার সিদ্ধান্ত নিলো বিসিবি। বাঁশের কেল্লা ঠিক কিভাবে নিউজটার শিরোনাম করেছে, আমার জানা নেই। তবে এই নিউজগুলোয় জনমনে যে 'স্বাভাবিক' প্রতিক্রিয়া সৃষ্টি হয়েছে, তার সারসংক্ষেপ করলে দাঁড়ায় বিসিবি ইচ্ছা করেই বাংলাদেশের স্বার্থের বিরুদ্ধে কাজ করেছে। সাবেক বিসিবি সভাপতি লোটাস কামাল যেমন দেশের ক্রিকেটের সর্বনাশ করতে পাকিস্তানের দালালি করে সে দেশে দল পাঠাতে চেয়েছিলো, বর্তমান সভাপতি পাপনও বিসিসিআইয়ের দালালি করে বাংলাদেশের টেস্ট ম্যাচ খেলার দুয়ার বন্ধ করে দিচ্ছে। এ অবস্থায় পাপন পদত্যাগ করে সাবের হোসেন চৌধুরীর হাতে ক্ষমতা অর্পণ করলেই বাংলাদেশ ক্রিকেট বাঁচবে। এ প্রক্রিয়ায় যে নিউজটা সামনে আসে নি, তাহলো বিসিবি অন্যান্য বোর্ডের জবাবের ওপর ভিত্তি করেই তাদের সিদ্ধান্ত নিবে (২৩শে জানুআরি, ক্রিকইনফো)।
যাহোক, বিষয়টা নিয়ে আরেকটু বিস্তারিত আলোচনা করা যাক।
কি আছে প্রস্তাবে?
প্রস্তাবে মূলত আইসিসির ওপর এখন যে অলিখিত সর্বময় কর্তৃত্ব আছে বিসিসিআই (ভারত), ইসিবি (যুক্তরাজ্য) ও সিএ (অস্ট্রেলিয়া)র, তাকে মোটামুটিভাবে কাগজে-কলমে আরো লিখিত আকারে প্রতিষ্ঠিত করাই মূল কথা। প্রস্তাবের বিষয়গুলোকে তিনভাগে ভাগ করা যায়: ১)ক্ষমতা, ২)টাকা-পয়সা, ৩)ক্রিকেট ট্যুর ও ম্যাচের স্ট্রাকচার।
১)ক্ষমতা: প্রস্তাব অনুসারে আইসিসির সর্বময় ক্ষমতা থাকবে থ্রিস্টুজেসের হাতে। প্রায় সবকিছুতেই একমাত্র তাদের কথামতোই চলবে আইসিসি। একটা এক্সিকিউটিভ কমিটি থাকবে, যাতে এই তিন দেশের প্রতিনিধি ছাড়াও বাকি ৭ দেশ থেকে মাত্র ১ জন প্রতিনিধি থাকবে। অবশ্য আইসিসির চেয়ারম্যান হতে পারবেন পালাক্রমে শুধুমাত্র ওই দেশের প্রতিনিধিরাই। এখন তারা যেভাবে বিশ্বক্রিকেটকে ধর্ষণ করেন, সেটা আরেকটু বেশি মাত্রায় করবেন এবং কাগজে-কলমে বৈধভাবে।
২) টাকা-পয়সা: বর্তমানে আইসিসির উদ্বৃত্ত আয়ের (আয় মাইনাস ব্যয়) ৭৫% কে দশটা ফুলমেম্বার দেশের মধ্যে সমানভাবে ভাগ করে দেয়া হয়। বাকি ২৫% দেয়া হয় অ্যাসোসিয়েট মেম্বারদের। প্রস্তাব অনুসারে কোন দেশ কি পরিমাণ কন্ট্রিবিউট করছে মোট আয়ে, সেই হিসাবটা বিবেচনা করতে হবে, যাতে মোটামুটিভাবে বলা যায়, থ্রিস্টুজেসের টেকা-পয়সার পরিমাণ বাড়বে, বাকিদের কমবে।
৩)এফটিপির দায়িত্ব আইসিসির হাতে থাকবে না, সেটা হবে সংশ্লিষ্ট দুই/ততোধিক দেশের পারস্পরিক সমঝোতার ভিত্তিতে। অর্থাৎ, আইসিসি কাউকে বাধ্য করতে পারবে না অন্যের সাথে খেলার কন্ট্রাক্ট করতে। কন্ট্রাক্ট করা হয়ে গেলে আইসিসি সেটা এনফোর্স করতে পারবে প্রাকৃতি দুর্যোগ, শর্তভঙ্গ ইত্যাদি সিরিয়াস অজুহাত না থাকলে। টেস্ট ক্রিকেটকে দুই (তিন?) স্তরবিশিষ্ট করা হবে। থ্রিস্টুজেস এলিট গ্রুপে থাকবে, বাকি ৫ দল কাবিখা গ্রুপে, এবং নিচের ২দল খাইটা খা গ্রুপে। খাইটা খা গ্রুপ এলিট ও কাবিখাদের সাথে খেলার সুযোগ পাবে কিনা, এটা কোথাও স্পষ্ট করে দেখি নাই, অন্তত ক্রিকইনফোতে। তবে খাইটা খা গ্রুপকে অ্যাসোসিয়েটস মেম্বারদের সাথে খেলতে হবে, ৪ বছর পরপর তাদের টপ টীম কাবিখা গ্রুপের বটম টীমের সাথে খেলার সুযোগ পাবে, এবং তাদেরকে হারাতে পারলে তাদেরকে রিপ্লেস করে কাবিখা গ্রুপে ঢুকে যাবে।
বাংলাদেশের কি কি ক্ষতি?
এই প্রস্তাব কোনোরকম পরিবর্তন, পরিবর্ধন বা সংকোচনছাড়া পাস হলে উপরিউক্ত ৩টি বিষয়ে বাংলাদেশ কমবেশি প্রত্যেকটায়ই ক্ষতিগ্রস্ত হওয়ার সম্ভাবনা প্রবল।
আইসিসি এখন যদিও অলিখিতভাবে এই থ্রিস্টুজেসদের কথায়ই চলে, তাদের যে কোনো স্বার্থই আইসিসির আইনে পরিণত হয়ে যায় (উদাহরণ, আইসিএলে অংশ নেয়া খেলোয়াড়রা ভারতের জাতীয় দলে খেলতে না পারার একসময়কার আইন), তবুও এখন সেটা পুরোপুরি অফিশিয়াল হবে। ফলে কাগজে-কলমে বাংলাদেশের যে অধিকার ছিলো, বা লোটাস কামালের ঢাল-তলোয়ারহীন আইসিসি সহ-সভাপতি পদ, সেগুলো থেকেও বঞ্চিত হবে। আমার বিবেচনায় মূল ক্ষতি হবে ক্ষমতার সমীকরণে বাংলাদেশের ১ ভোটের প্রয়োজনীয়তা না থাকা। বর্তমান সিস্টেমে থ্রিস্টুজেসদের মধ্যেও ক্ষমতার লড়াই আছে। বাংলাদেশের ভোট এই লড়াইয়ে বিসিসিআইকে যে সমর্থন দেয়, সেটার প্রয়োজনীয়তা ফুরাবে। সুতরাং বিসিসিআইয়ের কাছে বাংলাদেশ আরো কমগুরুত্বপূর্ণ হবে। নেগোশিয়েশনের জন্য এটা অসুবিধাজনক অবস্থা।
টাকা-পয়সার হিসাবটা টু দ্য পয়েন্টে জানি না। তবে 'ধরে নেয়া' যায়, বাংলাদেশ ক্রিকেটের ফ্যানবেইজ ভালো থাকায়, আমাদের ক্রিকেট ইনকাম খুব খারাপ না। সুতরাং ইনকামের ভিত্তিতে রুটি ভাগাভাগি হলে আমরা খুব বেশি ক্ষতিগ্রস্ত হবো না। তবে ক্রিকেট ডেভেলাপমেন্ট খাতে টেকাটুকা কি পরিমাণ পাওয়া যাবে, তা সম্পর্কে বিস্তারিত জানা নাই।
এফটিপির ক্ষেত্রে চরম বৈষম্য এখনই বিরাজমান। ১৩ বছর ধরে আমরা থ্রিস্টুজেদের দেশে টেস্ট ম্যাচ খেলার সুযোগ পেয়েছি সাকুল্যে ৬ টা: ইংল্যান্ড ৪, অস্ট্রেলিয়া ২, ইন্ডিয়া ০। অন্যান্য দেশের সাথে খেলায়ও সংখ্যাটা আশাপ্রদ নয়। (মাইনাস জিম্বাবুয়ে) সাম্প্রতিক সময়ে ২০১৩তে ৪ পিস, ২০১২তে নিজেদের মাঠে ২ পিস, ২০১১তে নিজেদের মাঠে ৪ পিস টেস্ট ম্যাচ খেলার সুযোগ পেয়েছি, যেখানে ২০১০টা তুলনামূলকভাবে ভালো ছিলো (৭টা টেস্ট)। ওডিআই, টি-২০তেও কাছাকাছি অবস্থা। এজন্য দেখা যায়, ভারত-শ্রীলংকা-ইংল্যান্ড-অস্ট্রেলিয়ার খেলোয়াড়রা যেখানে খেলে খেলে হয়রান, সেখানে আমাদের সাকিব-তামিমরা খ্যাপ মারতে যায় আর মাশরাফি চপ্পল পায়ে মোটর সাইকেলে চড়ে পোজ দেয়। বাংলাদেশই আইসিসি এফটিপির একমাত্র সৎছেলে নয়। জিম্বাবুয়ের টেস্ট স্ট্যাটাসই স্থগিত করা হয়েছিলো। ২০১২তে পাকিস্তানও টেস্ট খেলেছে মাত্র ৩টা। আর গত ২/৩ বছরে সাউথ আফ্রিকারও ক্রিকেটসূচিতে বিরাট গ্যাপ ছিলো।
আমার ধারণামতে, এফটিপির বাধ্যবাধকতা না থাকলে থ্রিস্টুজেসরা (অন্তত ভারত) পুরোপুরিভাবে টি-২০তে মনোযোগ দিবে। কারণ, এটা অর্থনৈতিকভাবে লাভজনক। সুতরাং অন্যান্য দেশ তাদের সাথে খেলার সুযোগ খুব কম পাবে। ওডিআই ও টি-২০র ক্ষেত্রে বাংলাদেশের জন্য এটা একটা সুযোগ হতে পারে, কারণ, বাংলাদেশে খেলা আর্থিকভাবে লাভজনক। টেস্টের ক্ষেত্রেও এটা বেশি ম্যাচ পেতে সহায়তা করবে, যদিও বিষয়টা বিসিবির নেগোসিয়েশনের ওপর নির্ভরশীল। সমস্যা হলো, বাংলাদেশের টেস্ট স্ট্যাটাস থাকলেও বাংলাদেশ এই সময়ে (২০১৫পর পর থেকে) টেস্ট ম্যাচ খেলার পারমিশন পাবে কিনা, এটা পরিস্কার না। টেস্ট ম্যাচ খেলার পারমিশন না থাকলে এলিট ৩দল তো বাদ, কাবিখা গ্রুপের ৫ দেশ চাইলেও বাংলাদেশের সাথে খেলতে পারবে না। তখন বিষয়টা চরম ক্ষতিকর হবে।
অন্যান্য দেশের প্রকৃত অবস্থান কি?
আইসিসিতে থ্রিস্টুজেসের এই প্রস্তাবে বাংলাদেশের অবস্থান কি হওয়া উচিত, তার আগে দেখা যাক, অন্যান্য দেশগুলো এ সম্পর্কে কি বলে। কারণ, প্রস্তাবটা কোনো দ্বিপাক্ষিক প্রস্তাব না। এটা পুরো ক্রিকেট বিশ্বের সাথে সম্পর্কিত। এবং অন্যান্য দেশও বাংলাদেশের মতো সমান বা তুলনামূলকভাবে বেশি ক্ষতিগ্রস্ত হবে।
এ বিষয়ে ছাগু ও সুশীলদের সবচেয়ে নির্ভরযোগ্য সংবাদ উৎস বাঁশের কেল্লা ক্রিকইনফোর রেফারেন্সে (যদিও ক্রিকইনফোতে এরকম কিছু খুঁজে পাইনি) জানিয়েছে, "ক্রিকেট বিষয়ক ওয়েবসাইট ক্রিকইনফো জানিয়েছে, এরই মধ্যে এই প্রস্তাবের বিপক্ষে অবস্থান নিয়েছে দক্ষিণ আফ্রিকা, পাকিস্তান, শ্রীলংকা ও ওয়েস্টইন্ডিজ।" একই জিনিস বিবিসি বাংলায়ও এসেছে। ক্রিকইনফো থেকে আলাদা আলাদা দেশের অবস্থান সম্পর্কে যা পেলাম, এখানে তালিকা করি:
১) নিউজিল্যান্ড: থ্রিস্টুজেস আইসিসির পাওয়ার নিয়ে নিলে নিউজিল্যান্ডের তাতে আতঙ্কিত হওয়ার কিছু নেই।


"Do we [NZC] have power at the ICC table? No, not a hell of a lot. Do we have the ability to influence and persuade? A little bit. The critical thing is to identify the things most important to us. That means ensuring the stability of our playing programme and revenue generation," Snedden told the New Zealand Herald.

২) দক্ষিণ আফ্রিকা: দক্ষিণ আফ্রিকা প্রস্তাবের বিপক্ষে, তারা চায় প্রস্তাব তুলে নেয়া হোক।
৩) জিম্বাবুয়ে: টেস্ট স্ট্যাটাস কেসে জিম্বাবুয়ের অবস্থাও বাংলাদেশের মতো। এই প্রস্তাব নিয়ে তারা অফিশিয়ালি কিছুই বলে নাই। ক্রিকইনফোর ফিরদৌসি মুন্ডার মতে, তারা বিসিসিআইয়ের পক্ষে মত দিতে পারে।


ZC have made no comment on the proposal but are understood to traditionally vote in favour of the BCCI.

৪) পাকিস্তান অফিশিয়ালি ডিক্লেয়ার করে নাই, তারা প্রস্তাবের পক্ষে, নাকি বিপক্ষে। এহসান মানি জোরেশোরেই প্রস্তাবের বিপক্ষে বলেছে; কিন্তু সে পাকিস্তান ক্রিকেট বোর্ডের কেউ না। পিসিবির একজন নাম প্রকাশ না করা মেম্বার বলেছে, পিসিবি মিটিং করেছে, এবং তাদের গভর্নিং বোর্ড জাকা আশরাফকে বলেছে প্রস্তাবের বিপক্ষে অবস্থান নিতে।


"The governing board was firm that this was a very sensitive issue for Pakistan and the PCB should go to the ICC meeting well-prepared to give strong arguments against the proposed changes," the member said.

৫) শ্রীলংকা: শ্রীলংকার অবস্থান মোটামুটি স্পষ্ট। তারা প্রস্তাবের পক্ষে, নাকি বিপক্ষে ভোট দিবে, তা বলে নাই। তারা আইসিসিকে অনুরোধ করবে প্রস্তাবটা নিয়ে আলোচনা আপাতত স্থগিত করতে।
৬) ওয়েস্ট ইন্ডিজ: এ বিষয়ে ওয়েস্ট ইন্ডিজও স্পষ্ট করে কিছু বলে নাই।
৭) বাংলাদেশ: আইসিসির মিটিংয়ে গিয়ে বিসিবি অন্যান্য বোর্ডের জবাবের ওপর ভিত্তি করেই তাদের সিদ্ধান্ত নিবে।
দেখা যাচ্ছে, একমাত্র দক্ষিণ আফ্রিকাই এ প্রস্তাবের 'বিপক্ষে' তাদের অবস্থান স্পষ্ট করেছে। বাকি কেউই অফিশিয়ালি নিশ্চিত করে নাই যে, তারা এই প্রস্তাবের বিপক্ষে ভোট দিবে।
প্রসঙ্গত, প্রস্তাবটি পাস হতে ১০ টি ফুল মেম্বারের মধ্যে অন্ততপক্ষে ৮টিরই সমর্থন থাকতে হবে; অর্থাৎ ৩টি বোর্ড প্রস্তাবের বিপক্ষে ভোট দিলেই প্রস্তাবটা পাস হবে না।


To get a special resolution passed, eight out of the 10 Full Members will need to back the proposal according to the ICC Constitution. Article 6.12 a)3)b) in the constitution, which deals with voting on a special resolution, reads: "Resolution proposed at Conference or at a Special Meeting shall be deemed to have been carried as a Special Resolution only if not less than three-quarters of the aggregate number of votes exercisable by all the Full Members shall have been cast in favour of the Resolution, irrespective of whether or not all of the Full Members shall have actually been present in person or by proxy." 

বিসিবির করণীয় কি?
সাদা চোখে বিষয়টা দেখে বলা যায়, যেহেতু প্রস্তাবটা কার্যকর হলে বাংলাদেশ ক্রিকেট তথা বিশ্ব ক্রিকেটের ওভারঅল ক্ষতি হবে, সেহেতু বাংলাদেশের উচিত চোখ বুজে এর বিপক্ষে ভোট দেয়া। কিন্তু চোখটা খুললে আরো বেশ কয়েকটা বিষয় এসে পড়ে, যা সিদ্ধান্ত নিতে গুরুত্বপূর্ণ ভূমিকা রাখে। এখানে একটা প্যারালেল উদাহরণ টানা যাক। ধরেন আপনি কোনো পণ্য ১০ টাকা দরে কিনলেন; কিন্তু বিক্রয় করার সময় বাজার পড়ে গেলো। বিক্রয় করলে পার পিস ৮ টাকা। এ অবস্থায় আপনি পণ্যটা ২টাকা ক্ষতিতে বিক্রয় করবেন কিনা, তা নির্ধারিত হবে  বিক্রয় না করলে আপনি লাভবান হচ্ছেন কিনা, তার ওপর। যদি শাকসবজির বিজনেস করেন, তাইলে ৮টাকায়ই বিক্রয় করে ফেলতে হবে, নাহলে ৮টাকাই লস।
থ্রিস্টুজেসের এই প্রস্তাব সম্পর্কে বিসিবির অবস্থানে এই বিষয়টাও মাথায় রাখতে হবে। কয়েকটা সিনারিও দেখা যাক:
১) বাংলাদেশ এখন আগেভাগেই ঘোষণা দিলো তারা এই প্রস্তাবের বিপক্ষে। ঘোষণার সাথে সাথেই আইসিসির শক্তিশালী বোর্ডগুলোর শত্রু হওয়া অবধারিত। এরপর ভোটাভুটির সময় দেখা গেলো, আমরা আর দক্ষিণ আফ্রিকা ছাড়া আর কেউ বিপক্ষে নাই। সুতরাং প্রস্তাব পাস হয়ে গেলো। তখন বাংলাদেশ ক্রিকেটের অবস্থা আসলে কি হবে? আইসিসির ভিনডিক্টিভ নিয়মকানুন এখনই ওপেন। তখন সর্বময় ক্ষমতা পেয়ে গেলে বাংলাদেশ ক্রিকেটের অস্তিত্ব থাকবে বলে মনে হয় না। ইনফ্যাক্ট, দক্ষিণ আফ্রিকাও যে ভোটের সময় পল্টি নিবে না, তারও নিশ্চয়তা নেই। এই প্রস্তাবে থ্রিস্টুজেস না হয়ে তাদেরকে নিয়ে ফোর স্টুজেস হলে তারাও এর পক্ষে থাকতো।
২) আফ্রিকার সাথে শ্রীলংকা/পাকিস্তান/জিম্বাবুয়ের ১টা এবং আমরা বিপক্ষে ভোট দিলাম। তখন ওই প্রস্তাব পাস হওয়া ঠেকানো যাবে। কিন্তু তাতে আইসিসিতে আমাদের অবস্থানে কি তেমন কোনো হেরফের হবে? এফটিপি এনফোর্স করার ক্ষমতা আমাদের এখনও নেই। বিষয়টা শুনতে খারাপ শোনালেও এটাই বাস্তবতা যে, অন্যান্য দেশের ওপরই নির্ভর করে আমাদের ম্যাচ পাওয়া বা না পাওয়া। বর্তমানে আইসিসিতে আমাদের (সমর্থনের বিনিময়ে) প্রোটেকশন দেয় বলা যায় বিসিসিআই একাই। ইংল্যান্ড, অস্ট্রেলিয়ার মতো শক্তিশালী 'ব্রিটিশ'রা আমাদের টেস্ট স্ট্যাটাসের বিপক্ষে ছিলো, পারলে যে কোনো সময়ই স্ট্যাটাস বাতিল করে দিবে। পাকিস্তান আছে যে কোনো উছিলায় আমাদের ক্ষতি করার ধান্দায়। সম্প্রতি এশিয়া কাপ, টি-২০ বিশ্বকাপ যাতে বাংলাদেশে অনুষ্ঠিত না হয়, তার জন্য পাকিস্তান জোর লবিং চালিয়েছে, শ্রীলংকা আমাদের বিকল্প হিসেবে নিজেদের নাম প্রস্তাব করেছে। সে সমস্যাটা প্রায় তুড়ি মেরে উড়িয়ে দেয়া গেছে বিসিসিআই পক্ষে থাকায়। বিসিসিআইকে শত্রু বানানোতে আপত্তি নাই; কিন্তু সেই শত্রু বানানোর বিনিময়ে আমরা বন্ধু পাচ্ছি কাকে? 
৩) যদি আইসিসি ভেঙ্গে যায় এবং থ্রি স্টুজেসকে বাদ দিয়ে নোতুন কমিটি হয়, তাইলে বাংলাদেশ কিছুটা লাভবান হতে পারে। পুরোটা ডিপেন্ড করে নেগোশিয়েশনের ওপর। এক্ষেত্রে সাউথ আফ্রিকা বস, পাকিস্তান সেকেন্ড বস হবে। তারপর শ্রীলংকা আছে। সুতরাং আমাদের পাওয়ার তারপরও সীমিত থাকবে। আইডিয়াল কেসে লাভ হলো, আমরা সম্ভবত বেশি টেস্ট ম্যাচ খেলার সুযোগ পাবো। প্র্যাকটিক্যালি, পাকিস্তানের সাথে সম্পর্ক ভালো না হওয়ার খেসারত দিতে হবে।
সুতরাং, আমার মতে এক্ষেত্রে ধীরে চলো নীতি ছাড়া বিসিবির উপায় নাই। বটমলাইন হলো, এই প্রস্তাব পাস হোক বা নাহোক বিশ্বক্রিকেটের কর্তৃত্ব থ্রিস্টুজেসের হাতেই থাকছে আপাতত। সেক্ষেত্রে তাদের বিরাগভাজন হওয়া মানে বাংলাদেশ ক্রিকেটের পায়ে কুঁড়াল মারা - এটা কনফার্ম, প্রস্তাব পাস হোক বা না হোক, বাংলাদেশের টেস্ট স্ট্যাটাস থাক বা না থাক। যেহেতু ক্ষতিগ্রস্ত অন্যরাও হবে, সেহেতু অন্যরাই বিপক্ষে বলে এর উদ্যোগ নিকে, এটা মোটামুটি সেইফ অবস্থান।
আরো একটা গুরুত্বপূর্ণ বিষয় হলো, একটা প্রস্তাব আলোচনার টেবিলে ওঠানো মানে ওই প্রস্তাবের সব ধারাই টু দ্য পয়েন্টে বাস্তবায়িত হবে, এমন না। সুতরাং বাংলাদেশের জন্য সবচেয়ে ক্ষতিকর বিষয়গুলো যাতে প্রস্তাব থেকে বাদ যায়, সেটার জন্য লবিং করাটা কাজে লাগবে, বিশেষ করে "প্রস্তাবের পক্ষে আছি; কিন্তু এইগুলা মডিফাই করতে হবে বা বাদ দিতে হবে" এরকম অবস্থানে। এখনই যদি ঘোষণা দিয়ে প্রস্তাবের বিপক্ষে যায় বিসিবি, তাইলে এই নেগোসিয়েশনের ক্ষমতাটা আগেই হারাবে।
আইসিসি পরিচালনার ক্ষেত্রে বাংলাদেশের ক্ষমতা এতোই সীমিত যে, এক্ষেত্রে বাংলাদেশ বেশি কিছু হারাবে না। নিউজিল্যান্ডের মতোই অবস্থা বাংলাদেশের। যারা ক্ষমতায় বেশি ক্ষতিগ্রস্ত হবে, তারাই এ বিষয়ে বেশি কনসার্নড হবে। টেকাটুকার ক্ষেত্রেও (মনে হয়) আমরা খুব বেশি কিছু হারাবো না। কারণ, আমাদের ক্রিকেট দর্শক আছে। তবে প্রস্তাবের পক্ষে থাকার বিনিময়ে এ বিষয়টা নেগোসিয়েশনে আনা যেতে পারে।
আমাদের ক্ষতি টেস্ট ম্যাচ খেলা নিয়া (স্ট্যাটাস যদিও থাকবে, এবং স্ট্যাটাসের জন্য ফিনান্সিয়াল বেনেফিটও অব্যাহত থাকবে)।


It will be introduced on the "no disadvantage" condition that none of the current ICC Full Member nations would lose that status and its financial advantages. 

সুতরাং এই পয়েন্টে আমরা নেগোসিয়েশনে আসতে পারি যে, আমাদেরকেও খাইটা খা গ্রুপে না দিয়া কাবিখা গ্রুপে দিতে হবে। এই পয়েন্টে থ্রিস্টুজেসের খুব একটা আপত্তি থাকার কথা না। তাদের সমস্যা হলো অর্থনৈতিকভাবে অলাভজনক ট্যুর আয়োজন করা। যেটা আইসিসির এফটিপি থাকলে তারা কিছুটা চাপে থাকে। তাদের পুরা ফোকাস টাকা পয়সা। বাংলাদেশ যদি কাবিখা গ্রুপের অন্যদের সাথে টেস্ট ম্যাচ খেলে, তাতে থ্রিস্টুজেস টাকা পয়সা লস করে না।
বিশ্বক্রিকেট এমনিতেই চলছে বেড়াছেঁড়া অবস্থায়। নোতুন কোনো শক্তিশালী দল আসার পথ বন্ধ। পুরোনো দলগুলোও এক এক করে শক্তি হারাচ্ছে, ক্রিকেটের কোয়ালিটি দিনকে দিন খারাপ হচ্ছে। ক্রিকেট দর্শক হিসেবে আমরা এই স্বৈরাচারকে কাগজেকলমে বৈধ করার প্রতিবাদ অবশ্যই করবো, যেটা অনেক ইন্ডিয়ান ও 'সাদা' সাংবাদিকও করছে। কিন্তু বিসিবিকে দেখতে হবে এই মুহূর্তে বাংলাদেশ ক্রিকেটের জন্য অপটিমাইজড অপশন কিভাবে আদায় করা যায়।
এদিক দিয়ে দেখলে আগেভাগেই লাফ দিয়ে মাঠে নেমে না পড়ে আইসিসি মিটিংয়ে পরিস্থিতি বুঝে ব্যবস্থা নেয়াই সবচেয়ে ভালো সিদ্ধান্ত, এবং তারা ঠিক সে-ই কাজটিই করেছে। বাংলাদেশের জন্য এই মুহূর্তে বেস্ট প্র্যাকটিক্যাল অপশন: বাংলাদেশ প্রস্তাবের পক্ষে থাকার পরেও প্রস্তাবটা বাতিল হয়ে যাওয়া, এবং পক্ষে থাকার বিনিময়ে যতোটা সম্ভব সুবিধা আদায় করা।
পাপন ইকুয়াল টু লোটা?
মতি-মাহফুজ-বাঁশের কেল্লা গং যে কাজটি করেছে, তাহলো এই পুরো বিষয়টাকে এমনভাবে উপস্থাপন করেছে, যাতে বাংলাদেশের ক্রিকেটপ্রেমীদের হতাশা ও ক্ষোভকে পাপন তথা সরকারের বিরুদ্ধে চ্যানেল করা যায়। যারা "বাংলাদেশের টেস্ট ক্রিকেট ধংসের জন্য" পাপনকে গালি দিচ্ছে, তারা একবারও ভেবে দেখছে না, এই বিষয়ে পাপনের বাস্তবে ক্ষমতা কতোটুকু। 
অনেকে পাপনকে লোটাস কামালের সাথে তুলনা করছে। লোটাস কামাল শুধুমাত্র নিজের স্বার্থের জন্য, আইসিসি সহ-সভাপতির ঢাল-তলোয়ারহীন পদের জন্য একক সিদ্ধান্তে ক্রিকেটারদেরকে পাকিস্তানে পাঠাতে চেয়েছিলো। বাংলাদেশে ছাগু পলিটিক্স হলো, পাকিস্তানপ্রেমীদের বিপরীতে ভারতপ্রেমী দাঁড়া না করালে ঘটনায় টেশ নাই। এজন্য লোটাসের পাকিস্তানপ্রেমের বিপক্ষে পাপনকে ভারতপ্রেমী হিসেবে উপস্থাপন করা হচ্ছে। যদিও পাপন একা কোনো সিদ্ধান্ত নিচ্ছে না। ব্যক্তিগতভাবে সেও এই প্রস্তাবের খারাপ-ভালো দুইটা নিয়েই কথা বলছে। এবং অবশ্যই পাপনের নিজের পকেটে কোনো টাকা পয়সা বা পদও ঢুকছে না। তাদের একমাত্র কনসার্ন বাংলাদেশ ক্রিকেটের জন্য একটা অপটিমাল সলিউশন। তারপরেও "দোষ" বিসিবি কেন এখনই ঘোষণা দিয়ে প্রস্তাবের বিপক্ষে নামছে না।
বিসিবি যদিও অফিশিয়ালি বলেছে, তারা আইসিসির মিটিংয়েই সিদ্ধান্ত নিবে পরিস্থিতি বুঝে। উপরের আলোচনা ফলো করলে বুঝা যায়, অন্যবোর্ডগুলোর অধিকাংশই এ ব্যাপারে একইভাবে বা আরো বেশিমাত্রায় চুপ। তবুও আমাদেরকে ধোলাই করতে হবে পাপনকে!
বিষয়টা আওয়ামী লীগ সরকারকে যুদ্ধাপরাধীর বিচার না করার সন্দেহে "রাজাকারের পাহারাদার" ট্যাগ দেয়ার মতো। যারা বাংলাদেশের জন্য আন্তরিকভাবেই কাজ করছে, তাদেরকে সমর্থন দিন। তাদেরকে হুদাকামে চাপে ফেলে কোনো ফায়দা নাই। অন্যায়ের প্রতিবাদ করুন। ফোকাস হোক থ্রিস্টুজেস। বিসিবি না।
পুনশ্চ: 
বাংলাদেশী মিডিয়ার প্রোপাগান্ডার ফলে বিসিবি আজ বাধ্য হয়ে তাদের অবস্থান নিয়ে আরো বিস্তারিত বলেছে। কালেরকণ্ঠের মতো কেউ কেউ আবার এটাকে প্রচার করছে "অবস্থান বদলেছে বিসিবি" বলে। ফ্যাক্ট হলো, বিসিবির অবস্থান মোটেই বদল হয় নাই, তারা আগেও যে অবস্থানে ছিলো, অর্থাৎ আইসিসির সভায় গিয়েই সিদ্ধান্ত নিবে পক্ষে ভোট দিবে, নাকি বিপক্ষে। ২৩ তারিখের ক্রিকইনফোর নিউজটা পড়লেই এটা স্পষ্ট।

