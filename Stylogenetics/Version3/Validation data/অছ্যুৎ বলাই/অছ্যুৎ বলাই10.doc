আজ খালেদার কততম জন্মদিন?



আমার নিজের বার্থডে গেলো ২ দিন আগে। এইডা জেনুইন। মাবাপে পুরা দিন তারিখ ঘন্টামিনিটসহ লিইখ্যা সুঁতাদিয়া সেলাই কইরা বাইন্ধা রাখছে: 
"অছ্যুৎ বলাই, জন্ম ১৩ই আগস্ট, শুক্রবার, দুপুর ১২:৪৫ মিনিট, ইংরেজি **** সাল, বাংলা ২৮শে শ্রাবণ, **** সাল, হিজরী ১১ই শাবান। "
কিন্তু অনেক বঙ্গসন্তানের মতই স্কুলের রেজিস্ট্রেশনে আমার জন্মতারিখ নিয়ে স্যারদের গবেষণার ফলাফলস্বরূপ কাগজে-কলমে ঠেলতে ঠেলতে নিয়া সেই ডিসেম্বর-জানুআরির সাইকেলে উঠায় দিছে। 
গতবার ডিসেম্বরে দেশে ছিলাম। তার আগেরবার যখন অফিশিয়াল বার্থ ডে তে পরফেসর আইসা একখান কার্ড হাতে দিয়া শুভ জন্মদিন জানাইয়া কইলো, "যাক, এখনো ত্রিশ হও নাই!", তখন আমি বিগলিত হাসিমুখ নিয়া তাকে 'ডাঙ্কে শ্যুন' জানাইয়া মনে মনে ভাবলাম, "ত্রিশ? হা হা হা! সেই কবে!" 
তবে দেশে যে কথা মনে কইরা বয়স কমানো হয়, সেই দিক দিয়া চিন্তা করলে ব্যাপক লসে আছি। বিসিএস দেয়ার সৌভাগ্য হয় নাই, সরকারী চাকুরীও করতে যাই নাই যে বয়স নিয়া টানাটানি পড়বে, মাঝখানে এই বিদেশ বিভূঁইয়ে কামলার বেতন সার্টিফিকেটের কম বয়সের কল্যাণে যা পাই, অরিজিনাল বয়স থাকলে তার চেয়ে মাসে নিদেনপক্ষে এক-দেড় শ' ইউরো বেশি পাইতাম। এই বিপুল পরিমাণ বৈদেশিক মুদ্রা লসের জন্য স্কুলের অপরিণামদর্শী স্যারেরা দায়ী কি না, সে প্রসঙ্গে ভবিষ্যত ক্যাচালের জন্য তুলে রেখে আমরা সাবেক প্রধানমন্ত্রী বেগম খালেদা জিয়ার দিকে দৃষ্টিপাত করি।
সর্বশেষ এফিডেবিট মতে, আজ খালেদার জন্মদিন। ১৫ই আগস্ট, ১৯৪৫। এইদিকে শিক্ষাবোর্ডের রেকর্ডে আছে নাকি সেপ্টেম্বর ৫, ১৯৪৬। খালেদার টীচারেরা নিশ্চিত তার ভবিষ্যতকে আন্ডার-এস্টিমেট কইরা ভাবছিলো তাকেও বিসিএস ক্যাডারে পরীক্ষা দিতে হইতে পারে, বয়স নিয়া টানাটানি পড়তে পারে। ১৯৯১ সালের বিএসএস এজেন্সির মতে সেইডা নাকি আবার আগস্টের ১৯। (তথ্যসূত্র)
একজনের অনেকগুলো জন্মদিবস হইতেই পারে। স্কুলের টীচারদের ভূমিকার বাইরেও অনেক কারণে এটা হয়। যেমন, আমার হল-দোস্ত স্বপ্নীলের অনেক সময় এক মাসেই দুই-তিনবার বার্থ ডে থাকতো। সে ছিলো মহা ছলনাময় প্রেমিক পুরুষ। গাড়িওয়ালা মাইয়াগুলা হলে আইসা তাকে লইয়া গিয়া বার্থডে সেলিব্রেট করতো কখনো সলিডে, কখনো লিকুইডে। আমরাও মাঝে মাঝে দাওয়াত পাইতাম, সলিড-লিকুইডের ভাগ পাইতাম, তবে বার্থডে গিফটগুলা সে কখনোই শেয়ার করতো না। (একবার অবশ্য একটা আফটার শেভ চামেচিকনে মেরে দিয়েছিলাম।)
আমাদের সাবেক প্রধানমন্ত্রীর বার্থডে নিয়াও এরকম অনেক কিছু কল্পনা করা যায়। যেমন, ১৯৭৫ এ যখন শেখ মুজিবের দুঃশাসন থেকে দেশপ্রেমিক সেনাবাহিনী দেশকে মুক্ত করলো, তখন সেই মুক্তিকে উদযাপন করতে ক্যান্টনমেন্টে কোনো সেনা কর্মকর্তার বাসায় শোকরানা পার্টি হতে পারে, কোনো বহিরাগত সাংবাদিক চামেচিকনে সেখানে ঢুকে পার্টির কারণ জিগাইতে পারে। কারো মৃত্যুতে শোকরানা জিনিসটা কইতে খারাপ শুনায়, অতএব, আজ খালেদা ভাবীর বার্থ ডে, তাই পার্টি - এরকমটা বলা হতে পারে। নাদান সাংবাদিক সেইটার প্যাঁচ না বুইঝা ফলাও কইরা "খালেদার বার্থ ডে ১৫ই আগস্টে সেনাকুঞ্জে পার্টি" নিয়া প্রতিবেদন করতে পারে। 
আবার এমনও হইতে পারে, ঘটনা ১৯৭৫ সালের না, ১৯৯২ সালের। প্রধানমন্ত্রীর বার্থ ডে উদযাপন না করলে দেশেবিদেশে মুখ দেখানো যাবে না বিধায় উপদেষ্টাবর্গ থেকে হাহাকার উঠতে পারে। সেই হাহাকারে খালেদার মন গলে গিয়ে তিনি গভীর তপস্যায় নিয়োজিত হইতে পারেন, তার বার্থ ডে কি হওয়া উচিত এই টা নিয়া। অনেক চিন্তা করিয়া তিনি বোধি পাইতে পারেন, আজ তার প্রধানমন্ত্রীত্বের মূলে সমস্ত কৃতিত্ব ৭৫এর ১৫ই আগস্টের সেই ঘটনার। সুতরাং আগে জন্ম যে বারেই হোক, তার নবজন্ম এই ১৫ই আগস্টে। ভাবনায় যুক্তি আছে বটে!
তবে যুক্তি দিয়া কচকচি কইরা তো লাভ নাই। আমরা সাবেক প্রধানমন্ত্রীর জন্মদিনে শুভেচ্ছা জানাতে চাই। তিনি ১৫ই আগস্ট বলেছেন, তাহাই সই। তবে জন্ম সালটা ঠিক কবে? ৪৫, ৭৫, না ৯২? ধুর, এত ক্যাচালে কাজ কি? সবগুলা ডেটই সই। বাংলার প্রথম নারী প্রধানমন্ত্রী বেগম খালেদা জিয়াকে ৬৩-তম, ৩৩-তম এবং/অথবা ষোড়শ জন্মদিনের প্রাণঢালা শুভেচ্ছা।
-----
পুনশ্চ: ইতিহাসের এই কালো দিনে জাতির জনকের প্রতি অনেক শ্রদ্ধা। আরেকজন মুজিব আমরা আর কখনোই পাই নাই!

