গাঞ্জা গল্প: মানব ও মহামানব



কেঁচো এসকেন্দার বড়শি দিয়া মাছ ধরায় ওস্তাদ। মাছের খোরাক অবশ্য কেঁচো। এসকেন্দারের ধারণা, মৎস্য রাজ্যে কেঁচো চরম সুস্বাদু খাদ্য।
এসকেন্দারের মৎস্য শিকার জীবনের শুরু পুকুর থেকে। এরপর বেশ কিছুকাল খাল-দীঘি এগুলোতেই সে কেঁচোর লোভ দেখায়া মৎস্য শিকার করে করে হাত পাকিয়েছে।
এসকেন্দারের খ্যাতি তখন চরমে। কিন্তু তার মনে শান্তি নাই। কেঁচো খাওয়াইয়া মাছ ধরা কেমুন জানি দিন দিন বিস্বাদ হয়া যাইতাছে। এসকেন্দার ভাবিয়া চিন্তিয়া বাইর করলো, দিনকাল বিস্বাদের পিছনে কেঁচোর ভূমিকাই শেষ কথা নয়। ক্রমাগত ছোট হয়ে আসা পৃথিবীতে শিকার ক্ষেত্র না বাড়ালে মনের বিরাগভাজন হওন কোনোভাবেই এড়ানো যাইবে না।
এসকেন্দার ছিপ বড়শি আর কেঁচোর ভান্ডার লইয়া নদীর দিকে যাত্রা করলো। তখন শরৎকাল। দুপুর বেলা। মৎস্য শিকার করিতে করিতে এসকেন্দার ঘুমায়া পড়িলো। ঘুমের মাঝে স্বপ্নে সে দুইটা জিনিস দেখলো: ১) তার পোষা মোরগটা একপাল মুরগীকে তাড়া করিয়া ফিরিতেছে। অতপর একটা ধরিয়া অবশ্য কর্ম করিতে সমর্থ হইলো। কাম শেষে তৃপ্তি সহকারে একটা পালক ঝাড়া দিয়া কককক করিয়া দৌড়াইয়া গেলো। ২) সেকেন্ড সীনে সে মাছ ধরা দেখিলো। একটা পুটিমাছ মাত্র কেঁচো গিলিয়াছে, এর মধ্যে কোথা হইতে একটি ধেড়ে অজানা বর্ণের মাছ আসিয়া পুঁটিটিকে গলাধঃকরণ করিলো। আসেপাশে কতশত কেঁচো ঘুরিয়া বেড়াইতেছে, অজানা মৎস্য মহোদয় উহাতে মনোযোগ প্রদান করিলো না।
এসকেন্দার ধড়মড় করিয়া উঠিয়া বসিলো। বড়শিতে একটি ছোটখাট মৎস্য সদস্য কেবলমাত্র ফান্দে পড়িয়া ধড়ফড় শুরু করিয়াছে। এসকেন্দার স্বপ্নেপ্রাপ্ত বিদ্যা প্রয়োগ করিলো। প্রাপ্ত মৎস্যটিকে টোপ হিসেবে ব্যবহার করিলো। এবং এই লুপ চলিতেই থাকিলো। কেঁচো সমাজ হাফ ছাড়িয়া বাঁচিলো। কিন্তু ওইদিকে একটি বড়সড় মৎস্যকে কন্ট্রোল করার কোশেশে এসকেন্দারের হাঁফ ধরিয়া আসিলো।
বড়সড় মৎস্যটি আসলে মৎস্য নহে। কুম্ভীর ছানা। এসকেন্দার সেদিনের মত ক্ষান্তি দিয়া কুমীর ছানা টিকে বগলদাবা করিয়া বাড়ি ফিরিয়া আসিলো।
সেইদিনের পরে কেঁচো এসকেন্দারকে আর মৎস্য শিকারে দেখিয়াছে, এমন কথা কেহ হলফ করিয়া বলিতে পারিবে না। কে কুম্ভীর ছানা পরিচর্যায় নিজেকে ফুলটাইম বিজি রাখিয়াছে বলিয়াই সবার ধারণা। অবশ্য এ নিয়া তেমন উচ্চবাচ্য হইলো না। কেলেঙ্কারীর সুযোগ না থাকিলে গরীবের ব্যাপারে উৎসাহী লোকজন মনুষ্য সমাজে এমনিতেই বিরল।
কুম্ভীর ছানাটি দুধেভাতে বাড়িয়া উঠিলো। কিন্তু তাহার মাথায় কেবলই বদবুদ্ধি খেলিতো, সে কেবলই নদিতে যাইতে চায়। এসকেন্দার তাহাকে এ কথা ও কথায় ভুলাইয়া অনেকদিনই সামাল দিলো। কিন্তু শেষ রক্ষা হইলো না। এসকেন্দার তাহার পিঠে চড়িয়া খালবিল পাড়ি দিয়া নদীতে উপনিত হইলো।
সেকালে নদীতে চড়া পড়ে নাই। ড্রেজিং ছাড়াই স্টীমার চলিতো। কুম্ভীর ছানা স্টীমার দেখিয়া বেজায় উৎসাহে তড়িৎ বেগে সেইদিকে ধাবিত হইলো। সেইদিনের পরে আর এসকেন্দার কাহারো চক্ষুগোচর হয় নাই।
সেই বছর বাজারে তেল চকচকা ইলিশের সরবরাহ পূর্বাপর সকল রেকর্ড ভঙ্গ করিলো।

