মিউনিখ-কথন ১: অক্টোবর ফেস্ট 



শুরু:
কীর্তিনাশার ছবি পোষ্ট, ‘ঘুরে এলাম তেরমুখ’ দেখে প্রেরণা পেলাম। ঘরের কাছাকাছি চোখ রেখে যে পোষ্ট দিয়েছেন, তাতে মুগ্ধ। সে সাথে ভাবলাম আমিও লিখি ঘরের কাছে চোখ রেখে। আমার ঘর তো এখানেই, মিউনিখে। তিরিশ বছর ধরে আছি এই শহরে। জীবনের অর্ধেকেরও অনেকটা বেশী সময়ে এখানাকার হাওয়াতেই নি:শ্বাস নিলাম। শিকড়ও গজিয়েছে। আমার ঘর তো এখানেই! সেটি মনে রেখেই ‘মিউনিখ-কথন’ নামে এই সিরিজটি শুরু করলাম। 
অক্টোবর ফেস্ট:
প্রতিদিন বউকে কর্মস্থলে পৌঁছে দিয়ে নিজের অফিসে আসি। Theresienwiese শহরকেন্দ্রের কাছাকাছি বিশাল এক মাঠ। সেটিকে পাশে রেখেই যেতে-ফিরতে হয়। জুলাইয়ের মাঝ থেকেই সে মাঠে কর্মব্যাস্ততা তুঙ্গে। অক্টোবর ফেস্টের প্রস্তুতি! বিশাল বিশাল হলে ইচ্ছেমতো বিয়ার খেতে আসে দূর দূরান্ত আর বিভিন্ন দেশ থেকে নানা ধরণের মানুষ। সে হলগুলো রং-বেরংএর চেহারা নিয়ে দখল করেছে মাঠ। এর বাইরে নানা ধরণের আমোদ-প্রমোদের উপকরণ। মনে হয়, ডিজনী ল্যান্ডকেই যেনো কেউ তুলে এনেছে এখানে।
এক লিটারের বিয়ারের গ্লাসকে মাস (Mass) বলে এখানে। আকন্ঠ পানে শহরে বিয়ার লাশের (Bier Leiche) শহরে পরিণত হবে মিউনিখ। মাতালদের আনন্দ-উল্লাস আর বমির চিহ্নে ভরে যাবে এখান রাস্তাঘাট আর যানবাহন। বিশেষ করে ইটালীয়ানেদর ক্যাম্পিং গাড়ীর ভীড়ে ভরে উঠবে শহরের প্রতিটি পার্কিংএর জায়গা।
একসময় অক্টোবর ফেস্ট আকর্ষণ করতো, এখন বিরক্ত হই। পরে সেটি কমে গেলেও ছেলেকে নিয়ে যেতে হতো। এখন বড় হয়েছে ছেলে। নিচের বন্ধুদের নিয়েই যায়। বাইরের অতিখি না এলে সাধারনত: যাই না সেখানে। এবার ১৭ সেপ্টেম্বরে শুরু হচ্ছে অনুষ্ঠান। দু’সপ্তাহ চলবে। হিমু, সুমন, ধুসর’রা আসবে বলেছে। এলে ওদের সাথেই একবার যাবো। তবে বিয়ার হলে বসার সুযোগ পাবো না। আবহাওয়া ভালো থাকলে বাইরে বসতে হবে। আজকাল ভেতরের প্রতিটি বসার জায়গাও বাজারজাত করা হয়। কোলনের কোন এক এজেন্ট নাকি তিনশো ইউরোর বিনিময়ে এক সন্ধ্যয় দুজনের বসার একটি জায়গা বিক্রী করেছে বলে খবর এসেছে পত্রিকায়। তারপর রয়েছে বিয়ার আর মুরগীর দাম। নীচের ছবিগুলো ২০০৬ সালের অক্টোবরফেস্টে তোলা। 

ফেস্টে প্রবেশপথ

বিয়ার হলে এক Mass বিয়ার হাতে প্রোস্ট (চিয়ার্স)

Spaten Bier এর হল

বিয়ার হলের ভেতরে

ছোট ও বড়দের আকর্ষণ

বাভারিয়ার জাতীয় পোষাকে ...
গ্রীষ্মবিদায়:
আজ রোদ উঠলেও গ্রীষ্মের বিদায় ধীরে ধীরেই স্পষ্ট হয়ে উঠছে। একটু বাতাসেই শীতের চাবুক লাগে শরীরে। প্রতিদিনই গাছের পাতায় হলদেটে তুলি আঁকছে কেউ। এবারের গ্রীস্মকে প্রাণভরে উপভোগ করেছি। যখনই সময় পেয়েছি, সাঁতার কেটেছি কাছাকাছি কোন লেকে। সেকারণেই হয়তো এবারের গ্রীষ্ম-বিদায় বুকে বাজবে বেশী। ২০০৬ সালে শরতকালে তোলা অনিম্পিক পার্কের কিছু ছবি।






