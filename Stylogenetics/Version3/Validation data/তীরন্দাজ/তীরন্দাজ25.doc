বইমেলা, কিছু চেনা মানুষ ও নিজের কথা




প্রায় আড়াই সপ্তাহ হলো, ঢাকায়। এর মাঝে প্রথম কয়েকটি দিন বাদে প্রায় প্রতি সন্ধ্যাতেই বইমেলাতে গিয়েছি। নিজের বইদুটোর মোড়ক উন্মোচন করা হয়েছে ৪ঠা ফেব্রুয়ারী। সচল ও অনেক পরিচিতজনের বই প্রতিদিনই বেরুচ্ছে। বেশ সরগরম আর উৎসব উৎসব ভাব। অনেকের সাথে পরিচয় হলো। ভালো লাগছে খুব। মনে হয় নিজের কক্ষপথেই চলছি আবার।
সচলদের সাথে এভাবে পরিচয় হওয়াটা আমার জন্যে ভীষন সৌভাগ্যের। জলিল ভাই যে খুব সজ্জন, তা তার চেহারাতেই ধরা পরে। তার সাথে আছেন আবু রেজা। চশমার আড়ালে শান্ত সজ্জন মানুষটিকে খুব সহজেই ধরা যায়। নজরুলের তারুন্যদীপ্ত চেহারায় নতুন কিছু করার সংকল্প দিনের মতো স্পষ্ট। মাহবুব লীলেনের চলাফেরাতেই এক নির্ভিক আর স্বনির্ভরতার পদচিহ্ন। মুস্তাফিজের সাথেও পরিচয় হলো। ওনি যে তাঁর সমস্ত শৈল্পিক ক্ষমতা নিয়ে আপনজনের পাশাপাশি থাকেন, সেটিও নিশ্চিত। আনোয়ার সাদাত শিমুলের দুষ্টু হাসির আড়ালে মানুষটির আত্মিক উত্তাপের আঁচ পাওয়া যায়। জেবতিক আরিফকে দু’বছর আগেই জেনেছি। প্রাণচাঞ্চল্যময় সুন্দর এক মানুষ। সবুজ বাঘকেও আগে থেকেই জানতাম। ওর সাথে কথা বলতেই ভালো লেগে যায়। সচলায়তনের মানুষগুলো যদি এমন হয়, তাহলে সচলায়তনের এগিয়ে যাওয়া ঠেকাবে কে!
অনার্য সঙ্গীতের পাশাপাশি দাঁড়ালে আমাদের সামনের প্রজন্ম নিয়ে আমরা যে দু:শ্চিন্তায় পড়ি, তা ভুলে যেতে হয়। জি এম আনিমের ঔজ্জল্যের পাশাপাশি অনেক ফ্লোরেসেন্ট আলোকেও হার মেনে যেতে হয়। কনফুর সদাহাস্যময় বিনয়ী চেহারা সহজে ভুলে যাবার নয়। সচলের অনেক নারী সদস্যদের সাথেও আলাপ হলো আমার বইদুটোর প্রকাশনা উৎসবে। সেখানে জাগতিক ব্যাস্ততার কারণে অন্তর্জালের প্রিয় মানুষগুলোকে কাছে পেয়েও ভালো করে কথা বলতে পারলাম না। দুষ্ট বালিকাকে দেখলাম। খুব ইচ্ছে ছিল, তার দুষ্টুমির আরো কিছু নমুনা দেখার। নিঘাদ তিথিকেও দেখলাম, আর সাথে সাথেই ভালো লেগে গেলো।
বিকেল চারটায় বাংলা একাডেমীর নজরুল মঞ্চে (বটতলায়) আমার বইদুটোর মোড়ক উন্মোচন করেন দেশবরেণ্য মুক্তিযোদ্ধা ও আমাদের মুক্তিযুদ্ধের প্রতীক-মানস মেজর জেনারেল চিত্তরণ্জন দত্ত বীরউত্তম। বক্তব্য রাখেন কবি আসাদ চৌধুরী, কবি মুহম্মদ নুরুল হুদা ও কবি কাজী রোজী। 
বিকেল পাঁচটায় বই দুটোর প্রকাশক আসরার মাসুদের আয়োজনে এক প্রকাশনা উৎসব পালন করা হয় গনসংস্কৃতি কেন্দ্রের ‘আহমদ শরীফ সেমিনার কক্ষে’। সেখানে বইদুটো নিয়ে আলোচনা করেন কথাসাহিত্যিক বিপ্রদাস বড়ুয়া, আনিসুল হক, নিশাত খান ও কবি আসাদ চৌধুরী, মুহম্মদ নুরুল হুদা, শামীম সিদ্দিকী, আসাদ মান্নান ও ফিলিপাইনে বাংলাদেশের রাষ্ট্রদূত ও লেখক জনাব ইখতিয়ার চৌধুরী। অনুষ্ঠানে সংগীত পরিবেশন করেন ছায়ানটের রবীন্দ্রসংগীত শিক্ষক শাহেদ ইমাম ও দ্রাবিড়া হুদা। এই লেখার সাথে অনুষ্ঠানের কিছু ছবিও তুলে দিলাম। বইমেলায় বইদুটো পাবেন প্রগতি পাবলিশার্সের ষ্টলে।












