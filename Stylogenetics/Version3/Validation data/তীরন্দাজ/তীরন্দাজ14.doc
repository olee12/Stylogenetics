তিনটি অণুগল্প: রূপকথার জটাজালে!



অণুগল্প এক:
কোন এক স্বপ্নিল রাতে নাচঘরে রাজকুমারের হাত ধরে নেচে আনন্দে মাতোয়ারা রাজকুমারী। সে রাজকন্যার অনিন্দসুন্দর চেহারা, পোষাকের চমকের পাশাপাশি নাচঘরের হাজারো ঝাড়বাতিও পুরোপুরি ম্লান। রাজকুমারের পাণিপ্রার্থি বিভিন্ন দেশের বিভিন্ন যুবতীদের সাথে এককাতারে দাঁড়িয়ে তার সৎমা ও সৎবোনেরা। পরীর কৃপাধন্য এই রাজকুমারী আজ তাদের কাছে একেবারেই অপরিচিত। কোন দেশের ভাগ্যবতী এই রাজকন্যা, এ নিয়ে তাদের সাথে জল্পনা কল্পনায় ব্যাস্ত নাচঘরের সবাই।
হঠাৎ দেয়ালে ঘড়ির দিকে চোখ পড়লো রাজকুমারীর। সাড়ে দশটা প্রায়! আর মাত্র দেড়টি ঘন্টা! তারপরই শেষ! এই আনন্দ, এই নাচগান, রাজকুমারের সাথে এই অপার আনন্দসন্ধ্যা, সবই শেষ। আবার ছাইগাদায় সৎমা ও সৎবোনের হাতে নিগৃহীত জীবন!  চোখ য়েটে জল এলো রাজকুমারীর। রাজকুমারের হাতটি আরেকটু শক্ত করে জড়িয়ে ধরে স্বান্তনা খুঁজলো সে। রাজকুমারও তার ভালোবাসার সমস্ত আদ্রতা নিয়ে জড়িয়ে ধরলো তাকে।
নাচতে নাচতে আবার ঘড়ির দিকে চোখ গেলো রাজকুমারীর। এগারোটা বাজতে সামান্যই বাকী। আর মাত্র একটি ঘন্টা। টিক্ টিক্ এগিয়ে গেলো ঘড়ির কাটা। হঠাৎ থমকে গেলো রাজকুমার,  সে সাথে থেমে গেলো সমস্ত গানবাজনা আর আনন্দের কলরোল। রাজকুমারীর জমকালো পোষাক আবার জীর্ণ ন্যাকড়ায় পরিণত হয়ে গেলো। তার চেহারা মলিন, ছাই লেগে আছে গালে, পায়ের ছেড়া জুতো। চিনতে পেরে কদর্য ক্রুঢ়তা নিয়ে ছুটে এলো তার সৎমা ও সৎবোনেরা। আর রাজকুমার তাকে ছেড়ে থ’ হয়ে দুরে দাঁড়িয়ে।
১৯ শে জুনের এই রাতে ঘড়ির কাটা একঘন্টা এগিয়ে দেবার কাজটুকু সমাধা করতে কেন যে ভুল করলো রাজপ্রাসাদের লোকজন, জানিনা!
অণুগল্প দুই:
সাত আট বছরের ছেলেটি যখন একটি কিশোরী মেয়েকে মা বলে ডাকলো, বেশ অবাক লাগলো আমার। তারপর যখন সে তার প্রায় সমবয়েসী একটি ছেলেকে বাবা বলে ড়াকলো, তখন আমার অবাক ভাবটি বিমূঢ় বিস্ময়ে পরিণত হলো। একসময়ে ছেলেটি আমার ছেলের সাথে খেলতে খেলতে আমার কাছাকাছি চলে এলো, তখন আর জিজ্ঞেস না করে থাকতে পারলাম না।
-	তোমার নাম কি? জানতে চাইলাম আমি।
-	রূপ! উত্তর দিল ছিলেটি কিছুটা জড়তা নিয়ে।
-	তোমার বয়েস?
-	সাত।
-	ওরা কারা? দূরে বসা দু’জনকে ইশারা করে দেখালাম।
-	আমার বাবা আর মা।
যদিও জানি, এতো বেশী কৌতুহল বেশ বাড়াবাড়িই হচ্ছে, তারপরও নিজেকে খামাতে পারলাম না। তাই আবার জিজ্ঞেস করলাম,
-	তোমার বাবা-মায়ের বয়েস কতো, জান?
-	হ্যা, বাবার বয়েস আট আর মায়ের কুড়ি।
-	তোমার বাবা-মায়ের নাম বলবে?
-	রহিম বাদশা আর রূপবান কন্যা।
ছেলেকে নিয়ে তাড়াতাড়ি বাড়ী ফিরবো,তাই আর কোন প্রশ্ন করলাম না। 
অণুগল্প তিন:
দেশের রাজকুমারীর চুম্বনে একটি ব্যাঙ যখন অনিন্দুসুন্দর রাজপুত্রে পরিণত হলো, হৈ হৈ পরে গেলো সে দেশের যুবতীদের মাঝে। প্রায় প্রত্যেকেই শতশত ব্যাঙ কিনে চুম্বনে ব্যাস্ত হয়ে পড়লো। কেউ বেউ নাকি চুম্বনের পর রাজপুত্রের দেখাও পেয়েছে বলে খবর বেরুলো পত্রিকায়। দেশে তাই ব্যাঙের বড় আকাল ইদানীং।
বাজারে গিয়ে সে খবরটি পেয়ে মন খারাপ হলো আমার। ছেলের বায়োলজী প্র্যাকটিকেলের জন্যে ব্যাঙ দরকার। বাড়ীর কোনাতে, ঝোপঝাড়ে, পুকুরে কোথাও পেলাম না। বাজারে তো একেবারেই লা’পাত্তা। কি করি বলুন তো!

