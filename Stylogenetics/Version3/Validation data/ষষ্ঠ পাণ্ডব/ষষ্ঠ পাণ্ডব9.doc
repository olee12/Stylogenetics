বাংলা ক্যালেন্ডার নিয়ে অল্প কথা




বাংলা ক্যালেন্ডারের উৎপত্তি নিয়ে যেসব আলোচনা শুনতে বা পড়তে পাওয়া যায় সেখানে অবধারিতভাবে যে ইতিহাসটা বলা হয় তা হচ্ছে – ফসল তোলার সময়ের সাথে রাজস্ব আদায়ের সময় সমন্বয় করার উদ্দেশ্যে ১৫৮৪ খ্রীস্টাব্দে মুঘল সম্রাট আকবরের নির্দেশে উদ্ভাবক ফতেহ্‌ উল্লাহ্‌ শিরাজী এই ক্যালেন্ডার আবিষ্কার করেন। কেউ কেউ এই ধারণার ক্রেডিটটা আকবরের অর্থমন্ত্রী রাজা টোডর মল আবার কেউ কেউ উজির আবুল ফজলকে দিতে চান। আইডিয়া যারই হোক, এ’কথা সত্য যে, আকবরের সময়ে অন্তত রাজস্ব আদায়ের জন্য একটি সৌরবর্ষীয় ক্যালেন্ডার চালু করা হয় যার শুরুটা চান্দ্রবর্ষীয় ক্যালেন্ডার হিজরীর সাথে সমন্বয় করা হয়েছিল। চান্দ্রবর্ষ আর সৌরবর্ষের পার্থক্যের দরুণ এই লেখার সময় পর্যন্ত আকবরের আমলে প্রচলিত ক্যালেন্ডার অনুযায়ী বাংলা সন হচ্ছে ১৪২১ আর হিজরী হচ্ছে ১৪৩৬। মুঘল আমলের ইতিহাস পাঠে জানা যায়, রাজস্ব আদায়ের জন্য যে ক্যালেন্ডারই অনুসরণ করা হয়ে থাকুক না কেন দাপ্তরিক কাজের জন্য সে সময় হিজরী ক্যালেন্ডারই অনুসরণ করা হয়েছে। মানে বাংলা সন দাপ্তরিক ব্যবহারের মর্যাদা পায়নি। 
সূর্যের পরিক্রমণের সাথে বাংলা সনের এই ক্যালেন্ডারটি যথাযথভাবে সমন্বিত না থাকায় সেটি সংশোধনের প্রয়োজন পড়ে। ১৯৬৬ খ্রীস্টাব্দে বাংলা একাডেমির তরফ থেকে ডঃ মুহাম্মদ শহীদুল্লাহ্‌ এটি সংশোধন করেন। সংশোধনীতে বৈশাখ থেকে ভাদ্র মাস পর্যন্ত প্রতি মাস ৩১ দিনে, আশ্বিন থেকে চৈত্র মাস পর্যন্ত প্রতি মাস ৩০ দিনে এবং অধিবর্ষে ফাল্গুন মাস ৩১ দিনে হিসেব করার প্রস্তাব করা হয়। ১৯৮৭ সাল থেকে বাংলাদেশ সরকার আনুষ্ঠানিকভাবে এই ক্যালেন্ডার গ্রহন করে। পশ্চিমবঙ্গে অবশ্য বাংলা একাডেমি’র ক্যালেন্ডার অনুসৃত হয় না। সেখানে একাধিক প্রকার ক্যালেন্ডার চালু আছে যেখানে মাসে দিনের সংখ্যা ২৯ দিন থেকে ৩২ দিন পর্যন্ত হয়। একই মাস বিভিন্ন ক্যালেন্ডার বিভিন্ন দৈর্ঘ্যে হিসেব করা হয়।
আকবরের নির্দেশিত বাংলা ক্যালেন্ডার বিষয়ে একটু ভাবলে কিছু অবধারিত প্রশ্নের উদয় হয়। প্রথমত, এই ক্যালেন্ডারের নাম বাংলা ক্যালেন্ডার কেন? কেন এর নাম মুঘল ক্যালেন্ডার বা আকবরী ক্যালেন্ডার বা হিন্দুস্তানী ক্যালেন্ডার নয়?
শুধুমাত্র আকবরের নির্দেশনাকে হিসেব করলে এই ক্যালেন্ডারের নাম বাংলা ক্যালেন্ডার হবার কোন কারণ নেই। কারণ, আকবরের আমলে এর নাম ছিল ‘ফসলী সন’। ধারণা করা যেতে পারে বাংলার লোকজন হিজরীর সাথে পার্থক্য করার জন্য একটাকে হিজরী আর আরেকটাকে বাংলা বলে উল্লেখ করতো। ঐতিহাসিকরা অবশ্য এতো সহজে কোন সিদ্ধান্তে পৌঁছাতে রাজী নন্‌। তাদের এক দলের মতে, আকবরেরও আগে ষোড়শ শতাব্দীর গোড়ার দিকে বাংলার সুলতান আলা-উদ্‌-দীন হুসাইন শাহের আমলে এই ক্যালেন্ডার প্রবর্তিত হয়। আরেক দলের মতে, আলা-উদ্‌-দীন হুসাইন শাহেরও আগে গৌড়াধিপতি শশাঙ্ক ৫৯৪ খ্রীস্টাব্দে এই ক্যালেন্ডার প্রবর্তন করেন।
ক্যালেন্ডার প্রবর্তনের ক্রেডিট শশাঙ্ক বা আল-উদ্‌-দীন হুসাইন শাহের ঘরে বা আরো পেছনে গেলে এই ক্যালেন্ডারের নাম বাংলা ক্যালেন্ডার হওয়ার যৌক্তিকতা স্পষ্ট হয়।
দ্বিতীয়ত, এই ক্যালেন্ডারের মাসের নামগুলো ভারতীয় জ্যোতির্বিজ্ঞানীদের দেয়া নক্ষত্রদের সংস্কৃত নাম থেকে উদ্ভূত কেন? কেন মাসগুলোর নাম হিজরী ক্যালেন্ডারের অনুরূপ অথবা আরবী/ফার্সী ভাষার নয়? স্মর্তব্য, ঐ সময় দাপ্তরিক ভাষা ছিল ফার্সী।
মুঘল ইতিহাস থেকে জানা যায়, মাসগুলোর নাম শুরুতে ফার্সীতেই ছিল। যথাক্রমে ফারওয়ার্দিন, আর্দি, খুর্দাদ, তীর, মুর্দাদ, শাহ্‌রিয়ার, বিহিসু, আবান, আযার, দেয়ি, বাহ্‌মান ও ইসকান্দার মিয। কিন্তু এই নামগুলো বেশি দিন ব্যবহৃত হয়নি। বরং ৭৮ খ্রীস্টাব্দ থেকে ভারতবর্ষে স্থানীয়ভাবে ব্যবহৃত শক ক্যালেন্ডারের মাসের নাম বৈশাখ (বৈশাখ), জৈষ্ঠ (জৈষ্ঠ), আষাঢ় (আষাঢ়), শ্রাবণ (শ্রাবণ), ভাদ্রপদ (ভাদ্র), আশ্বিন (আশ্বিন), কার্তিক (কার্তিক), মার্গশীষ (অগ্রহায়ণ), পৌষ (পৌষ), মাঘ (মাঘ), ফাল্গুন (ফাল্গুন) ও চৈত্র (চৈত্র) থেকে মাসের নাম গ্রহন করা হয়। কারণ, এই নামগুলো পরিচিত এবং স্থানীয়ভাবে সার্বজনীনভাবে আগে থেকেই ব্যবহৃত।
তৃতীয়ত, এই ক্যালেন্ডারের দিনের নামগুলো সৌরমণ্ডলীর সদস্যদের সংস্কৃত নাম থেকে উদ্ভূত কেন? কেন দিনগুলোর নাম হিজরী ক্যালেন্ডারের অনুরূপ অথবা আরবী/ফার্সী ভাষার নয়?
আকবরের সময়ে মাসের প্রতিটি দিনের আলাদা আলাদা ফার্সী নাম দেয়া হয়েছিল। কিন্তু, একত্রিশটা দিনের একত্রিশটা আলাদা আলাদা নাম মনে রাখা ও দিনের হিসেব রাখা একটা অসম্ভব ব্যাপার, তাও আবার বিদেশী ভাষায়। তাছাড়া, ৭ দিনের সপ্তাহভিত্তিক দিন গণনা ও সেগুলোর নাম আগে থেকেই প্রচলিত ছিল। তাই সম্রাট শাহ্‌জাহানের আমলে ৭ দিনের সপ্তাহভিত্তিক দিন গণনা ও সপ্তাহের পূর্বপ্রচলিত নামগুলো পুনঃপ্রচলিত হয়।
চতুর্থত, এই ক্যালেন্ডারের আগে বাংলা বা ভারতের মানুষ কোন্‌ ক্যালেন্ডার অনুসরণ করতো?
দেখাই যাচ্ছে খোদ আকবরের সময়ে দাপ্তরিক কাজে হিজরী সন আর স্থানীয়ভাবে ৭৮ খ্রীস্টাব্দ থেকে শকাব্দ চালু ছিল। তাছাড়া শশাঙ্কের অবদানকে ধর্তব্য মনে করলে বঙ্গাব্দের ব্যবহার ষষ্ঠ শতক থেকে। সঠিক নিয়মে দিন-মাস-বছর গণনা করার সৌরবর্ষ পদ্ধতির উৎপত্তি যদি ‘সৌরসিদ্ধান্ত’ থেকে ধরি তাহলে সৌরবর্ষভিত্তিক স্থানীয় ক্যালেন্ডারের শুরু চতুর্থ শতকে অর্থাৎ শশাঙ্কের প্রায় ২০০ বছর আগে, হুসাইন শাহের প্রায় ৮০০ বছর আগে ও আকবরের প্রায় ৯০০ বছর আগে থেকে মোটামুটি এমন ক্যালেন্ডার এই দেশে প্রচলিত আছে। কিন্তু সৌর সিদ্ধান্তও শেষ কথা নয়। কারণ, সৌরসিদ্ধান্ত ভূঁইফোঁড় কিছু নয়, এর উৎপত্তি বৈদিক ক্যালেন্ডার থেকে। বেদ যখন অগ্রন্থিত তখনো যজ্ঞ, হোম ও অন্যান্য আচারের জন্য তিথী, লগ্ন ইত্যাদি গুরুত্বপূর্ণ ছিল। এইসব তিথী, লগ্ন হিসেব করার জন্য চন্দ্র, সূর্য ও নক্ষত্রাদির অবস্থান ও গতিপথভিত্তিক নানা প্রকার ক্যালেন্ডারের ব্যবহার তখনই ছিল। অর্থাৎ ব্রোঞ্জ যুগের অন্তিম পর্ব থেকে লৌহ যুগে বৈদিক ক্যালেন্ডারসমূহ প্রচলিত ছিল। 
দেউলপোতাসহ রাঢ় অঞ্চলে প্রাপ্ত পুরাতন প্রস্তর যুগের হাতিয়ারকে হিসেবে না নিলেও উয়ারী-বটেশ্বরের ধ্বংসাবশেষকে বাংলার সবচে’ প্রাচীন সভ্যতার নিদর্শন ধরলে বাংলায় সভ্যতার বয়স কম করে হলেও ২৫০০ বছরের পুরনো। এরও কমপক্ষে হাজারখানেক বছর আগে বেদ গ্রন্থিত হয়ে গেছে। তার মানে, বৈদিক ক্যালেন্ডারসমূহ ততোদিনে সংহতরূপ পেয়ে গেছে। এই সময়ে বাংলাতে বৈদিক ক্যালেন্ডারের একটি স্থানীয় অভিযোজিতরূপ ব্যবহার একটি অবধারিত ব্যাপার হবার কথা। কিন্তু ব্যাপারটা সম্ভবত এখানেই শেষ নয়। সেটা পরে আবার বিচার করে দেখা যাবে।   
বাংলা ক্যালেন্ডারকে পুরোপুরি solar calendar (সৌর) বলা যায় না। একে কিছুটা lunisolar calendar (চান্দ্রসৌর) এবং কিছুটা sidereal solar calendar (নাক্ষত্রিকসৌর) বলা যুক্তিযুক্ত। বৈদিক ক্যালেন্ডার হতে উদ্ভূত অন্যান্য ক্যালেন্ডারও এমন চন্দ্র-সৌর-নাক্ষত্রিক (যেমন, শক, হিন্দু, তামিল, মালইয়ালাম, বিক্রম ইত্যাদি ক্যালেন্ডার)। তাই আকবরের আমলে হিজরীর ন্যায় চান্দ্রবর্ষের সাথে ফসলী সনের মতো সৌরবর্ষকে মিলানোর চেষ্টা ঠিক বৈজ্ঞানিক নয়। এই কারণে ফসলী সন প্রচলনের গোড়া থেকে সঠিক সময় হিসেবে গড়বড় ছিল, যা আজো চলে আসছে। 
মোটামুটি ধারণা করা যাচ্ছে, অন্য যে কোন ক্যালেন্ডার আগে থেকে চালু থাকুক না কেন শশাঙ্ক অথবা আলা-উদ্‌-দীন হুসাইন শাহের আমল থেকে বাংলায় একটা নতুন ক্যালেন্ডার চালু করা হয়েছিল। পূর্ব থেকে প্রচলিত স্থানীয় ক্যালেন্ডারকে গ্রহন না করে হিজরী সন অনুযায়ী রাজস্ব আদায়ের চেষ্টাটা মুসলিম শাসকদের। সেটা মামলুকদের কাজ হতে পারে অথবা তার পরের কারো কাজ হতে পারে। শুধুমাত্র বাংলার প্রেক্ষিত বিবেচনা করলে এটা সম্ভবত মুঘলদের কাজ। হিজরী সন অনুসারে রাজস্ব আদায়ে যে জটিলতা চলে আসছিল আকবরের সময়ে পুরনো ক্যালেন্ডারকে ভিত্তি করে সেটা নিরসন করার চেষ্টা করা হয়েছে মাত্র। 
এবার একটু ভিন্ন বিষয়ে দৃষ্টি দেয়া যাক। বাংলা নববর্ষ একটা বিশুদ্ধ স্থানীয় ও লোক উৎসব। এটা কোনভাবেই মুঘল-পাঠানদের উৎসব নয়। আমদানী করা বা জোর করে চাপিয়ে দেয়া উৎসবও নয়। দক্ষিণ ও দক্ষিণ-পূর্ব এশিয়ার বিভিন্ন জাতি বিভিন্ন নামে এই লোক উৎসবটা পালন করে থাকে। যেমনঃ
বাঙালী = নববর্ষ
চাকমা, মুরং = বিজু/বিঝু
ত্রিপুরা = বৈসু/বৈসুক
মারমা, রাখাইন = সাংগ্রাই/সাংগ্রাইং
অসম = বিহু
মণিপুর = চেইরাওবা
ওড়িয়া = মহা বিষ্ণু
তামিল = পুথান্দু
কেরল = বিসু
পাঞ্জাব = বৈশাখী
হিমাচল = বাসোয়া
মৈথিলী = জুড়ি শীতল
নেপাল = নয়া বর্ষ
বার্মা = থিঙইয়ান
শ্রীলঙ্কা = আলুথ আওরুদ্ধা
থাইল্যান্ড = সংকার্ন (সংক্রান্তি!)  
কম্বোডিয়া = Chaul Chnam Thmey (বাংলায় উচ্চারণ লিখতে পারলাম না)
লাও = পী মাই/সোংকার্ণ (সংক্রান্তি!)
দেখা যাচ্ছে এপ্রিলের ১৪ তারিখ বা তার দুয়েকদিন আগেপিছে বছরের প্রথম দিন পালনকারী জাতির সংখ্যা বহু। এবং তাদের বড় অংশের সাথে শশাঙ্ক, আলা-উদ্‌-দীন হুসাইন শাহ্‌ বা জালাল-উদ্‌-দীন আকবরের শাসনের কোন দূরতম সম্পর্কও নেই। বরং মূল ভিত্তি অপরিবর্তিত রেখে এই ক্যালেন্ডার নানা আকারে, নানা রূপে গোটা দক্ষিণ ও দক্ষিণ-পূর্ব এশিয়ার বিশাল এলাকা জুড়ে ব্যবহৃত হচ্ছে কমপক্ষে ২৫০০ বছর ধরে। যেমন, ২০১৫ খ্রীস্টাব্দের ১৪ই এপ্রিল হচ্ছে ২০৭২তম নেপালী বর্ষের প্রথম দিন (১লা বৈশাখ)। 
পহেলা বৈশাখে নববর্ষ পালনের সবচে’ পুরনো ইতিহাসটা পাওয়া যায় কৌলিয় সম্রাট অঞ্জন কর্তৃক খ্রীস্টপূর্ব ৬৯১ সালে। মানে, গৌতম বুদ্ধেরও দেড়শ’ বছর আগে বা আজ থেকে ২৭০৬ বছর আগে। এখান থেকে বাংলা ক্যালেন্ডার প্রবর্তনের সবচে’ পুরনো দাবীটা সম্রাট অঞ্জনের হয়। এতে অবাক হবার কিছু নেই। ইতিহাস একটু ঘাঁটলে বোঝা যায় এদেশের সব কিছু ‘হয় মুঘলদের নয়তো ব্রিটিশদের অবদান’ জাতীয় ভাবনার কোন ভিত্তি নেই।
বাংলা নববর্ষকে ভিত্তি করে কিছু যজ্ঞ-পূজার ব্যাপার পরে প্রচলিত হয়ে থাকলেও শুরু থেকে এই উৎসবটা একেবারেই লৌকিক। বাংলায় এমন বড় মাপের সার্বজনীন সেকুলার উৎসব আর নেই। প্রত্যুষে স্নান, নতুন পোশাক পরা, হলকর্ষণ, প্রাতঃরাশে দই-চিঁড়ে বা দুধ-খই-মুড়কি, দুপুরে মাছ-নিরামিষ খাওয়া, মেলা, জলকেলী, গান এই উৎসবের প্রধান অনুষঙ্গ ছিল। জলকেলী ব্যাপারটা এখন বাংলাদেশের পার্বত্য চট্টগ্রাম থেকে শুরু করে পূর্ব দিকে লাও-কম্বোডিয়া পর্যন্ত প্রচলিত থাকলেও বাংলাদেশের অন্যত্র ও ভারতের জাতিগুলোর মধ্যে আর অমন করে প্রচলিত নেই। পাকিস্তান আমল থেকে ঢাকার রমনা বটমূলে গানের অনুষ্ঠান আর বাংলাদেশ স্বাধীন হবার পর চারুকলা ইনস্টিটিউটের মঙ্গল শোভাযাত্রা এই উৎসবে যুক্ত হয়েছে। এখন সারা দেশ জুড়েই গানের অনুষ্ঠান আয়োজন করা হয়, মঙ্গল শোভাযাত্রা বের করা হয়। পান্তা-ইলিশ খাবার একটা নাগরিক ইভেন্ট প্রচারণার গুণে নববর্ষের অন্যতম অনুষঙ্গ হয়ে উঠেছে। ফ্যাশন হাউজরা নববর্ষ উপলক্ষে নতুন পোশাক আনে, পত্রিকারা নববর্ষ সংখ্যা বের করে, টেলিভিশন চ্যানেলগুলো বিশেষ অনুষ্ঠান প্রচার করে।
চাকুরীজীবীরা এই উপলক্ষে কোন বোনাস না পেলেও একটু একটু করে পয়লা বৈশাখের বোনাসের দাবী উঠছে। তবে বোনাস মিলুক আর নাই মিলুক বাংলাদেশের লোকজন শ্রেণী নির্বিশেষে নিজের সাধ্য অনুযায়ী এই উৎসবটা পালন করা শুরু করেছে। এটা একটা ভালো ব্যাপার। এই উৎসব, এই ক্যালেন্ডার আমাদের নিজস্ব ইতিহাস, ঐতিহ্য, সংস্কৃতির প্রতীক। সার্বজনীনভাবে এর পালন দেশে শুভ’র চর্চ্চা বাড়াবে, অশুভকে নাশ করবে। 
তাপস নিশ্বাস বায়ে
মুমূর্ষুরে দাও উড়ায়ে
বৎসরের আবর্জনা দূর হয়ে যাক, যাক
শুভ নববর্ষ!  
(তথ্য যাচাইয়ে সহযোগিতা করার জন্য অগ্রজ সচল রণদীপম বসুর প্রতি কৃতজ্ঞতা)

