পাণ্ডবের চীন দর্শন-১১



চেনা মাটি, চেনা পাড়া
ছোট শহরটা থেকে বের হলেই ঢালু হয়ে নেমে যাওয়া বাঁধানো পথ - পীচঢালা নয়, কংক্রীটে বাঁধানো। পথের দুই ধারে মাঝি পাড়া। ছোট ছোট বাড়ি - ইটের তৈরি তবে পলেস্তারা নেই। মাথার উপর টালির ছাঁদ, কোথাওবা টিনের চাল। শীতের প্রকোপ থেকে বাঁচতে জানালায় কাঁচ, পলিথিন বা প্লাস্টিক শীট লাগানো। বাড়ির চারপাশে সীমানা দেয়াল নেই, বরং কোথাও কোথাও বাড়িগুলো বেশ ঘেঁষাঘেঁষি করে বানানো...চেনা মাটি, চেনা পাড়া
[justify]ছোট শহরটা থেকে বের হলেই ঢালু হয়ে নেমে যাওয়া বাঁধানো পথ - পীচঢালা নয়, কংক্রীটে বাঁধানো। পথের দুই ধারে মাঝি পাড়া। ছোট ছোট বাড়ি - ইটের তৈরি তবে পলেস্তারা নেই। মাথার উপর টালির ছাঁদ, কোথাওবা টিনের চাল। শীতের প্রকোপ থেকে বাঁচতে জানালায় কাঁচ, পলিথিন বা প্লাস্টিক শীট লাগানো। বাড়ির চারপাশে সীমানা দেয়াল নেই, বরং কোথাও কোথাও বাড়িগুলো বেশ ঘেঁষাঘেঁষি করে বানানো। বাড়ির আঙ্গিনাতে হাঁস-মুরগী-কুকুর-বেড়াল আর ছোট ছোট বাচ্চারা চড়ে বেড়াচ্ছে, খেলছে। হাঁস, মুরগী দুটোর চেহারাই আমাদের দেশেরগুলোর চেয়ে একটু অন্য রকম। হাঁসগুলো সবই সাদা, মাথায় ছোট্ট ঝুঁটি আছে, ঠোঁটও একটু সরু। মোরগ-মুরগীগুলোর বুকের দিকটা বলের মত, গা ভারী, চলে হেলে দুলে। কুকুরগুলো ময়লাটে সাদা রঙের, ছোট, লোমশ। বেড়ালগুলো নানা রঙের, আহ্লাদী। বাচ্চাগুলো স্বাস্থ্যবান, হাসি-খুশী। কোথাও কোথাও বাড়িগুলোর ফাঁকে খালের পাড় ঘেঁষে কাঠের নৌকা তৈরি হচ্ছে। নৌকার আকার-আকৃতি স্বাভাবিকভাবেই আমাদের দেশের কোন প্রকার নৌকার মত না। বেশ চওড়া, চওড়ার তুলনায় গভীরতা কম। নৌকার গা আমাদের নৌকার মত মসৃন নয়, বরং সরু লম্বা গাছকে লম্বালম্বি চিরে ফেলে তৈরি করা। ফলে নৌকার গা ঢেউ খেলানো।
বিকেল হতে দেখা গেল মজার দৃশ্য। বাড়ির সামনে রাস্তার ধারে বাবা-মা দাঁড়িয়ে আছেন আর ছোট ছোট গাড়িতে করে বেশ ছোট বাচ্চারা স্কুল থেকে ফিরছে। বাবা-মা বাচ্চাকে কোলে নিয়ে আদর করতে করতে বাড়িতে ঢুকছেন। আরেকটু বড় বাচ্চারা পিঠে ব্যাগ ঝুলিয়ে রাস্তার পাশ দিয়ে গল্প করতে করতে হেঁটে যাচ্ছে। এক জায়গায় বৃষ্টির পানি জমে ছিল সেখানে তারা পাতলা পাথরের টুকরা দিয়ে ব্যাঙ-লাফ খেলছে। একটা জ্যাঠা ছেলে কোথা থেকে এক জোড়া রাবারের বুট যোগাড় করে পানিতে নেমেছে। বাকিরা তার কাছাকাছি পানিতে পাথর ছুঁড়ে তাকে ভেজানোর চেষ্টা করছে। এক জায়গায় দেখি রাস্তা পার হবার জন্য ক্ষুদে পণ্ডিতের দল সুন্দর এক ব্যবস্থা নিয়েছে। রাস্তার আড়াআড়ি দুটো মোটা দড়ির মাথা চারজন ক্ষুদে পণ্ডিত ধরে রেখেছে। তাতে দু’পাশে গাড়ি থেমে গেছে। মাঝের করিডোর দিয়ে বাকি পণ্ডিতরা এক দৌড়ে রাস্তা পার। এরপর রাস্তার প্রথম পাড়ে থাকা শেষ দুই পণ্ডিত একটু ধীরে দুই দিকে দু’হাত তুলে রাস্তা পার হল। আমি হাততালি দিতে গিয়ে নিজেকে সামলে নিলাম।
মাঝি পাড়া পার হতেই কিষাণ পাড়া। কিষাণরা কেউ সব্জী ফলান, কেউ চা-বাগানে কাজ করেন। চা-বাগান না বলে চায়ের ক্ষেত বলাটাই মনে হয় বেশি লাগসই। জুম চাষের মত পাহাড়ের গায়ে ধাপে ধাপেও চাষ করা হচ্ছে। এছাড়া উপায় কি? গোটা দেশের বেশিরভাগ জায়গায়ই যে পাহাড়ী। ক্ষেতের সব্জী মানে ফুলকপি, বাঁধাকপি, মুলা, গাজর, নানা রকম শাক, ধনেপাতা, সর্ষে, বেগুন, শতমূলী। এই এলাকায় ধানের চাষ নেই বললেই চলে, আলু বা গম চাষের কথা জানিনা তবে ভুট্টাক্ষেত দেখেছি। বাড়ির ধারে কাছে মধুজবা, কলাবতী, রঙন, শ্বেত-রক্ত-কনক করবীর ঝাড়। বাড়ির ঢোকার পথে কলা গাছের ঝাড়, বাগানবিলাসের ঝাড়। বাড়ির পিছন দিকে বাঁশবন। হঠাৎ দেখলে কে বলবে এটা আমাদের বাংলাদেশের গ্রাম না?  পায়ে চলা পথের দুধারে কালোকেশী, হাতিশুঁড়, শিয়ালমতি আর লজ্জাবতী লতার ঝোপ দেখলে বার বার চমকে উঠতে হয়। মনে হয় এই বুঝি পাশের কুটির থেকে ডুড়ে শাড়ি আর নোলক পরা গ্রাম্যবালা বের হয়ে আসবে। কিন্তু তার বদলে পায়ে রাবারের বুট, পরনে ঢিলে শার্ট-পাজামা, মাথায় বড় কানাওয়ালা টুপী পরা চীনা কিষাণী বের হয়ে আসেন। সাথের কিষাণের পোশাকও একই প্রকার,একটু ঊনিশ-বিশ আরকি, মুখে কড়া তামাকের সিগারেট।
পাড়ার রাস্তায় ঠেলাগাড়িতে করে কিষাণ পাড়ার ফেরিওয়ালারা সব্জী, মাংস, মুরগী, মাছ আর সংসারের দরকারী আরো দশটা জিনিষ ফেরি করছেন। মেয়েরা দল বেঁধে ফেরিওয়ালাদের সাথে দরাদরি করে সওদা করছেন। পাড়ার ভেতর অনেকটা আমাদের সিএনজি অটোরিক্‌শার মত দেখতে মানুষে টানা সাইকেল-রিক্‌শা আছে। তাতে যাত্রীর পাশাপাশি অল্পস্বল্প মালামালও নেয়া হয়। সন্ধ্যা একট ঘন হয়ে এলে অন্ধকারের কিষাণ পাড়া বা মাঝি পাড়ার কোন এক কোণ থেকে পল্লী গানের সুর ভেসে আসে। সেই সুরটাও কেমন যেন চেনা চেনা মনে হয়, শুধু কথাগুলো বোঝা যায়না।
মাঝি আর কিষাণদের গ্রামগুলোর চেহারা আর গাছপালাতে অনেকটা আমাদের গ্রামগুলোর মত মিল থাকলেও ওখানকার গ্রামগুলো অপেক্ষাকৃত পরিচ্ছন্ন। মাঝের রাস্তাটা দিয়ে হঠাৎ হঠাৎই ছুটে যায় বুইক, অডি, ফক্সওয়াগন বা জিএম-এর লেটেস্ট মডেলের গাড়ি। কারণ, নিঙদি-ফুদিঙ এক্সপ্রেসওয়েতে ওঠার জন্য এই পথটা একটু শর্টকাট যে। গ্রামের বাইরে বৌদ্ধমন্দির - কাঠ আর টিনের বানানো। বেশ কারুকাজ করা। ভেতরে-বাইরে বড় বড় চীনা লণ্ঠণ। একটু দূরের উঁচু পাহাড়ের উপর নয়তলা মন্দির - টাওয়ারের মত। রাতে আলো জ্বালালে পুরোটা একটা আলোকস্তম্ভের মত লাগে। অনেক দূর থেকেও দেখা যায়। একটা ক্যাথলিক চার্চের দেখাও মিলল। সরু হয়ে ওঠা মিনারের মাথায় লাল রঙের ক্রস। হাজার বছরের পুরনো ধর্মবিশ্বাসের পাশাপাশি নবাগত ধর্মের ধ্বজাও পাশাপাশি উড়ছে। শহরাঞ্চলে অবশ্য গ্রামের মত এত ঘন ঘন উপাসনালয় চোখে পড়েনা। সে যাই হোক, ধর্ম বিশ্বাস আবার একটু একটু করে মনে হয় চীনে জায়গা করে নিচ্ছে।
ইনহঙ এখন যে কারখানায় কাজ করে তার মালিক আর তার পারিবারিক নাম এক। জিজ্ঞেস করলাম, “উনি তোমার বাবা নাকি”?
সে হেসে বলে, “তুমি কি যে বলনা! আমার বাবার কি এত কম বয়স হওয়া সম্ভব? উনি আমার ছোট চাচা। আমাদের বৃহত্তর পরিবারের প্রথম ব্যবসায়ী”।
জানলাম ইনহঙ আসলে এখানে একজন কর্মী মাত্র। তার মাসিক বেতনও খুব ভালো কিছুনা। ইনহঙ আসলে কৃষক পরিবারের মেয়ে। সাঙহাইয়ের এক বিশ্ববিদ্যালয়ের স্নাতক। তার পরিবারের জন্য, তার এই উচ্চশিক্ষার ব্যাপারটা খুব সহজ ছিলনা। তবু বাবা-মা-মেয়ের ইচ্ছা, সবার পরিশ্রম, মেয়ের মেধা এটাকে সম্ভব করে তুলেছে। এই গল্প আগে জানা ছিলনা।
আমি জিজ্ঞেস করি, “তোমার ভবিষ্যত পরিকল্পনা কী? নিজেই কারখানা দেবে নাকি”?
ওর উত্তর, “কারখানা দেবার টাকা কোথায় পাব বল? আমিতো নিতান্ত গরীব মানুষ। আর আমার যা আয় তাতে একটা কারখানা দেবার মত টাকা কখনো হবে বলে মনে হয়না”।
আমি বলি, “তুমি তো উচ্চ শিক্ষিত, ভালো কাজ জানো, ইংরেজীও জানো। তাহলে অন্য কোথাও ভালো কাজ খুঁজছোনা কেন”?
একটু আনমনা হয়ে ইনহঙ বলে, “এই কাজটাতে বেতন কম ঠিকই, তবে এখানে থাকায় আমি বিদেশে যাবার সুযোগ পাচ্ছি। গত বছর চেক রিপাবলিক আর জার্মানী গিয়েছিলাম। এই বছর দুবাই আর রাশিয়া গেছি। সামনে ইটালী যাবার কথা আছে”।
আমি বলি, “তাতে তোমার কি বিশেষ কোন লাভ হয়”?
তার উত্তর, “হয়তো বিশেষ কিছু হয়না। হয়তো কিছু অভিজ্ঞতা হচ্ছে। আর কিছু না হোক কয়েকটা দেশেতো যাওয়া হল”।
আমি আর কথা বাড়াইনা। ভাবি অহেতুক বিদেশ ভ্রমণের সুযোগের আশায় ভবিষ্যতহীন কাজে লেগে থাকার উদাহরণ দেশেও কি কম দেখেছি?
উঈ হুয়া তার আশে পাশের আর দশটা চীনার চেয়ে বেশ লম্বা, ছ’ফুটতো হবেই। গায়ের রঙ হলদেটে নয় - তুষার ধবল। জিজ্ঞেস করি, “তোমার বাড়ি কোথায়”?
“উত্তরে, হেলোঙজিয়াঙে। দেখছোনা আমি কত লম্বা আর সাদা”।
“তা বটে। তা নিজের প্রদেশ রেখে এই দক্ষিণে এসেছ কেন? ওখানে এমন কারখানা নেই”?
“আমার বাড়ি যেখানটায় সেটা খনি এলাকা। আমার আত্মীয়-স্বজনদের বেশিরভাগ লোক খনিতেই কাজ করেন। কিন্তু খনির কাজ যে বিপদজনক তাতো জানোই। সে জন্য এই শিল্পাঞ্চলে চলে এসেছি। তাছাড়া আমাদের পরিবারের দুইজন খনি দুর্ঘটনায় মারা যাওয়ায় আমার পরিবার চায় না যে আমি সেখানে কাজ করি”।
উঈ হুয়াকে তার পরিবারের সদস্যদের ক্ষেত্রে ঘটে যাওয়া খনি দুর্ঘটনার ব্যাপারে কিছু জিজ্ঞেস করিনা। আসলে সাহস হয়না। চীনে তো বটেই, বাংলাদেশেও পত্রিকা বা টিভিতে চোখ রাখলে চীনের খনি দুর্ঘটনার খবর আকছার পাওয়া যায়। গ্যাস বিস্ফোরণ, আগুন লেগে যাওয়া, ভূমিধ্বস, পানিতে প্লাবিত হয়ে যাওয়া কত রকমের খনি দুর্ঘটনাই না আছে। আজকাল অনেক খনির পরিচালনা ব্যক্তিমালিকানাতে চলে যাওয়ায় শ্রমিকদের ব্যাপারে ব্যবস্থাপকদের দৃষ্টিভঙ্গীও অনেক পাল্টেছে। তাছাড়া খনিতে পূনর্গঠন বা উত্তোলন ক্ষমতা বাড়ানোর জন্য নানা পদক্ষেপ নেয়ায় অনেক খনিই দুর্ঘটনাপ্রবণ হয়ে গেছে। আমি ভাবি চীনা খনি শ্রমিকদের মত আমাদের পোশাক কারখানাগলোতে কত শ্রমিক কারখানার গেট বন্ধ থাকায় বের হতে না পেরে আগুনে পুড়ে, সরু সিঁড়ি দিয়ে একসাথে নামতে পায়ের চাপে পিষ্ট হয়ে, গ্যাসে দমবন্ধ হয়ে, বিদ্যুতস্পৃষ্ট হয়ে মারা গেছেন। দেশে দেশে শ্রমিকদের এমন পোকা-মাকড়ের মত মৃত্যুর হিসেব কে রাখে? দুর্ঘটনার সম্ভাবনা কমানোর আর ক্ষতিপূরণের জন্য কেতাবে থাকা আইনগুলো কে বুড়ো আঙ্গুল দেখিয়ে মালিক পক্ষ সব জায়গাতেই বুক ফুলিয়ে চলছে।
ছেন মিঙ বিরক্ত হয়ে জিজ্ঞেস করে, “তুমি এত সমূদ্র সমূদ্র করছ কেন” সমূদ্রে কী আছে দেখার”? ছেন মিঙ অগভীর সমূদ্রে মাছধরা জেলে পরিবারের সন্তান।
“বা-রে! সমূদ্রের তীরের শহরে আসলাম আর সমূদ্র দেখব না? দুনিয়ার সবচে’ লম্বা সমূদ্র সৈকতের দেশের মানুষ আমি, তোমাদের সমূদ্রের সাথে আমাদের সমূদ্রটাকে মিলিয়ে দেখতে চাই”।
“তোমাদের দেশের সমূদ্রের পানি নিশ্চয়ই নীল অথবা সাদা। এখানে দেখবে পানি কালো অথবা হলুদ। পানিতে থেকে থেকে তেল আর ময়লা ভাসতে দেখবে। সৈকত দেখবে খাবারের প্যাকেট, উচ্ছিষ্ট, নানা হাবিজাবি দিয়ে নোংরা হয়ে আছে”।
আমি মনে মনে কক্সবাজারের লাবণী পয়েন্টের কথা মনে করে, দোকানে ঢাকা পতেঙ্গার সমূদ্রের কথা মনে করে চুপ করে যাই। বলা হয়না, আমাদের সৈকতও কম নোংরা নয়, পানিকেও কোথাও কোথাও ঘোলাটে মনে হয়।
ছেন মিঙ থামেনা, “ভাঁটার সময় দেখবে থকথকে কাদা, তাতে নৌকা আটকে আছে”। পরদিন কাজে যাবার সময় সত্যি সত্যি সে দৃশ্য দেখতে পাই।
তবুও আমি বলি, “তোমাদের সরকার পর্যটনের কথা ভেবে এখানকার সৈকতের উন্নয়নের জন্য প্রকল্প নেয়না কেন”?
“কী হবে খামাখা সরকারের টাকা নষ্ট করে? ভবিষ্যত ভাবেনা এমন লোকজন সব কিছু নষ্ট করে দেবে”।
আমি জানি, গণচীন সরকার যথেষ্ঠ বিচক্ষণ। খামাখা অপচয় হতে পারে এমন সব প্রকল্প তারা সাধারণত নেন না। আবারও আমি চুপ হয়ে যাই দেশের ভবিষ্যত ভাবেনা আমাদের এমনসব দেশী ভাইদের কথা মনে করে।
ভাষার পার্থক্য, সংস্কৃতির পার্থক্য, মানসিকতার পার্থক্য কত রকমের পার্থক্যই না আছে বাংলাদেশের আর চীনের মাঝে। তবু হঠাৎ হঠাৎ অনেক বিষয়েই দুই দেশের মধ্যে অবাক করা সব মিল খুঁজে পাওয়া যায়। চীনের কোন কোন এলাকার গাছদের, ফুলদের আর পাখিদের দিকে তাকালে মনে হয়না নিজের দেশের বাইরে আছি। আর চীনের সাধারণ মানুষদের খুব কাছে যেতে পারলে দেখা যায় - তাদের আর আমাদের মনটা একই মাটির গড়া; তাদের আর আমাদের মনের বাসাও একই পাড়ায়।

