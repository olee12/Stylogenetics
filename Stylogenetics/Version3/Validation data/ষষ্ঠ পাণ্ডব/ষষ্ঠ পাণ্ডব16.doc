বাবান, এই পোস্টটা তোমার জন্য



একজন নারী গর্ভধারণ করতে পারেন। একজন পুরুষ তা পারেন না, সেটি তাদের সীমাবদ্ধতা। দুটি আধখানা কোষ থেকে একটা কোষ সৃষ্টি হওয়া থেকে একজন পূর্ণাঙ্গ মানুষকে পৃথিবীর আলো দেখানোর প্রতিটি ধাপ একজন নারী পলে পলে অনুভব করেন তার শরীরে, মনে, মগজে। নারীর এই দীর্ঘ, বিচিত্র ও বহুমূখী অনুভূতির কথা টুকরো টুকরো ভাবে হলেও আমরা পাই নারীর জবানীতে অথবা পরের মুখে ঝাল খাওয়া পুরুষের জবানীতে। 
স্বাভাবিক প্রক্রিয়ায় একজন নারী যখন মা হন তখন তার সাথে একজন পুরুষ বাবা হন। গর্ভধারণের নিশ্চিত সংবাদ পাওয়া থেকে সন্তানের মুখদর্শন পর্যন্ত মায়ের অনুভূতির পাশাপাশি বাবারও থাকে দীর্ঘ, বিচিত্র ও বহুমূখী অনুভূতি। কিন্তু সন্তানের মুখদর্শনের আনন্দের কথা ছাড়া তার আগের প্রায় ২৯০ দিনে বাবার অনুভূতি সম্পর্কে আমরা তেমন কোন লিখিত বিবরণ পাই না। অথচ আমাদের মধ্যে যাদের এই অভিজ্ঞতাটি আছে তারা জানেন এই অভিজ্ঞতা কত অনন্য। যারা বড় লেখক তাদের কাছ থেকে আমরা ছোট-বড় অনেক ধরণের অনুভূতির কথা জানতে পেরেছি। কিন্তু এই ব্যাপারটিতে তাদের কলম অচল। কী জানি বড় লেখকেরা ভালো বাবা হন কীনা, যদিও ভালো বাবা হবার সাথে লেখকসত্ত্বার কোন বিরোধ থাকতে পারে না। 
আমি লেখক পদবাচ্য নই, তবু আমি অনেকবার চেষ্টা করেছি এই ব্যাপারে কথা বলার। কিন্তু কিছু ক্ষেত্রে ভাষার দুর্বলতা, কিছু ক্ষেত্রে সঙ্কোচ, কিছু ক্ষেত্রে অপ্রকাশের ভার আমাকে ব্যর্থ করেছে। বাবা হবার পরের অনুভূতিও কিছুমাত্র কম নয়। প্রতিদিন প্রতি মুহূর্তে সেখানে নতুন নতুন অসামান্য সব অভিজ্ঞতা হয়। শঙ্কা, ভয়, উৎকন্ঠার চাইতেও সেখানে আনন্দের ভাগ এত বেশি যে বাকিরা সেখানে ম্লান।
যারা গ্রেগর ইয়োহান মেন্ডেলের বংশগতির সূত্র পড়েছেন অথবা যারা পড়েননি তারা সবাই অবাক বিস্ময়ে নিজেদের সন্তানের মাঝে নিজেদের প্রতিফলন দেখে অবাক হন। জানা সত্যকে এই বার বার আবিষ্কার যে কত অপার আনন্দের, অন্যকে তা দেখানোতেও যে কত আনন্দ, নিজেদের মধ্যে তা নিয়ে বার বার কথা বলাও যে কত আনন্দ তা কী করে বোঝাবো?
**************************************************************
যেদিন থেকে আমরা নিশ্চিতভাবে জানলাম তুমি আসছো আমাদের আনন্দের দিনের শুরু সেদিন থেকেই। মাঝের কথাগুলো বলে বোঝানোর ভাষা আমার নেই তাই বিস্তারিত বলতে পারছিনা। তবে তুমি আসার পর তোমার চুল, ভুরু, চোখ, ঠোঁট এমনকি পায়ের আঙ্গুল পর্যন্ত দেখে যখন সেখানে আমরা আমাদের খন্ডিত খন্ডিত অস্তিত্ব দেখতে পেয়েছি সেদিন আমরা নতুন মহাদেশ আবিষ্কারের আনন্দ পেয়েছি। তোমার হাঁটা-দৌড়ানো, তোমার কথা বলা বা রাগ করার ভঙ্গী, তোমার পছন্দ-অপছন্দতেও আমরা আবিষ্কার করেছি আমাদের আর আমাদের অন্য প্রিয়জনদের।
প্রথমবার যখন তোমাকে নিয়ে মিষ্টির দোকানে গিয়েছিলাম সেদিন কথা বলতে না পারলেও আঙ্গুল তুলে দেখিয়েছিলে তোমার পছন্দের মিষ্টি কোনটি। অবাক করা ব্যাপার যে সেই মিষ্টিটা তোমার মায়েরও সবচে’ পছন্দের। অথচ তোমার মা সেখানে ছিলেন না, আর তুমি কোন মিষ্টির নাম জানা দূরে থাক ভালো করে কথা বলেও পারতেনা। সেদিন টের পেয়েছিলাম বংশগতি কী অসম্ভব শক্তিশালী ব্যাপার। এমন অসংখ্য গল্প করতে পারি তোমাকে নিয়ে।
এখনো তুমি এতটাই ছোট যে তোমাকে আমাদের গভীর অনুভূতিগুলোর কথা তোমাকে বলতে পারি না। তবে একদিন নিশ্চিতভাবে জানবে বিরুদ্ধ স্রোতের বিপরীতে দাঁড়িয়ে কী অসীম মমতায় তোমাকে আমরা বড় করে তুলেছি। কারণ, তুমি আছো বলেই আমরা একজন পুরুষ বা নারী অথবা একজন মানুষ হিসেবে পূর্ণতা পেয়েছি। আজ তোমার জন্মতিথিতে কামনা করি আমাদের পাওয়া যেন এই পূর্ণতাতেই সীমাবদ্ধ না থাকে। বড় হয়ে একজন মমতাময়, সৎ , বিনয়ী, জ্ঞানপিপাসু মানুষ হও। তোমার মানবিক গুণাবলীর প্রকাশ যেন আমাদের সবার গর্বের কারণ হয়।

