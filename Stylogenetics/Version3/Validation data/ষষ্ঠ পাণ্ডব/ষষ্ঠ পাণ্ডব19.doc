শিশুতোষ বইয়ের আকাল



আমি যখন নিজে নিজে পড়তে পারতাম না বইয়ের প্রতি আমার আকর্ষন তখন থেকেই। বড়দেরকে জোর করতাম পড়ে শোনানোর জন্য। তারপর একসময় নিজে নিজে বাংলা এবং ইংরেজীতে পড়তে শিখলাম, বইপড়া আমার জন্য প্রিয় খেলায় পরিনত হল। এই গল্প শুধু আমার নয়, পাঠকদের মধ্যে আরো অনেকের বলে মনে করি। একটা বিশেষ বিষয় এই যে, কিছু কিছু মানুষ বয়স বাড়লেও শিশুতোষ বইয়ের আকর্ষন কাটাতে পারেন না। আমি নিজে সেই দলের। আজ আমাদের সন্তান নিজে নিজেই বই পড়া শিখে গেছে। তবু আমি শিশুতোষ বইয়ের মায়া কাটাতে পারিনা। সন্তানের নাম করে কেনা অনেক বই কেনার আসল উদ্দ্যেশ্য নিজে পড়া। 
বাংলাদেশে যাদের জন্ম ১৯৮০ সাল বা তার আগে তাদের অধিকাংশ জনের ছেলেবেলা কেটেছে মস্কোর “প্রগতি প্রকাশন”, “রাদুগা প্রকাশন” অথবা তাশখন্দের “মীর প্রকাশন”-এর বাংলায় অনুদিত বই পড়ে। অনুবাদগুলো মূলতঃ রুশ থেকে ছিল, তবে কালে-ভদ্রে রুশ ছাড়া এক-আধটা অন্য সোভিয়েত ভাষার বইও এসব প্রকাশনী থেকে অনুদিত হত। এসব বই-এর কাগজ, বাঁধাই, ছাপা, ছবি, রঙ সেসময়কার বাংলাদেশের মুক্তধারা, নওরোজ কিতাবস্তান বা চট্টগ্রাম বইঘরের চেয়ে অনেক উন্নত, সুন্দর ও আকর্ষনীয় ছিল। সত্যি বলতে কি এখনকার প্রকাশিত ছোটদের বইগুলোও অঙ্গ-সৌষ্ঠবে ঐসমস্ত বইয়ের সাথে তুলনীয় নয়।
অধিকাংশ রুশ বই বাংলায় অনুবাদ করতেন বাংলাদেশের হায়াৎ মামুদ ও দ্বিজেন শর্মা এবং ভারতের ননী ভৌমিক ও অরুন সোম। এঁদের মধ্যে ননী ভৌমিক আমার মত অনেকের কাছে ছিলেন রূপকথার গল্প-দাদুর মত। তাঁর ভাষা, শব্দচয়ন, উপমা এমন ছিল যে, মনেই হতোনা গল্পগুলো ভীনদেশের-ভীনভাষার। সাম্যবাদী সমাজের মূলভাবনা শিশুমনে সৎভাবে তুলে ধরার আশ্চর্য দক্ষতা ছিল তাঁর। ১৯৯৭ সালে ননী ভৌমিকের করুন মৃত্যু আমার কাছে রূপকথার মৃত্যুর মত মনে হয়েছিল।
এক সময় গণচীন থেকে ছোটদের জন্য অল্পকিছু বই বের হয়েছিল। তবে সে উদ্যোগ বেশীদিন টিকেনি। শত ফুল ফুটতে দেয়া দেং-এর দল গরীব বিশ্বের না ফোটা কলিদের বিকশিত করার প্রকল্প দ্রুতই বন্ধ করে দিয়েছিল।
প্রগতির বই ছাড়া সোভিয়েত ইউনিয়ন থেকে কিছু বাংলা পত্রিকাও প্রকাশিত হত। এর মধ্যে উল্ল্যেখযোগ্য “সোভিয়েত নারী” এবং “উদয়ন”। ঐসমস্ত পত্রিকার কনটেন্টকে শুধুমাত্র রাজনৈতিক উদ্দ্যেশ্য প্রনোদিত বলে উড়িয়ে দেবার উপায় নেই। তাদের মানকে অতিক্রম করতে পারে এমন নিয়মিত পত্রিকা আজো বাংলাদেশ ক’টা আছে তা ভাবার বিষয়।
অত্যন্ত সঙ্কোচের সাথে বলতে হচ্ছে যে বাংলাদেশের অনেকেই “সোভিয়েত নারী” বা “উদয়ন” কিনতেন বাচ্চাদের বইয়ে মলাট দেবার জন্য। এদের রঙ, রূপ এবং কাগজের উন্নতমান এহেন পছন্দের কারন। পত্রিকাগুলো ঠোঙ্গাওয়ালাদের কাছেও প্রিয় ছিল। কারন এতে ঠোঙ্গা ভারী হত, সমান দামে কম সওদা দেয়া যেত। 
মলাটওয়ালা-ঠোঙ্গাওয়ালাদের প্রিয় আরেকটি পত্রিকা ছিল উত্তর কোরিয়া থেকে প্রকাশিত “KOREA” পত্রিকাটি। ইংরেজী ভাষায় প্রকাশিত এই পত্রিকাটিতে কোরিয়ার সংগ্রামের ইতিহাস, তাদের উন্নয়ন কর্ম-কান্ডের বিবরন, তাদের বাঁধার দেয়ালকে অতিক্রম করার গল্প থাকতো। এদের কাগজ সোভিয়েত পত্রিকাগুলো থেকে কম উন্নত মানের হলেও লেখার মান খারাপ ছিল না। একটি ক্ষুদ্রায়তণ, সম্পদে সীমিত, বৈরী প্রকৃতির দেশ কিভাবে বৃহৎ শক্তিগুলোর মোকাবেলা করে শুধু টিকেই থাকল না বরং অন্যদের জন্য আদর্শ হল সেই কথা জানা যেত “KOREA” থেকে। মহান বিপ্লবী কিম ইল সুঙ-এর প্রয়াণের পর সম্ভবতঃ তার সর্বঘটেকাঁঠালীকলা পুত্র কিম জঙ ইল “KOREA”-র প্রকাশনা বন্ধ করে দেয়। নয়তো গত বারো-তেরো বৎসরে পত্রিকাটি আর চোখে পড়েনি কেন।
আজো আমার চারপাশের মানুষদের লক্ষ্য করলে প্রগতির বই পড়ে বড় হওয়া মানুষদেরকে প্রগতির বই না পড়ে বড় হওয়া মানুষদের কাছ থেকে তাদের মন-মানসিকতা বা বিশ্লেষন করার প্রবণতা থেকে অনেকটাই পার্থক্য করতে পারি। সোভিয়েত ইউনিয়ন ভেঙ্গে যাওয়ায় এদেশের সাম্যবাদের স্বপ্ন দেখা মানুষদের রাজনৈতিক ভাবে যতটুকু না ক্ষতি হয়েছে তার চেয়ে অনেক বেশী ক্ষতি হয়েছে এদেশের শিশুদের। 
শিশুদের জন্য বই লেখা এবং প্রকাশ করার জন্য যে সাংগঠনিকভাবে চিন্তা-ভাবনা এবং চেষ্টা প্রয়োজন তা এদেশে সঠিকভাবে এক মুক্তধারা ছাড়া আর কেউ করেনি। আজ মুক্তধারাও বন্ধ হয়ে গেছে। দেশের সরকারী সংস্থাগুলোর মধ্যে শিশুদের বই বের করা শিশু একাডেমী আর ইসলামী ফাউন্ডেশনের অধিকাংশ প্রকাশনা স্বজনপ্রীতি, তোষন আর অযোগ্যতা দোষে দুষ্ট। 
শিশুদের বই যে শক্ত-পোক্ত, রঙীন এবং আকর্ষনীয় হতে হবে তাও এদেশে কেউ বিশেষভাবে ভাবেন না। যা পাওয়া গিয়েছিল তা সব ঐ প্রগতি থেকে। শিশুদের বই যে বেশী দামী হওয়া চলবে না তা এই বৈশ্যযুগে কে কাকে বোঝাবে? বুঝত প্রগতি, বুঝতো মুক্তধারা।
এখন বাজার দখল করেছে ডিজনীর বইয়ের অখাদ্য অনুবাদ, নানা প্রকল্পের টাকা হালাল করার জন্য এনজিওদের বের করা নিম্নমানের শিশুতোষ বই, নিম্নমানের অনুবাদ করা কমিক, বটতলার ছাপা নিউজপ্রিন্টের অদ্ভুত ভাষার রূপকথার বইয়ে। এসব বইয়ের কাগজ, ছাপা, বাঁধাই, রঙই শুধু খারাপ না, এদের ভাষা, বর্ননারীতি, প্রকাশভঙ্গীও শিশুদের অনুপযুক্ত। কিছু কিছু দেশী প্রকাশনী ভালো শিশুতোষ বই বের করে বটে, তবে তা সংখ্যায় খুব অল্প, বেশ দামী এবং একুশের বইমেলা শেষ হবার পর তাদের আর খোঁজ পাওয়া যায় না।
শিশুতোষ পত্রিকার মধ্যে “শিশু”র মান তলানীতে ঠেকেছে। টাপুর-টুপুর, নবারুন, কিশোর বাংলার মত পত্রিকা বিলুপ্ত হয়ে গেছে। আজ তাই শিশুদের মধ্যে টেলিভিশনের বিভিন্ন চ্যানেলে দেখানো “পাওয়ার রেঞ্জার”-এর মত ভায়োলেন্সপূর্ণ কার্টুন বা অ্যানিমেশন মুভি জনপ্রিয়। তাদের মনোযোগ নতুন নতুন ভিডিও গেমের প্রতি যেগুলোকে ঠিক শিশুতোষ বলার উপায় নেই। 
আমি কার্টুন, অ্যানিমেটেড মুভি বা ভিডিও গেমের বিপক্ষে নই। কিন্তু বইবিমুখিতা তাদের সঠিক শিক্ষা আর মানসিক বিকাশের অন্তরায়। ফলে নিজের ইতিহাস, ঐতিহ্য, সংস্কৃতি আর গর্ব করার মত বিষয়ে তারা অজ্ঞ থেকে যাচ্ছে। শিশুতোষ বইয়ের অভাবে বাবা-মারাও শিশুদের ডিভিডি, ভিসিডি কিনে দেয়া ছাড়া উপায় দেখেন না। শিশুরা বই থেকে মুখ ফিরিয়ে নিয়েছে একথা বলব না, বরং তাদের মুখ ফিরিয়ে দেয়া হয়েছে।
ডালিমকুমার, কঙ্কাবতী, লালকমল-নীলকমল, পান্তাবুড়ি, চালাক জোলা, ধূর্ত শেয়াল আর বোকা কুমিরদের জায়গা দখল করেছে মিকি, মিনি, গুফি, নডি, পুহ আর লায়ন কিং-রা। এই শিশুরা যখন বড় হবে তখন নিজেদের অতীতের দিকে তাকালে দেখতে পাবে ধার করা সব জিনিষে তা ভরা। নিজেদের ঐতিহ্য ততদিনে জাদুঘরে ঠাঁই পাবে।

