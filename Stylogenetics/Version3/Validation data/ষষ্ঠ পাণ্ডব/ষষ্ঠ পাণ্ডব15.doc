পকেট কাটার অর্থনীতি-২



০৪. মাল্টি লেভেল মার্কেটিং আর পিরামিড
আমার পরিচিত এক ভদ্রলোক ছোট আকারের মেশিনারী ও স্পেয়ারের ব্যবসার সাথে জড়িত ছিলেন। তিনি আমদানীকারকদের কাছ থেকে নগদে বা বাকিতে কিনে সেগুলো খুচরা বিক্রেতাদের কাছে বিক্রি করতেন। এতে তার লাভের পরিমান শতকরা হারে কম হলেও ব্যবসাটা চালু থাকায় তার চলে যেত। ভদ্রলোক হঠাৎ করে মারা যাওয়ায় ব্যবসাটার দায়িত্ব এসে পড়ে তার অনার্সপড়ুয়া ছেলের ঘাড়...০৪. মাল্টি লেভেল মার্কেটিং আর পিরামিড
[justify]আমার পরিচিত এক ভদ্রলোক ছোট আকারের মেশিনারী ও স্পেয়ারের ব্যবসার সাথে জড়িত ছিলেন। তিনি আমদানীকারকদের কাছ থেকে নগদে বা বাকিতে কিনে সেগুলো খুচরা বিক্রেতাদের কাছে বিক্রি করতেন। এতে তার লাভের পরিমান শতকরা হারে কম হলেও ব্যবসাটা চালু থাকায় তার চলে যেত। ভদ্রলোক হঠাৎ করে মারা যাওয়ায় ব্যবসাটার দায়িত্ব এসে পড়ে তার অনার্সপড়ুয়া ছেলের ঘাড়ে। ছেলেটি সৎ ও পরিশ্রমী। অচিরেই সে ভালোভাবে বাবার ব্যবসাটার হাল ধরে ফেলে। বাজারেও তার পরিচিতি তৈরি হয়ে যায়। আমদানীকারক আর খুচরা বিক্রেতারাও তাদের সাধ্যমত ছেলেটিকে সহযোগিতা করতে থাকেন। এমন সময় ছেলেটি মাল্টি লেভেল মার্কেটিং (MLM)-এ জড়িত হয়ে পড়ে। MLM-এ লাভের হারের হিসাব বেশি দেখে পৈত্রিক ব্যবসার ব্যাপারে সে উদাসীন হয়ে পড়ে। ফলে শীঘ্রই পৈত্রিক ব্যবসাটা ডুবে যায়। কিছুদিন পর MLM-এর স্বাভাবিক পরিণতিতে সে দেখতে পায় তার হাতে অনেক জিনিষ আছে (যেগুলো বেচার ব্যাপারে তার দক্ষতা বা জ্ঞান নেই) কিন্তু নতুন কোন ডিষ্ট্রিবিউটর আর পাওয়া যাচ্ছেনা। হাতের সব টাকাও নানা রকম অনামা ব্রান্ডের কম দরকারী বা অদরকারী জিনিষে আটকে গেছে। তার কিছুদিন পর মূল MLM-কোম্পানীটি ডুবে যাওয়ায় ছেলেটি অকূল সাগরে পড়ে যায়।
MLM নিয়ে বিস্তারিত বলার কিছু নেই, ব্যাপারটি সবাই জানেন। সারা দুনিয়ায় চলা এই ব্যবসাটা নিয়ে পক্ষে-বিপক্ষে কথাও কম হয়নি। আমি এখানে যা কিছু বলব তা বাংলাদেশের প্রেক্ষিতে এবং বাংলাদেশে বিদ্যমান ব্যবস্থার আলোকে। বাস্তবে আমরা দেখতে পাই, MLM ব্যবসার নিচের সারিতে জড়িত হয় উঠতি যুবক-যুবতীরা আর মূলতঃ কম আয়ের লোকজন। একটু বাড়তি আয়ের আশায় তারা এই পথে পা বাড়ায়। দুনিয়া জুড়ে নামকড়া বা জনপ্রিয় ব্রান্ডের সব পণ্য বিক্রয় করার জন্য MLM-এর দরকার হয়না। সেগুলো তাদেরই ডিষ্ট্রিবিউশন চ্যানেল দিয়ে ক্রেতার হাতে পৌঁছায়। বস্তাপচা মালের জন্যই (সাথে কিছু ভাল জিনিষ রাখা হয় বিভ্রান্ত করার জন্য) এই পথ ধরতে হয়। আমরা জানি, এই পিরামিড ব্যবস্থার নিচের দিকের লোকজনের অর্থেই উপরের দিকের লোকদের সমৃদ্ধি। নিচের দিকের লোকজন যখন আরো নিচের লোক খুঁজে না পায় তখন লোকসানটা তাদের গলাধকরণ করতে হয়। MLM-ব্যবসার আরেকটি বড় ফাঁকি হচ্ছে ডিষ্ট্রিবিউটরদের টাকা দেবার বদলে পয়েন্ট দেয়া এবং পয়েন্টের বদলে পণ্য দেয়া। এতে বাতিল বা অপ্রচলিত পণ্য গছানো যায়, মূল উদ্যোক্তাদের লাভও এতে বেশি হয়। কিছু কিছু ক্ষেত্রে ডিষ্ট্রিবিউটরদের বিপুল পয়েন্ট জমানোর পর গোটা কোম্পানী ডুবে যাবার বা মূল উদ্যোক্তাদের গা ঢাকা দেবার ঘটনা ঘটেছে।
বাংলাদেশে ঔষধের কোন বিজ্ঞাপণ দেয়া যায়না বলে ঔষধ বিপননে MLM-এর ভূমিকা গুরুত্বপূর্ণ। বাংলাদেশে কাজ করে এমন ২৪টি MLM কোম্পানীর মধ্যে কমপক্ষে ১০টি ঔষধ বিপননে জড়িত। এই কোম্পানীগুলো এক বা একাধিক ঔষধ প্রস্তুতকারী বা আমদানীকারক প্রতিষ্ঠানের এজেন্সী নেয়। বিপননের জন্য তারা বিভিন্ন পর্যায়ে ‘মেডিক্যাল রিপ্রেজেনটেটিভ’ (MR) নিয়োগ করে। MR-দের জন্য মাসিক বিক্রয়ের টার্গেট ঠিক করে দেয়া হয়, যা বেশিরভাগ সময়েই অর্জন করা প্রায় অসম্ভব হয়। টার্গেট অনুযায়ী ঔষধ MR-দের MLM-কোম্পানীর কাছ থেকে নগদ দামে কিনতে হয়। এই টার্গেট ঠিক রাখার জন্য MR-রা নিজের ট্যাঁকের লাখ লাখ টাকা দিয়ে MLM-কোম্পানী থেকে ঔষধ নেয়। MR-দের সংখ্যাধিক্য ও কমিশনের নানা রকমফের থাকায় তাদের নেয়া ঔষধ বাজারে বাকিতে বিক্রয় করা ছাড়া গতি থাকেনা। বাকির টাকা আদায়ে মূল MLM-কোম্পানী কোন ভূমিকা রাখেনা। ফলে খুচরা বিক্রেতা বা ঔষধের দোকানদারদের পক্ষে MR-দের ঠকানো সহজ হয়। তাছাড়া MR-দের অজ্ঞতার সুযোগে তাদেরকে অনামা ব্রান্ডের ঔষধ, মানহীন ঔষধ, মেয়াদবিহীন ঔষধও ধরিয়ে দেয়া হয়। চাকুরী পাওয়া, ভালো বেতন ও কমিশন পাবার আশায় হাজার হাজার বেকার যুবক MR হতে এসে পরিণামে নিজের বা পরিবারের সঞ্চয়টুকু পর্যন্ত খোয়ায়। কর্মসূত্রে আমি যে প্রতিষ্ঠানের সাথে জড়িত তার বিপনন শাখার মাঠপর্যায়ের কর্মী নিয়োগের সময় গত সাত বছর ধরে বহু চাকুরীপ্রার্থীর কাছে তাদের MR থাকাকালীন এমন মর্মান্তিক অভিজ্ঞতার কথা শুনতে হয়েছে।
এই ব্যবসার আরো জঘন্যতম রূপ হচ্ছে ‘পাঁচে-চল্লিশ’। পাঁচে-চল্লিশে MLM-এর মত কোন পণ্য থাকেনা, সরাসরি নগদ টাকা পিরামিডের নিচের দিক থেকে উপরের দিকে যায়। পিরামিডের সবাই ভাবে সে কোনদিন পিরামিডের চূড়ায় উঠতে পারবে, আর তখন বিনা পরিশ্রমে তার বহুগুণ লাভ হয়ে যাবে। বাস্তবে খুব কমজনের কপালেই অমনটা জোটে, বাকি সবাই লোভে পড়ে নোংরা প্রতারণার শিকার হয়।
এমনই আরেকটা প্রতারণার নাম ‘স্নোবল’। যেমন, একশ’টাকা করে দশটা ফর্ম বিক্রি করতে পারলে একটা পাঁচ হাজার টাকা দামের মোবাইল ফোন ফ্রি। আমরা জানি, এই ব্যবস্থায় অচিরেই শত শত মানুষের হাতে ফর্ম থাকবে কিন্তু সেগুলো কেনার কোন মানুষ থাকবেনা। এতে শুরুর পাঁচ-দশ জন মোবাইল পাবেন, বাকিদের কপালে লবডঙ্কা।
এই ধরণের ব্যবসাগুলোর টার্গেট নিম্ন আয়ের মানুষ। MLM ছাড়া বাকি ব্যবসাগুলো ধাঁ করে শুরু হয় আবার হুট করে বন্ধ হয়ে যায়। কিন্তু কিছুদিন পর পরই নানা রূপে এর আবির্ভাব ঘটে। প্রতারিতরা বিশেষ কোন evidence দেখাতে পারেননা বলে, আর মূল কোম্পানীগুলো regulated থাকেনা বলে কারো বিরূদ্ধে বিশেষ অভিযোগ হয়না - আইনী ব্যবস্থা নেয়া তো অনেক পরের ব্যাপার। MLM-এর আঙ্গিকে বেআইনী কিছু দেখানো যায়না বলে এর বিরূদ্ধে অভিযোগ আনা যায়না। বাস্তবে এখানেও নৈতিকতার সীমা মানা হয়না। শেষ পর্যন্ত জনগণের পকেটটাই কাটা পড়ে।
০৫. শেয়ার বাজার
একবার এক ভিনদেশী বন্ধু বলেছিলেন, “গরিবেরা লটারীর টিকিট কেনে আর ধনীরা শেয়ার বাজারে বিনিয়োগ করে”। অর্থাৎ শেয়ার বাজারও লটারীর মত এক প্রকার ভাগ্যের খেলা। তবে সেটা ধনীদের জন্য, যারা এই ভাগ্যের খেলাটা নিয়ন্ত্রন করতে পারে। আপাত দৃষ্টিতে দুনিয়ার তৃতীয় বৃহত্তম এই বানিজ্যটি বৈধ ও ন্যায়ানুগ। এটি শিক্ষিত ও ঝুঁকিতে আগ্রহী মানুষদের বানিজ্য। সুদের ছুঁৎমার্গে বিশ্বাসীদের জন্য এটি হালাল - কারণ এখানে আপাতদৃষ্টিতে ব্যবসা হয়, মুনাফা হয় কিন্তু সুদ নেই। বাংলাদেশের মত দেশের শেয়ার বাজার একটু খেয়াল করলে দেখবেন এখানে দুনিয়া জোড়া চলা শেয়ার বাজারের আইন-কানুনগুলোর বিশেষ পরোয়া করা হয়না। এই বাজারে efficient market hypothesis-এর প্রকরণগুলো খাটিয়ে দেখার চেষ্টা করলে দেখবেন এখানে কিছুই খাটেনা। এখানে সঙ্ঘবদ্ধ কিছু চক্র শেয়ারের দাম বাড়ানো-কমানোর কাজটি করে। সরকারী সংস্থাগুলো বারবার আইন-কানুন পালটে এগুলো ঠেকানোর চেষ্টা করে বটে, কিন্তু তাতে ঐসব চক্রের কার্যক্রম বিশেষ ব্যাহত হয়না। এমন অভিযোগও শোনা যায় যে কখনো কখনো খোদ সরকারী সংস্থাগুলোতে ঐসব চক্রের নির্দেশে বিধিগুলো তাদের সুবিধা অনুযায়ী পালটানো হয়। এগুলোর সত্যতা প্রমাণ সম্ভব নয়। তবে এই সবগুলো ঘটনায় ধরা খান মূলতঃ ক্ষুদ্র বিনিয়োগকারীরা।
আপনি যদি ১০০ টাকায় কোন কোম্পানীর প্রাথমিক শেয়ার কিনে বছর শেষে ১০ টাকা ডিভিডেন্ড পান তাহলে সেটা সব দিক দিয়ে ভালো। প্রথমতঃ আপনি একটা ব্যবসাতে বিনিয়োগ করলেন। দ্বিতীয়তঃ পাবলিকের অল্প অল্প টাকা একসাথ করে একটা বড় পুঁজি তৈরি হল। তৃতীয়তঃ এতে নতুন কর্মসংস্থান ও উৎপাদন হল। চতুর্থতঃ আপনি আপনার বিনিয়োগ থেকে বৈধ মুনাফা অর্জন করলেন। এখন এই ১০০ টাকার শেয়ার নানা অনুমিতি আর গুজবের উপর ভর করে যখন ৪,০০ টাকা দামের হয় তখন সেটা ব্যবসার জন্য কোন বড় পুঁজি সৃষ্টি করেনা - বরং তা উৎপাদনমুখী বা সেবাদানকারী ব্যবসা থেকে এই অনুৎপাদনশীল ব্যবসায় পুঁজি সরিয়ে আনে, এটি নতুন কোন কর্মসংস্থান সৃষ্টি করেনা। এখানে ৪,০০০ টাকায় শেয়ার কেনা দ্বিতীয় পর্যায়ের বিনিয়োগকারীর টাকা মূলতঃ এক ধরণের জুয়ায় ব্যবহৃত হল। কথাটা শুনতে খারাপ মনে হলেও এটি সত্য। কারণ, ১০০ টাকার প্রাথমিক শেয়ারে আপনার লোকসানের সুযোগ খুব কম, যদি না খোদ ব্যবসাটাই ডুবে যায়। বরং আপনি নিয়মিত ডিভিডেন্ড, রাইট শেয়ার ইত্যাদি পেতে পারেন। এমনকি কোম্পানী ডুবে গেলেও বিনিয়োগকারী তার বিনিয়োগের (শেয়ারের বুক ভ্যালু) ফেরত পাবেন। পক্ষান্তরে, দ্বিতীয় পর্যায়ের বাজারের বিনিয়োগকারী যে কোন সময় দর পতনের ফলে তার বিনিয়োগের বিরাট অংশ হারাতে পারেন। দ্বিতীয় পর্যায়ের বাজারে শেয়ারের এই দরের উত্থান-পতনের সাথে মূল কোম্পানীর উৎপাদন বা লাভালাভের বিশেষ যোগ থাকেনা (এজিএমের আগে-পরের সময় ছাড়া)। বড় ধরণের বিনিয়োগকারীরা পোর্টফোলিওতে ডাইভার্সিটি এনে বা ক্রমাগত একটি বিশেষ শেয়ার কিনে ঐ শেয়ারের গড় ক্রয়মূল্য কমিয়ে এনে ঝুঁকি কমাতে বা লোকসান ঠেকাতে পারেন। কিন্তু ক্ষুদ্র বিনিয়োগকারীরা সেই সুযোগ পান না। শেয়ার বাজারে সব সময় অমুকের তমুকের আঙুল ফুলে কলাগাছ হবার গল্প চালু রাখা হয়। কিন্তু কত শত জন সেই সাথে ফতুর হয়ে গেল সেই গল্প আর করা হয়না।
এক সময়ের জনপ্রিয় টেলিভিশন সিরিয়াল ‘Return to Eden’-এ আমরা দেখেছিলাম হার্পার মাইনিং-এর পরিচালক স্টেফানী হার্পারের মারা গেছেন এমন গুজব ছড়িয়ে কোম্পানীটির শেয়ারের দর পতন ঘটানো হয়। তখন বাজার থেকে কোম্পানীর পরিচালক আর তাদের লোকজন কমদামে সাধারণ বিনিয়োগকারীদের কাছ থেকে শেয়ারগুলো কিনে নেন। এরপর স্টেফানী জীবিত আছেন এমন খবর ছড়িয়ে হার্পার মাইনিং-এর শেয়ারের দাম বাড়ানো হয়। এই দফা কোম্পানীর পরিচালক আর তাদের লোকজন বাড়তি দামে (আগে কম দামে কেনা) শেয়ারগুলো বাজারে ছেড়ে দিয়ে ক্ষুদ্র বিনিয়োগকারীদের বিপুল টাকা হাতিয়ে নেন। বাংলাদেশের শেয়ার বাজারে অমন নোংরা কায়দায় না হলেও প্রায়ই নানা ফন্দি ফিকির করে শেয়ারের দাম কমিয়ে-বাড়িয়ে বাজার থেকে টাকা হাতিয়ে নেয়া হয়।
১৯৯৬ সালে শেয়ার বাজার প্রতারণায় লাখ লাখ মানুষের হাজার হাজার কোটি টাকা হাতিয়ে নেয়া হয়েছিল। সেখানে কারো বিশেষ কোন শাস্তি হয়নি। প্রতারিত কেউ কোন টাকাও ফেরত পাননি - অবশ্য ফেরত পাবার কোন উপায় থাকা সম্ভব নয়। এখন শেয়ার বাজার অনেক নিয়ন্ত্রিত, বিনিয়োগও বেড়েছে ১৯৯৬-এর তুলনায় অনেক বেশি। এখন ডিএসই-র সামনে মতিঝিলের রাস্তায় ভীড় লেগে থাকেনা, শীতাতপ নিয়ন্ত্রিত ব্রোকারেজ হাউসগুলোতে লেনদেন হয়। টার্গেট গ্রুপও মূলতঃ শিক্ষিত-মধ্যবিত্তরা। তবে ব্যবসা পরিস্থিতির আদতে বিশেষ হেরফের হয়নি। এখন নিয়মিত ভাবে ছোট ছোট ‘১৯৯৬’ ঘটানো হয়। মাঝে মাঝে কিছু উত্তেজনা তৈরি হয়, মিডিয়াতে কিছু খবর হয়, তারপর সব আগের মত চলে। মাঝখান থেকে কিছু ক্ষুদ্র বিনিয়োগকারী সর্বস্বান্ত হয়ে যায়।
(চলবে)

