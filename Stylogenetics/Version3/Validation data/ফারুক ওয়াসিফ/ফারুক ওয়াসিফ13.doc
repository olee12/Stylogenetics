টিনা'কে ভালবাসলে ভবিষ্যত ফকফকা হবে? রাগিব এবং সুবিনয়ের পরে আরো কিছু মন্তব্য



রাগিবের পোস্ট থেকে দিগন্ত, তানভীর, আলমগীর, স্নিগ্ধার মন্তব্য হয়ে সুবিনয় মুস্তফীর নতুন পোস্টের মাধ্যমে বিষয়টা বেশ জমেই উঠেছে। ভাল কথা আরো কথা টানে, আমাকেও টেনেছে। বারো হাত কাকুরের তের হাত বিচি হওয়া বাদ ছিল, কাজেকাজেই সে কাজে নামলাম। আমিও অর্থনীতিতে আনপড়্। কিন্তু লেম্যান হয়েও যখন রাজনীতি, ইতিহাস, ধর্মশাস্ত্র মায় সাহিত্য পর্যন্ত কথা চালাচালি চলতে পারে, তাহলে অর্থনীতি বা পেটশাস্ত্র নিয়ে বললে দোষ কী?
বিনিয়োগ, উন্নয়ন, সম্পদ পাচার ইত্যাদি রোগই বলি বা স্বাস্থ্যই বলি, তার লক্ষণ। মূল প্রশ্নটাকে এভাবে দেখতে চাই যে, আমাদের জাতীয় উন্নয়নে বিদেশি বিনিয়োগের ভূমিকা কী এবং কেমন করে কী কী শর্তে তা হওয়া উচিত। আমি খারিজিপন্থি নই যে, বস্তু এলে না দেখেই রায় দেব, ইহা পরিত্যাজ্য। এমন সাহস নাই। তবে বিদেশি বিনিয়োগ নিয়ে নিও-লিবারেলিজমের উচ্চাশা ও অতিভক্তিতে কিছু সন্দেহ আছে।
বাংলাদেশে এবং বিশ্বের বেশিরভাগ দেশেই বিনিয়োগ দুই রূপ নিচ্ছে: এক. ফরেন ডিরেক্ট ইনভেস্টমেন্ট (এফডিআই), এটা হয়ে থাকে দীর্ঘমেয়াদে উতপাদনশীল খাতে। দুই. ফরেন পোর্টফলিও ইনভেস্টমেন্ট (এফপিআই), এর দেখা সাধারণত মেলে অল্পসময়ে বিপুল মুনাফা কামানোর স্টক এক্সচেঞ্জে।
অনেক দেশেই এফপিআই বিরাট অস্থিতিশীলতার জন্ম দিয়েছে। ১৯৯৭-৯৮ সালে এশীয় বাঘগুলো রাতারাতি ভেজা বেড়ালের দশাপ্রাপ্ত হলো এরই সুবাদে। যাহোক, মোবাইল বা ইপিজেড ও অন্যত্র যে বিনিয়োগগুলো হয়েছে বাংলাদেশে তা মূলত এফডিআই। আমার কথা আপাতত এর ফল নিয়ে।
বাংলাদেশে এফডিআই ঢুকবার প্রধান খাতগুলো এরকম : ক. মোবাইল ও সেবাখাত , খ. এনার্জি সেক্টর, গ. ইপিজেড এবং ঘ. ব্যাংক।
অনেকের সঙ্গে আমিও সতর্কভাবে একমত যে, মোবাইল-খাত অর্থনীতিতে কিছুটা গতি এবং বিপুল কর্মসংস্থান এনেছে। একে ভর করে বিজ্ঞাপন, মিডিয়াসহ বিরাট কালচার ইন্ডাস্ট্রি দাঁড়িয়ে গেছে ইত্যাদি। কিন্তু যে হরিলুটটা এটা করছে তার কোনো তুলনা হয় না। আজ আমরা গড়ে যে মিনিটে এক টাকায় কথা বলি তা যখন পাঁচ টাকা ছিল তখনও এই এর পেছনে তাদের ব্যয় হতো ১৫-২০ পয়সা। এখন বাজার বেড়েছে তাই হার কমেছে, কিন্তু মুনাফা মোটেও কমে নাই। তারা তা করুক কিন্তু লাইসেন্স ফি ছাড়া, শেয়ার মার্কেটে আসা ছাড়া, সরকারকে প্রাপ্য রাজস্ব দেয়া ছাড়া এটা আর কে করতে পেরেছিল? হ্যাঁ, ইস্ট ইন্ডিয়া কোম্পানি। তারই নব্য ক্লাইভ কাম মীরজাফর কে তা বানান করে লিখলে গুনা হবে, তাই নাম নিচ্ছি না। আমি এদের চলে যেতে বলি না, বরং বলি সরকার এর থেকে প্রাপ্য রাজস্ব ও অন্যান্য ফি নিয়ে সেই টাকা দিয়ে শিল্প গড়ুক, কৃষিতে ভর্তুকি দিক। তবেই এর সুফল আমরা পাব, নচেত নয়।
এনার্জি: এক কথায় এনার্জি সেক্টরে পাছা উদোম করা ছাড়ের কারণে এফডিআই এখানে বিরাট সর্বনাশ করেছে। প্রথমত আমরা আমাদের গ্যাসের মালিকানা ও জ্বালানী নিরাপত্তা হারিয়েছি এবং পরিবেশ ও জীববৈচিত্র্যের অপূরণীয় তি করতে দিয়েছি।
ইপিজেড: ইপিজেডগুলোয় শ্রমিকদের দাস্যবৃত্তি বাদ দিলে কিছু কর্মসংস্থান হয়েছে এবং সরকার প্রাপ্য রাজস্ব থেকে বঞ্চিত হচ্ছে। চীন বা মালয়েশিয়ায় লাভের পঞ্চাশভাগই নানান সরকারি বাধার কারণে দেশের ভেতরেই থেকে যেতে পারে, আমাদের চলে যায় সিংহভাগ। উপরূন্ত অসম প্রতিযোগিতার মুখে পড়ে দেশীয় শিল্প-কাঠামো বিপর্যস্ত হয়েছে। অথচ খোদ আমেরিকা বা ব্রিটেনে এমনটি সম্ভব নয়।
ব্যাংক: মার্কিন প্রেসিডেন্ট উইলিয়াম জেফারসন বলেছিলেন, জনগণের বিত্তের তদারকি ব্যাংকগুলোর হাতে দেয়ার থেকে আহাম্মকি আর কিছু হয় না। আমি তার সঙ্গে একমত।
এই চারটা ক্ষেতের  উন্নতির নমুনা এই যে, এখনও জাতীয় বাজেটের অর্ধেক টাকা আসে মধ্যপ্রাচ্য ও অন্যত্র দাসত্ব করা আমাদের শ্রমিকদের পাঠানো টাকা থেকে। এবং বাংলাদেশ ব্যাংকের হিসাব মতে এফডিআই যত আসে, চলে যায় তার থেকে বেশি। এসব প্রশ্নে না গিয়ে তাই, এফডিআইকে উপকারী বলা ধর্মবিশ্বাসের মতো হয়ে যায় না কি?
আমাদের এখানে যেভাবে বিনিয়োগ হয় তা আফ্রিকার মতো। আফ্রিকায় পাঁচশো বছর ধরে এফডিআই যাচ্ছে এবং আফ্রিকা আমাদের থেকে বেশি বিশ্বায়িত কিন্তু তার পরিণতি কী আজ? আফ্রিকার অর্ধেক মানুষ প্রায় সত্তর কোটি দিনে এক ডলারেরও কম আয়ে বাঁচে। এর প্রায় তিন কোটি মানুষ এইডস আক্রান্ত।
আমাদের দরকার ছিল ভারি শিল্পে বিনিয়োগ চাওয়া, দরকার ছিল উন্নত প্রযুক্তিঘন শিল্প আহ্বান করা। এবং দিগন্তের কথামতো দরকষাকষির মতো রাজনৈতিক মেরুদণ্ড অর্জন করা।
এফডিআই বিশ্বায়নের একটা চালিকাশক্তি। কিন্তু এর কল্যাণে ১৯৪৫ সালে যেখানে বিশ্বে ধনীদের ২০ শতাংশের সঙ্গে দরিদ্রদের ২০ শতাংশের আয়বৈষম্য ছিল ৩০: ১ এখন তা হয়েছে ৮২: ১ এবং এই ফারাক ক্রমশ বাড়ছে।
তাই এফডিআইয়ের মাল্টিপ্লাইয়ার ইফেক্টের এই নেগেটিভ কনসিকোয়েন্সেসের দিকেও নজর দেয়া চাই। সুবিনয়ের বিগ পুশ মডেলের মধ্যে কৃষি ও শিল্পের পারস্পরিক নির্ভরশীলতার সমীকরণটি কোথায়? কৃষকের হাতে টাকা এলে সে শিল্পের পণ্য কিনবে, ফলে অভ্যন্তরীণ বাজার প্রসারিত হবে। ফলে শিল্প শক্ত ভিত্তি পেয়ে বিশ্বেও প্রতিযোগিতা করবে। হ্যাঁ, মোবাইল ব্যবসা-বাণিজ্যে গতি আনছে যোগাযোগের গতি বাড়িয়ে। ইংরেজ যখন রেললাইন আনে তখনও তেমন হয়েছিল। কিন্তু আখেরে ফল কী হয়েছিল, মনে আছে? বিপুল সম্পদ পাচার হয়েছিল এবং যে ভারতবর্ষ ১৮১৮ এর আগে ছিল বিশ্বের বৃহত রপ্তানিকারক দেশ সে হয়ে পড়লো বিশ্বের বৃহত আমদানীকারক দেশে। উতপাদনী ভিত্তি ধ্বংস হয়ে গেল।
দুনিয়ায় একটা দেশও পাওয়া যাবে না, অবাধ-অনিয়ন্ত্রিত বিদেশী বিনিয়োগে উন্নত হয়েছে। জাপান মেইজি যুগ থেকে কঠোর রাষ্ট্রীয় নিয়ন্ত্রণের মাধ্যমে শিল্প ভিত্তি গড়ে তোলে। ২য় বিশ্বযুদ্ধের পরও সেই নিয়ন্ত্রণ আরো কঠোর করে দূর্বল শিল্পকে বাঁচিয়ে রাখে। চীনের কথা আগে বলেছি। ভিয়েতনাম বা কোরিয়াও কিন্তু রাষ্ট্রীয় পুঁজিবাদের মডেল। দৃঢ় ভিত্তি অর্জনের পরই তারা কিছুটা খোলা করেছে বাজার কিন্তু নিয়ন্ত্রণহীন নয়। আর আমরা ৩০ বছরের কাঠামোগত সংষ্কার কর্মসূচি শেষে এখন আইনও পাল্টাচ্ছি, যাতে কোনোভাবে বিদেশি কোম্পানির লুণ্ঠনে বাধা না আসতে পারে। ফুলবাড়ীতে রাষ্ট্র যখন কৃষিজনপদ ধ্বংস করে রপ্তানির জন্য কয়লালুণ্ঠনে মদদ দিচ্ছে তখন সেখানকার মানুষ জীবন দিয়ে তা রা করেছে। আমাদের রাষ্ট্র আমাদের নয়, আমাদের শাসকরাও আমাদের নয়। তারা বিশ্ব সাম্রাজ্যবাদী ব্যবস্থার ইউনিয়ন পরিষদ আর আমাদের শাসকরা তার চেয়ারম্যান। আমার মন্তব্য সেই বিশ্বায়িত মধ্যবিত্তের দিকে, যারা সার্ভিস সেক্টর বুম দেখে কিন্তু পাটখাতের ধ্বংস, কৃষির পুনঃঔপনিবেশিকরণ, শিল্পভিত্তি নড়বড়ে, খনিজ লুণ্ঠন দেখে না। দেখে না যে, ভারতে এসব ঘটছে বিরাট এক শিল্পভিত্তির পাশাপাশি। আমরা যদি স্বেচ্ছায়ও বিদেশিদের এসব দিয়ে থাকি, সেটা আমাদের সাংস্কৃতিক দূর্বলতা। এই দূর্বলতা ঘটাবার জন্যই বিরাট কালচার ইন্ডাস্ট্রি ও গবেষণা বাণিজ্য চালু রাখা হয়। বড় করা হয় মধ্যবিত্তকে, যারা সম্পদ লুণ্ঠনের দূতিয়ালি করবে এবং নিজভূমি আজন্ম পরবাসী হয়ে গরিব আর লুণ্ঠকের মাঝখানে বাফার জোন বানাবে। আর তা না চললে পাড়ি জমাবে বিদেশে।
গার্মেন্ট বিদেশি বিনিয়োগের সাহায্য নিয়েই হয়েছিল ঠিক, কিন্তু কেন তার ব্যাকওয়ার্ড লিঙ্কেজ তৈরি করে তাকে স্বয়ংস্বম্পূর্ণ করা গেল না? কেন তাতে রাষ্ট্রসহ এডিবি, আইএমএফ এবং বিশ্বব্যাংক ত্রয়ীর বাধা? বিষয়টা কেবল তত্ত্বে ঘটে না, রাষ্ট্রীয় দমন, অবরোধ এমনকি বৃহত পুঁজির দারোয়ান স্থানীয় সেনাবাহিনীকে দিয়ে ১/১১ ঘটানো পর্যন্ত ঘটে। আশির দশকে মার্গারেট থ্যাচার বলেছিলেন, টিনা'য় (দেয়ার ইজ নো অল্টারনেটিভ) ইমান আনো। সেই টিনা হলো মুক্তবাজার এবং বিদেশি বিনিয়োগ। কিন্তু আজ কৃত্রিমভাবে খাদ্যশস্যের দাম বাড়ানো এবং ফটকাবাজি করে তেলের দাম ৬০ শতাংশ পর্যন্ত বাড়ানোর পরও কী বলবো দেয়ার ইজ নো অল্টারনেটিভ?
শেষ করি রাগিবের লেখার উধ্বৃতি দিয়ে:
তাই বাংলাদেশের মোবাইল ফোন আর তার কল্যাণে গাড়ি বাড়ি হাঁকানো প্রকৌশলীদের চকচকে চেহারা দেখে ভয় হতে থাকে, গাড়ির কাঁচের ফাঁক দিয়ে কেনো যেনো দেখতে পাই ছিবড়ে হয়ে যাওয়া কলিমুদ্দিনের রক্ত চুষতে থাকা নরওয়েজীয়/জাপানী/মিশরী ভ্যাম্পায়ারগুলোকে। নীলচাষীদের রক্তখেকো নীলকরেরা লজ্জ্বায় মুখ লুকোয়, কিন্তু হায়, দীনবন্ধু মিত্র কোথায় আজ, নীল দর্পন কে লিখবে? 
আজ আপাতত এই-ই। ধন্যবাদ।

