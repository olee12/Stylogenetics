পুরনো ও জলো দীর্ঘ কবিতা : জলেশ্বরী ঘাটে রাত



বহুদিন হলো নিকষ কুঠার ফেলে এসে ভুলে
গচ্ছিত হয়েছি এখানে মেঘের শরীরে এসে।
এখানে তো দেশ নাই, ঘ্রাণময় স্মৃতি নাই কোনো
শুধু,
ভাষায় আন্ধার টান আর চোখে উল্লসিত সঙ্গীতের ধুলি
ভেসে ভেসে কেবলই সন্নিহিতে আসে। ওরা
বংশনাম বিশ্রুত; লানতের মুখে টিকে থাকা
নাবিকের অন্তিম সারাতসার।
ওদিকে শায়িত শব ঘুরে আসে লীলাবতী গ্রাম,
বেহুলা রঙ্গে নাচো অঙ্গ মুখে ইন্দ্র ইন্দ্র নাম।
২.
তীর্থে তীর্থে কারা যেন পাপ রেখে আসে
আমিই সে পাপার্ত ময়ুর বুকে নিয়ে
আপন শিখার দিকে চা-ই _সংকেত
বুঝে নিয়ে, ঝুলি ও ঝুপড়ি স্থাপনায়
প্রাণে ও প্রান্তরে তীর্থালোক রাখি জ্বেলে।
আমার আপন তীর্থে তবু হায় কার ছায়া ভাসে!
ও বজ্রপ্রত্যাশী বৃক্ষ, ও মরণগন্ধি নিশিডাক
ও গহন মূর্চ্ছা আমার; কার চোরা গীতে
বীজবন্ধন হারানো মেঘের মতো
চেতন আমার: ফেটে ফেটে যায়।
৩.
নদীর বন্ধন আজ খুলে গেছে হে-ই অবতার।
উছলায় জলতল তবু নিরূদ্ধ সব দ্বার।
আগম ও নিগমের সাঁকো তবু ভাঙ্গা!
স্রোতোমুখে যত নৌযান এবং ফেরি
জলেশ্বরী ঘাটে যত মানুষ ও ভার
অতল উথলায়ে জাগা যত জীব;
সবেকার প্রশ্বাসের চাপে বায়ু বিষ্মিত বিকল
মন্ত্রে মন্ত্রে ভরে রোমকূপ, কাঁপে জীবেরো আদল। 
৪.
আঁকড়ে নিরূদ্ধ তরী, যে পাতক ডুবেছিল কত
শত শত বছরের আগ
জেগেছে তারও রূপ দেখো অন্ধকারে
নিয়ে শ্যাওলা পুরট হাড়।
ওদিকে
অঝোর বৃষ্টির পরতে পরতে দিগন্তকে চিরে,
রূপকাঠের তরণী কার একেলা গিয়েছে ভেসে।
পীতাভ কর্কটসম পিছু পিছু তার ভাসন্ত শবের সারি
অশরীরী আবেগের কুলে, কাল রাতে একেলা শরীরী।
৫.
সমস্ত নীল ফলক আজিকা জলেশ্বরীর দিকে নির্দেশিত
ভগ্নি শীতলা, পত্নী শীতলা, ও মন্বন্তরের পোকা
তোমার জরাগুণ্ঠন
প্রান্তর পারা তোমার ঐ লণ্ঠন _
অভিসম্পাতের লগ্নে হায় তুমিও দিয়েছ দেখা!
মড়কে মড়কে উজাড় তো হলো দেশ
জীবাষ্মে শোভিত যদি মহাপ্রাণ ভিটা
স্মৃতির খাঁজে খাঁজে রয়েছে ভরাট
কয়েক জন্মের বিষ,
স্নায়ুরা অশান্ত আজ, মুখাগ্নি হবেই
বোন, তুই দেখে নিস!
৬.
নদীর শিয়রে আছি দাঁড়িয়ে আবছা মেঘলীন
ওপারে আমার দেশ আমি শুধু পারাপারহীন।
ছালে ও বাকলে সতের যন্ত্রণা জ্বলে।
সূচীমুখের মুহূর্ত জাগে;
আলোয় আলোয় সব নিভে যাবার আগে।
৭.
তবুও শকুন, তবুও শকুন চিক্কুরে বহর পাঠায় ডাক
ফিরে ফিরে যায় আলোকরেখায়; অলৌকিক সে তরণী।
লুপ্ত স্মৃতির ভারে সঘন হয় ঘাটের তিমির
অতলের শিস শুনে ভুলে যাই জল বিনাশিনী।
আজ রাতে, জলেশ্বরী ঘাটে খুইয়েছে যে পারাপারের দাঁড়
শূণ্যসরণীর দিকে স্ফূটমান তার শীর্ষ _ অদৃষ্ট অপার। 
'''''''''''''''''''''''''''''''
১.
শিশি ভেঙ্গে গেলে পরে কোথায় বা মিলায় আতর
চিতাকাঠের সিথানে হায় কে বা করে রোপন আয়ুপ্রস্তর!
২.
ছিলা ছিঁড়ে একাকি নেমেছি আলপথে
এ মাঠে পুতেছি শোক ও পাথর একসাথে
পাথর চিনেছে প্রভু, শোক সব পাখি হয়ে উড়ে গেছে
ছেঁড়া-খোঁড়া গানের আকাশে।। 
***এটার মূল অংশ লেখা হয়েছিল জাবির কোনো এক আন্দোলনের রাতে-রাতে। পরে কিছুটা মার্জনা করা হয়েছে সময়ের ছাই ঘষে। 

