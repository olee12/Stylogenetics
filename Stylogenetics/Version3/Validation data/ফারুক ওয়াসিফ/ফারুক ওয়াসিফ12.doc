সচল বিবাদ : হাওয়ার ওপর তাওয়া ভাজে কে রে?



সচলায়তনের দুর্দিনে হাওয়ার ওপর তাওয়া ভাজার কেরামতি বেশ দেখা গেল। এবং এও দেখা গেল কিছু মুষ্ঠিমেয় ব্লগার সচলের বিপদেও জন্য সচলকেই দায়ি করার মধ্যেই ব্লগার হিসাবে নিজ নিজ দায়িত্ব পালন করাই সাব্যস্ত করেছেন। কেউ কেউ এতদূর পর্যন্ত ভেবে নিয়েছেন যে, সস্তা পাবলিসিটির জন্য সচল নিজেই এই কাহিনী ফেঁদেছে। অনেকে তা মুখ ফুটে না বললেও সেই ইশারা করেছেন। হতে পারে, জগতে কিছুই অসম্ভব নয়; শেক্ষপীয়র মহাশয় বলেছেন। কিন্তু একবার কি তারা ভেবেছেন, এই পাবলিসিটির জন্য সচলকে কত বেশি মূল্য দিতে হয়েছে এবং ভবিষ্যতে দিতে হতে পারে। এই আমলে কেউ সেধে বাঘের লেজে পা দিয়ে বাঘকে খেপিয়ে লোকের সহানুভূতি কাড়ার ফন্দি করবে? সচলের সম্পাদকেরা এতটাই আহাম্মক? তারপরও আমি তাদের সন্দেহ করেই যুক্তি দিয়ে পরীক্ষা করে দেখতে চাই। 
প্রথমত: ব্যান বা ব্লকের কথা তাঁরা প্রথম বলেন নাই, বলেছি আমি। আমার সূত্র সংবাদ সূত্র। এবং প্রাতিষ্ঠানিক প্রক্রিয়ার মধ্যে দিয়েই তা খবর হয়েছে এমন একটি পত্রিকায়, যে পত্রিকা সম্পর্কে লোকশ্র“তি যে, তারা পারতপক্ষে সরকারকে বিরক্ত করে না। যাই হোক, সচল কর্তৃপক্ষেও প্রকাশ্য বিবৃতি ব্যতিরেকেই আমরা অনেকেই আগে নিশ্চিত হয়েছি যে, কিছু একটা অন্যায় সচলের প্রতি সরকারি প্রতিষ্ঠান থেকেই করা হয়েছে। এর জবাবে কেউ বলতে পারেন, নিজের মুখ দিয়ে না বলিয়ে অন্যের মুখ দিয়ে বলিয়ে ফায়দা নেয়া তো সম্ভব। সম্ভব নয়, কারণ তা হলে কম করে কয়েকশ আইটি প্রফেশনাল বিভিন্ন জায়গায় বিভিন্ন সময়ে বিষয়টি পরীক্ষা করে একটি কথাই বলতেন না যে, ত্র“টি/ব্লক বা ব্যান যা-ই হোক সেটা সরকারি সার্ভার থেকেই হয়েছে। আর যার মুখ দিয়ে এটা বলিয়ে নেয়া হবে, তার দিকটা কেউ ভেবেছেন? তার মুখে কি পরাশক্তি প্রেরিত হেলমেট আছে, যে দেশে বসে এরকম আগুন নিয়ে খেলে সে পার পাবে। এত ঝুঁকি কেউ সাধ করে নেবে? 
তার থেকে বড় কথা যে, বিটিটিবির যে সরকারি কর্মকর্তার নাম-ধাম সহ সংবাদ প্রকাশিত হয়েছে, তিনি বা তাঁর প্রতিষ্ঠান সংবাদ প্রকাশিত হওয়ার দুদিনের মধ্যে কেন তাঁদের দায়দায়িত্ব বিষয়ে পরিষ্কার করে বক্তব্য দিল না। যার বিরুদ্ধে অভিযোগ তারই দায়িত্ব নিজের দুহাত মেলে ধরে প্রমাণ করা সেখানে কোনো অপরাধের কালো দাগ নাই? এটাই দুনিয়ার চিরাচরিত রীতি। এক্ষেত্রে তার ব্যতিক্রম আশা করা আর হাওয়ার ওপর তাওয়া গরম করা সমান কথা। কেন তারা রিজয়েন্ডার পাঠাল না সংস্লিষ্ট গণমাধ্যমে? দুয়ে দুয়ে চার পরিষ্কার। কিন্তু যারা দুয়ে দুয়ে সাত গুণছেন, তাঁদের শুভঙ্করি গণিতজ্ঞানের তারিফ করতে হয়। দুঃখ যে, সেরকম জ্ঞানের জাহাজ ভাসানোর মতো সমুদ্র আমাদিগের নাই। তাঁদের আছে, তাঁরা মহান। কিন্তু অধমদের তরিতে হামলে পড়া কেন ভাই। আর জর্জ বুশের মতো করে বলা যে, আমি প্রমাণ করতে পারছি না যে, তোমার হাতে গণবিধ্বংসী অস্ত্র নাই, তুমিই প্রমাণ করো তুমি নিরস্ত্র।
তাহলে যে আক্রান্ত সে কেন বলছে না সে আক্রান্ত-আহত-বিপর্যস্ত? অধ্যাপক আনোয়ার হোসেন যখন বন্দি অবস্থায় নির্যাতিত ছিলেন, এমনকি তিনি যখন প্রকাশ্যে নিজের বিরুদ্ধাচারণ করে আদালতে বিবৃতি দিয়েছিলেন, তখন আহাম্মক ছাড়া সবাই বুঝতে পেরেছে কেন তাঁকে এসব কথা বলতে হয়েছে। হুমায়ুন আজাদ যখন চাপাতির কোপ খেয়েছেন, তখন কি তাঁকে কেউ বলতে বাধ্য করেছিল যে, আক্রমণকারীদের নাম-ধাম এবং উতস আপনাকে বলতেই হবে! নইলে কীভাবে বিশ্বাস করি যে, আপনি খ্যাতি পাওয়ার জন্য নিজেকে কুপিয়ে নেন নি? এটা হলো বাস্তব পারিপার্শ্বিক দিক, যা নিয়ে কূটিল তর্ক চালানো সম্ভব না। 
অন্যদিকে, যতক্ষণ না বৈধ কর্তৃপক্ষ মারফত ব্যান/ব্লক হওয়ার নোটিস পাচ্ছে ততক্ষণ সচলের পক্ষ থেকে আনুষ্ঠানিক ভাবে অভিযোগ আনায় আইনী দিক থেকে সমস্যা আছে। সেটা এই যে, যে অদৃশ্য জায়গা থেকে ঘুটি চালানো হচ্ছে, ওরকম অবস্থান নেয়ার আগে সাত-পাঁচ ভাবতে হয়। কূটিল আক্রমণের পরিবেশে আরো ভাবতে হয়। তাছাড়া, বলে আরো বিরাগভাজন হওয়ার বিপদও থাকে। দেশের ব্লগারদের নিয়ে দুশ্চিন্তাও উড়িয়ে দেয়া যায় না। সবচে’ যা বড়, ‘নিষিদ্ধ হয়েছি’ বলতে বলা আর ব্ল্যাকমেইল করা সমান। কারণ এরকমটা করতে হলে অপশক্তির সঙ্গে মুখোমুখি যুদ্ধ ঘোষণা করতে হয়। তা করা কি বিবেচকের কাজ হতো?
হ্যাঁ মামলা না করি, ভার্চুয়াল জিডি-তো করা যায়। সেটা সচল কর্তৃপক্ষ করেছেন তাদের শেষ বিবৃতিতে। সেটা দেখতে সকলকে অনুরোধ করি। এটা আরো আগেই করা যেত। এই করা না করাটা নীতির প্রশ্ন নয়, কৌশলের প্রশ্ন। কৌশলগত কারণে সেটা পরে করা হয়েছে। এ নিয়ে মতবিভেদ থাকতেই পারে। সেটা কোনো সমস্যা নয়।
রাজনৈতিক অবস্থার এত ডামাডোলের মধ্যে একটি ব্লগকে ব্লক/ব্যান করার বিষয়টিকে হালকা ভাবে দেখার কোনো সুযোগ নাই। এটা নিশ্চয়ই বলার দরকার নাই যে, মতপ্রকাশের বিরুদ্ধে আঘাত শেষ পর্যন্ত সকলের ওপরই আঘাত। একে অস্বীকার করা ঊর্ধ্বে থুতু ছিটানোর সামিল। 
এই ঘটনা বৃথা যাবে না। এই অভিজ্ঞতা ব্লগার সমাজকে আরো সাবালক করে তুলবে। তাঁরা বুঝছেন যে, কোন  কন্টকাকীর্ণ পথে তাঁদের হাঁটতে হচ্ছে। তাঁরা এর মাধ্যমে আন্ত-ব্লগ সংহতি গড়ে তুলতে পারেন। পারেন বিশ্বের অন্য ব্লগারদের সঙ্গেও যোগাযোগ জাল সৃষ্টি করতে। একই সঙ্গে তাঁদের সতর্ক থাকতে হবে যে, দেশের বিদ্যমান ডামাডোলের মধ্যে এই ঘটনাকে ব্যবহার করে কেউ যেন ফায়দা তুলতে না পারে। অনেক সময়ে নন-ইস্যুকে ইস্যু করে দৃষ্টি অন্য দিকে সরিয়ে খেলা জমানো হয়। সেরকম নমুনা ভুরি ভুরি মিলবে, বাংলাদেশের ক্ষমতাধরদের কার্যকলাপের মধ্যে। আর ফায়দা তারাই তোলে যারা বিচিতে সাঁড়াশি চেপেও আমাদের মুখকে হাসি হাসি রাখতে বাধ্য করতে পারে। দুর্বলের সেই সুযোগ নাই। 
সচলায়তনের হাজারটা ত্রুটি থাকতে পারে। কিন্তু সেটা নিয়ে মাতামাতি করার সময় এখন না। বরং তাঁরাই অনুকরণীয় যারা নিজেদের নানান ক্ষোভ সরিয়ে রেখে, বেদনার স্মৃতি খুলে পাশে দাঁড়ানোয় সচেষ্ট হয়েছেন। তাঁরা পথ প্রদর্শক। তাঁদের অনুযোগ-অভিযোগকে আমলে না নেয়া সচলের পক্ষে মোটেই উচিত হবে না। কিন্তু সচল এখন কি জনে-জনে আত্মপক্ষ সমর্থন করার জন্য দোরে দোরে মাথা খুঁড়বে? তাই হাওয়ার ওর তাওয়া ভাজার মশকরাকারীদের সম্পর্কে সাবধান। তাঁদের কাছে যা মশকরা অন্যদের জন্য তা প্রাণঘাতী।  
অন্যদিক থেকেও ভাবা দরকার। এটা যদি আরো আরো ব্লগের বেলায়ও চলতে থাকে, এবং এসবই যদি ভবিষ্যতের একটি ঝড়ের পূর্বাভাস হয় এবং সেই ঝড়ের সময় সব ব্লগই যদি রূদ্ধ থাকে, তাহলে কার্যত বাংলাদেশের সদর দরজা তো বন্ধই, জানালা দিয়েও কেউ ‘বাঁচাও বাঁচাও’ বলতে পারবে না। তার আলামত দিন-দিন স্পষ্ট হচ্ছে। এখনও যারা চোখের আড়ে পাহাড় লুকাতে চাইছেন তাদের উচিত উটপাখির মতো বালিতে মাথা গুঁজে ভাবা সব শান্ত আছে। কিংবা ধরা যাক দু-একটি ইঁদুর এবার বলে তারা বুড়ি চাঁদের সঙ্গে বেনো জলে ভেসে যেতে পারেন।
কিছু কিছু মাছ আছে যারা ঘোলা জল ভালবাসে এবং জল ঘোলা হলেই তারা ভেসে ওঠে|
;;;;;;;;;;;;;;;;;;;;;;;;;;;;;;;;
সংযোজন: এই সূত্রে আরেকটি কথাও বলা দরকার। আমরা যেন না ভাবি যে, বড় গণমাধ্যমের তুলনায় ব্লগ অনেক কম কাজের। অনেক সময় বরং বেশি কাজের_বিশেষত এরকম সময়ে। এখনকার দিনলিপি ঐতিহাসিকের কাছে সময়ের দলিল। ব্লগের লেখা সময়ের ছবিকে ধারণ করে। ব্লগ আমাদের প্রতিদিনকার জাতীয় জীবনীর ব্যক্তিগত ভাষ্য ও ব্যক্তিগত পাঠ। আর যে নিজের কথা বলে, সে তো আসলে সময়ের কথাই বলে, সবার কথাই বলে। সবার মধ্যকার ভিন্নস্বর তাই শেষ বিচারে সময়েরই স্বর। ব্লগ সময়ের নদী_এই নদী বহতা থাকলে চেতনায় পলি জমা কঠিন। আর এক নদীতে কিন্তু বিভিন্ন স্রোত থাকতেই পারে। সেটাই নদীর শক্তি।

