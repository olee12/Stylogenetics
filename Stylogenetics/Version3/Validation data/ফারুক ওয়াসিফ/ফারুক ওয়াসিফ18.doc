এবার রাজাকার হত্যার বিচার? সাপ কুণ্ডলী খুলছে...



একেই বলে উলটপুরাণ। যুদ্ধাপরাধের বিচারের দাবি যখন রাজনীতি ছাপিয়ে সাংস্কৃতিক, সামাজিক এমনকি বৃহত্তর নাগরিক পরিমণ্ডলে উচ্চারিত হচ্ছে, তখনই বেসুরো ঘণ্টা বাজল। দৈনিক সমকালে মঙ্গলবার একটি সংবাদ প্রকাশিত হয়েছে। ঝিনাইদহের এক রাজাকারপুত্র তার মুক্তিযোদ্ধাদের দ্বারা তার পিতা হত্যার বিচার চেয়ে স্থানীয় থানায় মামলা করেছে। অভিযুক্ত চার আসামির দু’জনেরই বয়স ১৯৭১ সালে ছিল যথাত্রক্রমে ৩ ও ৫। থানা মামলা নিয়েছে এবং ওই মুক্তিযোদ্ধা পরিবার দাবি করেছে তারা নিরপরাধ। আইন এবার তার নিজস্ব গতি খুঁজে নেবে! তবে এর মধ্যে যুদ্ধারাধের বিচারের বিপরীতে যুদ্ধাপরাধীদের প্রতিষ্ঠা নিরাপদ করবার পাল্টা আয়োজনের বিকাশ লক্ষ করা যেতে পারে। আদালতের বিচার আদালতের এখতিয়ারে। কিন্তু নৈতিক বিচার চলে জনগণের বিবেকে।
অপরাধী নির্ণয়ে আলামতের পাশাপাশি মোটিফও বিবেচ্য। একাত্তরের যুদ্ধাপরাধের মোটিফ ছিল জনগোষ্ঠী ও ভূখণ্ডের রাজনৈতিক স্বাধীনতাকে ধ্বংস করা। অন্যদিকে জাতীয় মুক্তিযুদ্ধের মোটিফ ছিল স্বাধীনতা রক্ষা এবং নবীন রাষ্ট্রের নাগরিকদের নিরাপত্তা বিধান। সেনা ও নাগরিক সমাজের ঐক্যে গড়ে ওঠা বাংলাদেশ মুক্তিবাহিনী ছিল তারই বৈধ কর্তৃপক্ষ। কথিত রাজাকার হত্যার মামলাটির মোটিফ তাহলে কি সেই বৈধতাকে আইনের ফোকর গলিয়ে প্রশ্নবিদ্ধ করা? ২য়ত, যুদ্ধপরাধের বিচারে ১৯৯২ সালে গঠিত গণআদালতের লক্ষ মানুষের সমাবেশে এবং আরো লক্ষ লক্ষ মানুষের দাবিনামার সমর্থনে কতিপয় ব্যক্তি ও দলের বিরুদ্ধে যুদ্ধাপরাধ ও গণহত্যার অভিযোগ তোলা হয়েছিল। সাধারণভাবে জনগণের কোনো অংশ যদি কোনো দাবি তোলেন বা কোনো বিষয়ের আইনি ব্যাখ্যার আর্জি জানান, উচ্চ আদালতে তা আপনাআপনি রিট হিসাবে গৃহীত হওয়ার বিধান আছে। কিন্তু আদালতের তরফে ওই অভিযোগের কোনো ব্যাখ্যা আসেনি। এ রকম অবস্থায় মুক্তিযোদ্ধাদের হাতে একজন রাজাকার হত্যার কথিত অভিযোগ আদালত পর্যন্ত গড়ালে প্রশ্ন উঠতে পারে, আদালত কি এটা ফৌজদারি বিধিতে বিচার করবে? নাকি পাল্টা যুদ্ধাপরাধ অর্থাত মুক্তিযোদ্ধাদের যুদ্ধাপরাধ সংজ্ঞায়িত করে ‘বিচার’ করবে? মুক্তিযুদ্ধের রাজনৈতিক পটভুমি বাদ দিয়ে এর সুষ্ঠু বিহিত কি সম্ভব? এর জন্য দরকারি আইন কি আছে? ঝিনাইদহে সাধুহাটি এলাকার পাকিস্তানপন্থি শান্তি কমিটির চেয়ারম্যান মৃত ইলিয়াস হোসেনের নামে যুদ্ধাপরাধী বলে শক্ত অভিযোগ রয়েছে। তাকে যদি অন্যায়ভাবে হত্যা করা হয়ে থাকে তার বিচার অবশ্যই দরকার। কিন্তু তার কৃতকর্মের আইনি সংজ্ঞা নির্ধারণ ছাড়া সে কাজটি যথাযথ হবে কেন?অর্থাত ১৯৭১ সালে সংঘটিত অপরাধের চরিত্র নির্ণয় এবং রাষ্ট্রের সার্বভৌম শক্তি জনগণ তা সম্পর্কে কী মত পোষণ করে; তার মূল্যায়ন ছাড়া ওই মামলার বিহিত হয় না। অন্যদিকে আইন থাকা সত্ত্বেও যুব্দাপরাধী বিচার হয় না এবং থানায় এ বিষয়ক মামলা তামাদি হতে বসে। শহীদ বুদ্ধিজীবী ঢাকা বিশ্ববিদ্যালয়ের শিক্ষক গিয়াসউদ্দিন আহমেদকে হত্যার অভিযোগে ১৯৯৭ সালের ২৪ সেপ্টেম্বরে রমনা থানায় তার বোন একটি মামলা দায়ের করেন। অদ্যাবধি তার বিহিত হয়নি।
পাশাপাশি কোনো অসাধু চক্র যাতে একে ঘিরে অহেতুক সংঘাতের পরিস্থিতি সৃষ্টি করতে না পারে তাও দেখা সমীচীন। কারো কারো কাছে একে ঔদ্ধত্য বলে মনে হতে পারে। কিন্তু কেবল ঔদ্ধত্য হিসাবে না দেখে এর মধ্যে গভীর অমঙ্গলের বীজ রয়েছে কি-না তা খতিয়ে দেখা দরকার।
এ পর্যন্ত সাংবাদিকতার সীমা মেনে লেখা। আগামিকাল বুধবার তা প্রকাশিতও হবে। কিন্তু এতে করে আমার পূর্বধারণাটি আরো পোক্ত হলো। ‘একাত্তরের এ্যান্টিথিসিস এবং রাজনীতির ‘এক্স’ ফ্যাক্টর’ শিরোনামে এই ¦ব্লগেই আমি আগে লিখেছিলাম যে, যুদ্ধাপরাধীদের বিচারের দাবি তুলে সংঘাতসৃষ্টি করে আখেরে যুদ্ধাপরাধীদের চিরতরে প্রতিষ্ঠা করা এবং এই রেজিমকে অক্ষত রাখার আয়োজন চলছে। যাকে বলে বুমেরাং। পানিতে জন্মানো লতার মুখ যেখানে ভাসে, তার গোড়া পোঁতা থাকে অন্য জায়গায়। মুখ দেখে গোড়ার আন্দাজ নিতে গেলে ভুল হতে পারে। এর সঙ্গে কোনো একটি মহলের ক্ষমতা পাকাপোক্ত করার সম্পর্ক আছে। মার্কিনপসন্দ সরকার মার্কিনিদের কৃপাধন্য জামাতকে নিষিদ্ধ করবে, এটা ভাবা মূঢ়তা।
নিশ্চয়ই মুক্তিযোদ্ধাদের কিছু কিছু যুদ্ধাপরাধ সম্পর্কেও আমাদের একটা সিদ্ধান্তে আসতে হবে কিন্তু তার আগে জাতীয় গণহত্যার বিচার চাই। আর একটা আরেকটার পাল্টাপাল্টি হতে পারে না। 

