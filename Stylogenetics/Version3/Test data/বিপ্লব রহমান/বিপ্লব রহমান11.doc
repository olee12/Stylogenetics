গুডবাই কমরেড



কমরেড হেনা দাস আর নেই। তিনি ছিলেন সিপিবি ও মহিলা পরিষদের কেন্দ্রীয় নেত্রী। বার্ধক্যজনিত কারণে বেশকিছুদিন ধরেই হেনা দাস অস্বুস্থতায় ভুগছিলেন।  গত রাতে তাকে ল্যাব এইড হাসপাতাল থেকে বঙ্গবন্ধু মেডিকেল বিশ্ববিদ্যালয় হাসপাতালে ভর্তি করা হয়। গত শনিবার তাকে ল্যাব এইড হাসপাতালে ভর্তি করা হয়েছিলো। মৃত্যুকালে তার বয়স হয়েছিলো ৮৫ বছর।
নারীপুরুষ নির্বিশেষে গণমানুষের রাজনৈতিক অধিকার আদায়ে আমৃত্যু ভূমিকা রেখেছেন কমরেড হেনা দাস। কমিউনিস্ট পার্টি, বেসরকারি মাধ্যমিক শিক্ষক সমিতি, মৌলবাদ ও সাম্প্রদায়িকতা বিরোধী দক্ষিণ এশীয় গণসম্মিলন- এমন অনেক সংগঠনের নেতৃত্বে ছিলেন এই লড়াকু নেত্রী।
হেনা দাস ১৯২৪ সালের ১২ ফেব্রুয়ারি সিলেটে জন্মগ্রহণ করেন। সপ্তম শ্রেণীতে পড়ার সময়ই তিনি সস্বস্ত্র ব্রিটিশ বিরোধী স্বাধীনতা সংগ্রামে প্রভাবিত হন। ১৯৩৮ সালে তিনি যুক্ত হন ছাত্র ফেডারেশনের সঙ্গে। ১৯৪০ সালে তিনি প্রথম বিভাগে তিনি ম্যাট্রিক পাস করেন ও 'সুরমা ভ্যালি গার্লস স্টুডেন্ট অ্যাসোসিয়েশ' প্রতিষ্ঠায় পালন করেন অগ্রনী ভূমিকা। নারী মুক্তি আন্দোলন ও শিক্ষক সমাজের দাবি প্রতিষ্ঠায় বরাবরই তিনি ছিলেন সোচ্চার।
১৯৪৮ সালে আত্নগোপন থাকা অবস্থায় তিনি বিয়ে করেন কমিউনিস্ট কৃষক নেতা রোহিনী দাসকে। ১৯৪৮-৫৯ সালের 'নানকার বিদ্রোহে' কমরেড হেনা দাস নানকার নারীদের সংগঠিত করেন। চা-বাগানের কুলি মেয়েদের সঙ্গে মিশে গিয়ে সংগঠিত করেন ট্রেড ইউনিয়ন। 
১৯৫৮ এ হেনা দাস ঢাকায় এসে শিক্ষকতা শুরু করেন এবং বহু শিক্ষক আন্দোলনের নেতৃত্ব দেন। ১৯৭১ এর মহান মুক্তিযুদ্ধের সময় তিনি ভারতের শরণার্থী শিবিরে গিয়ে ত্রাণ কাজ চালান।
১৯৭৮ থেকে টানা ১৪ বছর তিনি শিক্ষক সমিতির সাধারণ সম্পাদকসহ বিভিন্ন পদে নেতৃত্ব দেন। তিনি ছিলেন ড. কুদরতি খোদা শিক্ষা কমিশনের অন্যতম সদস্য। ১৯৭০ সালে মহিলা পরিষদ প্রতিষ্ঠার পর তিনি পরিষদের নারায়নগঞ্জে জেলা কমিটির সভাপতির দায়িত্ব নেন। স্বাধীনতার পর সংগঠনের সহসভাপতি নির্বাচিত হন। কবি সুফিয়া কামালের মহাপ্রস্থানের পর ২০০০ সালে তিনি এর সভাপতির দায়িত্ব গ্রহণ করেন। এর আগে ১৯৮৯ সালে তিনি শিক্ষকতা অবসর নিয়েছিলেন। 
কমরেড হেনা দাস রেখে গেছেন দুই মেয়ে। জার্মান প্রবাসী ছোট মেয়ে দেশে ফেরার পর অনুষ্ঠিত হবে তার শেষকৃত্য। মহান এই বিপ্লবীর মৃত্যূতে তাকে জানাই লাল সালাম; গভীর শ্রদ্ধা।   

