দ্রব্যমূল্য বৃদ্ধি এবং পড়ালেখার বাস্তবতা



পড়ালেখা দিন দিন ধনীদের দখলে চলে যাচ্ছে বলে একটা আক্ষেপ নানা সময় শোনা যায়। বিশেষ করে যখন থেকে বিদ্যালয়ের পড়ালেখা মোটামুটি প্রাইভেট ও কোচিংনির্ভর হতে শুরু করলো (প্রাইভেট বা কোচিং এদেশে সবসময়ই ছিল, তবে নব্বইয়ের দশকের পর থেকে এর মাত্রা চক্রবৃদ্ধিহারে বাড়তে থাকে), তখন ধনীরাই কেবল অতিরিক্ত টাকাপয়সা দিয়ে তাদের সন্তানদের বিদ্যালয়ের পড়ালেখার বাইরেও পড়ানো শুরু করলো। ধনী বলতে এখানে মূলত তাদেরকেই বুঝানো হচ্ছে যারা সংসারের যাবতীয় খরচ স্বাচ্ছন্দ্যে ব্যয় করেও কিছু টাকা উদ্বৃত্ত রাখতে পারে। কিন্তু বাংলাদেশের পরিপ্রেক্ষিত বিবেচনায় ধনী মানুষ যতো, তার চাইতে অনেক বেশি হচ্ছে ধনীদের কাতারে উঠতে চাওয়া মানুষজন। সন্তানদের প্রাইভেট পড়ানো কিংবা বিদ্যালয়ের বাইরে কোচিং সেন্টারে ভর্তি করানো আস্তে আস্তে তাদের কাছে স্ট্যাটাস সিম্বলেও পরিণত হয়েছে। ফলে যারা ধনী নন, তাদেরকেও নানা প্রত্যক্ষ ও পরোক্ষ চাপের সন্তানদের পড়ালেখার পিছনে বেশি খরচ করতে হচ্ছে।
আর এই ফাঁদে ঝামেলায় পড়ে গেছে নিম্নআয়ের মানুষজন। মধ্যআয়ের মানুষজনও যে খুব স্বস্তিতে আছে তা বলা যাবে না, কারণ ঘরে পড়ালেখার উপযোগী দুটো সন্তান থাকলে তাদের পেছনে বিশাল অংকের টাকা খরচ হয়। অনেক পরিবারেই সন্তানের পড়ালেখার পেছনে খরচ করতে গিয়ে সংসারের নানা দিক টেনেটুনে বা বাদ দিয়ে চলতে হয়। অনেকক্ষেত্রে অবস্থা এমন যে, সন্তানের পড়ালেখার পিছনে যে পরিমাণ খরচ হয়, খাওয়াদাওয়ার পিছনেও সেরকম খরচ হয় না।
যাদের টাকা আছে তারা স্বভাবতই সন্তানকে বেশি পড়ানোর সুযোগটা নিতে চাইবে। বিদ্যালয়ের বাইরের অতিরিক্ত পড়াশোনা সন্তান গ্রহণ করতে পারছে কি পারছে না অভিভাবকরা এগুলো নিয়ে মাথা ঘামাতে চায় না। আর দেশের শিক্ষাব্যবস্থা যেহেতু মুখস্থবিদ্যার ভিতের ওপর দাড়িয়ে আছে, সুতরাং বেশি বেশি জায়গায় পড়া মানে একই বিষয় নানাভাবে গুলিয়ে খাওয়ানোর ব্যবস্থা করা। এই প্রক্রিয়ায় শিক্ষার্থীদের নির্দিষ্ট কিছু বিষয় বারবার পড়তে হয় বলে সেগুলো তাদের মুখস্থ হয়ে যায়। ফলে তারা যখন ভালো ফলাফল করে, তখন তার কৃতিত্ব খানিকটা প্রাইভেট বা কোচিং-এরও হয়।
টাকা-পয়সা বেশি থাকলে সন্তানের পড়ালেখা ভালো হয়- এই ধারণাটিকে অনেকের কাছে অতি-সরলীকৃত  মনে হলেও প্রকৃতপক্ষে বাস্তবতা তাই। যে পরিবারের টাকাপয়সা বেশি আছে, তারা তাদের সন্তানদের ছোটবেলা থেকেই ভালো ও পুষ্টিকর খাবার খাওয়াতে পারে, নানা ধরনের খেলনা কিংবা শিক্ষা-উপকরণ কিনে দিতে পারে। এতে তাদের মানসিক ও শারীরিক- দুটোরই যথাযথ বিকাশ ঘটে। ছোটবেলাকার মানসিক ও শারীরিক বিকাশ একটি মানুষকে ভালোভাবে গড়ে উঠতে সহায়তা করে। তাছাড়া শিক্ষা-উপকরণের প্রাচুর্য শিশুকে বেশি বেশি পড়ার অভ্যাস গড়তে যেমন সহায়তা ভূমিকা পালন করে, তেমনি তা তাদের শিখনের ক্ষেত্রেও গুরুত্বপূর্ণ ভূমিকা পালন করে। যাদের টাকাপয়সা বেশি আছে, তাদের শিশুদের ঘরের কাজ করতে হয় না, পড়ালেখা থেকে ঝরে যাবার চিন্তা নেই- মানে সব মিলিয়ে বাদবাকি চিন্তা তাদের স্বাভাবিক জীবনকে ব্যাহত করে না। যে সমস্ত পিতামাতা তাদের সন্তানদের প্রয়োজনীয় জিনিসপত্র কিনে দেয়ার ক্ষমতা আছে কিন্তু মাস শেষে টানাটানি করে বা সামান্য হলেও ধার করতে হয়, সেসব পরিবারের শিশুদেরও কিন্তু এসব বৈষয়িক বিষয়ে কিছু না কিছু ভাবতে হয়। এসব পরিবারের একটি শিশুর বই কোনো কারণে নষ্ট হয়ে গেলে ভয়ে ভয়ে তাদের পিতামাকে বলতে হয় নতুন বই কিনে দেওয়ার জন্য। শিশুর মধ্যে থাকা এসব ছোটখাট ভয় কিংবা চিন্তা তাদের পড়ালেখায় বেশ প্রভাব পড়ে বলে বিভিন্ন গবেষণায় দেখা গেছে।
সুতরাং বুঝা যাচ্ছে, টাকাপয়সা থাকা বা না থাকার সাথে পড়ালেখার সম্পর্কটা পুরোপুরি নির্ভরশীল। এটি বর্তমানে এমনভাবে প্রভাব ফেলছে যে, পিতামাতাকে এখন মাসের শুরুতে সবার আগে ছেলেমেয়ের পড়ার খরচের কথা চিন্তা করতে হয়। দ্রব্যমূল্যের যে উর্ধ্বগতি আমরা দেখি- এর প্রভাব অন্য সবকিছুর সাথে এই সেক্টরেও পড়েছে। আগে যে শিক্ষকের কাছে প্রাইভেট পড়তে যেতো ৩০০ টাকা দিয়ে, এখন সেখানে ৫০০ টাকার কমে ভাবা যায় না। প্রাইভেট পড়তে যাওয়া এবং আসার খরচ আছে, আছে নানা জায়গায় মডেল টেস্ট দেওয়ার খরচও। পরিবারের একাধিক সন্তান পড়ালেখা করলে খরচ মোটামুটি আনুপাতিক হারেই বাড়ে। পড়ালেখার এসব বাড়তি খরচ মোটামুটি এমন পর্যায়ে চলে গেছে যে, গরীব পরিবার তাদের সন্তানদের পড়ালেখার কথা ভাবলে হতাশায় নিমজ্জিত হয়, নিম্নমধ্যবিত্ত বা মধ্যবিত্ত টেনশনে থাকে সর্বদা। এরকম পরিস্থিতি শহরে এলাকার জন্য বিশেষভাবে প্রযোজ্য হলেও গ্রামেও আজকাল এমনটি প্রায়ই দেখা যায়।
তাছাড়া পড়ালেখার খরচ শুধু বিদ্যালয় বা কোচিং-এর বেতন, পরীক্ষার ফি বা যাওয়া-আসা ইত্যাদির মধ্যে সীমাবদ্ধ থাকে না। পড়ালেখার জন্য শিক্ষার্থীদের নিয়মিত খাতা, কলম, বই বা অন্যান্য স্টেশনারি দ্রব্য কিনতে হয়। সেগুলোর পরিমাণও নেহায়েত কম না। খাতার দাম দিন দিন বাড়ছেই। যে বইগুলো বিনামূল্যে দেওয়া হয় না কিন্তু কিনতেই হয় (যেমন- ব্যাকরণ বই), সেগুলোর দাম নেহায়েত কম না। তাছাড়া বাংলাদেশের পড়ালেখার বাস্তবতায় শিক্ষার্থীদের নানা ধরনের গাইড বই বা টেস্ট পেপার ইত্যাদি কিনতে হয়। সেসব বইয়ের দাম দেখলে রীতিমত আঁতকে উঠতে হয়। স্টেশনারি দ্রব্যের দামও উদ্বেগজনক। একটি ভালো মানের পেনসিল ১৫ টাকার নিচে পাওয়া যায় না। একমাত্র কলমের দামটাই সহনীয় মাত্রার মধ্যে, বাদবাকি সবকিছু তো একপ্রকার নাগালের বাইরে- বিশেষত নিম্নমধ্যবিত্ত বা নিম্নবিত্তের জন্য এবং তাদের সংখ্যাই এদেশে বেশি। এই ছোটখাট খাতা, কলম বা স্টেশনারি দ্রব্য কিনতে গিয়ে প্রতি মাসে যে খরচ হয়, সেগুলো একেবারেই কম না। বরং গ্রামাঞ্চলে অনেক পরিবারের শিক্ষার্থী বিনামূল্যে বিদ্যালয়ে পড়তে পারলেও এসব অতিরিক্ত খরচের কারণে বিদ্যালয় থেকে ঝরে পড়ে। 
দ্রব্যমূল্য বৃদ্ধির সাথে সাথে নিম্নমধ্যবিত্ত ও মধ্যবিত্ত পরিবারে পড়ালেখা নিয়ে উদ্বেগ দিন দিন বাড়ছে। সন্তানকে তো পড়াতে হবে কিন্তু সংসারের যাবতীয় খরচ বাদ দিয়ে এই বাড়তি খরচ কে যোগাবে- অভিভাবকদের এই উদ্বেগ আস্তে আস্তে সঞ্চারিত হয় সন্তানদের মধ্যেও। বিদ্যালয়ে অনেকের বেতন বা ফি মওকুফ করা হয়, অনেকে সরকার থেকে বৃত্তি বা উপবৃত্তি পায় কিংবা সরকার অনেক বই শিক্ষার্থীদেরকে বিনামূল্যে দিয়ে থাকে- কিন্তু এসব ছাড়াও পড়ালেখার অন্যান্য বাস্তবতা খুব একটা কম নিষ্ঠুর নয়। দিন দিন অবস্থা এতো খারাপের দিকে যাচ্ছে যে, কিছুদিন পর হয়তো দেখা যাবে নিম্নমধ্যবিত্তের সন্তানরাও আস্তে আস্তে পড়ালেখা বাদ দিচ্ছে। সরকারের জন্য চ্যালেঞ্জ হচ্ছে বিভিন্ন আন্তর্জাতিক ফোরামে স্বাক্ষর করা কিংবা বাধ্যতামূলক প্রাথমিক শিক্ষা আইন বাস্তবায়ন করার কারণে দেশের সব শিক্ষার্থীদের জন্য প্রাথমিক শিক্ষা নিশ্চিত করতে সরকার একপ্রকার বাধ্য। অপরদিকে সরকার প্রাথমিক শিক্ষাকে অষ্টম শ্রেণী পর্যন্ত বাড়াতে যাচ্ছে। সরকারকে যদি দুটো বিষয়ই নিশ্চিত করতে হয়, তাহলে বর্তমান শিক্ষাবাজেট দিয়ে এ কাজটি যে করা সম্ভব হবে না তা বলাই বাহুল্য। সরকারকে একদিকে যেমন দ্রব্যমূল্য কমানোর বিষয়টি বিবেচনা করতে হবে, তেমনি শিক্ষার্থীদের ব্যবহৃত উপকরণে ভর্তুকি দেয়া যায় কিনা- সেই বিষয়টিও সরকারকে জোরেশোরে ভাবা উচিত। একটি দেশের জাতীয় আয়ের আট ভাগ শিক্ষাখাতে বরাদ্দ দেয়ার কথা বলা হয়। আমাদের সরকার অন্তত সেটুকু বরাদ্দ যদি করতে পারে, তাহলে এটি দিয়ে অন্তত প্রাথমিক ও মাধ্যমিক শিক্ষাস্তরে গুণগত পরিমাণ আনা সম্ভব। কোনো সন্দেহ নেই, বিদ্যালয় ব্যবস্থার অভ্যন্তরীণ ব্যর্থতার কারণে প্রাইভেট বা কোচিং-সম্পর্কিত ব্যয় বাড়ছে। সরকার বিদ্যালয়েই যথাযথ শিক্ষা নিশ্চিত করতে পারলে অভিভাবকদের হয়তো এ খাতে ব্যয় কমবে। দ্রব্যমূল্য বৃদ্ধির এ সময়ে সরকারের উচিত হবে অন্তত পরোক্ষ উপায়ে শিক্ষার ব্যয়গুলো যাতে কমে- সেরকম ব্যবস্থা গ্রহণ করা।

