দুবাই বিমানবন্দরে একা একা



দুবাই বিমানবন্দরে বসে একা একা। একমাসের ঢাকা, বইমেলা, ভাইবোন, যানজট সবই হঠাৎ করে স্মৃতিসহ একটি পর্দার আড়ালে। এ সময়টি একা একা কাটানো বেশ কষ্টের। মরুভুমির মাঝে এই বিমানবন্দরের শীতল বিশালতার মাঝে সে কষ্ট আরো বেশী তীব্র হয়ে ধরা দেয়। সবচেয়ে ছোট বোনটি খুব আদরের। যতক্ষণ দেশে থাকি, প্রায় আকড়ে থাকে আমাকে। আমার এই বিষন্নতার একটি বিশাল অংশে ও জায়গা করে নিয়েছে।
এবারের বইমেলা যে ভাবে উপভোগ করেছি, এমনটি হয়তো আর হবে না কখনো। নিজের বই প্রকাশ, সচলায়তনের বিভিন্ন ব্লগারদের সাথে প্রথম চাক্ষুষ পরিচয়, মোড়ক উন্মোচণ, আড্ডা জীবনের একটি নতুন দিক খোলার মতোই উত্তেজনাকর। সবচেয়ে বড় কথা হচ্ছে, সচলায়তনের প্রতিটি ব্লগারকে ভালো লেগেছে আমার। এদের প্রত্যেকেই নিজস্ব আলোকে উজ্জল। এসব নিয়ে আরো বিস্তারিত লিখব বলে আশা করছি।
খুব কষ্ট দিয়েছে ঢাকার যানজট। এবার যে হাল দেখেছি, পাঁচ বছর পর কী হবে, সেটি কল্পনা করতে গেলে চোখে অন্ধকার দেখি। এসব ও বিভিন্ন সামাজিক ও রাষ্ট্রীয় সমস্যা সমাধানে আমাদের ক্ষমতাশীন হোতাদের যে অবহেলা, তা নতুন না হলেও ঘৃণ্য। এসব হোতারা যে দলের টিকিট নিয়েই ক্ষমতাশীন হন না কেনো, এদের রাজনৈতিক পদচারণায় কোনো পার্থক্য দেখা যায়না। এরা দেশের সাধারণ মানুষকে মানুষ হিসেবে দেখেন কি? আমার মনে হয় না। এরা যুদ্ধাপরাধীদের বিচার করবেন? এক অপরাধীর হাতে অন্য অপরাধীর বিচার? যুদ্ধাপরাধীদের বিচার চাই, এবং সে বিচার তাদের হাতে হওয়া দরকার যাদের নিজেদের ভেতরে নুণ্যতম সততা রয়েছে। বাংলাদেশে এ অবধি এমন কোন শাসক আজ অবধি ক্ষমতায় আসে নি। হয়তো সে কারণেই যুদ্ধাপরাধীরা আজ অবধি আমাদের নাকের ডগায় ঘুরে বেড়াচ্ছে মহানন্দে।
এসব নিয়ে আরো বিস্তারিত লিখব। একটু পরই মিউনিখের দিকে উড়বে বিমান। বোর্ডিং শুরু হয়েছে। শুনলাম খুব তুষার পড়েছে জার্মানীতে। সব সচল এবং বিশেষ করে ঢাকার সচলদের জন্যে অনেক অনেক ভালোবাসা ও শুভকামনা।     

