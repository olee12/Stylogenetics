ডেল কার্নেগী ও রিকশাওয়ালা



দুপুরের ক্লাশটা থেকে বেরিয়ে বেশ ফুরফুরে একটা আত্মতৃপ্তিতে ভরে উঠলো রফিক সাহেবের মন। সে তৃপ্তির একটা বিশাল ঢেকুঢ় বেরিয়ে আসতে চাইলো গলা ফুড়ে। আসলে ডেল কার্নেগীর ক্লাশ নিতে পারাটাই তার জন্যে আনন্দের। মানুষকে মানুষের মত চলার, মানুষের মতো ব্যবহারের শিক্ষা দেয়ার চেয়ে বড় আনন্দের আর কি হতে পারে ? ছাত্র-ছাত্রীরাও এবার বেশ বুঝতে পেরেছে বলে মনে হলো। নিজের রুম থেকে ছাতাটা নিয়ে বেরুনোর পথে দু'জনের সাথে দেখা হয়েছিল করিডোরে। সসন্মানে সালাম জানিয়ে একপাশে সরে গিয়ে রফিক সাহেবকে পথ করে দিল। এই হলো সত্যিকারের শিক্ষা। শিক্ষককে, গুরুজনকে সন্মান করার চাইতে বড় আর কি হতে পারে! 
কিন্তু রাস্তায় বেরিয়ে মনটা ভালো থাকলো না আর। কাঠফাটা রোদ ! রিকসা নেই বললেই চলে। একজন, দু'জন একটি ইউক্যালিপটাস গাছের ছায়ায় সিটের উপর বসে গামছা নাড়িয়ে বাতাস করছে। তাকে দেখে এগিয়ে আসলো না কেউই। মেজাজ খারাপ করে হেঁটে হেঁটেই সেখানে গেলেন রফিক সাহেব। কেউ ফিরেও তাকালো না। জিজ্ঞেস করার পর যেতেও রাজী হলোনা কেউ। মেজাজ আরো খারাপ হলো, সেসাথে রাগও হলো। 
একটা বুড়ো রিকশাওয়ালা দূর থেকে আসছিল ধুকে ধুকে। সাধারনত: রফিক সাহেব এদের রিকশায় চড়তে চাননা। বাড়ী পৌছাতে সময় লাগে বেশী। তাছাড়া হঠাৎ মাথা ঘুরে পড়লে নিজেরই ঝক্কি। এবার অনন্যোপায় হয়ে নিজেই এগিয়ে গেলেন সেদিকে। রিকশাওয়ালা তাকে দেখে রিকশা থামালো। 
- কাঠালবাগান যাবে ?
- যামু। কাঠালবাগান কনে..?
- ইসকুলের কাছে। কত নেবে ?
- বারো টেকা লাগবো। 
দশ টাকায় রফা হলো। রফিক সাহেব রিকশায় উঠলেন হুডটা টেনে বসলেন। রিকশাওয়ালা সেটাকে আরো ভালো আটকে দিল। বসেই আবার ডেল কার্নেগীর ভাবনায় ড়ুবে গেলেন তিনি। সামাজিক শিক্ষা, চলার সুগম পথ তৈরী, বড়দের প্রতি সন্মান, এসব নিয়ে কত ভেবেছেন লোকটি ! আজকাল তো এর মুল্যই দিতে চায়না কেউ। কিন্তু কতোক্ষন পরেই রিকশার গতি দেখে অধৈর্য হলেন তিনি। 
- আরে মিয়া একটু টেনে যাওনা।
- সাব, গরমে দম নিতে পারতাছি না। জোরে টানমু কেমনে? 
বলেও চেষ্টা করলো আরেকটু দ্রুত টানার। তারপরেও একটু গজগজ করলেন রফিক সাহেব। কাঠালবাগান স্কুল পেরিয়ে আরো আধ কিলোমিটারের মতো দুরে রফিক সাহেবের বাসা। রিকশাওয়ালা ধুঁকতে ধুঁকতে সেখানে এনে নামালো তাকে। তিনি তাকে ভাড়া দিলেন। 
- সাব এই গরমে স্কুল ছাড়াইয়া এদ্দুর আইলাম। দুই টেকা বেশী দেননা সাব! 
রফিক সাহেব তাকে একটাকা বেশী দিলেন। সেটা নিয়ে রিকশাওয়ালা একটু অসন্তুষ্ট হয়েই রিকশা ঘোরাল তার। সেদিকে তাকিয়ে মেজাজ আরো চড়ে গেল। রফিক কপালের ঘাম মুছে বাড়ীর দরজার দিকে ঘুরে বললেন, 
- শুয়োরের বাচ্চা। 
রিকশাওয়ালা তার দিকে তাকালো একবার। তারপর মুখ ঘুরিয়ে প্যাডেলে চাপ দিল। দরজায় টোকা দিতেই কাজের বাচ্চা মেয়েটা খুলে দিল। তাকে দেখেই দাঁত খিচলেন রফিক সাহেব। 
- এতক্ষন লাগে দরজা খুলতে হারামজাদী ? 

