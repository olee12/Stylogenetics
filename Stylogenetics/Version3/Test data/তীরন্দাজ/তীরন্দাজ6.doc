জাহাজী জীবনের গল্প (এক), গ্রীসের এ্যকরোপোলিস



অনেকটা পথ পেরিয়ে গ্রীসে এলাম। একমাস কাটলো কাবুলে, বারী ভাইএর আদরে। বারী ভাই এর কথা লিখতে গেলে আলাদা কাহিনী হয়ে যায়। তা লিখতে গেলে আলাদা কলম লাগবে হয়তো, যাতে কালির বদলে ভালোবাসার ঝর্ণা বইবে। একমাস কাটলো তেহরানে, কখনো অতি সস্তা হোটেলে ছারপোকার কামড়ে, কখনো কারো বাড়ীতে আর একরাত পার্কের বেঞ্চে। তারপর কারো দেড়মাস ইস্তান্বুলে, এক ফারকোট তৈরীর কারখানায় মজুর হিসেবে। বেশ কঠিন ছিল সময় তখন। তাই তুরস্কে বসে ডায়েরীতে লিখেছিলাম, ভাল হতো, যদি একেকটা দিন একেকটা ঘন্টার সমান হতো, তাহলে দ্রুত কেটে যেত এই কঠিন সময়টি। আরো ভালো হতো, যদি একেকটি মাইল একেকটি মিটারের সমান হতো, তাহলে এক দৌড়ে বাবা-মা, ভাই বোনকে দেখে আসতে পারতাম। তবে সবচেয়ে ভালো হতো, যদি একেকটা লিরা একেকটা ডলারের সমান হতো। তাহলে সব সমস্যাই মিটে যেতো একেবারে। 
গ্রীসের সমুদ্র বন্দর পেরিযাস এ আমার আর আমার বন্ধুর জন্যে অপেক্ষা করছিল বাহার। বাহারকে আগে কখনও দেখিনি। কিন্তু ইস্তাম্বুল থেকে গ্রীসে পাড়ি দিয়ে জাহাজী জীবনের সন্ধানে আছি, এই খবরটি আমদেরই আরেক জাহাজী বন্ধু জানিয়েছিল ওকে। আমরা কখন আসছি সেটাও জানিয়েছিল। আমরাও আমাদের ইস্তান্বুলের কামলার জীবনের অবসান টেনে বাসে গ্রীস রওয়ানা হলাম। পেরিয়াসের ইয়থ হোস্টেলে বাহারের সাথে দেখা হলো আমাদের। প্রথমে আমাদেরকে ও শ্রীলংকার বলে পরিচয় দিয়ে ইংরেজীতে কথা বলা শুরু করলো। আমরা ঘাবড়ে দিয়ে অনেক হাসলো বাহার। সে হাসির নির্মলতা দেখেই আমরা যা বোঝার, বুঝে নিলাম। 
বাহারের সাথে পরদিন সকাল সকালই পৌঁছে গেলাম জাহাজ কোম্পানীর অফিসে। অফিসের কর্মকর্তার সাথে সামান্য কিছু আলাপের পরই আমাদেরকে ডাক্তারী পরীক্ষার জন্যে নিয়ে যাওয়া হলো। সেটি পাশ করে চুক্তিপত্রে সই করলাম। অতি সামান্য বেতন, আমরা তাতেই সন্তুষ্ট। পরবর্তী ছাত্র জীবনের শুরুতে এই সামান্য বেতনই আমাদের কাছে বিরাট অঙ্ক হয়ে উঠলো। আমাদের জাহাজ গ্রীসেরই আরেক সমুদ্র বন্দর 'ভলসে' নোঙ্গরে ছিল। হাতে দুজনের জন্যে দুটো প্লেন টিকেট ধরিয়ে দেয়া হলো। আমার এক বছরের খালাসী জীবনের শুরু এখানেই। পকেটে টাকা থাকলে আরো ভাল জাহাজে ভাল বেতনে চাকুরী পাওয়া যেত, কিন্তু আমাদের পকেট তো ধু ধু মরুভুমি!
চুক্তিপত্রে সই করেই পেরিয়াস থেকে একটু দুরে বাসে গ্রীসের রাজধানী এথেন্সে রওয়ানা হয়ে গেলাম। এ্যকরোপোলিস এর কথা অনেক শুনেছি। স্বচক্ষে দেখার লোভ সামলাতে পারলাম না। বাহারও আমাদের সাথে চলল। 
এ্যকরোপোলিসে এসে আমারা ভুলে গেলাম যে আমরা ভবিষ্যত খালাসী জীবন কাল সকাল থেকেই শুরু করতে যাচ্ছি। এর শ্বেত মর্মরের স্তম্ভের গোড়ায় বসে আমরা প্রাচীন গ্রীক সভ্যতার দ্বারপ্রান্তে পৌছে গেলাম। নিজের কাছে নিজেকেই অপরিচিত মনে হলো। আমাদের গত একটি বছরের উত্তাল সময়, দিল্লী, কাবুল, তেহরান ও ইস্তাম্বুলের ছন্নছাড়া দিনগুলো একমুহুর্তেই একরোপোলিসের মোহিনী মুর্ছণায় মিলিয়ে গেল শুন্যে। 
প্রাচীন সভ্যতায় শহরের কেন্দ্রস্থল সবচে' উচু এলাকায় গড়া হতো। পৃখিবীর অন্যতম প্রাচীর নগরী এথেন্সের শুরু খ্রীষ্টজন্মেরও অনেক আগে এখানেই। প্রধান গীর্জাটি পারসীরা খ্রীষ্টপুর্ব ৪৮০ সালে ধ্বংস করে। গ্রীক রাজা পেরিকেস খ্রীষ্টপুর্ব ৪৮৮ সালে স্থপতিবিদ পিডিয়াস, ইকনস ও কালিত্রাটেস কে প্রায় পুরো এলাকাটি নতুন করে তৈরীর নির্দেশ দেন। নতুন একরোপোলিস তার মোহীনি রূপ নিয়ে প্রাচীর গ্রীসের শৌযর্, শিল্পের সাক্ষী হিসেবে ইতিহাসের পাতায় স্থান নেয়।
বাহারের কাছ থেকে বিদায় নিয়ে একঘন্টা ওড়ার পর পরদিন সকাল এগারোটায় পৌছলাম ভলসে। জাহাজ কোম্পানীর একজন অপেক্ষা করছিলেন বিমান বন্দরে। আমাদেরকে পৌছে দিলেন জাহাজে। আমাদের জাহাজের নাম বাক্কিস। সমুদ্র পাড়ির জন্যে একেবারেই ছোট্ট জাহাজ, ২৬ বছরের পুরোনো, বহনক্ষমতা ৩৫০০ টন। আমাকে ডেকে খালাসীর ও আমার বন্ধুকে মেসবয়ের কাজ দেয়া হলো। ঘুমানের জন্যে বরাদ্ধ হলো জাহাজের পেছনের অংশে দুটো কেবিন। 
সেদিন বিকেলেই জাহাজ ছাড়ল সাইপ্রাসের রাজধানী লারনাকার উদ্দেশ্যে। আমাদের প্রথম সমুদ্রযাত্রা। ডেকে কাজ করতে করতে দেখলাম একঝাক ডলফিন সাঁতার কাটছে জাহাজের গতির সাথে তাল মিলিয়ে। একবার ডুবছে জলের নিচে, পরমুহুর্তেই লাফিয়ে উঠছে শুন্যে। একবার জাহাজের ডানে, কিছুক্ষণ পরই আবার বামে। পাশাপশি অনেক ছোট ছোট উড়ন্ত মাছও দেখতে পেলাম। সমুদ্রের বুকে যেন চুমু খাচ্ছে বিকেলের অস্তগামী সুর্য। পৃথিবীর প্রান্তের কাছাকাছি এরচে' সুন্দর সময় আরো কিছু আছে বলে মনে হলোনা আমার। নিজেকে পরিপুর্ন, সার্থক ও খুব বেশী ভাগ্যবান মনে হলো। এ সুখের অনুভুতি আমার বর্ণনাক্ষমতার ভেতর পড়ে বলে মনে হয়না। 
রাত দশটার দিকে সে সুখানুভুতি আর রইল না। আমার ডিউটি ছিল ব্রিজে ক্যাপ্টেনের সাথে। অনেক দুরে একটা বাতিঘর দেখিয়ে জাহাজের গতিপথ কিভাবে সেদিকে রাখা যায়, তা বুঝিয়ে দিচ্ছিলেন ক্যাপ্টেন। এরই মাঝে শুরু হলো একটু বৃষ্টি আর সামান্য দমকা বাতাস। জাহাজ দুলতে শুরু করলো । পেটের নাড়ীভুড়ি হঠাৎই যেন উল্টে উঠলো। রাতের সমস্ত খাবার একযোগে বেরিয়ে আসতে চাইল। আমার চোখের ঘোলাটে দৃষ্টি দেখে ক্যাপ্টেন কেবিনে যাবার অনুমতি দিলেন। আমি প্রচন্ড কষ্টে আমার কেবিনের বেসিনে বমি করে হালকা হলাম।
চলবে..........
(এর আগের কাহিনী অনেক বিস্তারিত। একেবারে গোড়া থেকে শুরু করা সম্ভব হলো না তাই। জাহাজের জীবন থেকেই শুরু করলাম। ইচ্ছে আছে, সময় পেলে কখনো পুরোটাই শেষ করে উঠবো। ) 

