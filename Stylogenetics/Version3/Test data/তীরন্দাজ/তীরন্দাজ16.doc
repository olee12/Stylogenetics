পশ্চিম ইউরোপের পথে পথে (দুই)



আরদেশ নদীর মোহনী বাঁক থেকে ভুমধ্যসাগরের নীল জল একশো আশি কিলোমিটারের পথ। ভুমধ্যসাগরের তীরে Cap de Agde ট্যুরিষ্টদের স্বর্গ। সমুদ্রপারের একটি বাংলো ভাড়া করেছিলাম আগেই। নেভিগেশনের কল্যানে সেটি খুঁজে পেতেও তেমন দেরী হলোনা। এবার একটি সপ্তাহ্ বিশ্রামের পালা। আবহাওয়া সদয় থাকলে সমুদ্রে সাঁতার আর পারে শুয়ে বসে সময় কাটবে, যদি উল্টোটি হয়, তাহলে কাছাকাছি শহরগুলো ঘুরে দেখা হবে। বাংলোতে রান্না বান্না করার পুরো বন্দোবস্ত আছে। রান্না ও খাওয়ার সরন্জামেরও কোন অভাব নেই। একটি সুপার মার্কেটে কেনাকাটা করে সে রাতেই দেশী মশলার শিশিটি কাজে লাগালাম। বেশ ঝাল ঝাল মুরগীর ঝোল আর বাসমতি চালের ভাত হাতে খেয়ে শান্তি পেলাম অবশেষে।

ভূমধ্যসাগরের বুকে  বিকেলের রোদ

ভূমধ্যসাগরের বুকে  বিকেলের রোদ
Cap de Agde এর বেলাভুমি যতোটা ভেবেছিলাম, তারচেয়ে অনেক বেশী সুন্দর আর পরিষ্কার। হয়তো গ্রীস্মের শুরু বলেই। একসময় ট্যুরিজমের চাপে হয়তো বদলে যাবে চেহারা। মিহি বালুকণার উপর ঢেউএর ফেনা। তাবে সে ঢেউএর আকার আমাদের কক্সবাজারের বঙ্গোপসাগরের ঢেউএর তুলনায় নিতান্তই সামান্য। ফ্রান্সের সমূদ্র সৈকতে সেরকম ঢেউ একবারই দেখেছিলাম কয়েক বছর আগে। তখন বইছিল মিসট্রাল, এক ধরণের সামুদ্রিক ঝড়। গ্রীস্মকালীন সময়ে প্র্রায়শ:ই এধরণের বাতাস বয় এখানে। একবার শুরু হলে বেশ কয়েকদিন ধরে চলে। তখন আর সমুদ্রপারে যাবার উপায় থাকে না। বালির কণা তীরের মতো গায়ে ছুরি বসায়। কেউ কেউ বলে, সেই বিরতিহীন ঝড়ের আওয়াজে হতাশা জন্মায়। তার প্রকোপে সমুদ্রের এলাকাগুলোতে আত্মহত্যার প্রবণতা বেড়ে যায়। আমাদের এবার কপাল ভালো, মিসট্রালের প্রকোপে পড়তে হলো না। 

ইউরোপের প্রতিটি শহরেই, ঐতিহাসিক দর্শনীয় ও ছুটি কাটানোর জায়গাগুলোতো ছড়ানো ছিটনো রয়েছে বিভিন্ন ক্যাম্পিং প্লেস। সেখানে নিজস্ব তাবু খাটিয়ে থাকার পাশাপাশি বাংলো ও ক্যারাভান ভাড়াও করা যায়। হোটেলের চেয়ে খরচ কিছুটা কম। বাংলোগুলোতে টয়লেট আর গোসলের ব্যাবস্থা থাকে। নিজস্ব তাবুতে যাদের বাস, তাদেরকে সেখানকার গন-টয়লেট আর গন-গোসলখানার উপর ভরসা করতে হয়। সেক্ষত্রেও এখানকার মানুষের নিজস্ব সচেনতার কারনে পরিস্কার পরিচ্ছন্নতা নিয়ে কোন সমস্যা দেখিনি। আমাদের ভেতরে সে সতেনতা নেই। বাংলাদেশে বিভিন্ন জায়গায় বেড়াতে গিয়ে পরিচ্ছন্নতার অভাব লক্ষ্য করেছি নিদারুনভাবে। কক্সবাজার ও রাঙ্গামাটির মোটামুটিভাবে ভালো হোটেলেও কখনোই ধোয়া বিছানার চাদর বা বালিশের ঢাকনা দিতে দেখিনি। কেউ একজন ব্যাবহার করে গেছে, সেটিকেই আবার টেনটুনে সমান করে দেয়া হয়। এখানকার একেবারে কমদামী হোটেলেও নতুন অতিথি এলে বি্ছানা নতুন করে পাতা সহ টয়লেট ও ঘরকে ধুয়েমুছে পরিষ্কার করা হয়। আমাদের বাংলোতে আমরা একপ্রস্থ বিছানার চাদর ও বালিসের কভার পেলাম। গোসলখানায় পেলাম এক সপ্তাহের জন্যে ধবধবে সাদা তোয়ালে। রান্নাঘরে থালা, বাসন, চামচ, ডেকটি সব পরিস্কারভাবে সাজানো। এরকম পরিস্কার করে বাংলোটি ছেড়ে যাবার দ্বায়িত্বও আমাদের হাতে।
প্রতি গ্রীস্মেই ফ্রান্সের এই ভুমধ্যসাগর উপকুল ট্যুরিষ্টে গিজগিজ করে। অনেক ট্যুরিষ্ট আটলান্টিকে উপকূলের দিকেও যায়। তবে সেখানে গ্রীস্মের স্থায়িত্ব ও ভালো আবহাওয়া নিশ্চয়তা কম বলে এদিকটাতেই ভীড় বেশী। এবার আমরা অন্যান্যবারের তুলনায় অনেক কম ট্যুরিষ্ট দেখলাম এখানে। বিদ্যমান অর্থনৈতিক মন্দা অনেককেই নিজ বাড়ীতে ছুটি কাটাতে বাধ্য করেছে। আমাদের জন্যে তা শাপে বর হলো! বী্চে, রেষ্টুরেন্টে বা রাস্তাঘাতে, কোথাও আটকে থাকতে হলো না।
চরিত্রগতভাবে গ্রামের ফরাসীরা যতোটা রক্ষণশীল, শহরে এলে ততবেশীই উদার হয়ে যায়। পোষাক আসাকের আধুনিকতায় এদেরকে ইউরোপে অগনী বলা যায়। জার্মানদের তুলনায় ফরাসীরা জীবন ও সময়কে বেশি করেই উপভোগ করে বলে মনে হয়। দুপুরের সময়টা ওদের বিশ্রামের। তখন প্রায় সমস্ত দোকানপাঠ বন্ধ রাখা হয়। রাস্তাঘাটে প্রায় ফাঁকাই থাকে। খাবারের ব্যাপরে এরা বেশ বিলাসী। সাধারণ জার্মানদের মতো উদরফূর্তি করেই ওরা সন্তুষ্ট নয়, বেশ কয়েকটি পদ একটার পর একটা উপভোগ করে। মোটামুটি ভাবে সাধারন জার্মান ও ফরাসীদের মাসিক আয়ে তেমন তারতম্য নেই। তারপরও ওদের রেষ্টুরেন্টগুলোতে খাবারের যা দাম, তাতে ওদের কিভাবে চলে, ভেবে অবাক হই। হয়তো আমাদের ট্যুরিষ্ট হিসেবে ভালো ও সুলভ রেষ্টুরেন্টের খবর জানা নেই বলেই এরকম ভাবি।

কারকাসন এর শহরকেন্দ্রে শীতল বেদানার রস  
আমাদের বাংলোর সৈকতের একশো মিটার ডানেই নগ্নদের সৈকত। মাঝখানে একটি সাইনবোর্ডে সীমানা চিহ্নিত করা আছে। সে সীমানা অগ্রাহ্য করে এদিক সেদিক চালাচলে কোন পক্ষেরই কোন আপত্তি দেখলাম না। ফরাসীরা এসব প্রশ্নে বরাবরই উদার। আমার নিজেরও কোন সমস্যা হয়না। ওদের ইচ্ছে হলে ওরা আসবে, তাতে আমার কি? তারপরও এক জার্মানকে দেখে মজা পেলাম খুব। বালির উপর এই গরমের মাঝেও পায়ে মোজা আর স্যান্ডেল। আর কোনো সুতো নেই শরীরে। বান্ধবীকে জড়িয়ে ধরে সৈকত ভ্রমন করতে করতে সীমানার দিকে নজর রাখেনি আর। এটা জার্মানদের স্বভাব। খুব গরমেও মোজা ছাড়া চলবে না ওদের। মজা পেলেও জানি এই লোকটিই ছুটি শেষে দেশে ফিরে সততার সাথে তার নিজ কর্তব্যে মনোযোগী হবে। আর আমরা? অপেক্ষায় থাকি, কে কার ঘাড়ে কখন চড়ে বসতে পারবো!
এর মাঝে একদিন সামান্য মেঘলা থাকায় বীচে নাগিয়ে কারকাসন নামে একটি (Carcassonne) ঐতিহাসিক শহরে ঘুরে এলাম। স্পেনের সীমান্তের কাছাকছি এই শহরটি। খ্রীষ্টপূর্ব একশো শতাব্দীতে পাহাড়ের চুড়োয় দুর্গ সাজিয়ে এর গোড়াপত্তন করা হয়। এটি ইউরোপের সবচেয়ে অক্ষত অবস্থায় থাকা দুর্গের শহর। একসময় তিন থেকে চার হাজার লোকের বাস ছিল উপরের দূর্গ এলাকায়। এখন সেখানে ২৩০ জন স্থায়ীভাবে বাস করেন। এর বাইরে যারা আছে, তারা পর্যটন ব্যবসার সাথে জড়িত ও স্থায়ীভাবে কারকাসনের অন্য এলাকায় বাস করেন। শহরের এই অংশে যানবাহন নিষিদ্ধ। অনেক পর্যটকের ভীড় এখানে। এসব ভীড় ছাড়িয়ে কোন এক নির্জন এলাকায় বসে সে যুগের মাঝে ডুবে আত্মগত থাকা তৃপ্তিই আলাদা।

কারকাসন: প্রাচীন শহর

কারকাসন: প্রাচীন শহর

কারকাসন: প্রাচীন শহরের প্রাচীর
আরেকদিন সেট (Sète) নামে ভুমধ্যসাগরের পাড়ে আরেকটি শহর ঘুর এলাম। স্থলভুমির লাগেয়া একটি দ্বীপের মতো এই শহরটি। সমুদ্র থেকে সৃষ্ট একটি চওড়া খাল বয়ে গেছে শহরের বুক চিড়ে। সেখানে ছোট ছোট জাহাজ নোঙ্গর করা। খালের উপরে বারোটি সেতুতে শহরের দু’পাশের যোগাযোগ রাখা হয়। তার মাঝে পাঁচটি সেতু একটু বড় জাহাজের জন্যে ওঠানো যায়। শহরকেন্দ্রে ঘুরে বেড়িয়ে নিজের ভেতরেও শান্তির আমেজ পেলাম। ভুমধ্যসাগরীয় উষ্ণতা  যেন এ শহরের বাসিন্দাদের বুকের ভেতরটিও আলোকিত করে রেখেছে। শীতপ্রধান দেশের বাসিন্দা হিসেবে মানুষের ভেতরে প্রতিনিয়ত শীতলতা দেখে অভ্যস্ত হলেও শান্তি পাইনা। সে শান্তিটুকু পাবার জন্যেই দক্ষিনের উষ্ণতা খুজি বারবার।

সেট: শহকেন্দ্র আর খাল

হেরো: Herould নদী 
পরিকল্পনা অমুযায়ী একটি সপ্তাহ বেশ অলসভাবেই কাটালাম। এবার আবার পথে নামতে হবে। যাবার আগে ঝেড়েমুছে পরিস্কার করলাম আমাদের সাতদিনের বাসস্থান। তারপর Cap de Agde কে বিদায় জানিয়ে বেরিয়ে পড়লাম পথে।
চলবে ….! 

