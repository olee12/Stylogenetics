ঝুম্পা'র নুতুন বই



ঝুম্পা লাহিড়ীর নুতুন বই বেরিয়েছে। অনেকেই হয়ত খবরটা পেয়েছেন। বইয়ের নাম  'Unaccustomed Earth'.
তার লেখার সাথে আমার পরিচয়, আমি যখন ২০০০ সালে দেশ ছাড়ছি, তখন। বাবা বইয়ের পোকা। দেখাদেখি আমিও।
আমার মনে আছে, আমার চলে আসার কিছু দিন আগেই বাবা বইটা কিনেছিল। ব্যস্ততায় আমার পড়া হয়ে ওঠেনি।
এখানে এসে, প্রথম যে বই কিনেছিলাম সেটা হল--'Interpreter of maladies". অরুন্ধতি রায় এর নেশা লাগানো গদ্য পড়ে আমি বেশ বাতিকগ্রস্থ। সবার লেখা পছন্দ হয় না। কাজেই সত্যি বলতে কি, শুধুমাত্র এক বাঙ্গালী মেয়ে কীরকম করে পুলিৎজার প্রাইজটা বাগিয়ে নিয়েছে---- সেটা পরখ করাটাই ছিল আমার মুল উদ্দেশ্য।
আমার মনে আছে, প্রথম গল্পটা পড়ে আমি স্থানুবৎ হয়ে ছিলাম অনেকখন। এমন সৎ ঋজু গল্প বলার ভঙ্গী, রীতিমত চমকে ওঠার মত। আমি বিজ্ঞানের ছাত্র। কাজেই সাহিত্য নিয়ে বাড়াবাড়ি করাটা আসলেই 'বাড়াবাড়ির' পর্যায়ে যাবে। আমি যা বুঝি তা হল যিনি গল্পটা বলছেন, সেটা কীভাবে বলছেন। গল্পটা কি লেখকময়? সর্বত্র কি শুধু তার নিজের পায়ের ছাপ? নাকি, ঈশ্বরের নিস্পৃহতায় গল্পকে বেড়ে উঠতে দিয়েছেন?
আমি হয়ত বলব না যে, সব ক'টি গল্প অসাধারন। কিন্তু একটা বইয়ে ঐ রকম ১টা - ২টা থাকলেই যথেষ্ট।
নেমসেক বেরুল এর পরে। সেইটা নিয়ে দেখলাম লোকজন তেমন উঃ আঃ করছে না। কিন্তু আমি ততদিনে তার লেখার প্রেমে পড়ে গেছি। কারন আর কিছুই না। তার নানান বর্ননায়, গল্পের নানান কোনে---- আমি আমার নিজের ছড়ানো ছেটানো টুকরো দেখতে পাই। লন্ডনে জন্ম নেয়া , রোড আইল্যান্ডে বেড়ে ওঠা আর এখন ব্রুকলেইনে সংসার সাজিয়ে বসা এই মেয়েটি কি অপার পারঙ্গমতায় আমাদের প্রবাসী জীবনের কষ্ট, অভিবাসী মনের দিকভ্রান্ততা তুলে এনেছেন। যেন তার দু'চোখের একটিতে আছে এই বাংলার জল, আর অন্যটিতে নিউ ইয়র্কের নিশি জাগরুক রাত।
বইটা হাতে নিয়ে এখন বসে আছি। আপনাদের কি কখনো এমন মনে হয় যে, বইটা এক নিশ্বাসে পড়ে ফেলার জন্য এক দিকে যেমন আপনি মুখিয়ে আছেন, তেমনি আপনার আরেকটি অংশ প্রবল বাধা দিচ্ছে পড়তে---কারন পড়লেই তো ফুরিয়ে যাবে!
 আমি বেশ অধীর আগ্রহে অপেক্ষা করছি, কে জেতে সেটা দেখার জন্য।

