নতুন দিনের গান



সচলায়তনে আমি এখনো যন্ত্র সঙ্গীতের উপর কোনো পোষ্ট দেখিনি। অন্ততঃ বিগত এক বছরে এ রকম কোন পোষ্ট চোখে পড়ে নি।
তাই ভাবলাম আমার এই গানটা আপনাদের সাথে ভাগ করে নিই।
খুব সহজ একটা Techno Beat এর উপর এই গানটা কম্পোজ করা। মিশ্র ভৈরবীতে। সন্তুর আমার বড় পছন্দের যন্ত্র। আমার খুব শখ ছিল এই যন্ত্রটি বাজাতে শেখার।আমাদের দেশে এমনিতেই যন্ত্র সঙ্গীতের কাহিল অবস্থা। টেলিভিশনে 'রাগ রঙ' অনুষ্ঠানটি নিয়মিত উপহাসের বিষয়। ইউনিভার্সিটিতে পড়ার সময় রাতে হলের টিভি রুমে একবার 'রাগ রঙ' দেখছিলাম( তখন suicidal ছিলাম কি না, কে জানে!!!)। কাহিনীর পরের অংশটুকু আমার জন্যে তেমন সম্মানজনক নয়। এইটুকু শুধু বলি বহুদিন টিভি রুমে যেতে পারিনি। এই ধরনের নিদারুন 'উৎসাহ ব্যঞ্জক' পরিস্থিতিতে যখন দেখি কেউ স্রোতের প্রতিকূলে দাঁড়িয়ে ক্ল্যাসিকাল গানের সমজদার--- আমার বুকটা একেবারে ভরে ওঠে।
যাই হোক বলছিলাম সন্তুরের কথা। কাশ্মীরের এক তরুন প্রথম যখন এই যন্ত্রটি ভারতীয় মার্গ সঙ্গীতের আসরে নিয়ে আসেন, যথারীতি নানান উপহাস জুটেছিল। অবশ্য কিছু কিছু সমালোচনা আসলেই সঠিক ছিল। সন্তুরের মূল সমস্যা ছিল--- অন্যান্য তার যন্ত্রের তুলনায় (সেতার, সরোদ বা বেহালা) এতে মীড়ের প্রকাশ খুব সীমিত। তখন ভারতীয় মার্গ সঙ্গীতে  সেতার, সরোদ, বীণা, বেহালা, সারেঙ্গী, এস্রাজ আসর আলো করে আছে। একেক দিকপাল একেক যন্ত্রের
জগতে কুলধিপতি। নুতুন কোন যন্ত্রের হঠাত করে সেই 'অভিজাত' বলয়ে প্রবেশ--- খুবই কঠিন ছিল। তরুন শিবকুমার শর্মা কিন্তু হাল ছাড়েন নি। তাঁর অনলস সাধনায় সন্তুর এখন মার্গীয় যন্ত্র সঙ্গীতের অন্যতম জনপ্রিয় বাদ্যযন্ত্র। শুধু তাই নয় অন্ত্যন্ত বিনয়ী, মুখ চোরা
অন্তর্মুখিন এই মানুষটি আজকের বিশ্বে ভারতীয় ক্ল্যাসিকাল সঙ্গীতের অন্যতম পুরোধা ব্যক্তিত্ব। পন্ডিত শিবকুমার শর্মার হাত ধরে সন্তুর যে কোন সময় যেকোন স্থানে নামিয়ে আনতে পারে সাত সাতটি অমরাবতী। মানুষের বুকের অন্তর্লীন ঝরনাটিকে পন্ডিত শিবকুমার শর্মা তার সন্তুরের তারে বেঁধে নিয়েছেন।
আমার প্রবল বাসনা সত্ত্বেও এই জিনিসটি আর শেখা হয়নি--- যেমন পুরন হয়নি আমার আরো সব আকাশ ছোঁয়া স্বপ্ন। আমার সৌভাগ্য বলতে হবে---বর্তমান যুগের প্রযুক্তি পারঙ্গম বিশ্ব আমার সে সাধ আংশিক হলেও পূরন করতে পেরেছে। আমি Midi keyboard এর সহায়তায় আর কিছু প্রথম সারির software এর কৃপায় একটু আধটু সন্তুর বাজাতে পারি! এই গানটিতে আমার সেই সদ্য শেখা বাজনার কিছু নমুনা পাবেন। আমার খুব ভালবাসার এই জিনিস আপনাদের সাথে ভাগ করে নিতে মন চাইল।
গানটি, আগেই যেমন বলেছি, মিশ্র ভৈরবীতে নিবদ্ধ। খুব সম্ভবত সকলের সবচাইতে পছন্দের রাগ এই ভৈরবী। রবীন্দ্রনাথ তার 'ছিন্ন পত্রাবলী' তে লিখেছিলেনঃ " পৃথিবীর যে ভাবটা নির্জন, বিরল,অসীম সেই আমাদের উদাসীন করে দিয়েছে। তাই সেতারে যখন ভৈরবীর মিড় টানে আমাদের ভারতবর্ষীয়
 হৃদয়ে একটা টান পড়ে।"[i]
কিঞ্চিত Fusion এর ছায়া পাওয়া যাবে---confusion না হলেই বাঁচি। কেমন লাগল, জানাবেন।
-----------
গানঃ 'নুতুন দিনের গান'
সুর ও সঙ্গীতায়োজন --- অনিকেত
পুনশ্চঃ
অনেকে হয়ত শুনতে পারছেন না গানটি। আমি এখন download এর option দিয়ে রেখেছি। চাইলে নামিয়ে নিয়ে শুনতে পারেন। 

