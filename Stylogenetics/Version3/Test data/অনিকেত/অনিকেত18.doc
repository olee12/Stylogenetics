বিজ্ঞানীদের নিয়ে অ-জ্ঞানী ছড়া



আইজাক নিউটন, নিউটন আইজাক
কবে তার গাড়ি কারা করেছিল হাইজ্যাক
সাইকেল চড়ে কবে মাইকেল ফ্যারাডে
দোকানীকে বলেছিল 'ধারে কিছু প্যাড়া দে'
ফাইনম্যান এজীবনে ভেঙ্গেছিল কত আইন?
দশ টাকা ঘুষ দিয়ে বলেছিল "Its Nine !!"
নীলস বোর ছোটবেলা খেয়েছিল কত কিল
আবুলের সাথে তার চেহারার কেন মিল?
আইন্সটাইন ছোটবেলা দুপুরে কি ঘুমুত?
গ্যালিলিও অবসরে পান কেন চিবুতো?
ইরাকের পথে কেন ডীরাকের ছবি নাই?
ফের্মি কে উর্মি কেন ডেকেছিল 'ভাই' ?
ইস্কুলে যেতে  কেন কম্পটন কাঁপত?
গজ-ফিতা দিয়ে কেন রাস্তা সে মাপত?
মেরী কুরি 'ঘুরি ফিরি' কোন গান গাইত?
প্ল্যাঙ্ক  কেন শীত কালে পুকুরেতে নাইত?
এইসব লেখা আছে ডাইরীতে বঙ্কু'র
ছাত্র সে কার জানো? প্রফেসর শঙ্কু'র।
------------------------------------------------------
দায় স্বীকারঃ
হাজার বছর আগে আমি যখন ছোট ছিলাম, তখন একটা পত্রিকা বেরুত---'কিশোর জ্ঞান-বিজ্ঞান' নামে।
সে বয়েসে আমার প্রতীক্ষা কোন নারীর জন্যে ছিল না, ছিল নেহাৎ এক বালখিল্য পত্রিকার জন্যে। সারা বছর অপেক্ষা করে থাকতাম পুজোর সময়ের জন্য---কিশোর জ্ঞান বিজ্ঞানের শারদীয় সংখ্যা হাতে পাবো বলে।
এই ছড়াটার বোল্ড করে দেয়া অংশটুকু কোন এক শারদীয় সংখ্যায় ছাপা হওয়া ছড়ার অংশ বিশেষ। আজ এতবছর পর, আমার স্মৃতিতে কেবল এইটুকুই মনে আছে।
আজ হঠাৎ করে ভূত চাপল মাথায়। স্মৃতির ছড়ার সাথে জুড়ে দিলাম আমার নিজের কিছু লাইন।
ছড়াটির মূল লেখক কে, আমি ভুলে গিয়েছি। তার উদ্দেশ্যে আমার সসম্মান প্রণতী আর কৃতজ্ঞতা স্বীকার। সেই সাথে আমি আশায় বুক বেঁধেছি----সচলায়তনের কারো যদি "মুল" ছড়াটা বা ছড়াকারের নাম জানা থাকে তাহলে জানালে বড় উপকৃত হই।
সবাই কে ঈদ আর পুজোর শুভেচ্ছা।

