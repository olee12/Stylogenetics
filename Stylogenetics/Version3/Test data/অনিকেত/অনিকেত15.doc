সহস্র দিনের নির্বাসন



এই উইকেন্ডে আমার এক বন্ধুকে বিদায় দিতে গিয়েছিলাম নিউ ইয়র্ক।
সে দেশে ফিরছে গ্রীষ্মের ছুটিতে।
প্রায় এগারো মাস পর সে দেশে ফিরছে।
আজ থেকে প্রায় এগারো মাস আগে শাহান যখন ডেলাওয়ারে এসে হাজির হয়েছিল, তখন  ডেলাওয়ারের মাত্র একজনের সাথে তার 'আনুষ্ঠানিক' পরিচয় ছিল। সে লোকটি আমি। এইখানে আসার আগে শাহান কোন ভাবে আমার ইমেল জোগাড় করে। সেইসূত্রে মাঝে মধ্যে পত্রালাপ হত। যতটুকু জানি, আমেরিকায় এই তার প্রথম আসা।
আমেরিকা নিয়ে তাই তার অনেক প্রশ্ন ছিল।
আর আমার ছিল পান্ডিত্য ফলানোর অশালীন আগ্রহ।
তার প্রশ্নগুলোর উৎপত্তি যদিবা ছিল উদবেগ-উৎকন্ঠার উর্বর ভূমিতে--- আমার উত্তর গুলো ছিল জ্ঞান ফলাতে পারার উৎকট আনন্দে সিঞ্চিত, এক বিরল আত্মপ্রসাদে জারিত হতে পারার সম্ভাবনায় উজ্জ্বল। সে আমাকে সরল মনে প্রশ্ন করে যেত। আমি গরল মনে পেঁচিয়ে পেঁচিয়ে উত্তর দিতাম। এই দেশটায় আমি যে দশ দশটি বছর কাটিয়েছি এবং সে কারণে আমি  যে এক প্রকারের বোধিসত্ত্ব লাভ করেছি---এই ব্যাপারটা পই পই করে বুঝিয়ে দেবার চেষ্টায় আমার আন্তরিকতার অভাব ছিল না।
আজ থেকে প্রায় এগারো মাস আগে যখন শাহানের সাথে আমার দেখা হয়েছিল আমাদের ভার্সিটি ক্যাম্পাসে---তখন তার পরণে ছিল ফুলপ্যান্ট আর আমার পরণে ছিল হাফ প্যান্ট!
এর পরের ক'টি মাসে সে অস্বাভাবিক দ্রুততায় কেবল আমার নয়, এই ডেলাওয়ারের সকল বাংলাদেশীর জীবনের একটি অচ্ছেদ্য অংশে পরিনত হয়। আমি ডেলাওয়ারে আট আটটি বছর কাটিয়ে যেসব লোকের সাথে পরিচিত হয়ে উঠতে পারিনি, যেসব অসম্ভব সুন্দর স্থানে ঘুরতে যেতে পারিনি, শাহান ঈর্ষনীয় মসৃণতায় সেইসব 'ল্যান্ডমার্ক' স্পর্শ করে আসল। শাহান আসার আগে পর্যন্ত সাইফ-প্রজাপতিদের বাসায় ছিল আমার একচ্ছত্র আধিপত্য---ওদের উঠোনে ছিল আমার চিরস্থায়ী বন্দোবস্থ। তাদের দেবশিশু সামারার কাছে আমি ছিলাম একমেবাদ্বিতীয়ম 'থায়েক বাই'। শাহান দ্রুত আমার সে আসন টলিয়ে দিল। সামারা মাঝে মধ্যেই জন সমক্ষে "শাহান মামা"-র প্রতি তার দুর্নিবার পক্ষপাতিত্বের কথা সোল্লাসে প্রচার করতে লাগল।
মজার ব্যাপার হল, এইসব নিয়ে আমি মন খারাপ করার বদলে আবিষ্কার করলাম আমি নিজেও এই ছেলেটাকে বেশ খানিকটা পছন্দই করি। আর করবই বা না কেন? ২৪ ঘন্টার মাঝে ২৫ ঘন্টাই যার মুখে হাসি লেগে থাকে--এমন একজনকে কি অপছন্দ করে বেশিখন থাকা যায়?
এহেন শাহান কিন্তু শেষ পর্যন্ত আমার কাছে ঠিকই এক বিরাট অপছন্দের লোকে পরিনত হল ! দেখা গেল তার হাসি দেখলেই আমার ভেতরে এক অন্ধ ক্রোধ চিড়বিড় করে ওঠে। তার কথা শুনলেই আমার চোয়াল শক্ত হয়ে আসে। তার সাথে দেখা হওয়া মানেই আমার ঐ দিনটা খারাপ যাওয়া।
কিন্তু কেন এমনটা হল?
কারণ আর কিছুই না। যেদিন শাহান জানাল যে সে গ্রীষ্মের ছুটিতে দেশে যাবে সেইদিনই আমি তার উপর থেকে আমার সকল ভালবাসা আর সহানুভূতি প্রত্যাহার করে নিলাম। 
আমি কোন মহাপুরুষ নই।তবে হ্যাঁ, এইটা সত্যি যে মাঝে মধ্যে বেশ খানিকটা চেষ্টা করলে পরে এই আমিও অন্যের বেশ কিছু ভুল-ত্রুটি উপেক্ষা করে যেতে পারি। তেমন দাঁতে দাঁত চেপে চেষ্টা করলে অনেককে মাঝে মধ্যে ক্ষমা-টমাও করে দিতে পারি।
কিন্তু আমার দুনিয়ায় কেবল একটি অপরাধের কোন ক্ষমা নেই। কেউ যখন এসে আমাকে বলে যে সে দেশে যাচ্ছে বেড়াতে--তখন আমি আর সহ্য করতে পারিনা। আমার ভেতরের হিংসুক সবুজ-চোখো ময়দানবটা তার দ্রংষ্টা-বিকট করাল মূর্ত্তি প্রকাশ করে গর্জন করতে থাকে। আমি যখনই শুনি আমার কোন চেনা লোক দেশে যাচ্ছে--আমার সকল ভদ্রতার লেবাস খুলে পড়ে। আমি তাকে শাপ-শাপান্ত করতে থাকি। নিজেকে মনে হতে থাকে অভিশম্পাতময় দুর্মুখ দুর্বাশা মুণি। আমি ঈশ্বর-দেবতা-মানুষ-পশু নির্বিশেষে সকলকে অভিশাপ দিতে থাকি। আমি আমার আপাত শ্যামল-সরস-সঘন মূর্ত্তি পরিত্যাগ করে পরিনত হই নির্মেঘ আষাঢ় মধ্যাহ্নের নির্মম খরতাপে।
শাহান না জেনে শুনে এই 'গর্হিত' কাজটি করে ফেলল। সে খুশি মনে দেশে যাবার প্রস্তুতি নিতে থাকল। তার উৎসাহ-আনন্দ দেখি আর আমার বুকে দুখের হুতাশন বয়ে যায়।
আজ প্রায় এক সহস্র দিন হয়, আমি দেশে যাই না।
আজ প্রায় এক সহস্র দিন হয়, আমার মা আমার মাথায় হাত রাখে না।
আজ প্রায় এক সহস্র দিন হয়, আমার পিতার মুখ দেখি না।
আজ প্রায় এক সহস্র দিন হয়, আমি শুনিনা আমার বোনের আনমনে গেয়ে যাওয়া গান-----
আজ প্রায় এক সহস্র দিন শোনা হয় না ঘরের চালে মেঘ মল্লার, ভোরের আলোয় কোমল রেখাব!
আজ প্রায় এক সহস্র দিন হয়, এই নগরে আমি প্রেতাত্মা হয়ে ঘুরে বেড়াই।
আজ প্রায় এক সহস্র দিন এই রূপনগরে আমার অলৌকিক নির্বাসন।
তাই যখনি শুনি কেউ যাচ্ছে আমার অলকধামে, আমি আর নিজেকে ধরে রাখতে পারি না। অভিমানে,রাগে,হতাশায় আমার ঠোঁট ফুলে ওঠে। 
সব কিছুর পরও আমি শাহানের সাথে নিউ ইয়র্ক যাই। সারা রাত আড্ডা দেই। উচ্ছল হাসির ফোয়ারায় আড়াল করে রাখি বুক ভাঙ্গার শব্দ। তারপর খুব সকালে যখন জেএফকে এয়ারপোর্টে তাকে নামিয়ে দিতে যাই তখন সবার অলক্ষ্যে তার কাঁধ ছুঁয়ে দিয়ে মনে মনে বলি---যাও পাখি, তুমি ছুঁয়ে আস আমার দেশের ঘাস-ফুল-মাটি। তুমি ছুঁয়ে দিয়ে আস আমার দেশের পথ,মেঘ,হাওয়া। তুমি বলে এস উজ্জয়িনী নদী তীরে আমার প্রেমিকাকে যে, তার যক্ষ প্রেমিক এখনো প্রগাঢ় প্রেম ধরে রাখে বুকে। তাকে বলে এসো---- এখানের হাজারো সুরম্য অভ্রভেদী অট্টালিকার ভীড়ে আমি আজো হয়ে আছি 'অনিকেত'!
আমি অপেক্ষায় আছি আমার শাপ মোচনের--!
আমি অপেক্ষায় আছি আমার দেশে ফেরার সেই সুবর্ণ মুহূর্ত্তটির!

