ডিজিটাল বাংলাদেশঃ ঢাকায় বসে প্যারিসে ডাকাতির শিকার পররাষ্ট্র মন্ত্রণালয়ের কর্মকতা!



তানভীর আহমেদ
পররাষ্ট্র মন্ত্রণালয়ের ডিরেক্টর জেনারেল সাঈদা মুনা তাসমিন প্যারিস ট্যুরে গিয়ে ডাকাতির শিকার হয়েছেন, ডাকাতরা তার ক্রেডিট কার্ড ও নগদ অর্থ ছিনিয়ে নিয়েছে। তিনি এবং তার সহকর্মিরা যে হোটেলে থাকতেন সে হোটেলের টেলিফোন সংযোগও বিচ্ছিন্ন করেছে দুর্বত্তরা। এ অবস্থায় মুনার দেশে ফেরা নিয়ে তিনি খুব শংকিত, বিষয়টি তিনি ফ্রান্সের বাংলাদেশ দূতাবাসে অবহিত করলেও কোনো সাড়া পাননি তাই তিনি নিরুপায় হয়ে আমাকে ইমেইল করলেন যেন তাকে আমি আর্থিকভাবে সহায়তা করি। ওয়ান ইলেভেন পরবর্তী সময়ে তত্ত্বাবধায়ক সরকারের আমলে মুনা তাসমিন লণ্ডন হাইকমিশনে পলিটিক্যাল কাউন্‌সেলর হিসাবে কর্মরত ছিলেন। সে সময়ে বেশ কিছুদিন তিনি প্রেস মিনিস্টারের বাড়তি দায়িত্ব পালন করেছেন, সে সুবাদে মিডিয়াকর্মীদের সাথে তার যোগাযোগ খুবই ঘনিষ্ট।
মুনার এ ধরনের ইমেইল পেয়ে আমি বেশ উদ্বিগ্ন হয়ে পড়ি! কারণ, ইমেইল বার্তার নিচে তার রাষ্ট্রীয় পদবী ও টেলিফোন নম্বর ব্যবহার করা হয়েছে। যদিও এধরনের ভূয়া বার্তা বা লটারি জেতার কিংবা কাল্পনিক বিপদে পড়ার বহু ইমেইল আমি ইতিপূর্বে অনেক পেয়েছি; তারপরও বিষয়টি দ্বিতীয় দফায় নিশ্চিত হবার জন্য আমি আমাদের প্যারিস প্রতিনিধি নূরুল ওয়াহিদকে ইমেইল করে বিষয়টি জানাই। তার এমন বিপদে পড়ার কোনো সত্যতা পাওয়া যায়নি। ঘটনার সপ্তাহ খানেক পর একই ধরণের বার্তা পেলাম। এবার পরিস্থিতির শিকার লণ্ডনের প্রেস মিনিস্টার রাশেদ চৌধুরী! ইমেইল বার্তায় বলা হলো রাশেদ চৌধুরী ডাকাতির শিকার হয়েছেন ফিলিপাইনে! এবার নিশ্চিতভাবেই বুঝতে আমার অসুবিধা হয়নি এ ইমেইল বার্তাটিও ছিলো ভূয়া! আমি রাশেদ চৌধূরীকে কৌতুক করে ফোন দিয়ে বললাম, রাশেদ ভাই আপনার কতো টাকা লাগবে? আর আমি টাকা কি লন্ডন হাইকমিশনে পাঠাবো, নাকি ফিলিপাইন হাইকমিশনে পাঠাবো? রাশেদ ভাইও কৌতুক করেই জবাব দিলেন, ‘আমি যেন লণ্ডন হাইকমিশনেই তার জন্য পাউণ্ড পাঠিয়ে দেই।’ 
আমি আইটি বিশেষজ্ঞ নই, তাই বিষয়টি পরিষ্কার হবার জন্য আমি লণ্ডনে কর্মরত একজন আইটি বিশেষজ্ঞ সামিরুজ্জামানকে ফোন দিলাম। তিনি আমাকে বললেন, ইমেইল ব্যবহারকারী ম্যালওয়্যার ভাইরাস দ্বারা আক্রান্ত হলে এমনটি হতে পারে। এক্ষেত্রে রাশেদ চৌধুরী কিংবা মুনা তাসমিনের  ইমেইলে হ্যাকার কিংবা/ যিনি সংশ্লিষ্ট ইমেইল ব্যবহারকারীর ইমেইল আইডির নিয়ন্ত্রণ নিতে চান তিনি ম্যালওয়্যার ভাইরাস ছড়িয়ে দিয়েছেন। ব্যবহারকারীরা সে ফাঁদে পা দিয়ে সেটিতে ক্লিক করেছেন আর ভাইরাসটি ব্যবহারকারীর কম্পিউটারের নিয়ন্ত্রণ নিয়ে তার একাউন্ট থেকে সয়ংক্রিয়ভাবে এসব ভুয়া বার্তা পাঠিয়ে থাকতে পারে। এক্ষেত্রে ব্যবহারকারী যদি তার ইমেইলটিকে ৩২ কিংবা ৬৪ বিটের এনক্রিপশন বা শক্তিশালী পাসওয়ার্ড ব্যবহার না করেন তাহলে সে ব্যবহারকারীর গুরুত্বপূর্ণ ডাটা চুরি হতে পারে অথবা ব্যক্তির নাম ব্যবহার করে অন্যের ইমেইল আইডিতে ভুল বার্তা প্রেরণ করে বিভ্রান্ত করতে পারে। যেমন ভুল বার্তা পেয়েছিলাম আমি। 
এখন পাঠকের মনে প্রশ্ন জাগতে পারে ব্যক্তিগত ইমেইল বার্তার আলাপচারিতা আমি কেন আলোচনায় নিয়ে এলাম? এমন বার্তা আর নতুন কী ? হরহামেশা এমন ঘটনা ঘটে থাকে, মুনা তাসমিন ও রাশেদ চৌধুরীর ঘটনা দুটিও তেমনই সাধারণ। কিন্তু পাঠকদের জানাতে চাই, রাশেদ চৌধুরী লণ্ডন হাইকমিশনের প্রেস মিনিস্টার এবং সাঈদা মুনা তাসমিন সরকারের পররাষ্ট্র মন্ত্রণালয়ের ইউনাইটেড নেশন্স ও হিউম্যান রাইটসের মতো গুরুত্বপূর্ণ বিভাগের পরিচালকের দায়িত্ব পালন করছেন। এ ধরণের গুরুত্বপূর্ণ ব্যক্তিদের ইমেইলের এমন টালমাটাল অবস্থা হলে সরকারের অন্য সকল দপ্তরের না জানি কী অবস্থা! আমি যদি ভুল না করি তাহলে আমাদের সবারই মনে থাকার কথা বতর্মান সরকারের নির্বাচনী ইশতেহারের প্রতিশ্র“তির অন্যতম ছিলো ডিজিটাল বাংলাদেশ গড়ার প্রত্যয়। সচেতন ভোটারদের নিশ্চয়ই মনে আছে গত নির্বাচনে পূর্বে প্রধানমন্ত্রী শেখ হাসিনা তার নির্বাচনী ইশতেহারে ২০২১ সালে বাংলাদেশের জনগণকে ডিজিটাল বাংলাদেশ উপহার দেবেন বলে প্রতিশ্র“তি দিয়েছিলেন, কিন্তু তার সবচেয়ে স্পর্শকাতর দপ্তর পররাষ্ট্র মন্ত্রণালয়নের শীর্ষ কর্মকতাদের ইমেইল এড্রেসের এমন টালমাটাল অবস্থা হলে বাকি মন্ত্রণালয় আর পুরো প্রশাসনিক ব্যবস্থা কতোটুকু ডিজিটালাইজড হয়েছে সেটি সহজেই অনুমান করা যাবে। একথা আমি মানছি ডিজিটাল বাংলাদেশের রুপকল্প বাস্তবায়ন হবে ২০২১ সনে, কিন্তু গত পাঁচ বছরে সেপথে আমরা কতোটুকু এগিয়েছি নির্বাচনের আগে জনগণ হয়তো তা মূল্যায়ন করবে। বাংলাদেশের প্রশাসনিক যোগাযোগ এখনও ডিজিটালাইজড হয়নি সেটা মানলাম কিন্তু লণ্ডনের হাইকমিশনের যোগাযোগ ব্যবস্থায় এখনো কর্পোরেট ইমেইল বার্তার সাথে সংযুক্ত হতে পারেনি দূতাবাস কর্তৃপক্ষ। এখনও লণ্ডন হাইকমিশনের প্রেস রিলিজ আসে ব্যক্তিগত ইয়াহু আইডি কিংবা বিটি কানেকট থেকে ! 
যদিও লণ্ডনের হাইকমিশনার মিজারুল কায়েস তার ভিজিটিং কার্ডটি আমাকে দেখিয়ে বললেন, তারা কর্পোরেট ইমেইল আইডি ব্যবহার শুরু করেছেন এটি খুব শীঘ্রই কার্যকর হবে। যদিও গত ৭/৮ বছর ধরে লণ্ডনের হাই কমিশনের ওয়েব সাইটে পর্যাপ্ত তথ্য উপাত্ত  সহ অনলাইন যোগাযোগ সহজ করার জন্য প্রবাসীরা দাবী জানিয়ে আসলেও হাই কমিশনের আইটি উন্নয়ণ এখন চলছে ঢিমেতালে, তবুও আমরা আশায় থাকলাম।কিন্তু সরকারের সবকয়টি মন্ত্রণালয়ের এ কর্পোরেট ইমেইল ও ডোমেইনগুলো কি নিজস্ব আইটি এক্সপার্ট দিয়ে নিয়ন্ত্রিত হচ্ছে, নাকি তৃতীয় কোনো বেসরকারি প্রতিষ্ঠান এগুলোর নিয়ন্ত্রণ করছে? আইটি বিশেষজ্ঞ সমিরের সাথে আলাপকালে সমির আমাকে এটাও জানালেন এ তৃতীয় পক্ষের হাতে সরকারি ও গুরুত্বপূর্ণ সংস্থার ডোমেইনের নিয়ন্ত্রণ মোটেও নিরাপদ নয়, এ তৃতীয়পক্ষের কাছ থেকে যেকোনো সময় ডাটা মিসিং হতে পারে। কর্পোরেট ইমেইল ও ডোমেইন ব্যবহার করলেই হবেনা এই ডোমেইনগুলোর নিয়ন্ত্রণও থাকতে হবে নিজস্ব আইটি বিভাগের কাছে। এসব বিষয় নিয়ে ডিজিটাল বাংলাদেশের স্বপ্নদ্রষ্টা সরকার কতোটা ভাবছে সেটি নিয়ে আলোচনার প্রয়োজন রয়েছে, কেননা প্রযু্িক্ত এখন এতো বেশি এগিয়ে যাচ্ছে তার সাথে বাংলাদেশ হয়তো সমান তালে আগাতে পারবো না, কিন্তু যোগাযোগের ক্ষেত্রে কর্পোরেট ইমেইল ব্যবহার ও সরকারী ডোমেইনের নিরাপত্তার বিষয়টি নিয়ে এখনই সতর্ক হতে হবে, নইলে লণ্ডনে কিংবা ঢাকায় বসেই সরকারী কর্মকতারা প্যারিস কিংবা ফিলিপাইনে ডাকাতির শিকার হতে পারেন!

