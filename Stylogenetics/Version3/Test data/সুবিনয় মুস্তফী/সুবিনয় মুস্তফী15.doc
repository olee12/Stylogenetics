টার্মিনেটর আর কালাশনিকোভ বন্দুক



বছরের শুরুতে কেউ যদি আমাকে বলতো যে মার্চের প্রথম সপ্তাহে এসে চাকরি-বাকরি অক্ষত থাকবে, তাহলে কিছুটা অবাকই হতাম। ২০০৯ সাল যে ইট্টু খারাপ যাবে, এই বিষয়ে তেমন কোন সন্দেহ ছিল না। গত ডিসেম্বরে যখন অফিসের ক্রিসমাস পার্টি অনুষ্ঠিত হলো - লন্ডনে এর মোদ্দা কথা হলো পাড়-মাতাল হয়ে রেস্টুরেন্টের টেবিলের তলায় পড়ে থাকার একটা অফিশিয়াল অজুহাত - তখন আমি আমার চারিদিকে তাকাই আর ভাবি, বন্ধুগণ, সামনের বছর সবার দেখা পাবো তো?
এই ভয় পুরোপুরি অমূলক নয়। আমি রিসার্চ বিভাগে কাজ করলেও আমার বৃহত্তর কম্পানী গত বছরখানেক ধরে বেশ নাজুক পরিস্থিতিতে আছে। যাকে বলে হাই-রিস্ক সেক্টর, এই কম্পানী তেমন একটা সেক্টরেরই অংশ। কমার্শিয়াল প্রপার্টি। বাজার যখন চাঙ্গা ছিল, তখন এরা বহুত টাকা পয়সা বানিয়েছে। আগে মূলত ইউকে-ভিত্তিক কম্পানী ছিল, এখন বিস্তৃত হতে হতে আরো অনেকগুলো দেশে অফিস গেড়েছে। বুম-এর সময়ে শেয়ারের দাম যেমন বেড়েছিল, সাথে সাথে বেড়েছিল কম্পানীর ডিরেক্টরদের জেল্লা-জৌলুস। সবাই দামী স্যুট-টাই, কাফ-লিংক পরিহিত। কথায় কথায় ফরেন ট্রিপ দেয়, সেমিনার কনফারেন্সে যায়। উইকেন্ডে রাগবি খেলে। সবচেয়ে বড় হুজুর যিনি, তিনি স্বয়ং রাণীর সাথে ছবি তোলেন। 
আমি তখন নতুন ঢুকেছি - শুধু দেখি আর চোখ ডলি। 
দেড় বছর আগে অনেকগুলো ছোট-খাটো টেকওভার শেষ করে কম্পানীর হুজুরেরা ঠিক করলেন যে এবার আরো বড় দাও মারবেন। তারা আরেক প্রতিপক্ষকে টার্গেট করলেন, নাম তার ডোনাল্ডসন। একে কিনে ফেলতে হবে। যেমন কথা তেমন কাজ। ডোনাল্ডসন কম্পানীর উপরে hostile takeover আক্রমণ শুরু হলো। 
ঐ কম্পানীর বেশীর ভাগ লোকজন চায়নি যে আমাদের কাছে বিক্রি হয়ে যাক। অনেক কর্মচারী রাগ করে চাকরি ছেড়ে অন্যত্র চলে যায়। কিন্তু তাদের উপরের লেভেলে একটা ছোট গ্রুপ ছিল, সিনিয়র লোকজন, যারা এই বিক্রিটাকে জোরে-সোরে পুশ করে। ওদের নিজেদের স্বার্থও ছিল নিশ্চয়ই - নতুন কম্পানীতে বড় পোস্ট পাওয়া যাবে। তাই ব্যাংক থেকে বিরাট লোন করে ডোনাল্ডসন-কে কেনা হলো। ৪০ মিলিয়ন পাউন্ডের টেকওভার। বড় প্রেস কনফারেন্স, সাংবাদিক ফটোগ্রাফার, মিডিয়া বিবৃতি, সবকিছুই ছিলো। 
শেয়ার বাজার তখন তুঙ্গে। তখনকার যারা কম্পানীর বড় হুজুর ছিলেন, তারা সেই সময়ে একেকজন (চুপিচুপি) হাফ-মিলিয়ন, এক মিলিয়ন পাউন্ডের মত শেয়ার বিক্রি করে দিলেন। নীচের স্তরের কর্মচারীরা কেউ জানতো না। একদিন অফিসের এক কলীগ ই-মেইলে লিংক পাঠিয়ে বললো, দেখো কি ঘটছে। লিংক খুলে দেখি শেয়ার বিক্রির খবর - মোটামুটি চুপিসারেই ঘটেছে - দুই-একটা পেপার ছাড়া আর কেউ খবরটা রিপোর্ট করেনি।
*
বাজার ক্র্যাশ করার ঠিক আগের মুহুর্তে ব্যাংক থেকে ৪০ মিলিয়ন পাউন্ড ধার করে অন্য কম্পানী কিনলে কি হতে পারে, এর পরের ঘটনা তাই শেখায়। 
ডোনাল্ডসন টেকওভারের সময়ে আমাদের শেয়ারের দাম ছিল ৮ পাউন্ড ৩৫ পয়সা। তারপরে থেকে নচিকেতার ভাষায় 'অবিরত বুকে রক্তক্ষরণ'। নামতে শুরু করলো দাম। বাজার এই টেকওভারের খবরটাকে আসলে খুব একটা ভালো চোখে দেখেনি। এত দাম দিয়ে কেনার কি দরকার ছিল? এত ধার করা কি উচিৎ কাজ হয়েছে? নতুন কম্পানীর যেই প্রধাণ সম্বল - তার দক্ষ কর্মীগুলো, আর তাদের কন্টাক্ট আর কানেকশন - তারা তো অনেকেই আর নেই। তাহলে কম্পানী কিনে আসলে লাভ কি হলো? ইত্যাদি হাজারো প্রশ্ন।
প্রশ্নবাণে জর্জরিত শেয়ার নামতে নামতে নামতে নামতে মাটিতে এসে ঠেকলো। ১২ মাসের মাথায় ২ পাউন্ড ৩৫-এ ঠেকলো, আর তারপরে শুরু হলো একদম ফ্রি-ফল। এক পাউন্ডের বাধা পেরিয়ে অবশেষে গত ক্রিসমাসের সময় শেয়ারের দাম এসে ঠেকলো কেবল ২০ পয়সায়। সামনে কোন পাউন্ডের বালাই নেই আর। 
টেকওভার করতে যেমন বললাম মোট খরচ হয়েছিল ৪০ মিলিয়ন। আর এখন শেয়ার পতনের পরে এমন অবস্থা হয়েছে যে পুরো কম্পানী বিক্রি করে দিলেও ২০ মিলিয়ন পাউন্ড পাওয়া যাবে না। 
*
সেই যে হুজুরেরা, তাদের একে একে করে চাকরি নট হওয়া শুরু হলো। প্রথমেই চাকরি গেলো প্রাক্তন সি ই ও-র। নাম মার্ক, যথেষ্ট বয়স হয়েছিল তার, তাই চামে চামে সম্মানজনক রিটায়ারমেন্ট নিয়ে সে চলে গেল। তার অধীনস্থ প্রধান যে দুই চ্যালা ছিল, রবার্ট আর কিলিয়ান, এর পরে তাদের পালা। রবার্ট খুব কেতা-দুরস্ত পাবলিক, সারাক্ষণ বাহারি বো-টাই পরে থাকে। ওকে বোর্ড থেকে অপসারণ করা হলো। কিলিয়ান, আইরিশ লোক, হাসি-খুশী কিন্তু প্রচন্ড উচ্চাভিলাষী। বলা হতো ৫-১০ বছর পরে ওকেই সি ই ও বানানো হবে। সেই কিলিয়ান-ও সম্প্রতি ধরাশায়ী হয়েছে। 
এদের গলা কাটার কাজটা যে করেছে, সেই লোকের নাম পল ইড্‌জিক (Idzik)। কম্পানীর নতুন সি ই ও। মার্কিন নাগরিক, এককালে শুনেছি খুব ভালো টেনিস খেলতো। প্রফেশনাল সার্কিটে যাওয়ার মতলব ছিল, পরে শেষ মুহুর্তে এমবিএ করে কাজে নেমে পড়ে, খেলোয়াড়ী জীবনকে বিদায় দিয়ে। লম্বা চওড়া লোক, প্রচন্ড বদমেজাজী - ফাক, শিট, এইসব কথা ছাড়া নাকি মুখে কোন কথা ফুটে না তার। সাপের মত চোখ, সরীসৃপের মতই নীরব আর দ্রুত তার চলাফেরা। তাকে নীচের তলায় যেই কয়েকবার দেখেছি, একটিবারও ভূলেও তার মুখে কোন হাসি দেখিনি। 
কম্পানীতে ওর অনেক ডাকনাম চালু আছে। আমরা ডাকি দ্য টার্মিনেটর। কারন জয়েন করেই সে প্রথম যে কাজটি করলো, তা হলো ৩০০ লোকের চাকরি খাওয়া। এদিক সেদিক অনেকগুলো অফিস বন্ধ হয়ে গেলো। গ্রীস, অস্ট্রিয়া, পর্তুগাল। ইউকে-র ভেতর কিছু ছোটখাটো রিজিওনাল অফিস। তার কথা হলো বড় হুজুরদের লাট সাহেবের মত আচরণই কম্পানীকে মাটিতে টেনে নামিয়েছে। সেই ঠাট-বাট বন্ধ করতে হবে। ইড্‌জিক নিজে কখনো স্যুট পড়ে ঘোরে না, আর বো-টাই পরিহিত রবার্ট-কে সে ইতিমধ্যে এক হাত করে নিয়েছে। 
ঐদিন লাঞ্চের সময় ক্যান্টিনে আইরিশ কিলিয়ান-কেও দেখলাম। যেই লোক সারাক্ষণ উচ্চ স্বরে কথা বলতো, দরাজ গলায় হাসতো, তাকে দেখে মনে হলো ভেজা বেড়াল, মা মারা গেছে এমন মলিন মুখ। 
*
এদের সরিয়ে দিয়ে টার্মিনেটর তার নিজের লোক নিয়ে এসেছে। একজন তুর্কী, নাম সের্কান। আরেকজন ইসরায়েলী, নাম আইজাক। এই দুজনই আগে টার্মিনেটরের সাথে অন্যত্র কাজ করেছে। আবার এদের কেউই ইংরেজ নয়, তাই আগেকার সেই রাগবি খেলা আর রাণীর সাথে ফটো তোলার সংস্কৃতিতে এদের কোন বিশ্বাস নেই, কোন প্রয়োজনও নেই। কেউ কাজ ছাড়া কিছু চেনে না। 
এদের মধ্যে যে আইজাক, সেই আমার ডিপার্টমেন্টের নতুন প্রধাণ। পুরো নাম আইজাক ক্রিমোলোভ্‌স্কি। পূর্ব ইউরোপীয় ইহুদি, অনেক আগে ওর পরিবার অভিবাসী হয়ে ইসরাইলে চলে যায়। শুনেছি এই লোক দেখতে-শুনতে ভালো হলেও আসলে তা না। এককালে ইসরায়েলী আর্মিতে প্যারাট্রুপার ছিল। ভীষণ মেধাবী, ভীষণ হিসাবী। কে কি করছে, সারাক্ষণ তার উপর আইজাকের কড়া নজর আছে। প্রয়োজনে অধীনস্থ কারো মাথাই সে খেতে আপত্তি করবে না, হোক সিনিয়র বা জুনিয়র। 
আইজাকের পুরো নাম অনেকে ঠিকমতো উচ্চারণ করতে পারে না। তাই ওকেও ডাকনাম দেয়া হয়েছে। এই নামটা আমার বেশ পছন্দ - আইজাক কালাশ্‌নিকোভ। AK 47 বন্দুকের সাথে নাম মিলিয়ে নাম। ফেব্রুয়ারীতে লোক ছাঁটাই হবার পরে এখন জোর গুজব চলছে যে জুন-জুলাইয়ে আরো এক রাউন্ড ছাঁটাই আসছে। এই কালাশনিকোভ-এর গুলিতে তখন অনেকেই ঝাঁঝরা হয়ে মারা যাবো। আমি যেহেতু নেগেটিভ খবরকে সাধারণত ১০ দিয়ে গুণ করি, তাই ভাবছি যে এপ্রিল মে মাসেই হয়তো লে-অফের খেলা আবার শুরু হয়ে যাবে। 
এই রাউন্ডে কোনভাবে পার পেয়েছি। নেক্সট রাউন্ডেও যে পাবো, এমন কে বলতে পারবে। আমার চেনা দুই বাঙ্গালির চাকরি (অন্য কম্পানীতে ছিল এরা) অলরেডি চলে গেছে। এদের মধ্যে একজন কপালগুণে নতুন কাজ পেয়ে গেছে, আরেকজন এখনো রাস্তায় রাস্তায় ঘুরছে। আর আজকে আমার সহকর্মী এঞ্জেলা আমাকে জানালো যে ওর স্বামীর চাকরি চলে গেছে। কোন এক ব্যাংকের আইটিতে কাজ করতো। গতকাল কাটা পড়েছে। বেচারী সকাল থেকে তাই বিমর্ষ। 
প্রশ্ন হলো আমি কেন কাজ-কাম বাদ দিয়ে ব্লগিং করছি! কারন আমার যেই ম্যানেজার - টনি, বা ফ্যাট টনি - সে আজকে ছুটি নিয়েছে। টনি আবার পুরোদস্তুর সমকামী। নিজেকে ও নিজেই fag বলে ডাকে, সংকোচহীন গলায়। তবে পুরোপুরি ভালো লোক। ভালো কাজ জানে, সবাই তাই সমীহ করে চলে। সে চায় আমি আরো একটু বেশী দায়িত্বশীল হই। আরো একটু বেশী খবরদারী করি। কিন্তু কোন এক কারনে আমি সেই তাগিদ অনুভব করি না। এভাবেই দিন কেটে যাচ্ছে। দেখা যাক আর কত দিন...

