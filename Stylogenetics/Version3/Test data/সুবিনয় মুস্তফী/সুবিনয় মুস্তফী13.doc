মরুর বুকে দুধের নহর বাষ্প হয়ে যাচ্ছে 



ক্রেডিট ক্রাঞ্চ নামে এই জিনিসটার নানা কিসিমের সাইড এফেক্ট দেখা দিচ্ছে দিনে দিনে। যেমন বছরের শুরুতে ভাবা হচ্ছিল যে এশিয়া, আফ্রিকা, লাতিন আমেরিকার উন্নয়নশীল দেশগুলো এই যাত্রায় তেমন বড় ধাক্কা খাবে না। গ্যাঞ্জাম তো আর আমাদের থেকে শুরু হয়নি। সাবপ্রাইম ঘিরিঙ্গি লেগেছে মূলত আমেরিকাতে, আর বড় বড় ব্যাংক যেগুলো ধরা খেয়েছে সেগুলো সবই উন্নত বিশ্বের, হয় মার্কিন নয় ইউরোপীয়। তাই 'বিশারদ'রা - যারা বেশীর ভাগই আসলে কিসসু জানে না - তারা বলেছিল যে emerging markets এইবার মোটামুটি সেইফ। 
এই গল্পের একটা নামও দিয়ে দিয়েছিল ওরা - de-coupling। মানে জুটির বিচ্ছেদ! উন্নত আর উন্নয়নশীল বিশ্বের কপাল যদি কোনকালে আঠা দিয়ে জোড়া দেওয়াও ছিল, এই ক্রাইসিসে সেটা আর প্রযোজ্য নয়। হ্যাঁ, ইউরোপ আমেরিকাতে আমাদের যেই রপ্তানীর বাজার ছিল, সেইটা হয়তো কিছুটা বিঘ্নিত হবে, কিন্তু ওটা তেমন সিরিয়াস কিছু না, এশিয়ান দেশগুলো একে অপরের সাথে আগের তুলনায় অনেক বেশী বাণিজ্য করছে, তাই পাশ্চাত্যের সেই ঘাটতি পুষিয়ে দেয়া যাবে। এই ছিল ডিকাপলিং থিওরির মূল কথা। (প্রভাবশালী ইকনমিস্ট পত্রিকায়  ডিকাপলিং তত্ত্বের সাফাই গেয়ে একটা আর্টিকেল, গত মার্চ মাসে প্রকাশিত।) 
দেখা গেলো যে বছরের শেষে এসে সেই থিওরি মরে ভূত হয়ে গেছে।  কারন চীন জাপান থেকে শুরু করে সিঙ্গাপুর মালয়েশিয়া কোরিয়া ইন্দোনেশিয়া সবাই কম-বেশী আহত হয়েছে। রপ্তানী-শিল্প-কারখানা সবারই পড়ন্ত। আর বেকারত্ব হার বাড়ন্ত। থিওরি শুধু থিওরিতেই সীমাবদ্ধ রয়ে গেলো - প্রাচ্য আর পাশ্চাত্য জুটি এখনো অটুট। 
বাংলাদেশের কি হবে? নির্বাচন আসছে, শুনলাম দুই দল নাকি তাদের ম্যানিফেস্টোতে অর্থনীতি নিয়ে কিছু বাতচিত করেছে। জাঁদরেল ব্লগার ও তরুণ অর্থনীতিবিদ জ্যোতি রহমানের সাম্প্রতিক লেখা পড়ে এই বিষয়ে আরো কিছু জানা গেল। লীগ বলেছে টাস্ক ফোর্স বানাবে, আর দল বানাবে উপদেষ্টা কমিটি। তারপরে নাকি ঝড়ের থেকে কিভাবে শেল্টার নেয়া যায়, সেই পদ্ধতি তারা বাতলে দেবেন। 
এক দিকে আশার কথা হচ্ছে যে বাংলাদেশ সব সময়ই অপেক্ষাকৃত কম দামী রপ্তানী সাপ্লাই দিয়ে এসেছে পশ্চিমের কাছে।  আমাদের বানানো টি-শার্ট আর সোয়েটার ওয়ালমার্ট বা টেসকোর মত সস্তা দোকানেই বেশী বিক্রি হয়। অপেক্ষাকৃত হাই-ফাই দোকানগুলোতে আমাদের তৈরী পোশাকের ভাত নেই। এই ক্রেডিট ক্রাইসিসে সেটাই হয়তো হবে আমাদের জন্য শাপে বর। মার্কিন আর বিলেতে মানুষ চাকরি খোয়াচ্ছে ডাইনে বাঁয়ে। বাড়ির পেমেন্ট সময়মত দিতে না পেরে ঘর থেকে উচ্ছেদ হচ্ছে। এই ক্রিসমাসে কেনাকাটাও খুবই হতাশাব্যঞ্জক। 
স্বভাবতই পশ্চিমা খদ্দেররা এখন গুণে গুণে টাকা খরচ করবেন। আগে কেনাকাটা করতে যেতো হয়তো মার্ক্স এন্ড স্পেন্সার অথবা গ্যাপ-এ। কিন্তু এই বাজারে কৃচ্ছতা সাধন করতে হচ্ছে, তাই সস্তার খোঁজে চলো টেসকো বা ওয়াল-মার্ট। কে জানে, হয়তো আমাদের গার্মেন্টস শিল্প খুব বেশী মার খাবে না এই ধাক্কায়। আরিফ জেবতিক যিনি প্রত্যক্ষ শিল্পের সাথে জড়িত আছেন, তার এই বিষয়ে মতামত জানতে পারলে ভালো হতো। 
তবে চিন্তার বিষয় অন্যত্র। সেটা হলো রেমিট্যান্স। বিগত দশকে আমাদের ব্যর্থ জাতীয় নেতৃত্বের তুরুপের তাসটা কি ছিল? দেশ লুটার কাজে যেহেতু বেশী ব্যস্ত ছিল, তাই ম্যাঙ্গো পাবলিকের যে একটা কর্মসংস্থানের প্রয়োজন আছে, সেই বিষয়ে তেনারা মোটামুটি উদাসীনই ছিলেন বলা চলে। 
কিন্তু তাতে টেনশনের কারন নাই। কারন আমাদের এয়ারপোর্ট আছে, প্লেনও নামে তাতে। লক্ষ লক্ষ বেকার পোলাপান-রে প্লেনে চাপায় দাও।  ইঞ্জিনটা ঠিকমত স্টার্ট দিতে পারলেই হলো, প্লেন ঠিক ঠিক বেকারগুলোকে অন্য কোথাও নিয়ে যাবে - হয় মালয়েশিয়া নয় কোরিয়া নয় স্পেন নয় ইটালি। আর সবার উপরে তো আছেই এক মিডেল ইস্ট। সেইখানে মাটির তলে টাকা ঘুমায় থাকে, পাইপ বসালেই মাটির উপরে চলে আসে তৈলাক্ত টাকা। সেই টাকা সবাইকে টানে। ভারত, পাকিস্তান, শ্রীলংকা, ফিলিপিনের পাশাপাশি বাংলাদেশ হলো মধ্য প্রাচ্যে আদম সাপ্লাইয়ের বড়-সড় উৎস। (এই আদম সাপ্লাই করেই শুনি মুসা বিন শমশের হন 'প্রিন্স' মুসা - আর তার জুতায় শোভা পায় হীরক খন্ড।) 
কিন্তু মিডেল ইস্টের দুধের নহর যদি শুকিয়ে যায়? ভয়ের ব্যাপার হলো সকল আভাস এখন সেদিকেই তাক করছে। তেলের দাম ১৫০ ডলার থেকে নেমে গেছে ৩০-এর কোঠায়। সেই সাথে কমে গেছে দুবাই-কুয়েত-সৌদির জেল্লা-জৌলুশ। কথায় কথায় আকাশচুম্বী দালান আর অষ্ট-লেন হাইওয়ে আর সাগরের বুকে নিত্য নতুন দ্বীপ নির্মানের দিন আর বেশী বাকি নেই। তাই প্লেন বোঝাই মিসকিনের প্রয়োজনও কমে আসছে, তাদের গতর খাটানোর অবকাশ আগের মত নেই। গেল বছরে আট লক্ষ লোক স্বদেশ ফেলে চলে গিয়েছিল কাজের খোঁজে, তাদের অধিকাংশই মিডেল ইস্টে। শত সহস্র কোটি টাকা তারা দেশে পাঠিয়েছেন, বাবা-মা আত্মীয় পরিজনের কাছে। এই টাকার খনি বন্ধ হয়ে আসছে। ইউরোপ আমেরিকা আর অস্ট্রেলিয়ার অভিবাসীদের মাঝেও কম-বেশি একই এফেক্ট কাজ করছে। 
রেমিট্যান্স সংকট অতি আসন্ন তাই, আর দেশের বেকারত্ব সমস্যা ঘণীভূত হতে যাচ্ছে। এই পরিস্থিতি মোকাবেলায় আমাদের 'জাতীয় নেতৃত্ব' কি বন্দোবস্ত নেবেন, সেটা জানার কোন অধিকার কি আমাদের আছে?

