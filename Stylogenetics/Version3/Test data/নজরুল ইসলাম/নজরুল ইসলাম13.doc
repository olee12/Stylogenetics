গাছ কেন সুন্দরী THE DOG & THE TREE




ভাইসব... ভাইসব... ভাইসব...
আসিতেছে... আসিতেছে... আসিতেছে...
মন মাতানো, রঙ নাচানো, দিল হাসানো, কেশর দোলানো, দম ফাটানো সিনেমা- গাছ কেন সুন্দরী রী রী রী রী...  (ইকো ইফেক্ট হবে) THE DOG & THE TREE EE EE EE EE...
হা ভাই, এ এক অবিশ্বাস্য সিনেমা... ভুলোক গোলক তালাশ করিয়া কোথাও কোনো মনোমতো সুন্দরী না পাইয়া অবশেষে নজরুল-মুস্তাফিজ জুটি হাজির হইলো এক গহীন জঙ্গলে। আর কী আশ্চর্য... সেই জঙ্গলে হাজারে হাজারে লাখে লাখে সুন্দরী। এ যেন নতুন এক সপ্তাশ্চর্য...। কিন্তু বিধাতার কোন এক অসীম গোস্বায় তাহারা সকলেই বৃক্ষ হইয়া গিয়াছে। বৃক্ষ তোমার নাম কী? রূপে পরিচয়।
নজরুল মুস্তাফিজ এখন কী করিবে? সোনার কাঠি রূপার কাঠির পরশে সেই অগুন্তি বৃক্ষ সুন্দরীকে মানব সুন্দরীতে রূপান্তরিত করিতে পারিবে? 
ভাইসব, বাঁচতে চাইলে জানতে হবে, জানতে চাইলে দেখতে হবে... সেই দূর্দান্ত সিনেমা... গাছ কেন সুন্দরী রী রী রী... (আবারো ইকো ইফেক্ট হবে)
সৌরজগতখ্যাতিসম্পন্ন চিত্রনাট্যকার বাঘা নজরুলের কাহিনী চিত্রনাট্য ও সংলাপে ত্রিভুবনের সর্বকালের সর্বশ্রেষ্ঠ পরিচালক সিংহ কেশর মুস্তাফিজের পরিচালনায় বিগত এবং আগত ২১ জেনারেশনের শ্রেষ্ঠ চলচ্চিত্র গাছ কেন সুন্দরী রী রী রী রী...  (ইকো ইফেক্ট হবে)
বনের রাজা টারজান নিবেদিত, ভ্রমণায়তন পরিবেশিত, টাকা আনা পাই প্রযোজিত সর্বকালের শ্রেষ্ঠ ছবি... গাছ কেন সুন্দরী রী রী রী রী...  
এ যেন তিলোত্তমা... তিল তিল করে পৃথিবীর সেরা সব উপাদান দিয়ে তৈরি করা হয়েছে এই সিনেমা... যার সঙ্গীত শুনলে সাগরের জল নাচিতে নাচিতে পাহাড়ের ঝর্ণা হইয়া যায়, বাতাসে ঝড় বইতে বইতে ঘুর্ণিঝড় হয়... সঙ্গীতে আছেন সেই কোকিলকণ্ঠী কাউয়া... (বাচ্চালোগ তালিয়া বাজাও)। আরো আছে... যার নৃত্যে তাণ্ডবলীলা হয়ে যায় এই ধরণীতে... প্রলয়নাচনখ্যাত বিশিষ্ট নৃত্যশিল্পী নৃত্যরাজ বিনরের ছন্দে আনন্দে নৃত্যে নেচে উঠেছে বনের সকল পশুপাখি। আর সেইসব অবিশ্বাস্য সব কাহিনী চিত্রায়ন করেছেন ফ্লিকারায়তনের মহাজ্ঞানী ফটুরেরা... 
দেখতে চাইলে অপেক্ষা করুন... জানিয়া রাখিবেন... ধৈর্য্যনং সিনেমানং তপঃ
অধৈর্য হইয়ো না, যদি সচল হও। 
ওহ হো... আসল কথাই তো বলা হলো না। এই ছবির বিশেষ আকর্ষণ... তারকাশিল্পীগণ। কী তাদের সুরত্... দেখিলে পরাণ কাঁপিয়া উঠে... দিল ধ্বক ধ্বক করনে লাগে... কদিন আগেই এই সিনেমার কাষ্টিং শুনিয়া সূর্য মুখ লুকাইয়াছিলো, তাহা বোধকরি আপনারা কেহ ভুলিয়া যান নাই?
সেই তারকারা... ১১টি ভস্কারপ্রাপ্ত নায়ক রয়াল বাঙ্গল ঠাইঘার আছেন নায়ক চরিত্রে, আর নায়িকা চরিত্রে হরিঙ... যার কান দেখিয়াই এই পৃথিবীতে কান চলচ্চিত্র উত্সবের জন্ম হইয়াছিলো... বাঘ হরিঙের যুগলন্দী দেখতে অপেক্ষা করুন। আর বিশেষ দিলদরিয়া কমেডি চরিত্রে আছেন মহামতি বান্দর... আর জলে স্থলে অন্তরীক্ষের সেরা গুটিবাজ ভিলেন কুমির। (বাচ্চালোগ... তালিয়া হইবে)
হা ভাই... এই সিনেমা যদি দেখিতে চাহেন, তবে খাস দিলে টিকিট কাটিয়া অপেক্ষা করিতে থাকেন... আসিতেছে... আসিতেছে আসিতেছে...
গাছ কেন সুন্দরী রী রী রী রী...  (ইকো ইফেক্ট হবে)
THE DOG & THE TREE EE EE EE EE...

পোস্টার ডিজাইন: মুস্তাফিজ ভাই
সিনেমার ইংরেজী নাম কৃতজ্ঞতা: সন্ন্যাসীদা

