প্রকাশক সমীপেষু 




'চামেলী হাতের নিম্নমানের মানুষ' বাবা আমার রক্তে পড়ার নেশা ধরিয়ে দিয়েছিলেন একেবারেই শৈশবে। নানা ঘটনা-দূর্ঘটনায় আর্থিক অস্বচ্ছলতা তখন আরামসে জাঁকিয়ে বসেছে, অনেক ঈদেই নতুন কাপড় কেনা হয়নি কিন্তু বাবা আমার বই কিনে আনতেন।
রবিনসন্স ক্রুশো, হাকলবেরী ফিন, হাঞ্চবেক অফ নটরডেম পড়া হয়ে গেছে তৃতীয় শ্রেনীতেই। অনুবাদ নয়, একেবারে ইংরেজী। বাবা নিজে অনুবাদ করে করে শুনাতেন। উচ্চবিদ্যালয়ে উঠতে উঠতেই পড়েছিলাম লেডি চ্যাটার্লিজ লাভার।
বাবু চন্ডীদাস ভট্টাচার্য্যের তত্বাবধানে মফস্বলের বহুমুখী উচ্চবিদ্যালয়ের সমৃদ্ধ গ্রন্থাগার আর বড়মামার ব্যক্তিগত সংগ্রহ বই পড়ার নেশাকে অসীম করে তুলেছিল।
নবম শ্রেনীর আগেই পড়ার সুযোগ পেয়েছি সত্যেন সেন রচনামসগ্র, দুনিয়া কাঁপানো দশদিন, তুর্গেনিভের গল্পভান্ডার।
বাইরে আসার পর কিছুটা আর্থিক স্বস্তি এবং আমাজোনের কল্যানে পৃথিবীর সকল প্রান্তের বই সহজলভ্য হয়ে যাওয়ায় বইপড়া নেশা কাটার কোন সুযোগই হলোনা আর।
সম্প্রতি পড়ছিলাম ভারতীয় কুটনীতিক জ়েএন দীক্ষিত এর বই 'Liberation and Beyond: Indo-Bangladesh relationship'। মুক্তিযুদ্ধকালীন ও পরবর্তী সময়ের অনেক প্রামান্য তথ্য আছে এই বইয়ে  যা আমাদের গড়ে উঠা অনেক ধারনাকেই প্রবল ধাক্কা দিতে পারে। 
আমাজোনে একদিন উদ্দেশ্যহীন ঘুরতে ঘুরতে সন্ধান পেয়ে গেলাম এক অমুল্য রত্নের । ৬০ এর দশকের মাঝামাঝিতে এক আমেরিকান তরুন চিকিৎসক বাংলাদেশে এসেছিলেন খ্রীষ্টান মিশনারী হিসেবে। চট্রগ্রামের ডুলাহাজরার কাছে তারা স্থাপন করেছিলেন মিশনারী হাসপাতাল। আমাদের মুক্তিযুদ্ধের এক মর্মস্পর্শী স্বাক্ষী এই ডাক্তার ও তার সহকর্মীরা। প্রত্যক্ষদর্শী পাকিস্তান সেনাবাহিনী ও রাজাকারদের পাশবিক নির্যাতনের। সহায়তা করেছেন মুক্তিযোদ্ধাদের রসদ ও চিকিৎসা প্রদানের মাধ্যমে। পাকিস্তানী জেনারেলকে বাধ্য করেছেন ঐ এলাকার হিন্দুদের উপর নির্যাতন বন্ধ করতে। দেশ স্বাধীন হবার পর যুক্তরাষ্ট্র সরকারকে চাপ দিয়েছেন বাংলাদেশের স্বীকৃতির জন্য, যুক্তরাষ্ট্র থেকে বিপুল অংকের ত্রান সংগ্রহ করে পুনর্বাসন কার্যক্রম চালিয়েছেন ঐ অঞ্চলে।
দেশে ফিরে গিয়ে বই লিখেছেন' Daktar-Diplomat-Bangladesh' ।
এইসব বই পড়তে পড়তে মনে সাধ জাগে, আহা আমার ভাষায় কেনো এই বইগুলো অনুদিত হয়না? কেনো আলবেয়ার কাম্যুর উপন্যাস সমগ্র পড়তে পারবেনা ইংরেজীতে অদক্ষ বাংলাদেশের কোন তরুন? 
সাধ কিছুটা তিক্ত হয়ে যায় প্রাক্তন অভিজ্ঞতায়।
২০০৮ এ প্রকাশিত অরুন্ধতী রায়ের  সাক্ষাৎকার সংকলন The Shape of The Beast হাতে আসার পর, পড়তে পড়তে মনের খেয়ালে অনুবাদ শুরু করেছিলাম। সচলবন্ধু প্রকাশক আহমেদুর রশীদ খুব আগ্রহ করে পান্ডূলিপি নিয়েছিলেন বই হিসেবে প্রকাশের জন্য ২০০৯ এর বইমেলায়। মেলার শেষদিন অথবা মেলার পরে বই প্রকাশিত হয়েছিলো, প্রকাশক কষ্ট করে বই আমাকে পাঠিয়েছেন ও ।
এরপর আরো এক বইমেলা গেলো,কিন্তু অরুন্ধতী রায়ের অনুবাদ কতো কপি বিক্রী হলো অথবা আদৌ বিক্রী হয়েছে কিনা সেটা শেষপর্যন্ত আমার আর জানা হয়নি। কোন এক বিচিত্র কারনে সেসময় প্রকাশক বন্ধু খুব অগোছালো হয়ে পড়েছিলেন, তার সাথে ব্যক্তিগত সম্পর্ক হৃদ্যতার। অগোছালো সময়ে বিক্রীর সংখ্যা জানতে চেয়ে আমি তাকে বিব্রত করতে চাইনি।
তবে এই জানাটা জরুরী। জরুরী অনুবাদের ভবিষ্যত জানার জন্য।
নিজের একটা মৌলিক উপন্যাস ও প্রকাশিত আছে আমার। সে হিসেবে  মৌলিক কাজ ও অনুবাদের মধ্যে যদি তুলনা করি- অনুবাদ অনেক কষ্টের। রীতিমত শারীরিক শ্রমের মতো। মৌলিক কাজে সৃষ্টির আনন্দ থাকে, অনুবাদে তাও থাকেনা। তাহলে কেউ বিনাপয়সায় কেনো এই শ্রম দিতে যাবে? কষ্ট করে কাম্যুর অনুবাদ না করে, কাম্যু পড়ে ঘুম দেওয়াই তো ভালো। 
একজন নতুন লেখক নিজের বই প্রকাশের জন্য প্রকাশনা ব্যায় মিটাতেও প্রস্তুত থাকে, কিন্তু অনুবাদের মতো  ধন্যবাদহীন কাজ গাঁটের পয়সা খরচ করে করার মতো প্রস্তুতি অধিকাংশেরই নেই( উল্লেখ্য অরুন্ধতী রায়ের অনুবাদ প্রকাশক তার নিজের খরচেই করেছেন)।  এটা গেলো লেখকের দিক।
প্রকাশকই বা কেনো নিজের আর্থিক লাভ নিশ্চিত না হলে অনুবাদগ্রন্থ( কিংবা অন্য যে কোন গ্রন্থ) প্রকাশ করতে যাবেন? 
এই কারনে হিসেব-নিকেশটা জরুরী, জরুরী একটা পেশাদার বুঝাপড়া। 
সিরিয়াসলি যদি কেউ অনুবাদ করতে চায় তাহলে তাকে 'উপযুক্ত' পারিশ্রমিক দেবার পর বই বিক্রী করে কোন প্রকাশক কি লাভ করতে পারবেন? যদি পারেন সে ক্ষেত্রে 'উপযুক্ত পারিশ্রমিক' কেমন হতে পারে? যদি না পারেন তাহলে  ভিন্নভাষার বইগুলো বাংলায় অনুবাদের বিকল্প কি?  
আমি খুব বেশী প্রকাশককে ব্যক্তিগতভাবে চিনিনা। দুই সচল প্রকাশক আহমেদুর রশীদ আর নজমুল আলবাব যদি সময় করে এই পোষ্টে তাদের মতামত ব্যক্ত করতেন ভালো হতো।
কিংবা সচলদের মধ্যে চেনাজানা প্রকাশক থাকলে তাদের মতামত জেনে ও এখানে জানাতে পারেন। 

