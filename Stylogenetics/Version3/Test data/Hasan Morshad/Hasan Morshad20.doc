'Bangladesh warning over fate of prisoners'।। এপ্রিল ২৫, ১৯৭২



.
১৯৭২ সালের এপ্রিলের ২৬ তারিখের 'The Times' পত্রিকায় কুলদীপ নায়ারের  একটি প্রতিবেদন প্রকাশিত হয়,  সদ্য স্বাধীন বাংলাদেশে যুদ্ধাপরাধীদের বিচারের ও এ সংক্রান্ত আনুসাংগিক বিষয়াদি নিয়ে ।  
এই প্রতিবেদনের প্রস্তুতি হিসেবে কুলদীপ নায়ার শেখ মুজিবুর রহমানের  একটি ৮০ মিনিট দীর্ঘ  সাক্ষাৎকার গ্রহন করেন ।
 প্রতিবেদনটিতে দেখা যায়- '৭২ এর এপ্রিল মাসের আগেই বাংলাদেশে আটক পাকিস্তানী যুদ্ধবন্দীদের বিষয়ে ভারত ও পাকিস্তানের মধ্যে আলোচনা শুরু হয়ে গেছে এবং এই আলোচনায় বাংলাদেশের প্রধানমন্ত্রী শেখ মুজিবুর রহমান অসন্তুষ্ট । ভারতের প্রতি স্পষ্টই বিরক্তি প্রকাশ করে তিনি বলছেন - 'বাংলাদেশের সম্মতি ছাড়া যুদ্ধবন্দী বিষয়ে ভারত একক কোন সিদ্ধান্ত গ্রহন করতে পারেনা । পাকিস্তানী সৈনিকেরা আত্নসমর্পণ করেছে ভারত বাংলাদেশ যৌথ কমান্ডের কাছে । এ ক্ষেত্রে দিল্লীর একা সিদ্ধান্ত নেয়ার কোন এক্তিয়ার নাই'

পাকিস্তানে আটক বাংগালীদের বিনিময়ে যুদ্ধবন্দী পাকসৈনিকদের ছেড়ে দেয়ার জন্য জুলফিকার আলী ভুট্টোর প্রস্তাবকে ও শেখমুজিব অযৌক্তিক বলে বর্ননা করেন । এ প্রসংগে তিনি বলেন- 'বেসামরিক নাগরিকদের সাথে  সামরিক যুদ্ধবন্দীদের বিনিময় হয়না । আমি পাকিস্তানে আটক বাঙ্গালীদের বিনিময়ে বেসামরিক বিহারীদের ছেড়ে দিতে পারি কিন্তু যুদ্ধবন্দী পাকিস্তানী সৈনিকদের নয়। ' 
যুদ্ধাপরাধীদের বিচারের প্রশ্নে তিনি তার প্রতিশ্রতি পুনঃব্যক্ত করে বলেন- গনহত্যা, ধর্ষন, লুটতরাজের মতো অপরাধে যারা জড়িত ছিলো, তাদের শাস্তি না হওয়ার কোন প্রশ্নই উঠেনা । এই জঘন্য অপরাধীদের যদি আমরা বিচার করতে না পারি তাহলে সারা পৃথিবীর কাছে আমরা অপরাধী হয়ে থাকবো । 
বিচারপ্রক্রিয়া প্রসংগে তিনি আরো বলেন- বিচার হবে নিরপেক্ষ এবং প্রকাশ্য আদালতে যাতে কেবল প্রকৃত অপরাধীরাই শাস্তি পায় । 
কুলদীপ নায়ার প্রধানমন্ত্রী শেখ মুজিবুর রহমানের এক ঘনিষ্ঠসুত্রের বরাত দিয়ে জানান ন্যুরেমবার্গ ট্রায়ালের আদলে প্রায় ১৫০০ যুদ্ধাপরাধীর বিচার শুরু হবে এবং বিচার প্রক্রিয়ার স্বচ্ছতা ও গ্রহনযোগ্যতা নিশ্চিত করার জন্য আন্তর্জাতিক পর্যবেক্ষকদের উপস্থিত থাকতে অনুরোধ জানানো হবে । 
জুলফিকার আলীর ভুট্টোর নতুন সরকার শেখ মুজিবুর রহমানকে আহ্বান জানিয়েছিলো যুদ্ধাপরাধীদের তাদের কাছে হস্তান্তর করার জন্য, তারাই এদের বিচার করবে । এ প্রসংগে জিজ্ঞেস করলে মুজিব বলেন - পাকিস্তান কিসের বিচার করবে? অপরাধ হয়েছে বাংলার মাটিতে । বিচার বাংলার মাটিতেই হবে । 
১৬ ডিসেম্বরের পর স্বাধীন বাংলাদেশে বিহারীদের নির্যাতনের যে অভিযোগ পাকিস্তান প্রচার করছে আন্তর্জাতিক মিডিয়ায়- এ বিষয়ে তার মনোযোগ আকর্ষন করা হলে শেখ মুজিব ভুট্টোকে উদ্দেশ্য করে বলেন- বিহারীদের জন্য এতো দরদ থাকলে তারা এদের নিয়ে যায়না কেনো? বিহারীরা বাঙ্গালী হত্যায় জড়িত থাকার পর ও স্বাধীন দেশে আমরা তাদের খাবার দিচ্ছি,নিরাপত্তা দিচ্ছি । অপর দিকে পাকিস্তানে আটক বাঙ্গালীদের সাথে তারা আন্তর্জাতিক পর্যবেক্ষকদের দেখা করতে ও দিচ্ছেনা ।

পাকিস্তানের কাছ থেকে বাংলাদেশের  স্বীকৃতি আদায়ের জন্য ভুট্টোর সাথে দেখা করার প্রস্তাব তিনি জোরালো ভাবেই প্রত্যাখান করেন এবং তার স্বভাব সিদ্ধ আত্নবিশ্বাসের কন্ঠে বলেন- 'পাকিস্তানকে নিজ থেকেই আমার দেশকে স্বীকৃতি দিতে হবে' 
 
