যাহা বাংলাদেশ তাহাই পাকিস্তান নহে বিধায়! 





বাংলাদেশের সর্বাধিক প্রচারিত সংবাদপত্র বলে কথিত দৈনিক প্রথম আলোতে গতকাল ১৯শে জুলাই ২০১৪ তারিখ সোহরাব হাসান এর লেখা একটি কলাম প্রকাশিত হয়েছে ‘যাহা জয়বাংলা তাহাই জিন্দাবাদ!’ শিরোনামে। সোহরাব হাসান প্রথম আলোর নিয়মিত কলাম লেখক।   এক সপ্তাহ আগে ১১ জুলাই প্রধানমন্ত্রী শেখ হাসিনার ছেলে এবং তাঁর তথ্য ,যোগাযোগপ্রযুক্তি উপদেষ্টা  সজীব ওয়াজেদ একটি সেমিনারে বলেন ‘যারা জিন্দাবাদ বলে তারা পাকিস্তানের এজেন্ট, তাদের পাকিস্তানে চলে যাওয়া উচিত’ । গত জুন মাসে ইংল্যান্ডে থেকে মালয়েশিয়ায় এসে তারেক রহমান এক সভায় আওয়ামী লীগের নামকরন নিয়ে প্রশ্ন তুলেছিলেন। তিনি বলেছিলেন- আওয়ামী লীগের নামেরই ঠিক নাই। আওয়ামী একটু উর্দু শব্দ এর অর্থ জাতি আর লীগ মানে দল। এতোদিনে আওয়ামী লীগ নিজের নামই ঠিক করতে পারেনি’
ধারনা করা যেতে পারে, আওয়ামী লীগের নাম নিয়ে তারেক রহমানের মন্তব্যের প্রেক্ষিতেই সজীব ওয়াজেদের ‘জিন্দাবাদ’ সংক্রান্ত মন্তব্য। গত দুইদশকে আওয়ামী লীগ তার চিরায়ত রাজনৈতিক ধারা থেকে বেশ কিছুটা সরে এসেছে। ’৯৬ সালে  দীর্ঘদিন পর ক্ষমতায় আসার আগের একুশ বছর অস্তিত্ব রক্ষার সংকটকালীন সময়ে আওয়ামী লীগ নেতাকর্মীদের যে লড়াকু, সংগ্রামমুখর আচরন ছিলো পরবর্তীতে তার বিবর্তন ঘটেছে। কিন্তু ‘জিন্দাবাদ’ সংক্রান্ত সজীব ওয়াজেদ এর বক্তব্যে সেই র্যােডিকাল আওয়ামী লীগের ছায়া পাওয়া গেছে। 
তবে আমাদের আলোচনার মুল বিষয়  তারেক রহমানের ভুল মন্তব্য ( আওয়ামী মানে ‘জাতি’) কিংবা সজীব ওয়াজেদের র্যা ডিকাল প্রতিক্রিয়া নয় বরং আমরা কথা বলি প্রথম আলোর নিয়মিত লেখক সোহরাব হাসানের কলাম ‘যাহা জয়বাংলা তাহাই জিন্দাবাদ!’ প্রসঙ্গে।  
একদিকে তারেক রহমান তথা বিএনপি , আরেকদিকে সজীব ওয়াজেদ তথা আওয়ামী লীগকে রেখে   মাঝামাঝি একটা গ্রহনযোগ্য মিলমিশ এর প্রস্তাব বলে সোহরাব হাসান এর কলামকে মনে হতে পারে। সোহরাব তার লেখায় বলতে চেয়েছেন, ‘জয়বাংলা’ মুক্তিযুদ্ধের সময়কালীণ বহুল ব্যবহৃত একটি শ্লোগান যদিও সেই সময় ও সবাই ‘জয়বাংলা’ বলেননি। অথবা   সেই সময় ও যারা বলেছেন তাদের অনেকেই পরে আর বলেননি। এ ছাড়া রাজনৈতিক শ্লোগান ‘জয়বাংলার’ অপব্যবহার ও হয়েছে অনেক- এই শ্লোগান দিয়ে খুন, রাহাজানি ইত্যাদি হয়েছে অতএব সজীব ওয়াজেদ যে ‘জিন্দাবাদ’ ওয়ালাদের পাকিস্তানের এজেন্ট বলেছেন সেটা ন্যায্য নয়। 
সোহরাবের লেখা থেকেই পাওয়া যাচ্ছে  মুক্তিযুদ্ধ চলাকালে ও তার আগে পাকিস্তানী শাসক গোষ্ঠীর বিরুদ্ধে জয়বাংলা ছিলো বাঙ্গালীর রাজনৈতিক শ্লোগান। নিপীড়নের বিরুদ্ধে নিপীড়িতের, সুবিধাভোগীদের বিরুদ্ধে অধিকারবঞ্চিতদের শ্লোগান।  কিন্তু যে ‘পাকিস্তান জিন্দাবাদ’কে প্রতিহত করে ‘জয়বাংলা’- আবার ‘জয়বাংলা’কে প্রতিস্থিত করে ‘বাংলাদেশ জিন্দাবাদ’ সেই রাজনীতি অর্থ্যাৎ জিন্দাবাদের রাজনীতিটুকু তার লেখায় অনুচ্চারিত।  
বাঙ্গালীর স্বাধিকার আন্দোলনের যে দীর্ঘ ধারবাহিকতা, সেটি যখন সশস্ত্র মুক্তি সংগ্রামের পরিনতিতে এসে দাঁড়িয়েছে- তারই সাথে সাথে  ‘জয়বাংলা’ শ্লোগান হয়ে উঠেছে মুক্তিযুদ্ধের অন্যতম প্রেরণা শক্তি যেমন জাতীয় সংগীত ‘আমার সোনার বাংলা’।  বাংলাদেশের মুক্তিযুদ্ধ  এখনো বিস্মৃত হয়ে যাওয়ার মতো ঘটনা নয়। মুক্তিযুদ্ধে সরাসরি অংশ নিয়েছেন, মুক্তিযুদ্ধের স্মৃতি এখনো সতেজ এমন মানুষের সংখ্যা এখনো এইদেশে একেবারে কম নয়। যুদ্ধরত অবস্থায় পাকিস্তান আর্মি বা রাজাকারদের হাতে ধরা পড়েছেন, টর্চারের সময় বলা হচ্ছে ‘জিন্দাবাদ’ বলার জন্য- ঘৃণাভরে প্রত্যাখান করে চিৎকার করে বলেছেন ‘জয়বাংলা’- জয়বাংলা বলতে বলতে শহীদ হয়েছেন এমন মুক্তিযোদ্ধাদের আখ্যান মোটে ও বিরল নয়। 
মুক্তিযুদ্ধের নয়মাস যেমন যুদ্ধ ছিলো পাকিস্তান বনাম বাংলাদেশ, পাকআর্মি-রাজাকার বনাম মুক্তিযোদ্ধা তেমন এই যুদ্ধ ছিলো পাকিস্তান জিন্দাবাদ বনাম জয়বাংলা। বাঙ্গালীর স্বাধিকার আন্দোলন ও মুক্তিযুদ্ধের সময় জিন্দাবাদের রাজনীতির বিরুদ্ধে দাঁড়িয়েছিল জয়বাংলার রাজনীতি।
১৯৭১ এর ডিসেম্বর ১৬ তারিখের বিকেলবেলা যখন পাকিস্তান সেনাবাহিনী আত্ম্বসমর্পন করলো তখন আসলে বাংলাদেশের কাছে আত্বসমর্পন করলো বাংলাদেশ, নিপীড়ীতের কাছে নিপীড়ক, অধিকারবঞ্চিতের কাছে সুবিধাভোগী, জয়বাংলার কাছে পাকিস্তান জিন্দাবাদ। 
তাহলে জিন্দাবাদ আবার ফিরে এলো কেনো? পাকিস্তান জিন্দাবাদ না হোক অন্ততঃ বাংলাদেশ জিন্দাবাদ? বাংলাদেশ জিন্দাবাদ ফিরে এলো, জয়বাংলাকে প্রতিহত করে সাড়ে তিনবছরের মাথায়। এটাও  রাজনীতি। কিন্তু এই  রাজনীতির উল্লেখ সোহরাব হাসান’রা এড়িয়ে যান। 
আমার কাছে সবসময়ই মনে হয়, ১৯৭৫ এর পনেরো আগষ্ট একজন ব্যক্তি শেখ মুজিব ও তারপরিবারকে হত্যা করা হয়নি শুধু, হত্যা করা হয়েছে একটা নবীন রাষ্ট্রকে যে রাষ্ট্রের জন্ম হয়েছিলো ওক অবিস্মরনীয় গৌরবের মধ্য দিয়ে।  কোন ঘটনাকে মুল্যায়ন করতে হয় সে ঘটনার পরিপ্রেক্ষিত, ফলাফল  ও ধারাবাহিকতার বিবেচনায়। 
আগষ্ট পনেরোর হত্যাকান্ডের সাথে সাথেই যে পরিবর্তন ঘটেছিলো সেটি হলো বাংলাদেশ রাষ্ট্রকে ‘পিপলস রিপাবলিক’ থেকে ঘোষনা দিয়ে ‘ইসলামিক রিপাবলিক’ এ পরিনত করা এবং এই নবঘোষিত ‘ইসলামিক রিপাবলিক’টিকে প্রথম সমর্থন দানকারি রাষ্ট্রটি ও আরেকটি ‘ইসলামিক রিপাবলিক’ যার নাম হলো পাকিস্তান যার সাথে রক্তাক্ত সংগ্রাম ও সর্ব্বোচ্চ আত্মত্যাগ এর বিনিময়েই সাড়ে তিনবছর আগে ‘পিপলস রিপাবলিক’টির জন্ম হয়েছিলো। সোহরাব হাসান খুব হাল্কাচালে বলে প্রতিষ্ঠিত করতে চান ‘যাহা জয়বাংলা তাহাই জিন্দাবাদ’- সুতরাং এটা নিয়ে কথাবার্তা বলা অপ্রয়োজনীয়।  কিন্তু সোহরাবদের কাছে যতো ‘হাল্কা’ যতো ‘অপ্রয়োজনীয়’ই মনে হোক না কেনো যারা পিপলস রিপাবলিককে ইসলামিক রিপাবলিক পরিবর্তন করেছিলো, ইতিহাসের জঘন্যতম এক হত্যাকান্ডের জন্ম দিয়েছিলো তাদের কাছে কিন্তু বিষয়টা এতো ‘হাল্কা’ এতো ‘অপ্রয়োজনীয়’ মনে হয়নি। সোহরাবের হাসান মতো তারা কিন্তু বলেনি ‘ যাহা জয়বাংলা তাহাই জিন্দাবাদ’। তারা ঠিকই জয়বাংলাকে নিষিদ্ধ করে  জিন্দাবাদ ফিরিয়ে এনেছিলো। খদনকার মোশতাকের প্রথম রেডিও ভাষনেই ছিলো বাংলাদেশ জিন্দাবাদ, এর আগে স্বাধীণ বাংলাদেশের সব ধরনের রাষ্ট্রীয় উচ্চারনে জয়বাংলা ছিলো। 
খনদকার মোশতাক সহ ১৫ আগষ্ট হত্যাকাণ্ডের বেনিফিশিয়ারীরা যে পাকিস্তানের সাথে বাংলাদেশের পুর্নমিত্রতা চেয়েছিলো সে বিষয়ে রাজনীতির ন্যুনতম কান্ডজ্ঞান সম্পন্ন কারোরই সন্দেহ থাকার কথা নয়। জয়বাংলা থেকে বাংলাদেশ জিন্দাবাদ, তারপর সুবিধাজনক সময়ে সেটা আবার পাকিস্তান জিন্দাবাদে প্রত্যাবর্তনের সমস্ত আয়োজন ও ইঙ্গিত সেই সময়টা তৈরী করা হয়েছিলো- এমন স্বাক্ষ্য প্রমান  কিন্তু ইতিহাস ও প্রদান করে। 
৭৫ এর ১৫ আগষ্ট যে ‘জয়বাংলা’ নিষিদ্ধ হলো রাষ্ট্রীয় উচ্চারনে, গনমাধ্যমে - সেটি আবার ফিরে আসা, প্রতিষ্ঠিত হবার পথটি ও তো সোহরাব হোসেনের মতো অতো ‘সহজ’ ও হাল্কাচালে ঘটেনি। এর পেছনেও  ও দীর্ঘ রাজনীতি, সংগ্রাম, রক্তক্ষয় রয়েছে। 
প্রাসঙ্গিক আলোচনায় কেউ কেউ আওয়ামী লীগের সমালোচনা করেন- এই দলটি ‘জয়বাংলা’কে নিজেদের দলীয় শ্লোগানে পরিনত করেছে। অভিযোগের ধরনটা এমন যেনো  আওয়ামী লীগ ‘জয়বাংলা’কে নিজেদের দলীয় শ্লোগানে পরিনত করার কারনেই তারা আর এক পরিত্যাজ্য করেছেন অথচ আওয়ামী লীগ কাউকে ‘জয়বাংলা’ স্লোগান দিতে নিষেধ করেছে বলে শুনা যায়নি কখনো। 
আওয়ামী লীগ ক্ষমতায় এসে ‘জয়বাংলা’ স্লোগান রাষ্ট্রীয় ক্ষেত্রে ফিরিয়ে আনার মধ্যেই কি জয় বনাম জিন্দাবাদের রাজনীতি ফুরালো? মোটেও তা না। দীর্ঘ বছরের প্রতীক্ষা, দাবী ও আন্দোলনের প্রেক্ষিতে যখন যুদ্ধাপরাধীদের বিচারের প্রক্রিয়া শুরু হলো তখন দেখা গেলো যুদ্ধাপরাধীদের রাজনৈতিক দলতো বটেই দেশের অন্যতম রাজনৈতিক দল যার জন্ম হয়েছিলো শেখ মুজিব হত্যাকাণ্ডের ধারবাহিকতায় সেই দল ও প্রকাশ্যে এবং সুস্পষ্টভাবে বিচারের বিরোধীতা করছে। এই বিরোধীতা কেবল রাজনৈতিক নয় বরং কতোটা সহিংস,ধ্বংসাত্বক সেটা ও আমাদের দেখতে  হয়েছে। 
সোহরাব হাসান যখন জয়বাংলা উচ্চারন না করার পক্ষে যুক্তি দেখান যে, এই স্লোগান দিয়ে নানা অপকর্ম করা হয়েছে তখন তাকে সেইসব আকাঠ মুর্খদের মতোই মনে হয় যারা আইয়ূব খানের কথিত সুশাসনের ইউফোরিয়া ভুগেন,পাকিস্তান আমলই ভালো ছিলো বলে দীর্ঘশ্বাস ছাড়েন। 
সোহরাব হাসান মনে করেন ‘সবাইকে জোর করে জয়বাংলা শ্লোগান দেওয়ানোর চেষ্টা ব্যক্তি ও বাকস্বাধীনতার উপর হস্তক্ষেপ’ কিন্তু বরাবরে মতোই নীরব থাকেন- জয়বাংলা কেনো নিষিদ্ধ হলো রাষ্ট্রীয় পর্যায়ে, যারা জয়বাংলাকে সরিয়ে জিন্দাবাদ ফিরিয়ে আনলো তাদের রাজনৈতিক দর্শন ও অভিপ্রায় কী?
সোহরাব হাসানদের এই নীরব থাকা বা অর্ধসত্য প্রকাশ করা, বাকী অর্ধেক গিলে ফেলা এটাও রাজণীতি। উনি যাদের হয়ে যেখানে কলাম লিখেন, তাদের সেই রাজনীতি এখন আর অপকাশ্য নয়। প্রথম আলো এন্ড কোম্পানী’র পাকিস্তানের সাথে ‘রিকন্সিলিয়েশন ’ থিওরি আরো আগেই ধরা পড়ে গেছে। 
যারা রিকন্সিলিয়েশন থিওরি ধারন করেন, বিক্রী করেন, গিলে খান- তাদের কাছে যাহাই জয়বাংলা তাহাই জিন্দাবাদ। কিন্তু যারা এই ভূ-খন্ডের দীর্ঘ স্বাধীকার আন্দোলন, সশস্ত্র মুক্তিসংগ্রাম, অবিস্মরনীয় আত্মত্যাগকে মনে রাখেন  তাদের কাছে জয়বাংলা আর জিন্দাবাদ একাকার হয়না- চাঁদতারা আর লালসবুজের পার্থক্যটুকু তারা জানেন।  

******* 
লিংক সমুহঃ 
১।  প্রথম আলোতে সোহরাব হাসানের কলাম
২। পাকিস্তান জিন্দাবাদ বিষয়ে সজীব ওয়াজেদ 
৩। আওয়ামী লীগের নাম বিষয়ে তারেক জিয়া

