গুরুচন্ডালী - ০২১



 ধর্মান্তরঃ একটি ফ্যাশন!

 ওর নাম ছিলো আন্দ্রে, আন্দ্রে অমুক (পারিবারিক নামটা মনে নেই)। লম্বা  ট্যাং ট্যাঙে ঢ্যাঙা ধরণের একটা পোলিশ অরিজিন ছেলে। তার সাথে ভালো করে  পরিচিতি বেড়েছিলো ২০০৬ এর 'বিশ্বযুবদিবসে'-র সময়টাতে। সেসময় আমার  ভলান্টিয়ার হিসেবে কাজ করার কথা থাকলেও পরে আর করা হয়নি। কিন্ত আন্দ্রে  করেছিলো।
 গলায় লাল রঙের অ্যাক্রিডিটেশন কার্ড ঝুলিয়ে আন্দ্রে ঘুরে বেরায়  কোলন-বনের বিভিন্ন জায়গায়। নিজেকে খুব ভাগ্যবান মনে করে বিলেফিলডের  পিলগ্রিম সম্মেলনে পোপের আশেপাশে থাকার অনুমতি পাওয়াতে। তাঁর  অ্যাক্রিডিটেশন কার্ডটাতে বিচরণ ক্ষেত্রের পরিধি উল্লেখ করা আছে, সেটা খুব  আগ্রহ নিয়ে আমাকে দেখায় সে। আমি দেখি, খুশী হই, উদ্বেলিত হই আন্দ্রের আনন্দ  দেখে।
 বাদ বাকি সবার সাথেই হতো কিনা কে জানে, তবে ও আমাকে দেখলেই জুড়ে দিতো  তার মেসনহুডের আলাপ। কখনো বিয়ে করতে পারবে না, মদ খেতে পারবে না, এটা-সেটা  নানান খুঁটি নাটি নিয়ে কথা বলতো। তার ভ্যাজর ভ্যাজর আমার একটা নির্দিষ্ট  সময় পর্যন্ত ভালো (আসলে বোধহয় শব্দটা হবে ইন্টারেষ্টিং) লাগলেও পরে  বিরক্তিকর ঘ্যানঘ্যান টাইপের হয়ে যাওয়ায় কাজ আছে বলে কেটে পড়তাম প্রায়শঃই।  মানে ভদ্রভাবে "তোমারে ঠাশ করলাম" টাইপের আরকি! 
 এমনই একদিন তাঁর সাথে আমার দেখা। লম্বা আলখাল্লা পরিহিত মাথায় টুপি।  আমি দেখে ভাবলাম, কাম সারছে। এই ব্যাটা নির্ঘাত ভ্যাটিকান থেকে সার্টিফাইড  হইয়া আসছে, এইবার বুঝি পুরা পাদ্রীর দীক্ষা দিয়ে ছাড়বে আমাকে। কম করে হলেও  দশ মিটার দূর থেকেই ইয়া লম্বা এক সালাম দিলো আমাকে দেখে। আমি কেমন  ভ্যাবাচেকা খেয়ে গেলাম! ভ্যাটিকানের কাউকে তো এভাবে সালাম দিতে জীবনেও শুনি  নাই হালায়! 
 আন্দ্রে কাছে এসে আমার হাত ধরে তাবলীগী স্টাইলে 'মুসাবাহ্' করতে করতে  হাতে আমার একটা কার্ড ধরিয়ে দিয়ে বল্লো, "আমাদের ধর্ম হলো সেরা ধর্ম, এটা  রাখো। আমাদের সংগঠনের ইন্টারনেটের ঠিকানা আছে, তুমি চাইলে দেখতে পারো"।  আমার তব্দা খাওয়া মুখ আরেকটু গেলো ঝুলে।
 কার্ডের ওপর আরবী ক্যালিগ্রাফির আদলে লেখা। ওর এরকম ব্যবহারে কেমন যেনো  ধাক্কা খেলাম। বিরক্ত লাগছিলো, ও ধর্মান্তরিত হয়ে ইসলামকে গ্রহন করেছে।  আমার হয়তো খুশী হবার কথা, অ্যাপ্রেশিয়েট করার কথা। কিন্ত পারিনি, খুব  বিরক্তি জমে গেলো তার ওপর। মেন হচ্ছিলো কষে একটা চড় মারি ব্যাটাকে! অবশ্য  ততদিনে আমি আন্দ্রেকে পারলে এড়িয়ে চলি। তার লেকচারের ভয়ে এক গলিতে তাকে  দেখলে আরেক গলি দিয়ে কাটাপাতলা দেই। এই ঘটনার পর থেকে তারে দেখলেই মুখটা  বাংলা 'ঙ'-এর মতো করে খাঁটি বাংলায় মন খুলে একটা গালি দেই, গালি দিয়ে  যেদিকে যাচ্ছিলাম সেদিকে তিনগুণ বেগে হাঁটা দেই। 
 কিছুদিন আবার দেখা হলো তাঁর সাথে। আমি অবাক হয়ে লক্ষ করেছি, ও আমাকে  দেখে কিছুদিন ধরেই "হরে কৃষ্ণা" বলে হুংকার দেয়। একদিন মাথায় চেয়ে যাওয়া  ক্ষোভ লুকিয়ে খুব ভদ্রোচিত ভাবে জিজ্ঞেস করলাম,
 "কিছু মনে না করলে তোমাকে খুব ব্যক্তিগত একটা প্রশ্ন জিজ্ঞেস করি"।
- (একটু থমকে গিয়ে) হ্যাঁ করো... 
 "তুমি কি আবার ধর্মান্তরিত হয়েছো?...
- এটা খুবই ব্যক্তিগত!
"সে জন্যই এতো ঘটা করে অনুমতি নিলাম।
- (একটু থেমে থেকে) হ্যাঁ, আমি নতুন ধর্ম নিয়েছি...।
 ধন্যবাদ দিলাম তাকে কথোপকথন টুকুর জন্য। দিয়েই কাটাপাতলা দিলাম। ওর আশেপাশে বেশিক্ষণ থাকলে টেম্পার ধরে রাখা কঠিন হয়ে যাবে। 
 আন্দ্রে হরে কৃষণা করলেও আমার কিছু এসে যায় না, কিংবা সারাদিন চার্চ  কিম্বা মসজিদে বসে জিকির করলেও আমার কিছু হওয়ার কথা না। কিন্ত আন্দ্রের  চলন-বলন কেমন জানি বিরক্তিকর ঠেকে আমার কাছে। একেবারে র' বিরক্তিকর কিছু  পাবলিক থাকেনা, দেখলেই গায়ে কেমন খুঁজলি'র মতো চুলকানী হতে থাকে- ওরকম!  শুরু থেকেই, প্রথমে মজা পেলেও সেটা আর মজার পর্যায়ে থাকেনি। 
 ও যেদিন আমার হাতে কার্ডটা ধরিয়ে দিয়ে বলেছিলো, "আমার নাম ইউসূফ। আমি  এখন মুসলিম"- সেদিন থেকে আমার চরম বিরক্তি পরিণত হয়েছিলো বজ্রবিরক্তিতে।  দেখা হলেই লম্বা সালাম দিয়ে নানান বিশেষনে আল্লাহ কে বিশেষায়িত করতো, আমার  মেজাজ চড়ে যেতো। প্রথম দিনে, তার সালামের বাহার আর আল্লাহ্'র অপার মহিমা  বয়ান শুনেই কী করে যেন বুঝে গিয়েছিলাম সে আবার ধর্মান্তরিত হবে! 
 এর মাঝে প্রায় বছর দুয়েকের মতো কেটে গেলো এমনি এমনি! এর মধ্যে আরবের  লোকেরা তাদের ঘোড়ায় হেডলাইট সংযোজন করলো, রিয়রভিউ মিরর লাগালো। আর আজকে  ঘটলো মজার ঘটনা! স্পার্কাসে ব্যাঙ্কের কোনা ধরে হেঁটে এগিয়ে আসতেই পরিচিত  চেহারার আন্দ্রেকে দেখতে পেলাম আজ। গায়ে সেই তাবলীগী আলখাল্লাও নেই, গেরুয়া  রঙের 'হরে রামা হরে কৃষ্ণ' নামাঙ্কিত সেলাইহীন বস্ত্রও নেই। গলায় দেখতে  পেলাম বিশালকায় ডিজাইন করা এক সাদা চকচকে ক্রশ শোভা পাচ্ছে। মোটা চেইন দিয়ে  ঝুলিয়ে রেখেছে। পরনে কেতাদুরস্ত খেরেস্তানী পোষাক। এক বিশালবক্ষা,  মিনিস্কার্ট পরা ষ্টাইলিশ আফ্রিকান মহিলা'র সাথে কী বলতে বলতে উল্টাদিক  থেকে এগিয়ে আসছে। আমি একবার মহিলার দিকে তাকিয়ে আন্দ্রের দিকে তাকাতেই ও  মুচকী হাসিতে ইশারা করলো! আমি কী বুঝলাম, সেটাও বোঝার মতো সময় নিউরণকে না  দিয়ে হাত পাকিয়ে এমন একটা ভাব করলাম যার খাঁটি বাংলা করলে দাঁড়ায়, "ঘুইরা  খাড়া ভাদাইম্যা হালার্পুত, তোর পোঙ্গায় কইষ্যা একটা ভ্যাদা মারি..." 

