গল্প: ঢাকা- ঈশ্বরী উপাখ্যান



                        যেই সময়ের কথা বলিতেছি, সেই সময়ে বুড়িগঙ্গার জল আজকের দিনের মতন কৃষ্ণবর্ণ এবং দুর্গন্ধযুক্ত ছিল না।  বরং স্বচ্ছ সলিলা বলিয়া বুড়িগঙ্গার খ্যাতি ছিল। তাহার নির্জন  দুইটি তীরের দৃশ্যখানি ছিল অতি মনোরম; নীলাভ আকাশের তলে বিস্তীর্ণ শালিধান কিংবা ইক্ষুর ক্ষেত, সবুজাভ গাছপালা, ইতস্তত খড়-ছাওয়া মাটির কুটির, মৃদুমন্দ হাওয়ায় নদী পাড়ের আন্দোলিত কাশবন, বটবৃক্ষ । নদীর উত্তর পার্শ্বে ঘন বন। বনে নানা জাতের পশুপাখির বাস।  বনে স্থানীয় ব্যাধেরা শিকার করিত। 
১১৮০ খ্রিস্টাব্দ; ... বঙ্গে বঙ্গাধিপতি বল্লালসেনের শাসন । ইতোমধ্যে  বঙ্গাধিপতি  শাসক হিসাবে বিশেষ প্রসিদ্ধি লাভ করিয়াছেন । শাসন কার্যের সুবিধার জন্য বঙ্গকে পাঁটটি ভাগে বিভক্ত করিয়াছেন । জনগন ইহার সুফল ভোগ করিতেছে। বঙ্গাধিপতি বল্লালসেন যেইরূপ দক্ষ শাসক, সেইরুপ প্রাজ্ঞ ব্যাক্তি এবং সুপন্ডিত;  সম্প্রতি গ্রন্থ রচনায় মগ্ন হইয়াছেন। গ্রন্থ প্রনয়নের জন্য নির্জনতা আবশ্যক। সুরতাং,  বঙ্গাধিপতি রাজকার্য হইতে দূরে থাকিয়া  নৌভ্রমন করিতেছেন । বল্লালসেনের ময়ূরপঙ্খি নৌকাখানি  রাজধানী শ্রীবিক্রমপুরের  জয়স্কন্ধাবার ছাড়িয়া  বুড়িগঙ্গায় আসিয়া পড়িয়াছে।
মাধব। স্থানীয় যুবক, জাতে বাউড়ি, দেখিতে খর্বকায়,  কষ্টি পাথরের মতো  মিশমিশে গাত্রবর্ণ, পেশীযুক্ত মংসল শরীর। মাথায় বাবরি চুল,  হাতে লোহার বালা, গলায় ফোলাই চন্ডীর মাদুলি। বুড়িগঙ্গার নদীর উত্তর পার্শ্বের ঘন বনে শিকার করে মাধব । হরিণ, পাখি, খরগোশ পশুপাখি ধরিয়া স্থানীয় লক্ষ্মীর হাটে বিক্রি করে। 
লক্ষ্মীর হাটে যাইবার পথে একটি ভগ্ন দেউল পড়িত। লোকে বলিত: দেউলবাড়ি।  দেউলবাড়িটির অবস্থান বুড়িগঙ্গা নদীর উত্তর পার্শ্বের কূল ঘেঁষিয়া;  পিছনে ঘন তেতুঁল বন, আশশেওড়ার ঝোপ, বেতসবন; তবে সম্মূখের প্রস্তর নির্মিত চাতালটি অত্যন্ত পরিচ্ছন্ন । চাতাল ঘিরিয়া সজিনা, কামরাঙা প্রভৃতি গাছ। চাতাল হইতে একখানি প্রশস্ত পুরাতন শ্যাওলা-ধরা সিঁড়ি নদীর ঘাটে নামিয়া গিয়াছে । 
ঘাটটিকে লোকে বলিত দেউলবাড়ি ঘাট। 
সে কালে পরিত্যক্ত দেউলে এক  বৃদ্ধা বাস করিত। লোকে তাহাকে জটাবুড়ি বলিয়াই ডাকিত।  জটাবুড়ির  বয়স বোঝা দায়। ধবল ত্বক কুঞ্চিত হইলেও লাঠিতে ভর দিয়া চলিতে-ফিরিতে পারে। জটাবুড়ি বনৌষধি বিজ্ঞান জানিত। স্বামী প্রশান্ত  বৈদ্য বহু বৎসর হইল মরিয়াছে,  পুত্রবধূর নিপীড়নে স্বামীর ভিটা ছাড়িয়া জটাবুড়ি পথে নামিয়াছে, তাহাও বহু বৎসর হইল। অনেক কাল হইল  ভগ্ন দেউলে আশ্রয় লইয়াছে। সংসারে লাঞ্ছিত হইলেও বৃদ্ধার প্রাণের লাবণ্য ম্লান হয় নাই, দরিদ্র দুঃস্থ জনমানুষের চিকিৎসা করিয়া বেড়াইত; বিনামূলেই চিকিৎসা করিত ... জটাবুড়ির ন্যায় মমতাময়ী বৃদ্ধা বঙ্গে আর দ্বিতীয়টি ছিল না; বন হইতে বিবিধ বনৌষধি সংগ্রহ করিয়া  লক্ষ্মীর হাটে বিক্রি করিয়া যৎসামান্য কড়ি  পাইত তাহা দিয়া  চালডাল কিনিয়া আনিত।
মাধব হাটে যাওয়ার পথে ডাক শুনিত - ও মাইধ্যা, আইজ কি ধইরলি লো ...
ডাক শুনিয়া মাধব থামিত, হাসিত। হাত তুলিয়া   ধৃত পশু কি পাখি দেখাইত । কখনও ডাহুক, কখনও হরিণশাবক, কখনও গুঁইসাপ। 
জটাবুড়ি বলিত, ও মাইধ্যা। মাইক্ষা মধুর চাক পাইলে  আমারে এক ঘড়া দিয়া যাইস বাবা। কামরাঙিচরের পরেশে কাইল আমার থানে আইছিল। পরেশের মাইয়া সেতুর চক্ষুরোগ হইছে, অখন মাইক্ষা মধু লাগব।
আইচ্ছা, ঠাকুরমা, মাইক্ষা মদু পাইলে তুমারে দিমুনি । বলিয়া  মাধব বড় বড় পা ফেলিয়া আগাইয়া যায়। মাধবের ন্যায় মধুর চাক ভাঙিতে  অত্র অঞ্চলে আর কেহই পারিত না। মাইক্ষা বা মাক্ষিক মধু হইল ৮ প্রকার মধুর মধ্যে শ্রেষ্ঠ । মাধব ব্যাধ  মাক্ষিক মধু  ঠিকই চিনিত।  
জটাবুড়ির সঙ্গে পরিত্যক্ত দেউলবাড়িতে  আরও দুই জন বাস করিত। 
একজন মধ্যবয়েসী অন্যজন কিশোর ।   মাঝবয়েসি মানুষটির নাম মধু। পেশায় সূত্রধর; বেঁটে, কালো, থলথলে। পূর্বে মধুর বাড়ি ছিল লক্ষ্মীর হাটের শুড়িপাড়ার দক্ষিণে।  মধুর বউ মোহিনী  রূপবতী । তবে তাহার  চরিত্রের বালাই  নেই  । মধু যথেষ্ট সাধ্যসাধনা করিয়াছে স্ত্রীকে সুপথে আনিতে,  ব্যর্থ হইয়াছে; ব্যর্থ হইয়া বছর দুয়েক হইল বিতৃষ্ণ  হইয়া গৃহত্যাগ করিয়াছে। দেউলবাড়ির ঘাটে আসিয়া  মনের দুঃখে বসিয়া ছিল মধু । জটাবুড়ি তাহার কাছে আসিয়া  সমস্ত শুনিল। মধুকে দেউলবাড়িতে লইয়া আসিল। মধুর বউটিকে শাপশাপান্ত করিল। তাহার পর মধুর জন্য  জন্য ভাত বসাইয়া, বেগুন কাটিতে বসিল । চমৎকার বাঁশী বাজায়। যেন শ্রীকৃষ্ণের সাক্ষাৎ শিষ্য। জোছনারাতে দেউলবাড়ি ঘাটে বসিয়া বাঁশী বাজায় মধু।  বাঁশির সুরে  বুড়িগঙ্গায় নৌকার গতি কেমন শ্লথ হইয়া আসে ...
কিশোরের নাম রামু। চৌদ্দ বছরের  ছিপছিপে বালক। ফরসা, মাথার চুল ঈষৎ লালচে। ছেলেটি খানিক হতভাগাই ছিল।  গত বৎসর বৈশাখ মাসে রামুর  মাতৃবিয়োগ ঘটিয়াছে।  এই বৎসর ফাল্গুন মাসে রামুর পিতা চন্দ  দ্বিতীয় বিবাহ করিলে রামুর চোখেমুখে অন্ধকার ঘনাইয়া আসে। রামুর সৎমাটি সাংঘাতিক কুচুটে। তাহার অপবাদ আর অভিযোগে টিকিতে না-পারিয়া  রামু গৃহত্যাগ করিতে বাধ্য হয়। মনের দুঃখে পথে-পথে ঘুরিয়া অবশেষে  বুড়িগঙ্গা নদীর  তীরে দেউলবাড়ি ঘাটে আসিয়া চুপ করিয়া  বসিয়া থাকিল । বেদনার্ত  কিশোরের মুখে সমস্ত শুনিয়া পরম মমতাময়ী জটাবুড়ি কাঁদিয়া কাটিয়া আকূল হইয়া উঠিল। পরম যত্নে রামুকে দেউল বাড়ি ডাকিয়া নিয়া গেল  । রামুর থাকিবার জন্য মধুকে একখানি কক্ষ পরিচ্ছন্ন করিয়া দিতে বলিল।  তাহার পর ভাত রাঁধিয়া কলাপাতায়  বাড়িয়া অশ্বী ঘৃত   সহকারে খাইতে দিল। (অশ্বী ঘৃত ঘোটকীর দুগ্ধজাত) ... খাইয়া রামু যেন অমৃতের স্বাদ পাইল। রামু কিন্নরকন্ঠ । দেউলবাড়ির ঘাটে বসিয়া শিব বলিয়া টান দিলে   বুড়িগঙ্গায় নৌকার গতি কেমন শ্লথ হইয়া আসে ...
... দেখিতে দেখিতে আশ্বিন মাস আসিয়া গেল। 
একদিন। 
অনেক ক্ষণ হইল প্রভাতের আলো ফুটিয়াছে। 
মাধব ছুটিয়া আসিয়া দেউলবাড়ির চাতালে দাঁড়াইল   । ব্যাধটি প্রচন্ড রকমের হাঁপাইতেছিল। চেঁচাইয়া বলিল, ও ঠাকুরমা, ও ঠাকুরমা। আমি  জঙ্গলের ভিতরে কি দেখলাম ... কি দেখলাম
কি দেখলি? কি দেখলি? বলিতে বলিতে ঘরের ভিতর হইতে জটাবুড়ি বাহির হইয়া আসিল। 
অর্জুন গাছে একটা খঞ্জন পাখি বইসা ছিল, লক্ষ কইরা সই  করছি
হ্যাঁ, হ্যাঁ । ধূতি বাঁধিতে বাঁধিতে আসিয়া মধু বলিল। 
তীরখান খঞ্জনের শরীলে লাগতেই  নীচের ঝোপে পইড়া গেল । 
তারপর? তারপর? চোখ কচলাইতে কচলাইতে আসিয়া রামু বলিল। 
তারপর পাখিডার খোঁজ করতেই দেহি
কি দেখলি?
অর্জুন গাছের নীচে দূর্বার ঘাসের ভিতর থেইকা একখান হাত বার হইয়া আছে। 
কস কি!
হ। হাতখান মাটির তৈরি। দেবীর হাত বইলা মনে হইল।  
দেবীর হাত! কস কি!
হ। দেবীর হাত।
শুধু হাত?
হ্যাঁ।  মাটির নীচে। দেবী ঢাকা আছেন।  
ঢাকা আছেন? কস কি!
খঞ্জন  পাখিডার কি হইল?
পাখি নাই! মাধবের কন্ঠস্বর আর্তনাদের মতন শোনাইল। 
পাখি নাই?
নাঃ, পাখি নাই!
কস কি! চল দেখি।
চল।
মাধবের পিছন পিছন তাহারা তিন জন বনের দিকে যাইতে থাকে।
 বুড়িগঙ্গার উত্তর পাড়ে বিস্তীর্ণ বেতসবন। ভোরের মৃদুমন্দ হাওয়ায় বেতসলতার দুলিতেছিল। লতার ফাঁক দিয়া দেখা যায় একখানি রাজকীয় ময়ূরপঙ্খী নৌকা ভিড়িয়া ছিল।  নৌকাটি বঙ্গাধিপতি  বল্লালসেন-এর । নৌকাটি ঢেউয়ের দোলায় মৃদু মৃদু দুলিতেছে। ময়ূরপঙ্খীটিকে  ঘিরিয়া আরও ১০/১২ টি বিশালকার বজরা নৌকা ভিড়িয়া ছিল । তাহাতে সেন রাজার মন্ত্রীপরিষদ,  সৈন্যসামন্ত। একটি নৌকায় ভয়ালদর্শন রণহস্তি এবং কৃষ্ণবর্ণের তেজী অশ্ব পরিলক্ষিত হয়। 
কথায় আছে- রাজা যখন চলেন তখন  পাত্রমিত্র লইয়াই চলেন। 
ময়ূরপঙ্খি নৌকার অভ্যন্তরে একটি মনোরম প্রকোষ্ঠে বঙ্গাধিপতি বল্লালসেন  ঘুমাইয়া ছিলেন। সদ্য রাজার ঘুম ভাঙিয়াছে। প্রকোষ্ঠটির গবাক্ষপথে আশ্বিন প্রভাতের নির্মল আলো প্রবেশ করিয়া রাজকীয় প্রকোষ্টখানিটিকে ভরিয়া তুলিয়াছে।  রাজা  ভোরের আলোর দিকে মুখ ফিরাইয়া  চোখ বুজিয়া খানিক ক্ষণ শিবকে স্মরণ করিলেন। বল্লালসেন শৈব, শিবের উপাসক। যে কারণে বল্লালসেনের তা¤্রশাসনের লাঞ্ছন সবাশিব এবং তা¤্রশাসনের প্রারম্ভে ‘ওঁ নমঃ শিবায়’ বাক্যটি লিখিত থাকে। বস্তুত, বঙ্গাধিপতির  ইষ্টদেবতা অর্ধনারীশ্বর দেব। এই প্রকোষ্টেও অর্ধনারীশ্বর দেব-এর একখানি মূর্তি রহিয়াছে। মাঝে মাঝে অর্ধনারীশ্বর দেব কেও স্বপ্নও দেখেন বল্লাল সেন। কিন্তু গতরাত্রে রাজা কে একজন পরম পবিত্রা  দেবী স্বপ্নে দর্শন দিলেন।  সে অদ্ভূত স্বপ্নের রেষ এখনও কাটিয়া যায় নাই। 
বঙ্গাধিপতি ঘোর লইয়া শয্যায় উঠিয়া বসিলেন। 
মেঝের ওপর অর্ধ-সমাপ্ত পান্ডুলিপি ইতস্তত বিক্ষিপ্ত হইয়া পড়িয়া আছে। রাজা কালও অধিক রাত্র অবধি   লিখিয়াছেন। গ্রন্থের বিষয় ১৩০৫ প্রকার দানের  বিষয়, সময় এবং পত্রাদি । কাজেই গ্রন্থের নাম ‘দানসাগর’ রাখিবেন। গ্রন্থখানি  সত্তর অধ্যায়ে সমাপ্ত করিবার ইচ্ছা। তেত্রিশ অধ্যায় অবধি লেখা সমাপ্ত হইয়াছে। দানসাগর  মূলত স্মৃতি নিবন্ধ। পূর্বপুরুষের পরিচয় দিবেন। বল্লালসেনের পূর্বপুরুষ কর্ণাট দেশবাসী চন্দ্রবংশীয় ক্ষত্রিয় ছিলেন। তাহারা কালক্রমে বাংলার দন্ডমুন্ডের কর্তা হইয়া বসিল ... 
রাজা দীর্ঘশ্বাস ফেলিলেন। তাঁহার গতরাত্রির স্বপ্নের কথা মনে পড়িয়া গেল। আমি শিবের উপাসক, আমি  দেবী ঈশ্বরীর স্বপ্ন দেখিব কেন? 
বঙ্গাধিপতি বিমূঢ় বোধ করেন। 
সম্প্রতি কিছু উদ্বেগ তাঁহাকে ঘিরিয়া ধরিয়া রাখিয়াছে ...রাজা সম্প্রতি তন্ত্রে ঝুঁকিতেছেন। সেনরাজ্যের রাজধানী শ্রীবিক্রমপুর দীর্ঘকাল হইতেই তন্ত্রের লীলাভূমি বলিয়া খ্যাত। সিংহগিরি নামক এক ব্যাক্তি রাজাকে তন্ত্রের কার্যকারীতা উপলব্দি করাইতে সক্ষম হইয়াছে। ইহা লইয়া বঙ্গ জুড়িয়া শৈবপন্থিদের মধ্যে  নীরব ক্ষোভ সঞ্চারিত হইয়াছে। অধিকন্তু, বৎসর দুই হইল বঙ্গাধিপতি এক ডোমকন্যার প্রনয়ে আসক্ত হইয়াছে। ডোমকন্যার নাম নন্দা;  অস্টাদশী তরুণী।  ইহা লইয়াও ধিক্কার কম উঠিতেছে না। বল্লালসেন ক্লান্ত হইয়া পড়িয়াছেন। এমত ক্রান্তিকালে স্বপ্নে ঈশ্বরী দেখা দিলেন। ঈশ্বরীর সন্ধান পাইলে মন্দির গড়িবেন।  তাহার আর সিংহাসন আঁকড়াইয়া ধরিয়া থাকিবার ইচ্ছা নাই। যুবরাজ লক্ষ্মণ কে অতি শিঘ্র যৌবরাজ্যে অভিসিক্ত করিবেন। 
দরজার কাছে শব্দ হইল। শরণ প্রকোষ্ঠে প্রবেশ করিলেন। শরণ বৃদ্ধ; মস্তক মসৃনভাবে  । টিকিটি প্রবল। পরনে রক্তিম  পট্টবস্ত্র।  শরণ যুগপৎ বঙ্গাধিপতির  চিকিৎসক এবং দীর্ঘদিনের সুহৃদ। কৌটিল্যের ন্যায় সুতীক্ষ্ম বুদ্ধির অধিকারী। বঙ্গাধিপতির রাজত্বকালে রাঢ় এবং বরেন্দ্রে কান্যকুব্জের ব্রাহ্মণগন প্রাধান্য লাভ করিয়াছে। শরণ তাহাদেরই একজন। প্রচন্ড বৌদ্ধ বিদ্বেষী।
শরণ- এর হাতে একটি দৃষ্টিনন্দন রূপার চমৎকার পাত্র। তাহাতে কপিলবর্ণের উদ্দালক মধু। রাজা কোষ্ঠ-কাঠিন্য ভুগিতেছেন। খালিপেটে উদ্দালক মধুর আরক উপকারী। 
রাজা শরণ- এর হাত হইতে পাত্রখানি লইয়া মধু পান করিলেন। 
শরণ শীতলকন্ঠে বলিলেন, যাদব আসিয়াছে।  বরেন্দ্রে বিদ্রোহ হওয়ার সম্ভাবনা। বরেন্দ্রের বাজণ্যবর্গ আপনার উপস্থিতি কামনা করছে। 
ওহ্ । রাজার সৌম্য মুখে ভাবনার রেখা অঙ্কিত হইল। যাদব চর। বরেন্দ্রর দায়িত্ব তাহার । রাজার  স্বপ্নের কথা মনে পড়িয়া গেল।  উদ্বিগ্ন হইয়া শরণকে  স্বপ্নবৃত্তান্ত বলিলেন। কালরাত্রে স্বপ্নে এক জ্যোর্তিময়ী ঈশ্বরীকে দেখিলাম। ঈশ্বরী  নদীর পাড়ে ঘন বনে ঢাকা আছেন । ঈশ্বরী  আমাকে তাহাকে প্রতিষ্ঠা করিতে আদেশ করিলেন।
আশ্চর্য!
হ্যাঁ। আশ্চর্যই বটে। বঙ্গাধিপতি সম্মতিসূচক মাথা নাড়িয়া বলিলেন, এরূপ স্বপ্ন ভ্রান্ত নাও হইতে পারে। আমি ঈশ্বরীর অনুসন্ধানের আবশ্যক বোধ করি। 
আপনি যথার্থই বলিয়াছেন। 
আপনি সেনাধক্ষ্য বলরাম কে নদীপাড়ে সৈন্য সামন্ত সহ পাঠিয়ে দিন। যদি ঢাকা-ঈশ্বরীর সন্ধান লাভ হয়।  
ঢাকা-ঈশ্বরীর? শরণের মুখে বিস্ময়ের চিহ্ন ফুটিয়া উঠিল। 
যিনি অর্ধপ্রথোতি দেবী, তিনি  ঢাকা-ঈশ্বরী নয়তো কি?
আমি এখুনি যাইতেছি। বলিয়া শূন্য পানপাত্র লইয়া শরণ দ্রুত পায়ে প্রকোষ্ট ত্যাগ করিলেন। 
বঙ্গাধিপতি আশ্বিন সকালের আলোয় পরিপূর্ণ গবাক্ষর দিকে চাহিয়া দীর্ঘশ্বাস ফেলিলেন। 
 ক্রমশ বনের অভ্যন্তরে  প্রভাতের আলো ফুটিয়া উঠিতেছে। তা সত্ত্বেও বনময় কেমন ছায়া-ছায়া অন্ধকার ছড়াইয়া আছে। চারিদিকে শিরীষ এবং পলাশ গাছ ঘন হইয়া দাঁড়াইয়া আছে। তাহাদের ডালে ডালে পাখির কূজন। পাখপাখালীর কলকাকলীতে সমস্ত বন মূখর হইয়া আছে। সেই শব্দ ছাপাইয়া  ঝিঁঝির ডাক শোনা যাইতেছে। বাতাসে  শিশিরভেজা ঘন লতাপাতার ভারী গন্ধ ম ম করিতেছে ।
মাধব আসিয়া অর্জুন গাছের কাছে দাঁড়াইল। পান পাতার মতন গুরঞ্চ লতা গাছটি জড়াইয়া আছে । নীচে মেহেন্দি ঝাড় ঘেরা  দূর্বা ঘাস ছড়ানো। হাত তুলিয়া উত্তেজিত কন্ঠে মাধব বলিল, হুই যে, দ্যাখো।
তিনজনে নিঃশব্দে আগাইয়া আসিল।  তাহাদের নিঃশ্বাস ঘন হইয়া উঠিয়াছে। উত্তেজনায় বুকের অভ্যন্তরে  আষাঢ়ের মেঘ গুরগুর করিতেছে। ইহাদের জীবন নিস্তরঙ্গ। সচরাচর উত্তেজনাকর ঘটনা জীবনে ঘটে না।  ইহারা যখন দেখিল দূর্বা ঘাসে-ঢাকা মাটি হইতে কেবল একখানি হাত উুচুঁ হইয়া আছে, তখন ইহাদের বুকের রক্ত ছলাৎ করিয়া উঠিল।   নির্ঘাৎ দেবীর হাত। কিন্তু, দেবীকে কে গড়িল ? 
জটাবুড়ি দেবীকে প্রণাম করিল। হে ঈশ্বরী, রক্ষা করো মা। জটাবুড়ির স্বামী প্রশান্ত  কবিরাজ বৈষ্ণব ছিলেন, তবে বঙ্গে প্রত্যেক দেবদেবী সমান মর্যাদা পান। জটাবুড়ি ভাবিল-দেবী এইখানেই- বা আসিল কি করিয়া। নিকটস্থ কোনও  দেউল নাই, মন্দির নাই, দেবী নিজেকে ঢাকিয়া-বা রাখিয়াছেন কেন? বন হইতে বিবিধ বনৌষধি সংগ্রহ করার সময় চোখে পড়ে নাই। মধুর অবশ্য দেবদ্বিজে অত গভীর ভক্তি শ্রদ্ধা নাই। সে ঘরভাঙা মানুষ। অবশ্যি তাহার দেবদ্বিজে  সংশয় না-থাকিলেও দেবদ্বিজে উপর খানিকটা অভিমান আছে বৈ কী। তথাপি দেবীর  অনিন্দ্য হস্তখানি দেখিয়া তাহার হৃদয় এক অজানা আবেগে উচ্ছলিত হইয়া উঠিল। 
দৃশ্যটি অবলোকন করিয়া কিশোর রামুও অভিভূত হইয়াছে। জটাবুড়ি বলিল: ঈশ্বরী । কিন্তু ঈশ্বরী  ঢাকা কেন?  
সহসা শুকনো পাতার উপর পদশব্দ শুনিয়া মধু চমকাইয়া উঠল। গাছের ফাঁকে সৈন্য সামন্ত দেখিয়া তাহার উদ্বিগ্ন হইয়া উঠিল। সৈন্যরা নির্ঘাৎ বল্লালী রাজার । মধু একবার কাঠের আসন ও শয্যা লইয়া নৌকাযোগে সেনরাজার রাজধানী শ্রীবিক্রমপুরে গিয়াছিল। সে বল্লালী রাজার সৈন্যদের দেখিবামাত্র চিনিতে পারিল। কিন্তু, তাহারা  এখানে কেন?
সেনাপতি বলরাম মধ্যবয়েসী; তাহার আকৃতি বেঢপ। গাত্রবর্ণ মিশমিশে কালো। থলথলে শ্যামল মুখে ঘন মোচ। ভূঁড়ি। সে মধুদের দেখিয়া হুঙ্কার ছাড়িল।  এ্যাই! তোরা এখানে কি করছিস র‌্যা?
মাধব আসিয়া জড়োসরো হইয়া দাঁড়াইল। বলিল, নমস্কার হই প্রভো। 
বটে। তোরা এখানে কি করছিস?
কই, কিছু করি না তো। রামু বলিল। সৈন্যদের দেখিয়া তাহার শরীর ছমছম করিতেছিল। সে ইহার পূবে  নিকট হইতে রাজসৈন্য দেখে নাই।
এ্যাই! তোরা তস্কর নস তো? সেনাপতি কর্কসকন্ঠে   জিজ্ঞাসা করিল। 
জটাবুড়ি ফুঁসিয়া উঠিল। সৎ বলিয়া বুড়ির তেজ বড় সাঙ্ঘাতিক। বৃদ্ধা দুই পা আগাইয়া আসিয়া কহিল, আমাদের দেইয়া তুমার চোরডাকাত মনে হয়?
সেনাপতি বলরাম ভড়কাইয়া গেল। সে বল্লালসেনের সেনাধক্ষ্য বটে, তবে জগতে প্রত্যেকেই শক্তের ভক্ত নরমের যম। সেনাপতি  কাঁচুমাঁচু হইয়া বলিল, না, না। আমি তাই বললাম বুঝি। তা গৌড়েশ্বর রাজা বল্লালসেন স্বপ্ন দেখেছেন এখানে কোথাও একজন দেবী ঢাকা আছেন। আমরা দেবীর সন্ধানে বেরিয়েছি। 
ওই তো, ঢাকা- ঈশ্বরী।   জটাবুড়ি হাত তুলিয়া দেখাইল। 
কই দেখি। সেনাপতি বলরাম আগাইয়া আসিল। তাহার পর ঢাকা ঈশ্বরীর হাত দেখিয়া অস্ফুট শব্দ করিয়া করজোড়ে প্রণাম করিল। তাহার পর সেনাপতি বলরাম অন্যদের তাহার পিছন পিছন যাইতে নির্দেশ দিয়া ভক্তিতে গদগদ হইয়া হন্তদন্ত হইয়া নদীর পাড়ে আসিল। নদী পাড়ে জটাবুড়িদের অপেক্ষা করিতে বলিয়া সেনাপতি বলরাম  ময়ূরপঙ্খী নৌকায় উঠিল। 
সেনাপতি রাজাকে বিস্তারিত বলিল। শুনিতে শুনিতে রাজার সৌম্য মুখমন্ডলে বিস্ময়ের ভাব ফুটিয়া উঠিল। রাজা বলিলেন, 
হুমম। যাও। তাদের নৌকায় ডেকে নিয়ে এস। বলিয়া রাজা স্বয়ং প্রকোষ্ঠের বাহিরে আসিয়া আশ্বিন প্রভাতের ঝলমলে রৌদ্রে দাঁড়াইলেন।  শরণ রাজার পার্শ্বে আসিয়া দাঁড়াইলেন। জটাধারী বৃদ্ধা, মধ্যবয়স্ক  এবং সুদর্শন বালককে দেখিয়া ভ্রুঁযুগল কুঞ্চিত হইয়া উঠিল। 
রাজাকে দেখিয়া জটাবুড়ি  ঠিক জড়োসরো হইয়া না গেলও কিঞ্চিত কুন্ঠা বোধ করিল। রাজা বল্লালসেন! মৃত স্বামীর মুখে কত-না নাম শুনিয়াছে, ঢাকা-ঈশ্বরীর কৃপায় আজ রাজদর্শন হইল। রাজাকে দেখিয়া রামুর মনে হইল স্বাস্থ ভালো না-হইলে রাজা হওয়া যায় না। রাজার সুঠাম শরীর,  বয়স্ক হইলেও সুদর্শন পুরুষ। মধুর সৌম্য, শান্ত রাজাকে ভালো লাগিল। মধু শুনিয়াছে রাজা বিদ্যান ব্যক্তি। রাজাকে দেখিয়া ব্যাধ মাধব অবশ্যি তেমন আলোরণ বোধ করিল না।  হয়তো তাহার প্রকৃতি ঘনিষ্ট নিভৃত কৌমজীবন রাজার ক্ষমতার উত্তাপ হইতে বহুদূরে। 
জলদ গম্ভীর কন্ঠস্বরে রাজা জিজ্ঞাসা করিলেন, তোমাদের মধ্যে কে  প্রথম ঢাকেশ্বরী দেবীকে দেখেছে? 
মাধব দুই পা আগাইয়া আসিল। সবাই যখন ভয়ে কাঁপিতেছে সে আর রাজার চোখের দিকে  তাকাইল না। 
কি নাম তোর?
মাধব।
কি করে খাস শুনি? রাজার চোখে কৌতূকের ঝিলিক। মাধবের হাতে তীরধনুক দেখিয়া রাজা তাহার পেশা অনুমান করেছিলেন ঠিকই, তবু জিজ্ঞাসা করিলেন।
আমি ব্যাধ, প্রোভো। জাতে বাউরি। 
বল্লালসেন দীর্ঘশ্বাস ফেলিলেন। তাঁহার রাজত্বে উত্তর ভারতের কান্যকুব্জের ব্রাহ্মণগন  প্রাধান্য লাভ করিয়াছে। তাহাদের প্ররোচনায় বঙ্গে কৌলীণ্যপ্রথা স্থাপন করিয়াছেন। ইহাতে গৌড়বঙ্গের ডোম বাউড়িদের নাভিশ্বাস উঠিয়াছে।  জাতিভেদ এবং বর্ণপ্রথাকে দৃঢ় করিতে কান্যকুব্জের ব্রাহ্মণগন নিত্য রাজাকে পরামর্শ দেয়। ... অবশ্য বল্লালসেনের জানিবার কথা নয় ... এই বর্ণভেদের কারণে  ভবিষ্যতে বল্লাল সেন সমালোচিত হইবেন। উনিশ শতকের একজন বাউলসাধক লিখিবেন-ভেদবিধির পর শাস্ত্রকানা ...বাংলার কবিরা ছড়া কাটিবেন:বল্লালী তুই যারে বাংলা ছেড়ে/
ডুবল ভারত কদাচারে, সোনার বাংলা যায়রে ছারেখারে ... তা সত্ত্বেও বঙ্গাধিপতি এই মুহূর্তে  মাধব বাউড়ির কাঁধ স্নেহভরে স্পর্শ করিলেন ... যেহেতু তিনি এই আশ্বিন প্রভাতের আলোয় উপলব্দি করিলেন ...  আদি ও অনন্ত  ব্রহ্মার সভায় দ্বিজগনের পাশে এ অন্তজেরও স্থান হইবে, তাহা না-হইলে মাধব কেন সর্বপ্রথমে ঢাকা-ঈশ্বরীর দর্শন পাইবে? রাজার অস্টাদশী ডোমকন্যা নন্দার কথাও মনে হইল। শাস্ত্রে আছে: প্রেমরূপেও শিব প্রকাশিত হন। ডোমকন্যা  নন্দার ভিতর দিয়া শিব প্রেমরূপে প্রকাশিত হইয়াছেন। তাহা হইলে নন্দা আর অপবিত্র থাকিল না। আদি ও অনন্ত  ব্রহ্মার সভায় দ্বিজগনের পাশে ডোমকন্যা নন্দারও স্থান হইবে। ... জীবনের পরম উপলব্দিতে উপনীত হইয়া রাজা আবেগে আপ্লুত হইলেন। তিনি প্রত্যেকের মুখের পানে একবার চাহিয়া আবেগ জর্জরিত কন্ঠে বলিলেন, আজ আমার স্বপ্ন সত্যি হল। কাল রাত্রে  ঢাকা- ঈশ্বরী স্বপ্নে আমায় দর্শন দিয়েছেন। তোমরা সে সংবাদ আমাকে দিলে। বলিয়া রাজা ক্ষণকালের জন্যে নিশ্চুপ হইয়া গেলেন। কান পাতিয়া বুড়িগঙ্গার ছলোছল শব্দ শুনিলেন। 
তাহার পর নীরবতা ভাঙিয়া বলিলেন, আজ ভোরে সংবাদ পেলাম বরেন্দ্রে বিদ্রোহীরা একজোট হচ্ছে। আমাকে এখুনি বরেন্দ্র যাত্রা করতে হবে।  আমি তোমাদের ঢাকা- ঈশ্বরীর মন্দির  নির্মাণের দায়িত্ব  দিলাম। সেজন্য অর্থকড়ি যা লাগে আমি অতি সত্বর পাঠিয়ে দিব।  বলিয়া রাজা ঘুরিয়া দাঁড়াইতেই জটাবুড়ি শ্লেষের স্বরে বলিয়া উঠিল, কন কি। দেবী রে না দর্শন দিয়া আপনে চইলা যাইবেন?
রাজা কী যেন ভাবিলেন। 
তাহার পর নৌকা হইতে নামিয়া আসিলেন।
বনমধ্যে দেবীদর্শন করিয়া রাজা অভিভূত হইয়া পড়িলেন। তাহার পর প্রসন্ন গম্ভীর ভঙ্গিতে   ময়ূরপঙ্খী নৌকায় উঠিলেন। 
‘শিব’, ‘শিব’ বলিয়া চিৎকার করিয়া মাঝিমাল্লারা নৌকা ছাড়িয়া দিল। 
আশ্বিনের ঝলমলে রৌদ্রে ধীরে ধীরে বল্লালসেনের ময়ূরপঙ্খি নৌকাটি বুড়িগঙ্গায় মিলাইয়া যাইতে লাগিল। 
মাধব জটাবুড়ি মধু ও রামু নির্বাক হইয়া বুড়িগঙ্গার তীরে দাঁড়াইয়া সেই বিচিত্র দৃশ্যের পানে তাকাইয়া রহিল ...
 তথ্যসূত্র: 
 শ্রীযোগেন্দ্রনাথ গুপ্ত; বিক্রমপুরের ইতিহাস ( পৃষ্ঠা, ২২৯-৩০০);
ড. আর এম দেবনাথ; সিন্ধু থেকে হিন্দু।
এবং বাংলাপিডিয়া  


                    