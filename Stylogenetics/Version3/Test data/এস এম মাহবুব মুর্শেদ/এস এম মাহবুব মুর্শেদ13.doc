এই লেখাটা মিরাজকে



১৯৯২ কি ১৯৯৩ এর জানুয়ারী বা ফেব্রুয়ারী হবে। অষ্টম শ্রেনীতে উঠলাম। আব্বা বদলী হয়ে এসেছেন বন্দর নগরী চট্টগ্রামে। সঙ্গে এসেছি আমরা আমরা দুই ভাই। আম্মা বদলীর ব্যবস্থা করছেন। আমাদের ভর্তির ব্যাপারে স্কুলে স্কুলে খোঁজ চলছে। জানা গেল মুসলিম হাই স্কুলে সীট খালি আছে। আব্বা আমাদের দুভাইকে নিয়ে গিয়ে যেদিন চট্টগ্রাম পৌছলাম সেদিনই ভর্তি করে দিলেন সেখানে। শুরু হল মুসলিম হাই স্কুলে আমাদের বন্দী জীবন।
মুসলিম হাই স্কুল ছিল প্রচন্ড কড়া, রক্ষণশীল মানসিকতার একটি স্কুল। নাম শুনেই নিশ্চয়ই বুঝছেন শুধুমাত্র মুসলমানদের জন্য স্কুলটি। শিবির, জামাতের আড্ডাখানা। স্কুলের বিল্ডিংয়ের পাশে মসজিদ। তার নীচে কিছু শিক্ষক থাকতেন। আরো কিছু শিক্ষক কোয়োর্টার ছিল পাশে। এদের মধ্যে কিছু শিক্ষকের রসালো গল্প। টিফিন পিরিয়ডে বাধ্যতামূলক নামাজ আদায়। মাঝে মাঝে নামাজ ফাঁকি দিয়ে নিউমার্কেট ঘোরা। ধরা খেলে প্রচন্ড মার। এই নিয়েই ছিলাম মুসলিম হাই স্কুলে।
প্রথম বার্ষিক পরীক্ষার পর আমাদের জানানো হল যে একটা বিশেষ কোচিং হবে অষ্টম শ্রেনীর বৃত্তি পরীক্ষার জন্য। আব্বার আদেশে কোচিং শুরু করলাম।
জে এম সেন নামে আরেকটা স্কুল ছিল মুসলিম হাইস্কুল থেকে দশ মিনিট হাঁটা দুরত্বেই। জায়গাটার নাম পাথরঘাটা। আমরা দুই বেডরুমের একটা বাসায় ভাড়া থাকতাম জে এম সেন স্কুলের মুখোমুখি একটা বিল্ডিংয়ে।
আমার ক্লাস ছিল দুপুরে। কোচিং শুরু হত সকাল ৯টা-১০টা নাগাদ। সকালে আমি আর আম্মু একসাথে বেরিয়ে নিকটস্থ চৌরাস্তার মোড় পর্যন্ত যেতাম। আম্মু সেখান থেকে টেম্পো ধরে যেত অফিসে। আর আমি বাকিটা পথ হেঁটে স্কুলে পৌছে যেতাম। সকালে ব্যাগ ভর্তি করে বই পত্তর নিয়ে হাঁটা দিতাম স্কুলের দিকে। সারাদিন ক্লাস করে বাড়ি ফিরতাম সন্ধ্যায়।
কোচিং শুরুর দ্বিতীয় কি তৃতীয় দিন হবে। চৌরাস্তা ছেড়ে আগিয়ে যাচ্ছি। কোটোয়ালী থানাটা পেরিয়েছি। পেছন থেকে একটা ছেলে এসে ডাকছে। ঘুরে তাকিয়ে দেখি শ্যামলা রংয়ের হাসিমাখা চেহারার একটা ছেলে আমাকে ডাকছে। আমার মতই তার পিঠেও ব্যাগের বোঝা।
ছেলেটার নাম জানা গেল। মিরাজ। আমার নাম জানালাম। মিরাজ এ সেকশনে ক্লাস করে। কোচিংয়ের সুত্রে ক্লাসে আমাকে দেখেছে। (ক্লাসে কি আমি খুব পটপট করতাম?) সে থাকে কর্ণফুলী নদীর ওপারে। তার বাবা কাজ করেন ওয়াপদা, কর্ণফুলী বিদ্যুৎ প্রকল্পে। প্রতিদিন তাকে নদী পার হয়ে স্কুলে আসতে হয়। এজন্য রাস্তার একটা অংশ শেয়ার করতে পারি একসাথে।
আস্তে আস্তে জানা গেল মিরাজও আমার মতই নার্ডি। তিন গোয়েন্দার ফ্যান। আমার মত তিন গোয়েন্দা, কিশোর ক্ল্যাসিক, মাসুদ রানা ভেজে খেয়েছে। আমার মতই কিশোর পাছা হবার চেষ্টা করে। আমার মতই ছোট্ট মধ্যবিত্ত পরিবার। প্রতিদিন টিফিনের টাকা জমিয়ে নিউমার্কেটে যায় পুরোনো বই কিনতে। মানে যাকে বলে বন্ধু হবার জন্য একেবারে পারফেক্ট ম্যাচ!
অতি শীঘ্রই আমরা বই অদল বদল শুরু করলাম। একদিন বোধহয় আমাদের বাড়িও নিয়ে গেলাম। আরেকদিন আম্মুকে অনেক বলে কয়ে, আব্বু জানবে না দিব্যি দিয়ে রাজি করালাম মিরাজদের বাসায় যাবো বলে। মিরাজ নদী পার হয়ে এসে আমাকে ওদের বাসায় নিয়ে গেল। দারুন পরিবার। যাকে বলে বেস্ট ফ্রেন্ড প্রায় হল হল আরকি।
কিন্তু বিধিবাম! অষ্টম শ্রেণী যখন শেষ হয় হয় তখন আব্বা বললেন, এই স্কুলে থাকা চলবে না। স্কুল বদলাতে হবে। সুতরাং বিভিন্ন স্কুলে ভর্তি পরীক্ষার তোড় জোড় শুরু হল। ওদিক মিরাজও জানাল তার বাবা বদলী হয়ে চলে যাবেন কুমিল্লা। কুমিল্লা জেলা স্কুলে তার ভর্তির ব্যবস্থা চলছে।
শেষদিন ক্লাসে এসে মিরাজ জানালো সে চলে যাচ্ছে। আমাদের তখন ফোন ছিল না। মিরাজও যাচ্ছে নতুন শহরে। তাই যোগাযোগ করব কিভাবে? দুই বন্ধু অনেক ভেবে চিন্তেও বের করতে পারলাম না। ক্লাসের ঘন্টা পড়ে গেল দেখে মিরাজ যেতে যেত বলে গেল সে চিঠি লিখবে। কিন্তু সে চিঠি আর কোন দিন আসেনি।
তারপর কত বসন্ত চলে গেল। আমিও কৈশোর ছাড়িয়ে যুবক হলাম। কলেজ ছাড়িয়ে বিশ্ববিদ্যালয়ে গেলাম। দেশ ছেড়ে বৈদেশে গেলাম। খোলস ছাড়াতে ছাড়াতে বদলে গেলাম কতবার! তারপর একদিন...
তারপর একদিন ফেইসবুকে ঢুকে দেখি একটা মেসেজ, 
Miraj Ahmed Chowdhury
September 18 at 12:58pm
Have u ever been in chittagong?
বন্ধু কি খবর বল? কতদিন দেখা হয়নি!





hathat_rastai.mp3



