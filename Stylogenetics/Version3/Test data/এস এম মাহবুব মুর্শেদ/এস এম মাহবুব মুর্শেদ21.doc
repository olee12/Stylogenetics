পিটস্‌বার্গের ধুসর পান্ডুলিপি - ০১১ (ফুরিয়ে যায় পাণ্ডুলিপির আয়োজন)



তিনবছর অ্যরিজোনার টেম্পিতে থেকে পাড়ি জমিয়েছিলাম পশ্চিম পেনসিলভিনিয়ার পিটসবার্গে। আর আমার স্ত্রী ইন্ডিয়ানাতে। তারপর আরো তিন বছর বিভিন্ন চেষ্টা শেষে শিকাগোতে থিতু হবার মতো একটা অপশন পাওয়া গ‌্যালো।
আমেরিকার অর্থনৈতিক যে মন্দাটা ২০০৮ থেকে শুরু হচ্ছিল সেটা ২০০৯ এর শেষে গিয়ে চরমে পৌছায়। ২০১০ পার করে ২০১১ এর শুরুতে খানিকটা ঘুরে দাঁড়াতে শুরু করে চাকুরীর বাজার। আমরা কয়েকটা কম্বিনেশনে একত্র হবার চেষ্টা করি। প্রথমতঃ আমার স্ত্রী আমার এখানে এবং আমি তার ওখানে চাকুরীর চেষ্টা করি। দ্বিতীয়তঃ মৌটুসী শিকাগোতে চাকুরী এবং আমি আমার শিকাগো অফিসে বদলের চেষ্টা। তৃতীয়তঃ আমি সিনসিনাটি ওহায়োতে একটি চাকুরীর চেষ্টা করি।
দ্বিতীয় এবং তৃতীয় অপশন দুটোতেই আমাদের চাকুরীর অফার আসে। অনেক চিন্তা ভাবনার পর আমরা শিকাগো যাবার সিদ্ধান্ত নিলাম।
যারা এই মুর্হুতে চাকুরীর বাজারে আছেন তাদের কয়েকটি টিপস। ঠিক এই মুহুর্তে প্রচুর চাকুরী আছে বাজারে। এমনকি ইন্টারন্যাশনাল লোকদেরও নেয়া হচ্ছে। কিন্তু বাজার ঠিক চাঙ্গা নয় অতটা। অর্থাৎ বেতন বৃদ্ধির উদ্দেশ্যে চাকুরী খুঁজতে আরো কিছুদিন অপেক্ষা করতে হবে। আর যদি চাকুরী খুঁজতে খুঁজতে হতাশ হয়ে থাকেন তাহলে হতাশা কাটিয়ে আবার নতুন করে শুরু করতে পারেন জব হান্টিং।
গন্তব্য স্থির হবার পর একটা ক্লান্তি আসে। মনে হয় আবার বাসা বদল! আবার নতুন শহরের থিতু হবার চেষ্টা! আবার নতুন মুখ!
পিটসবার্গ থেকে অনেক কিছু পেয়েছি। খুব উদার মনের কিছু মানুষ। কিছু ভালো বন্ধু। কিছু মিউজিশিয়ানের সাথে পরিচয়। আমার প্রথম সন্তানের জন্ম।
তবে পিটসবার্গের সাথে গভীর বন্ধনটা তৈরী হয়ে ওঠেনি। প্রায় সপ্তাহ শেষে দৌড়াতাম স্ত্রীর ওখানে। তাই এখানে সামাজিকতা রক্ষা করতে পারিনি তেমন। তাই শেকড় ছেঁড়ার কষ্টটা অতটা কষ্ট দিচ্ছে না।
তবুও সকালে পাখির ডাক শুনে উদাস হয়ে যাই। দুপুরের রোদে সান রুফ খুলে গাড়ি নিয়ে বেরিয়ে পড়ি। দিনশেষে পাহাড়ের দিকে একটু করে তাকাই। ম্লান সূর্যটার ডুবে যাওয়া দেখি। আর মনে হয়:
পথে পথে দিলাম ছড়াইয়ারে সেই দুঃখে চোখের পানি।
ও আমার চক্ষু নাই।
পাড় নাই। কিনার নাইরে।
ঘর নাই। ও মোর জন নাই।
তবু দিলাম ভাঙ্গা নায়ে অথৈ সায়রও পাড়ি।








     Get this widget 
|
     Track details  
|
 		eSnips Social DNA    






