মোল্লা রিচার্ড ডকিন্সের গড ডিলিউশন লেকচার



ভূমিকা
আমি রিচার্ড ডকিন্সের বিভিন্ন ভিডিও লেকচার শুনে, তার লেখার বেশ কিছু বাংলা রিভিউ পড়ে এবং কিছু অনলাইন ম্যাটেরিয়াল পড়ে তার বেশ ভক্ত হয়ে পড়েছিলাম। গড ডিলিউশন বইটাও কিনে ফেলেছিলাম, কিন্তু শেষ মেষ পড়া হয়ে উঠেনি। রির্চাড ডকিন্সকে কতটুকু জানি জিজ্ঞেস করলে বলতে হবে ২০-৩০% এর মত। কিন্তু আমি বাজি ধরে বলতে পারি বেশীর ভাগ রির্চাড ডকিন্স ফ্যানই আমার মত। তাই সাহস করে আমার অনুভুতির কথা গুলো তুলে ধরি।
এথেইস্ট রির্চাড ডকিন্স পরিচিত তার ধর্ম বিরোধী প্রচারনার জন্য। ডারউনিজমের চরম সার্পোটার, সেলফিশ জিন, গড ডিলিউশনের মত বিখ্যাত বইয়ের লেখক রির্চাড ডকিন্সের ভুরি ভুরি লেকচার পাওয়া যায় ইন্টারনেটে। তার লেকচার গুলো দেখে আমি মুগ্ধ হয়েছিলাম। অসম্ভব আর্টিকুলেট, ধর্ম বিষয়ে এসোটেরিক জ্ঞ্যানের অধিকারী মনে হয়েছে। তাই অ্যারিজোনা স্টেইট ইউনিভার্সিটি যখন তার লেকচার অনুষ্ঠিত হবে শুনলাম, তখনই সিদ্ধান্ত নিলাম এটা মিস করা যাবেনা।
প্রস্তুতি পর্ব
যেখানটায় লেকচার হবে সেটা বিরাট একটা অডিটোরিয়াম। এটার নাম গ্যামেজ অডিটোরিয়াম। ক্লিনটনের সময়ে এখানে তৎকালীন প্রেসিডেন্সিয়াল বির্তক অনুষ্ঠিত হয়েছিল। সুতরাং বুঝতেই পারছেন আয়তনে (৩হাজার লোক বসতে পারে) এবং গুরুত্বে এখানে অনুষ্ঠিত যে কোন কিছুরই মর্যাদা অনেক বেশী।
যাই হোক, বেশ ঝামেলা করে একটা টিকিট যোগাড় করলাম। গড ডিলিউশন বইটা কিনতে গিয়ে দেখি বিক্রী হয়ে গেছে। পরে অনুষ্ঠান উপলক্ষে আনা বইয়ের স্টকে গিয়ে এক কপি পেলাম। উদ্দেশ্য একটা সিগনেচার যোগাড় করা।
অনুষ্ঠানের দিন আমার এক্স রুম মেট, পাঁচ ওয়াক্ত নামাজী আবীরও জানালো যেতে চায় আমার সাথে। সবাই সবকিছু গ্রহন করতে পারেনা বিধায়, আমি একটু ইতঃস্তত করছিলাম। তবু তাকেও সঙ্গে নিলাম।
প্রায় পুরো হলটাই জনাকীর্ণ ছিল। ডকিন্স লেকচার দিতে শুরু করে নিজেই স্বীকার করলেন এটাই তার সবচেয়ে বড় অডিয়েন্স।
লেকচার
গড ডিলিউশন লেকচারে রিচার্ড ডকিন্স কি বলেন সেটা আপনি একটু গুগল করলেই কোথাও না কোথাও তার ভিডিও দেখতে পাবেন। আমি তার বিশেষ কতগুলো বিষয় তুলে ধরব যেটা আমাকে ভাবিয়েছে, প্রশ্ন বিদ্ধ করেছে।
প্রায় শুরুর দিকে ডকিন্স একটা স্কেল দেখালেন: গোঁড়া ধার্মিক আর গোঁড়া নাস্তিকের একটা মানদন্ড। যতদূর মনে পড়ে স্কেলটা ছিল এরকম:
--১--------২--------৩------৪----৫-----৬------৭
পুরো---কিঞ্চিত----কম---নির--সন্দেহ--প্রায়---পুরো
ধার্মিক-কম ধার্মিক-ধার্মিক-পেক্ষ--কারী-নাস্তিক-নাস্তিক
তিনি নিজেকে দাবী করলেন এই স্কেলে ৬ এর ঘরে। তারমানে তিনি বিশ্বাস করেন কিছু একটা থাকলেও থাকতে পারে, কিন্তু তার সম্ভাবনা প্রায় শূণ্যের কোঠায়।
তারপর তার আর্গুমেন্ট উপস্থাপন করলেন। প্রথম যুক্তি, আমরা সবাই নাস্তিক - অন্য ধর্মের ব্যপারে। আমি মুসলিম তাই অন্য যে কোন ধর্মের সাপেক্ষে আমি নাস্তিক। যাদেরকে ট্রাডিশনালী নাস্তিক বলা হচ্ছে তারা কেবল মাত্র আরো একটা ধর্মের ব্যাপারে অনাস্তা পোষন করছে। অকাট্য যুক্তি।
তারপর একটা সম্ভাবনার কথা বললেন। পৃথিবীর চারপাশে একটা চায়ের পাত্র ঘুরছে। গানিতিক ভাবে একজন বিজ্ঞানী এটা প্রমান করেছেন যে, পৃথিবীর চারপাশে একটা চায়ের পাত্র ঘুরার সম্ভাবনা আছে। এখন এটা দেখা যায় না, আবার প্রমানও করা যায় না যে এটা আছে, আবার উড়িয়েও দেয়া যায় না যে এটা নেই। গডের ব্যাপারটাও সেই একই রকম। হয়ত আছে, হয়ত নাই - কিন্তু যতক্ষণ প্রমান করা না যায় ততক্ষণ এটা নেই বলে ধরে নেয়াটাই বুদ্ধিমানের কাজ। এটাও ভাল যুক্তি।
এরপর ধর্ম নিয়ে কত মারামারি হয়েছে সেটার একটা ফিরিস্তি দিলেন। নাস্তিক কিছু (যেমন হিটলার) হত্যাকারী ছিল সেটাও জানালেন - কিন্তু নাস্তিকতাই যে সেসমস্ত হত্যাকান্ডের মূল মোটিভ ছিলনা সেটাও বললেন। ফীমেল সারকামসিজন, ভিন্ন ধর্মের ছেলেকে বিয়ে করায় পাথর মেরে হত্যা এধরনের কিছু ধর্মীয় উন্মাদনার উদাহরন দিলেন।
ডারউইনিজম নিয়ে কিছু কথা বললেন। তারপর তার গড ডিলিউশনের এগেইনেস্টে গোটা বিশেক বই প্রকশিত হয়েছে তার একটা ফিরিস্তি দেখা গেল। দর্পভরে বললেন তার বই এত মিলয়ন বিক্রী হয়েছে এবং আরো হচ্ছে।
এক পর্যায়ে বললেন, তাহলে ধর্মগ্রন্হ কি ছুঁড়ে ফেলা উচিৎ? উত্তরে বললেন, হ্যাঁ অবশ্যই। তাহলে কি তার গড ডিলিউশন ফলো করলেই চলবে? এই প্রশ্নের উত্তরে কিছুক্ষণ চুপ থেকে একটা হাসি দিয়ে বললেন, "ওয়েল ইয়েস"। আমার মেজাজ খারাপ হল হল ভর্তি লোকগুলো আনন্দের তালি দিয়ে উঠল।
প্রশ্ন উত্তর পর্ব
প্রশ্ন উত্তর পর্বটা মজার। আমি সাহস করে আর যাইনি প্রশ্ন উত্তরে। তিনটে প্রশ্নউত্তর আমার দৃষ্টি কেড়েছে। যতদূর মনে পড়ে নিজের ভাষায় লিখছি।
প্রশ্ন এক:
আমি একজন এথেইস্ট, আপনার বিরাট একজন ফ্যান। আমার এক বন্ধু আছে যে মরমেন ধর্মের। তার চমৎকার একটা পরিবার আছে, সে সুখে শান্তিতে আছে। এখন আমি তাকে কিভাবে কনভিন্স করতে পারি যে এথেইজম হওয়া বেটার?
উত্তর:
আমি এব্যাপারে নরম নরম কথা বলতে পারি না। ধার্মিক কেউ আমার কাছে আসলেই আমার উত্তর গুলো শক্ত এবং চাঁচাছোলা হবে। সুতরাং আমার মনে হয় তুমি নিজে আমার চেয়ে ভালো ভাবে কনভিন্স করতে পারবে।
প্রশ্ন দুই:
আমি একজন ক্যান্সার বিশেষজ্ঞ। আমাকে এমন একটা বিষয় নিয়ে কাজ করতে হয় যেখানে সমস্ত রোগীরা আসে টার্মিনাল ইলনেস নিয়ে। তারা জানে তারা খুব শিঘ্রী মারা যাচ্ছে। তাদের আমি দেখেছি ধর্ম নিয়ে অতিরিক্ত রকমের বাড়াবাড়ি করতে। তারা জীবনের শেষ কটা দিন ধর্মের আড়ালে একটু শান্তি খুঁজতে চায়। তাদেরকি আমি বলব, আরে না পরকাল বলে কিছু নাই। তুমি মরলেই ফুটুস?
উত্তর:
আমি অতটা নিষ্ঠুর হতে বলব না। তবে যা সত্য, সেটা সত্যই। তুমি না বললেই তো সেটা আর মিথ্যে হয়ে যাবে না।
প্রশ্ন তিন:
আপনি পৃথিবীর চারপাশে ঘোরা ট-পটের উদাহরন দিয়েছেন। আমি আরেকটা উদাহরন দিতে চাই। মনে করেন দুটো কাঁচের শীট একসাথে জুড়ে একটা ফ্ল্যাট দ্বিমাত্রিক স্পেস তৈরী করা হল। যেহেতু তারা দ্বিমাত্রিক তারা তিমাত্রিক কিছু তৈরীও করতে পারে না এবং কল্পনাও করতে পারে না। এখন তাদের দেশে একটা ছবি বানিয়েছে তারা, তারা কখনও ছবিটাকে উল্টিয়ে তার মিরর ইমেজ বানাতে পারবে না। কেননা ছবিটাকে উল্টাতে হলে ছবিটাকে কাঁচের শীটের ভিতর থেকে বের করে, তিমাত্রিক জগতে এনে, উল্টিয়ে আবার দ্বিমাত্রিক জগতে প্রবেম করাতে হবে। ব্যাপারটা দ্বিমাত্রিক জগতের লোকদের বোধের বাইরে, তাই বলে ব্যাপারটা যে অসম্ভব তা তো না...
উত্তর:
(বিরক্ত হয়ে) ওয়েল, আমি তোমার বক্তব্যটাকে প্রশ্ন না হিসেব নিয়ে মন্তব্য হিসেবে নিব। তোমার কথাটা ভাল কিন্তু আমার কিছু বলার নাই।
আমার অনুভুতি
রিচার্ড ডকিন্সের প্রতি একটা শ্রদ্ধা অনুভব করতাম। ভাবতাম তিনি অনেক খোলা মনের মানুষ। কিন্তু লেকচার শোনার পর থেকের তার প্রতি আমার শ্রদ্ধা একেবারেই কমে গেছে।
প্রথমতঃ তাকে মনে হয়েছে এথেইস্ট মোল্লা। ধর্মের বিভাজন দূর না করে বরং আরেক প্রকারের ধর্ম প্রতিষ্ঠাই তার লক্ষ্য। সাউথ পার্ক কার্টুনে তাকে যর্থাতই রিপ্রেজেন্ট করা হয়েছিল বলে আমি মনে করি।
দ্বিতীয়তঃ তাকে যথেষ্ট সংকীর্ণমনা মনে হয়েছে। তিনি থিওলজী পড়েননি কিন্তু সেটা নিয়ে বড় বড় লেকচার দিয়ে যাচ্ছেন। তিনি কিছু আদি যুক্তি নিয়ে পড়ে আছেন আগ বাড়ছেন না (টি-পট যুক্তি, ডারউইনিজম)। তিনি ভিন্ন মতকে পাত্তা দিচ্ছেন না (তৃতীয় প্রশ্ন-উত্তর)।
তৃতীয়তঃ তাকে প্রচন্ড অ্যারোগ্যান্ট মনে হয়েছে। ধার্মিক কেউ কি বলল সেটা দু পয়সা দাম দেন না। কেউ যদি আস্তিক হয় তাকে ফু দিয়ে উড়িয়ে দেন। এটা স্বাস্থ্যকর হতে পারে না।
দুঃখিত রিচার্ড ডকিন্স আমার চোখে তুমি নাস্তিকতা ধর্মের একটা বড় মোল্লা ছাড়া আর কিছু নও।

