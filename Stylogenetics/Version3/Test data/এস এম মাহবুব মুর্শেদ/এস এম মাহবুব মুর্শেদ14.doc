খালিদ হোসাইনির দ্যা কাইট রানার



বইটা নাকি বেস্ট সেলার। তা এখনকার প্রায় সব বইই নিউইয়র্ক টাইমসের বেস্ট লিস্টে থাকে মনে হয়। লাইব্রেরীর পুরোনো বইয়ের তাকে লেখকের নাম দেখে থমকে দাঁড়িয়েছিলাম। মোবাইলে অ্যামাজনের অ্যাপপ দিয়ে রেটিং দেখে চমকে গেলাম। তিন হাজার লোকে এটাকে গড়ে সাড়ে চারের মতো রেটিং দিয়েছে। দ্বিধা না করে হোসাইনির দ্যা কাইট রানার আর আ থাউজ‌্যান্ড স্পেলন্ডিড সানস কিনে ফেললাম।

তারপর অনেক দিন ফেলে রেখে সেদিন পড়া শুরু করলাম। বই পড়তে পড়তে বোরিং লাগলে আমি বইটা নামিয়ে রেখে আরেকটা শুরু করি। পরে ফিরে এসে আবার বোরিং বইটা পড়ি। রিচার্ড ডকিন্সের দ্যা অ্যন্সেসটরস টেইল পড়তে পড়তে ধরলাম গেট আ ফিনানসিয়াল লাইফ। তারপর খালিদ হোসাইনির দ্যা কাইট রানার।
প্রথম প্রথম বোরিং লাগছিল। কিছু বিচ্ছিন্ন সুত্র, ছোটবেলার কিছু গোল গোল স্মৃতি। প্রায় ধরেই নিয়েছিলাম কি ঘটবে। বোর হয়ে বইটা উল্টে রেখে দিবার আগেই প্রথম চমক - গল্পের নায়ক আমিরের বন্ধু বা ঘরের কাজের ছেলে রেইপ হলো। তারপর রাশানরা আক্রমণ করলো তাদের। আমার চোখের সামনে ছিমছাম আফগানিস্থান ভেঙ্গে ছারখার হতে থাকলো। আর আমি চোখ কচলে বুঁদ হয়ে গেলাম বইটায়।
উপন্যাস পড়তে পড়তে আমি প্রেডিকশন গেইম খেলি। আচ্ছা তাহলে এটা ঘটতে যাচ্ছে। কিন্তু প্রতিবার প্রেডিকশন ফাঁকি দিয়ে চমক দিতে থাকেন লেখক। আমিও গোগ্রাসে গিলতে থাকি নিদারুন কষ্টের হৃদয় ছোঁয়া বর্ণনা। আর হিন্দী ছবি দেখে কাঁদতে থাকা দর্শকদের মতো আমার চোখ দিয়ে পানি বেরিয়ে আসে।
সবমিলিয়ে বইটা বেশ উপভোগ্য। আফগানি শব্দের অতিপ্রয়োগ বিরক্তির জন্ম দিতে পারে মনে হয়েছে। তাছাড়া কিছু ফ্রেইজ অতি ব্যবহারে ক্লিশে মনে হতে পারে। মূল গল্পের পাশাপাশি একজন সাধারণ আফগানের দৃষ্টিতে রাশান ইনভেশন এবং তালেবানদের আক্রমণটা চোখ খুলে দিয়েছে আমার। এক পর্যায়ে গল্পের ভিলেনের ফিরে আশা এবং একজন চরিত্রের আত্মহত্যা করার চেষ্টা অতিরিক্ত ড্রামাটিক মনে হয়েছে।
যত খুঁতই বের করি না কেনো এক কথায় খুব উপভোগ্য বইটি পড়ে দেখতে পারেন। অথবা একই নামের একটি ছবি তৈরী হয়েছে, নেটফ্লিক্সে যার রেটিং পাঁচের কাছাকাছি, সেটা চেষ্টা করতে পারেন। বই আর ছবি কোনোটাই শিশুদের উপযোগী নয়।

