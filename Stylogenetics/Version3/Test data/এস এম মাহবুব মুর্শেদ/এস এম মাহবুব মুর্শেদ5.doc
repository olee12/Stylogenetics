কালো কিশোরের শবের মিছিল



গত সপ্তাহের ঘটনা। মিজোরি স্টেইটের ফারগুসন শহর। সাপ্তাহিক ছুটির দিন শনিবার দুপুর বারোটা। রাস্তার মাঝখানে দুটো কালো কিশোর বা যুবক হেটে যাচ্ছিলো। তাদের একজনের নাম মাইকেল ব্রাউন, বয়স ১৮। এক পুলিশ, ড্যারেন উইলিয়াম তাদের পাশে গাড়ি থামিয়ে তাদেরকে বলে ফুটপাথে হাঁঠতে। তারা বলে আমরা বাসার দিকেই যাচ্ছি। কিন্তু ড্যারেন ধাম করে দরজা খুলে মাইকেলের গলা চেপে ধরে এবং তার পিস্তলটি বের করার চেষ্টা করে। পিস্তলটি বের করার সময় একটি গুলি বের হয়। মাইকেল তখন তার কাছ থেকে ছুটে দৌড়ে পালাতে যায়। পুলিশ  তখন তাকে পিছন থেকে গুলি করে। গুলি খেয়ে মাইকেল থমকে দাঁড়ায়, দু'হাত উঁচু করে ঘুরে দাঁড়ায় এবং আর গুলি করতে মানা করে।  কিন্তু পুলিশ ক্রমাগত গুলি করতে থাকে, যতক্ষণ না সে মাটিতে লুটিয়ে পড়ে। মাইকেলের সাথে থাকা যুবক দৌড়ে পালিয়ে যায়। তার মুখ থেকেই শুনুন পুরো ঘটনা। [১, ২]

এই ঘটনার পরবর্তী ঘটনাগুলো আরও অদ্ভুত। তিনদিন হয়ে যায় অথচ পুলিশ বিভাগ থেকে এ বিষয়ে কোনো বিস্তারিত কিছু জানানো হয় না। এক বার বলে যে ঠিক কাছাকাছি সময়ে এটি দোকানে ডাকাতি হচ্ছিলো। মাইকেল কে সে কারনে ধরা হয়। কিন্তু কোন অফিসার কাজটি করেছে সেটাও লুকিয়ে রাখা হয়। আবার জানানো হয় যে, ড্যারেন নামের যে পুলিশ গুলি করেছিলো সে জানতো না যে ডাকাতি ঘটছিলো।
লোকজন ধীরে ধীরে জড়ো হতে থাকে প্রতিবাদ জানাতে। তাদের প্রতিহত করতে আর্মি বেশভূষায়, যুদ্ধে ব্যবহৃত গাড়ী নিয়ে টিয়ার গ্যাস, শব্দ গ্রেনেড ইত্যাদি ছোড়ে পুলিশ। জনতা আরো রেগে উঠে। এর মাঝে কিছু লুটপাটের ঘটনাও ঘটে। পুরো অবস্থা দেখে মিডিয়া ফারগুসন শহরকে আমেরিকার ফারগুস্তান নামে ডাকা শুরু করে।
এ ধরনের ঘটনা বিচ্ছিন্ন নয়। ফারগুসন শহরের ৬৭ ভাগ মানুষই কালো। অথচ সে শহরের পুলিশ বিভাগের ৯৪ শতাংশই সাদা! [৩] অর্থাৎ কালোদের মাথায় ছড়ি ঘোরাচ্ছে সাদা প্রসাশন।
এ ধরনের ঘটনা বিরলও নয়। ২০১২ সালের ফেব্রুয়ারীতে ফ্লোরিডায় ট্রেভর মার্টিন মাথায় হুডি দিয়ে তার বাসার দিকে যাচ্ছিলো। তাকে দেখে 'সন্দেহ' হওয়ায় জর্জ জিমারম্যান নামের এক সেচ্ছাসেবক পাহারাদার আক্রমন করে এবং ধস্তাধস্তির এক পর্যায়ে গুলি করে মেরে ফেলে। [৪] দীর্ঘ মামলা শেষে জর্জ জিমারম্যান নিদোর্ষ প্রমানিত হয়।
আমরা ব্রাউন বর্ণের মানুষরাও কিন্তু এই বর্ণবাদী মনোভাবের আঁচ পাই প্রায়ই। এইতো সেদিন যখন বোস্টনে সাদা চামড়ার এক মুসলিম, বোম ফাটালো, ফুটপাতে দাঁড়িয়ে থাকা আমাকে গালি দিলো এক লোক। তারও কিছুদিন আগে বাইক চালাতে চালাতে যখন এক নেইবারহুডের মধ্যে দিয়ে যাচ্ছি এক কিশোরী জানালা থেকে খারাপ কিছু একটা বলে উঠল। দুবছর আগে অ্যাকসিডেন্ট হলে পুলিশ এসে সাদা লোকাটার কোনো দোষ নেই জানালো। আমি প্রতিবাদ করতেই বলল, ক্যান উই প্রুভ ইট। আমার বলা উচিৎ ছিলো তুমি যে ওর পক্ষ নিলে, ক্যান হি প্রুভ ইট? এরকম অনেক ঘটনার সাক্ষি আমরা।
প্রেসিডেন্ট ওবামার নিবার্চনে জেতাকে অনেকে মনে করতেন, আমেরিকায় বর্ণবাদ দূর হয়ে যাবার প্রতীক। আসলে এই দেশটির আরও অনেক দূর যাওয়া বাকি এই বর্ণবাদ দূর করতে। আদৌ বর্ণবাদ দূর হবে কিনা সেটা ভবিষ্যত জানে। তাই বলে বর্ণবাদের বিরুদ্ধে প্রতিবাদ বন্ধ করা যাবে না। আসুন যে যেখানে আছি সেখানে থেকেই বর্ণবাদকে না বলি। মানবতার পক্ষে, মাইনরিটির পক্ষে হাঁ বলি।

