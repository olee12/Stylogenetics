ব্লগ কেন খবর মিডিয়ার চেয়ে উপভোগ্য



আঁতলামী নয়, কি কারনে যেন হঠাৎ বিষয়টি মাথায় ঘুরছিল। আগে নোট নিয়ে রেখেছিলাম আজ লিখে ফেললাম। আপনার মূল্যবান মন্তব্য পেলে নিজেকে ধন্য মনে করব।
১। ইনস্ট্যান্ট প্রকাশনা
যখন ইচ্ছা আমার লেখার খাতা কথাটির সাথে ব্লগের কনসেপ্টটি খুব যায়। এই মুর্হুতে একটি চিন্তা মাথায় আসল - কম্পিউটার বা মোবাইল টিপে সাথে সাথে সেটা প্রকাশ করে ফেলা গেল। লেখার প্রসব বেদনা নেই বললেই চলে। ফটাক চিন্তা, ঝটাক লেখা। এই সহজলভ্যতা লেখকদের কাছে আকর্ষণীয় করে তুলে।
২। অন্যের মতামত এবং যোগাযোগ
আরেকটি খুব আকর্ষণীয় বিষয় হল পাঠকের মন্তব্য। আপনার লেখা একজন পড়ল তারপর সেটা কেমন লাগল জানাল। এটা একটা বিরাট পাওয়া। তাছাড়া পারস্পরিক মেধা বিনিময়ের ব্যাপারটিও চলে আসে এখানটায়। আপনি যেমন অন্যের চিন্তায় প্রভাব ফেলেন তেমনি অন্যের চিন্তার প্রভাবও মনের অজান্তে চলে আসে আপনার উপর। এছাড়া ব্লগের পাঠকে-লেখকের মধ্যেও গড়ে উঠে বন্ধুত্বপূর্ণ একটি সর্ম্পক।
৩। যেমন ইচ্ছা লেখার খাতা
ব্লগের লেখার বিষয়টিকে ফ্লো লেআউট হিসেবে চিন্তা করা যেতে পারে। একজন লেখক একাধিক বিষয় লিখছেন। পত্রিকার মত আপনার কবিতা লিখতে ইচ্ছে করলেও আপনাকে খেলার খবর লিখতে হবে না। একজন লেখকই গল্প লিখছেন, কবিতা লিখছেন, চিন্তা ভাবনা লিখছেন - কোন ধরাবাঁধা নিয়ম নেই, নেই রিজেকশনের ভয়। অনেক সময় এখানে লিখে নিয়ে পরে ঘষামাজা করে প্রকাশ করতে পারেন প্রিন্ট মিডিয়ার জন্য।
৪। অথেনটিসিটির ব্যাপার নেই
একটা খবর লোকমুখে শুনে আপনি ব্লগে তুলে দিতে পারেন। কথাটা সত্য হোক মিথ্যে হোক তার দায় আপনাকে নিতে হবে না। এভাবে যদিও গুজব ছড়াতে পারে, তবু মুখরোচক খবরগুলো কিন্তু পাঠকের সাথে ঠিকই শেয়ার করতে পারছেন লেখক। এমনকি যেসব নিউজ সম্পাদকের কাঁচির নীচে কাটা পড়ে সেসবও এখানে প্রকাশ হতে পারে।
৫। মুখের ভাষাই লেখার ভাষা
আমাদের নিজেদের অজান্তে আমাদের মধ্যে দুধরনের ভাষা প্রায় সবসময় চলে এসেছে। আগে ছিল লেখার জন্য সাধু এবং বলার জন্য চলিত ভাষা। সাধু ভাষা চলে গেছে কিন্তু এখনও রয়েছে লেখার জন্য চলিত এবং বলার জন্য কথ্য ভাষা। এই পার্থক্য ঘুঁচে যায় এই ব্লগে এসে। একজন মানুষের চিন্তা ভাবনা একেবার কাঁচাভাবে  মুখের ভাষায় প্রতিফলিত হয় ব্লগে। তদুপরি, লেখার সে রীতি তার থেকে কথা বলার রীতিটাই বেশী চোখে পড়ে এখানে। তাই লেখকে আরো বেশী আপন আরো বেশী কাছের মনে হয় ব্লগে।
এইসমস্ত কারনেই ব্লগ আজকাল ক্রমাগত জনপ্রিয় হয়ে চলেছে। সামনে আরো সুদৃঢ় ভাবে ব্লগকে দেখা যাবে বলেই মনে হয়।

