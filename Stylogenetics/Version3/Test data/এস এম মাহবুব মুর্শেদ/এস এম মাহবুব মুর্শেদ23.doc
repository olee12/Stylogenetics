আইডিয়া: সচলায়তন বাংলা ওয়েবসাইট এওয়ার্ড ২০০x



(অনেক আগে এই আইডিয়া মাথায় আসে। সচলায়তন হয়ত এখন যথেষ্ট শিশু এধরনের পদক্ষেপ নেবার ক্ষেত্রে। তবু শিশুরাও মাঝে মাঝে দুঃসাহসীক কিছু করে বসে বৈকী।)
ইদানীং বেশ কিছু বাংলা ওয়েবসাইট গড়ে উঠেছে। দিনদিন ওয়েবাসাইটের পরিমান এবং ধরনের বৈচিত্র্য আরো বাড়ছে। ওয়েবসাইটগুলোর পরিচিতি, তাদের ভালো দিকগুলো, খারাপ দিকগুলো আলেচনা এবং একটি মানদন্ডে বিচার করলে তারা আরো ভাল করতে পারবে। উপরন্তু নতুন ওয়েবসাইট আসলে তারাও এই বিষয়গুলোর উপর ভিত্তি করে আরো ভালো কিছু করতে পারবে। এই লক্ষ্যের উপর ভিত্তি করেই সচলায়তন বাংলা ওয়েবসাইট এওয়ার্ডটি চালু করা যেতে পারে।
ওয়েবসাইট হিসেবে সচলায়তন পিচ্চি হলেও যারা এই প্রসেসের দায়িত্বে থাকবেন তাদের বাংলা ওয়েবসাইট নিয়ে প্রচুর অভিজ্ঞতা থাকতে হবে। তবেই এই এওয়ার্ডটি গ্রহনযোগ্যতা পাবে। তাছাড়া গ্রহনযোগ্যতা বাড়ানোর জন্য সচলায়তনের অংশগ্রহন না নেয়া এবং অন্য কোন ওয়েবসাইটের সাথে যৌথ উদ্দ্যোগে এটা করা যেতে পারে।
ওয়েবসাইট বাছাই
(২০০x-১)-২০০x সময়কালে যে সমস্ত বাংলা ওয়েবসাইট গড়ে উঠেছে তাদের নিয়ে এই আয়োজনটি করা হবে। বাংলাদেশ এবং বাংলা ভাষা সর্ম্পকিত ইংরেজী ওয়েবসাইট এর আওতায় পড়বে না। আবার পশ্চিমবঙ্গীয় বাংলা ওয়েবসাইটও এই এওয়ার্ডের অধীনে আসবে। ইউনিকোড এবং নন-ইউনিকোড সাইটকে এর অধীনে বিবেচনা করা হবে। তবে কর্মাশিয়াল সাইট যার মূল উদ্দেশ্য হচ্ছে ব্যবসায়িক এবং মিউজিক বা ভিডিও প্রচারকারী ওয়েবসাইটগুলো এর অধীনে আসবে না।
ব্লগস্পট, ওয়ার্ডপ্রেস বা ইয়াহু ব্লগগুলো এর অধীনে আসবে না। কেননা এগুলো মূলতঃ ইংরেজী ওয়েবসাইটে একজনের ব্যক্তিগত দিনলিপি।
খবরের কাগজগুলো একটা বড় অংশ দখল করে বাংলা ওয়েবসাইটগুলোর মধ্যে। সেগুলো বিবেচনায় আনলে অন্যান্য ওয়েবসাইটগুলো প্রাধান্য পাবে না। আবার সেগুলো বাদও দেয়া যাবে না, কেননা তারা বাংলা ওয়েবসাইটগুলোর একটা অন্যতম অংশ দখল করে। তাই এই এওয়ার্ডে দুটি ক্যাটেগরী করা হয়েছে। এক: বাংলা খবরের ওয়েবসাইট। দুই: বাংলা অন্যান্য ওয়েবসাইট।
সংক্ষেপে যে সমস্ত ওয়েবসাইট কনসিডার করা হবে তাদের নিম্নোক্ত বৈশিষ্ট্য থাকতে হবে:
১। ৯৫-১০০ % কনটেন্ট বাংলায় হতে হবে
২। ইন্টারফেইস মূলতঃ বাংলায় হতে হবে
৩। স্বন্তন্ত্র ওয়েবসাইট ডোমেইন থাকতে হবে
৩। সদস্য সংখ্যা ৫০ বা ততোধিক হতে হবে
৪। ব্যবসায়িক বা মিউজিক/ভিডিও প্রচারনার সাইট হতে পারবে না
৫। ওয়েবসাইটটিকে (২০০x-১)-২০০x সময়ে এক্টিভ থাকতে হবে
এওয়ার্ড পদ্ধতি
ওয়েবসাইট বাছাই সম্পন্ন হলে একদল বিচারক এই ওয়েবসাইটগুলো যাচাই বাছাই করে একসেট বিভাগ অনুযায় সংখ্যায়িত করা হবে। বিচারক থাকবেন মূলতঃ ৫ জন। তারা প্রতিযোগীতায় জড়িত কোন ওয়েবসাইটের উদ্যোক্তা হতে পারবেন না। তাদের এক বা একাধিক বাংলা ওয়েবসাইট দীর্ঘদিন (কমপক্ষে ১ বছর) ব্যবহারের অভিজ্ঞতা থাকতে হবে।
নিম্নলিখিত বিভাগ অনুযায়ী একটি ওয়েবসাইটকে ১-৫ এর মধ্যে নম্বর দেয়া হবে:

 ইন্টারফেইস
 কার্যক্ষমতা
 জনপ্রিয়তা
 প্রকাশিত লেখার মান
 ভবিষ্যত বৃদ্ধির প্রবনতা
 ইউনিকোড ভিত্তিক লেখা

এই কয়টি বিভাগে বিচারকগন ০ থেকে ১০০ এর মধ্যে নাম্বার দিবেন। তারপর সবগুলি সংখ্যার গড় করে বাছাই করা হবে সেরা তিনটি ওয়েবসাইট।
বিচারকদের বাইরে একজন অর্গানাইজার এবং একজন টেক হেল্প ব্যক্তি থাকবেন। অর্গানাইজার বিচারকদের থেকে প্রদত্ত সংখ্যাগুলো সংগ্রহ করবেন, সেগুলো যাচাই করবেন এবং শেষমেষ ফলাফল ঘোষনা করবেন। টেক হেল্প ব্যক্তি এই ব্যাপারে সমস্ত টেক সাহায্য প্রদান করবেন।
সেরা তিনটি ওয়েবসাইটের প্রথমটিকে ফোকাস করে বিচারকদের দুজন একটি করে এবং বাকিদুটি ওয়েবসাইটকে ফোকাস করে বাকি দুজন বিচারক একটি করে লেখা পুরষ্কার দেবেন।
প্রস্তাবনা
আমি আপনাদের কাছে পুরো ব্যাপারটি নিয়ে আমার দৃষ্টিভঙ্গী তুলে ধরলাম। আপনার ভালো মন্দ পছন্দ অপছন্দ তুলে ধরুন।
ওয়েবসাইট হিসেবে প্রাথমিক ভাবে আমার মাথায় আসছে:

 সামহোয়ারইন ব্লগ
 গুরুচন্ডালী
 সচলায়তন
 বীক্ষন
 হাজার-দুয়ারী
 বাংলা উইকিপিডিয়া
 প্রজন্ম.কম
 ...

খবরের কাগজ হিসেবে:

 বিডিনিউজ২৪
 প্রথম আলো
 সমকাল
 ইত্তেফাক
 ...

বিচারক হিসেবে:

 শোহেইল মতাহির চৌধুরী
 হাসান মোরশেদ
 আরিফ জেবতিক
 মু: জুবায়ের
 জ্বিনের বাদশা
 অমিত আহমেদ
 আনোয়ার সাদাত শিমুল
 হাসিব
 সুবিনয় মুস্তফী
 ...

আপনাদের কাছে প্রশ্ন
১। এই উদ্দ্যোগ কতটা গ্রহনযোগ্য? গ্রহনযোগ্যতা বাড়াতে কি করা যেতে পারে?
২। যৌথ উদ্দ্যোগে করাটা কতটা যুক্তিযুক্ত? অর্থাৎ আরেকটি ওয়েবসাইট এর সাথে যৌথ ভাবে।
৩। প্রতিযোগী হিসেবে আয়োজক সচলায়তনের অংশগ্রহন কতটা যুক্তিযুক্ত?
৪। কত ঘনঘন এটা করা যায়? ৩ মাস, ৬ মাস, ১ বছর, ২ বছর?
৫। এটাকে আকর্ষণীয় করতে আর কি করা যেতে পারে?
৬। আর কোন কোন ওয়েবসাইটকে নেয়া যেতে পারে?
৭। বিচারক হিসেবে আর কাকে কাকে অর্ন্তভুক্ত করা যেতে পারে?

