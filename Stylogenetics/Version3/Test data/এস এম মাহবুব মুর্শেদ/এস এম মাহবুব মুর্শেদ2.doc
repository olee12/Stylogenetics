গিটার ইশ্‌কুল - পর্ব ৩: চারটি কর্ড এবং সেগুলো ব্যবহার করে দুটি গান



গিটার শেখা একটি তুলনামূলকভাবে কষ্টসাধ্য কাজ। এই বাদ্যযন্ত্রটি পুরোপুরি শিখতে অনেক বছর লেগে যায়। অবশ্য কথাটি বোধহয় যে কোনো বাদ্যযন্ত্রের ক্ষেত্রেই প্রযোজ্য। তবে খুব অল্প আয়াসে উপস্থাপন করার মতো কিছু কর্ড এবং গান শেখা গেলে সেটা আমাদের উৎসাহিত করতে সাহায্য করে। সুবোধ অবোধের সাথে ‘গিটার ইশ্‌কুলে’ কি কি শেখানো যেতে পারে সে আলোচনার সময় তাই সহজ কিছু টিউটোরিয়াল রাখার সিদ্ধান্ত নেই আমরা। আজকের ক্লাসে তাই চারটি কর্ড এবং সেগুলো ব্যবহার করে দুটি গান প্রাকটিস করার চেষ্টা করবো।
প্রথম গানটি হলো উইনিংয়ের “ঐ দূর পাহাড়ের ধারে”। গানটি বাছাই করার কারণ হলো, গানটি জনপ্রিয় পুরোনো একটি গান। সুতরাং লিরিক আপনার ইতিমধ্যেই জানা থাকার সম্ভাবনা প্রবল। তাছাড়া গানটির রিদম নির্ভর নয় একদমই। অর্থাৎ একটা স্ট্রাম, দুটা স্ট্রাম বা চারটা স্ট্রাম দিয়েই গানটিকে গেয়ে ফেলা যায়। কর্ডের কোনো পরিবর্তন নেই - চারটা কর্ড একের পর এক বাজাতে হয়। তাই প্রাকটিস করার জন্য খুব সহজ প্যাটার্ণ এটি।
দ্বিতীয় গানটি ডিফারেন্ট টাচের “শ্রাবণের মেঘগুলো”। এটিও পুরোন কিন্তু জনপ্রিয় বলে কথা মুখস্ত থাকার সম্ভাবনা প্রবল। রিদম নির্ভর নয় আগের গানটির মতো। কর্ডের পরিবর্তন থাকলেও আগের গানটিতে শেখা চারটি কর্ডের মধ্যে তিনটি ব্যবহার করতে হবে শুধু।
দুটো গান একটু উঁচু স্কেলের গান। অর্থাৎ গাইতে গেলে উঁচু থেকে ধরতে হবে। গাইবার অভ্যাস না থাকলে গুনগুনিয়ে গলা মেলাতে পারেন। অথবা পরিচিত গায়ক বা গায়িকার সাহায্য নিতে পারেন। গানের সাথে প্রাকটিস করলে এক কর্ড থেকে আরেক কর্ডে পরিবর্তনের অভ্যাসটা ভালো হবে।
গিটার ছয়টি তার নীচ থেকে উপর পর্যন্ত, অর্থাৎ চিকন থেকে ভারী তার পর্যন্ত E-B-G-D-A-E নামে ডাকা হয়। বিস্তারিত পাবেন গিটার ইশকুল পর্ব ১ এ।
যে চারটি কর্ড শিখতে হবে সেগুলো হলো C, Am, Dm, G। যেহেতু কনিষ্ঠা আঙ্গুলটি প্রথম দিকে ব্যবহার করা তুলনামূলকভাবে শক্ত তাই কর্ডের পরিচিতিতে আমি সচেতনভাবে কনিষ্ঠা আঙ্গুলটি ব্যবহার থেকে বিরত থাকছি। ভবিষ্যতে আপনাদের স্কিল লেভেল বাড়লে তখন চতুর্থ আঙ্গুলটি ব্যবহার করে কর্ড ধরা শেখানো যাবে।
C বা C মেজর নামে পরিচিত কর্ডটিতে তিনটি স্ট্রিং ধরতে হয়। স্ট্রিং ২ বার এক, স্ট্রিং ৪ বার দুই এবং স্ট্রিং ৫ বার তিন। বাকি স্ট্রিংগুলো খোলা থাকবে। ছবিতে এক, দুই, তিন সংখ্যা দিয়ে যথাক্রমে তর্জনী, মধ্যমা এবং অনামিকা বোঝানো হয়েছে।

Am বা A মাইনর নামে পরিচিত কর্ডটিতে তিনটি স্ট্রিং। স্ট্রিং ২ বার এক, স্ট্রিং ৩ বার দুই এবং স্ট্রিং ৪ বার দুই। লক্ষ্যণীয় যে, C এবং Am কর্ডের মধ্যে পার্থক্য কেবল অনামিকার অবস্থানে। তাই C বাজাতে বাজাতে শুধু অনামিকাকে পঞ্চম তার থেকে তৃতীয় তারে নিয়ে আসলেই হবে।

Dm বা D মাইনর নামে পরিচিত কর্ডটিতেও তিনটি স্ট্রিং। স্ট্রিং ১ বার এক, স্ট্রিং ২ বার তিন, স্ট্রিং ৩ বার দুই।

G বা G মেজর কর্ডটির তিনটি স্ট্রিং হলো: স্ট্রিং ১ বার তিন, স্ট্রিং ৫ বার দুই, স্ট্রিং ৬ বার তিন। লক্ষ্যণীয় যে, নীচের ছবিতে আঙ্গুল দুই, তিন আর চার - অর্থাৎ যথাক্রমে মধ্যমা, অনামিকা আর কনিষ্ঠা ব্যবহার করা কথা বলা থাকলেও আপনি আঙ্গুল এক, দুই, তিন ব্যবহার করতে পারেন। আর ধরতে খুব অসুবিধা হলে স্ট্রিং ৫ এবং ৬ ধরার দরকার নেই। সেক্ষেত্রে খেয়াল রাখবেন ওই দুটো স্ট্রিং যেন না বাজে।

শেখার জন্য প্রথমে কর্ডগুলো ধরা শিখুন। দেখুন কর্ডগুলো পরিষ্কারভাবে বাজছে কিনা। সবগুলো কর্ড পরিষ্কারভাবে বাজাতে পারলে, C থেকে Am এর পরিবর্তনের চেষ্টা করুন। চেষ্টা করুন C বাজাতে বাজাতে Am যেতে পারছেন কিনা। একই ভাবে অন্য কর্ডের ক্ষেত্রে সেই চেষ্টাটা করুন। সবশেষে কর্ডের সাথে গান শুরু করুন। সবচেয়ে বড় ব্যাপার হচ্ছে লেগে থাকুন। হাল ছাড়বেন না।
এবারে টিউটোরিয়ালের ভিডিওটা দেখা যাক। গানের কর্ডগুলো নীচে দেয়া হলো।


ঐ দূর পাহাড়ের ধারে - উইনিং (পিডিএফ ফর্মেটে)


শ্রাবণের মেঘগুলো - ডিফারেন্ট টাচ (পিডিএফ ফর্মেটে)


