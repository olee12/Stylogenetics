চাকরী নাইরে, চাকরী নাইরে...



আমেরিকার অর্থনীতির অবস্থা খারাপ হচ্ছে দিনকে দিন। একের পরে এক কোম্পানী হাজারে হাজারে কর্মী ছাটাই করছে প্রতিদিন। শুধুমাত্র গত নভেম্বর মাসে প্রায় ৫ লাখ তেত্রিশ হাজার কর্মী ছাটাই হয়েছে। আমেরিকার ইতিহাসে দ্বিতীয় বৃহত্তর মাসিক চাকরী ছাটাই এটা। এর আগে ১৯৭৪ সালে ডিসেম্বরে ছাটাই হয়েছিল ছয়লাখ। [১,২]
আমেরিকার কর্মী ছাটাই (১)
পুকুরে একটা ঢিল ছুড়লে যেমন ঢেউ ছড়িয়ে পড়ে তেমনি চাকুরী ছাটাইয়ের ধাক্কাটা স্বাভাবিক ভাবে আমাদের গায়ে এসেও লাগছে। প্রায় প্রতিদিন নতুন নতুন গল্প শুনি। এক বাঙ্গালী চাকুরী না পেয়ে দেশে পরিবার পাঠিয়ে দিয়েছে। নতুন বাড়ি কিনেছিলেন তিনি। কিস্তির টাকাটা না পেয়ে বাড়ি থেকে বের করে দিয়েছে তাকে। আরেক বাঙ্গালী ভিসা সমস্যার দরুন বাধ্য হয়ে চলে গেছেন বাংলাদেশে। প্রায় সপ্তাহে একটা দুটা করে পরিচিত জন ফোন করছেন চাকুরী আছে কিনা জানতে চেয়ে। আমাদের নিজেদের অবস্থাও সুবিধার না। আমার স্ত্রীর কোম্পানীতে ৫% ছাটাই হবে। কবে হাতে ছাটাইয়ের নোটিশ দেয় বলা যাচ্ছে না। আমার কোম্পানী এখনও খানিকটা স্থীর আছে। কিন্তু কবে কি হয় বলা যায় না।
কিন্তু কেন এমন হল? ইকোনমিস হেল্প নামের একটি ব্লগে জানা যায় যে নীচের কারনগুলো দায়ী এই খারাপ অবস্থার জন্য [৩]:
১। জাতীয় ঋণ ১০,০০০ বিলিয়ন ডলার (জাতীয় প্রবৃদ্ধীর ৬৮%)
২। বর্তমান একাউন্ট ডেফিসিট ৮৫৭ বিলিয়ন ডলার (জাতীয় প্রবৃদ্ধীর ৬.৫%)
৩। গৃহায়ন বাজারে ধ্বস - কিছু কিছু জায়গায় বাড়ির দাম ৩০% বেশী পড়ে গেছে
৪। উঠতি অসাম্যতা (Rising Inequality)
৫। ডলারের মূল্য পতন, ইত্যাদি
বিশেষ করে গৃহায়ন বাজারে ধ্বস এই অর্থনৈতিক দুর্গতির একটা বড় কারন। ২০০১ এ আইটি নিয়ে যে অর্থনৈতিক মন্দা শুরু হয়েছিল সেটা কাটাতে আমেরিকার প্রধান অর্থনৈতিক প্রতিষ্ঠান ফেড খুব সস্তায় কর্পোরেট লোন দেয়া শুরু করে ছিল। আর এই সুযোগ ব্যবহার করে আমেরিকায় বাড়ি কেনার লোন দেবার জন্য বিখ্যাত দুটি কোম্পানী ফেনী মে (Fannie Mae) আর ফ্রেডী ম্যাক (Freddie Mac) ধুমসে কনজিউমার লোন দেয়া শুরু করেছিল। বুশের অন্যতম পলিসি ছিল কে কিরকম ব্যবসা করবে সেদিকে নজর না দেয়া। অর্থাৎ পুঁজিপতিরা যেমন করে হোক ব্যবসা করলেই হল। তাই লোন শোধ করতে পারবে কিনা এটা বিবেচনা না করে যখন ফেনী মে আর ফ্রেডী ম্যাক কনজিউমারকে লোন দিচ্ছিল তখনও সরকার কিছুই বলেনি। ফলাফল হল যারা জীবনে কোনদিন বাড়ি কেনার মত সচ্ছল হতে পারত না তারাও বাড়ি কিনে ফেলেছে।
সমস্যাটা শুরু হয়েছে তখন যখন ফেড ইন্টারেস্ট রেইট আবার স্বাভাবিক করে দিয়েছে। এই সময় বাড়ীর লোন কোম্পানীর উপর চাপ এসেছে। তারা চাপ দিয়েছে কনিজউমারকে। লোকে যেখানে মাসে হাজার ডলার দিত কিস্তি বাবদ সেখানে দুহাজার দিতে হচ্ছে দেখে পড়েছে বিপদে। মাসে মাসে এই টাকা শোধ না করতে পেরে বাড়ি বাজেয়াপ্ত হয়ে গিয়েছে। মধ্যবর্তী বাড়ীর লোন কোম্পানী তখন পড়েছে বিপদে। শেষমেষ টাকা তুলতে না পেরে তারাও ধ্বসে পড়েছে। এই সাথে একে একে ধ্বসটা ছড়িয়ে পড়তে শুরু করেছে চর্তুদিকে।
কেউ জানেনা এর শেষ কোথায়। যেহেতু আর্ন্তজাতিক বাজারে ব্যবসা হয় ডলারে, তাই এই ধাক্কা ছড়িয়ে পড়েছে আমেরিকার বাইরেও। বিভিন্ন দেশে চাকরী চলে যাওয়া লোকের সংখ্যা তাই বাড়ছে।
আপনার গায়ে কি এসে পড়তে পারে এই বিপদ? আপনি কোথায় আছেন, কি ধরনের চাকরী করছেন সেটার উপর নির্ভর করে। তবে যাই হোক না কেন আপনার উচিত হবে আগামী এক বছর চলতে পারবেন এরকম সঞ্চয়ের ব্যবস্থা রাখা। আর চোখ কান খোলা রাখা। কেন না কখন কি ঘটে যাবে কিচ্ছু বলা যায় না।
রেফারেন্স
[১] আমেরিকার ন্যাশনাল ব্যুরোর ডেটা
[২] ঐতিহাসিক পার্সপেক্টিভে যাচাই
[৩] আমেরিকার অর্থনীতি খারাপ হল কেন?
 
