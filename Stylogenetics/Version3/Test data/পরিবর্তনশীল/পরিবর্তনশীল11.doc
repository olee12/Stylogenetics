প্রস্তাবনা পোস্টঃ হাসতে নাকি জানে না কেউ! কে বলেছে ভাই?



মাহবুব মুর্শেদ ভাইয়ের ব্লগটায় খুব সত্যি একটা কথা উঠে আসছে। ইদানীং সচল কেমন বিষন্ন হয়ে থাকে। তাই দুঃসাহস নিয়ে একটা নতুন আইডিয়ার প্রস্তাব করছি। একটা পোস্ট থাকবে- যেখানে সবাই নিজের জীবনে ভিত্তিক মজার মজার ঘটনা বলবে... আর প্রাণ খুলে হাসবে। পৃথিবীকে দেখাতে চাই আমাদের মত হাসতে কেউ পারে না।
( তবে এই পোস্ট দিয়ে প্যাঁদানি খাওয়ার চান্স আছে...)
আমি পরীক্ষামূলকভাবে কিছু মজার ঘটনা লিখলাম। রিয়েল লাইফ জোকস যাকে বলে আর কি!! তবে ব্যাপারটা আরো গুছানো হলে ভালো হবে... এই ব্যাপারে গুরুদের সাহায্য দরকার। যেমন ধরা যাক... আড্ডাঘরের মত একটা হাসিবাড়ি থাকতে পারে... যে বাড়িতে একবার প্রবেশ করলে... মানুষ শুধু হাসবে। 
বাঁচুম আর কয়দিন কন???
সময় থাকতে হাইসা লই...আসেন।
মজাক পাইলেও হাসেন... না পাইলেও হাসেন...
একঃ
ক্যাডেট কলেজে আমাদের এক ফ্রেন্ড ছিল... আসল নাম শামস... আর আমাদের দেওয়া নাম ''পাছা''। স্বাভাবিকভাবেই আমরা তাকে শামস নামে কখনোই ডাকতাম না। ''পাছা'' নামটা ব্যবহার করেই আমরা মজা পেতাম। তাছাড়া নামটা উচ্চারণ করতে তেমন কোন কষ্ট হয় না... বরং একটা আরাম বোধ হয়!!!
একদিন ক্লাসরুমে সবাই মনোযোগ দিয়ে লেখাপড়া করছি। হঠাৎ আমিন নামের একজন বিকট শব্দে একটা ''পাদ'' দিল আর দাঁড়িয়ে শামসের দিকে তাকিয়ে দাঁত বের করে বলল...
- কী রে শামস... কথা কইলি ক্যান?
দুইঃ
ক্যাডেট কলেজেরই এক স্যার। বাংলার স্যার হলেও নিজেকে কম্পিউটারের একজন বিশেষজ্ঞ মনে করতেন আর তরুণ সমাজের মধ্যে এর প্রসারের জন্য চেষ্টা করতেন। একদিন ''কম্পিউটার বিশেষজ্ঞ'' স্যার এক ছাত্রকে জিজ্ঞেস করলেন...
- কী মবিন! বাসায় কম্পিউটার আছে তো?
- জ্বী না...স্যার।
স্যার মুখে হতাশা জাতীয় একটা শব্দ করতে করতে বললেন...
-
 খুব খারাপ কথা! আধুনিক যুগের একটা ছেলের বাসায় কম্পিউটার নেই। এটা কেমন কথা! আমাকে দেখ... এই বয়সেও কিভাবে কম্পিউটার নিয়ে বেঁচে আছি।
তারপর স্যার মুখে একটা গাম্ভীর্য ফুটিয়ে বললেন...
- আচ্ছা কম্পিউটার না থাকুক। ইন্টারনেট আছে তো? নাকি সেটাও নাই?
তিনঃ
ক্লাস নাইনে খবর আসল... মেট্রিক পরীক্ষায় অপশনাল সাবজেক্টের নাম্বার যোগ হবে না। আমাদের কয়েকজনের অপশনাল সাবজেক্ট ছিল-কম্পিউটার। আমরা সবাই খুব খুশি হয়ে গেলাম... এবং এরপরের কম্পিউটার পরীক্ষায় খাতাভর্তি যা ইচ্ছা তাই লিখে জরিমানার ফাঁদে পড়লাম। 
আমরা যেহেতু খারাপ ছেলে- তাই খারাপ খারাপ কথা লিখে জরিমানা খেলাম। কিন্তু অদ্ভুতভাবে আমাদের মধ্যে একজন ছিল ''হুজুর''। সেও জরিমানা খেল।
হুজুর মানুষ তো আর পরীক্ষার খাতায় অশ্লীল কিছু লিখতে পারে না। তাহলে তার কেন জরিমানা হল?
কারণ উইন্ডোজ ৯৮ সম্পর্কিত একটা প্রশ্নের উত্তরে সে লিখেছিল...
'' আল্লাহ এই পৃথিবীতে অনেক নিয়ামত দিয়েছেন। windows 98 তার মধ্যে একটি...''
(এইবার আপনাদের বিবেচনা)

