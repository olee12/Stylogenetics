তিন টাকা দিয়ে পৃথিবী পাওয়া আমার হবে না... আর কোনদিন।



এই ছেঁড়া কাঁথার আবরণ থেকে নিজের শরীরটা অন্য কোথাও নিয়ে যেতে আমার কষ্ট হয় খুব।
তবু- মাঝে মধ্যে যখন লোডশেডিং হয়- চাঁদের আলোর সর যখন- পুরাণ ঢাকা'র পুরনো রাস্তাগুলিকে ঢেকে দেয়- ছেঁড়া কাঁথার মতন। 
আমি পুরনো একজন মানুষ- বড় হয়ে যাওয়ার যত যন্ত্রণা নিয়ে সেই রাস্তায় নিজেকে নিয়ে যাই।
মোমবাতির আলোয় জেগে থাকা কোন চায়ের স্টল... কাঁধে হাত রেখে হেসে ওঠা কোন বন্ধু'র দল... লোডশেডিং-এর কারণে আইসক্রীম বিক্রী করতে না পারা কোন দোকানী এবং নস্টালজিয়া নামক একটা ব্যথাকে বুকের এক কোণে লালন করে রাখা আমি একজন পুরনো মানুষ।
অনেক আগের এক লোডশেডিং-এর রাত আমার শুকনো চোখ দুটিতে ধরা পড়ে...
বাবা'র দুই বুড়ো আঙুলে হাত রেখে আমরা দুই ভাইবোন রাস্তায় হাঁটছি...
চট্টগ্রামের কোন এক পাহাড়ের আড়াল থেকে ভালোবাসা এসে আমাদের সাথে মিশে যাচ্ছে...
একটা সিগারেট ধরালাম আমি আবার।
লোডশেডিং-এর রাতে আমি হাঁটি... সিগারেট ছাই হতে থাকে...
সিগারেটের আগুনের ঠিক বিপরীতে আমিও ছাই হয়ে যাই।
বাবা'র হাতে মার খেয়েও গলি'র শেষ প্রান্তে মণ্টুদের বাসার পেছনে লুকিয়ে লুকিয়ে সিগারেট খাওয়ার দৃশ্যটা আবার আমার কাছে আসতে চায়...
আজ এই খোলা রাস্তায় আমার হাতে সিগারেট জ্বলতে থাকে...
বাবার হাতে আমাকে আর মার খেতে হবে না কোনদিন।
পুরনো শহরটার- পুরনো এক বাড়িতে আমার পুরনো বাবা'র কাছে আমি আজ নতুন হয়ে গেছি।
আমি আজ বড় হয়ে গেছি। 
লোডশেডিং-এর রাত... আমার সিগারেট জ্বলতে থাকে...
হুড তোলা রিকশায় মায়ের বুকে মাথা রেখে ঘুমন্ত শিশু কেঁদে ওঠে...।
লোডশেডিং-এর এই রাতে আমিও কেঁদে উঠি সেই শিশুর মতন...
কিন্তু পাশ ফিরে তাকিয়ে আমি আশ্রয় নেয়ার জন্য মাকে খুঁজে পাই না আর... 
লোডশেডিং-এর রাতে আমি হাঁটি... সিগারেটের তীব্রতা শেষ হয়ে আসে একসময়...
চাঁদের আলোর সর যাদের জন্য- এই রাস্তায় নেমে আসে...সেইসব
 শিশুরা হাতে রিং চিপসের টুকরো নিয়ে লুকোচুরি খেলে...
বাবা'র বুড়ো আঙুল ধরে হেঁটে চলা সেই রাত আবার আমার চোখে আসে...
তিন টাকা দিয়ে কিনে দেওয়া একটা রিং চিপস...
আমি আর আমার ছোটবোনের পৃথিবী পাওয়া...
লোডশেডিং-এর রাত আবার শেষ হয়ে আসে...
সেইসব শিশুদের দিকে তাকিয়ে আমি বুঝে যাই...
তিন টাকা দিয়ে পৃথিবী পাওয়া আমার হবে না... আর কোনদিন। 

