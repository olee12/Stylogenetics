গল্প: এখানে শকুন বেড়ে চলে। 



এখানে ওখানে শকুন ওড়াউড়ি করে। গ্যালো বছর এখানে টেলিফোনের লাইন এসেছিলো, আর এসেছিলো ডিশের ক্যাবল। শকুনেরা উড়ে এসে বসে, টেলিফোনের তারে, ডিশের ক্যাবলে, আর বাড়ির ছাদে, ছাদের ওপর পানির টাংকীতে, মুদির দোকানের চালে। 
আজ এখানে তো কেউ মরেনি, কী জানি বাপু, শকুনেরা কেন এলো! বুড়োরা বলেন, নিশ্চয়ই কোন লাশ পড়েছে, অলিতে গলিতে খুঁজলে হয়তো লাশ খুঁজে পাওয়া যাবে, লাশ না দেখলে কী শকুনেরা এ মুখো হয়? ওদের বড্ড খাই খাই স্বভাব!
জোয়ানদের উদ্দেশ্যে পুরানোরা আদেশ ছুঁড়ে দ্যান- তোমরা বাবা খুঁজে দ্যাখো, এখানে ওখানে, এ গলি ও গলি, লাশ খেতে দিয়ে আপদ বিদেয় করো। আমাদের বাবা শকুন দেখলে বড্ড ভয় হয়। এ বড় অমঙ্গলে পাখি। 
এদিকে দু একজন বেঁকে বসে। বেশ তো চলছিলো, সোলেমানের দোকানের বেঞ্চিতে বসে চা খাওয়া, আড্ডা। বলে- কী দরকার বাপু! শকুন এসেছে, আবার চলে যাবে। বেচারারা এসে এখানে ওখানে বসে আছে নিজেদের মতন করে। কী লাভ শুধু শুধু ঝামেলা বাড়িয়ে? 
জোয়ানেরা দলবেঁধে যায়, মড়া খুঁজতে। এ গলি ও গলি, এখানে ওখানে, ময়দানে, রাস্তায়, শিশুদের খেলার মাঠে- খুঁজে পেতে দেখে। বলে- বাচ্চারা, তোরা কী এদিকে কোন লাশ দেখেছিস? সেই কখন থেকে শকুনেরা বড্ড জ্বালাতন করছে। 
বাচ্চারা খেলায় মন দিয়ে রেখে মাথা নাড়ে। না তো, আমরা কোন লাশ দেখিনি। 
জোয়ানেরা খেপে যায়- শকুনের জ্বালায় সবাই চিন্তায় অস্থির, আর তোমরা আছো খেলাধূলা নিয়ে। যা যা, বাড়ি যা। দ্যাখ্, বাড়ির আশেপাশে কোন মৃতদেহ পড়ে আছে কী না! 
কোথাও কোন মৃতদেহ খুঁজে পাওয়া যায় না। এখানে ওখানে, এ গলি ও গলি, বাড়ির উঠোনে। কোথাও কোন লাশ পড়ে নেই। 
মেয়েরা পুকুরে নাইছিলো, কেউ কেউ কলসী কাঁখে পানি নিতে এসেছে, কেউ বা এসেছে শুধুই পুকুর পাড়ে বসে ঢিল ছুঁড়তে। জোয়ানেরা তাদের কাছেও যায়, তাদের বাড়ি যেতে বলে, বরং পুকুরে তল্লাশী করা যাক, মড়া টড়া পুকুরের কোখাও পড়ে আছে কীনা!
সন্ধ্যে হয়, শকুনের আনাগোনা বাড়ে। রাত হয়, শকুনের আনাগোনা বাড়ে। ভোরবেলা দেখা যায়, শকুনে শকুনে আকাশ ছেয়ে গ্যাছে। 
সকলে চিন্তিত হয়। বুড়োরা দলবেঁধে সৃষ্টিকর্তার কাছে মঙ্গল কামনা করে- দূর করে দাও যত অশান্তি প্রভূ। জোয়ানেরা এখানে ওখানে, এ গলি ও গলি লাশ খুঁজে বেড়ায়। মেয়েরা বাড়ির দুয়ারে বসে থাকে মঙ্গলের আশায়। 
তবুও শকুন বেড়ে চলে। 
সোলেমানের দোকানে চা পিপাসী, আড্ডা পিপাসী যারা বেঁকে বসেছিল, তারা আরো বাঁকে। 
এখানে শকুন বেড়ে চলে। 

