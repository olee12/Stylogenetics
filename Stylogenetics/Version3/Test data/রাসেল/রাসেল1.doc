কর্পোরেট রক্ষিতা



হায়দার হুসেনের স্বাধীনতাটাকে খুঁজছি গানটার জনপ্রিয়তা নয় বরং আকৃষ্ট হয়েছিলাম তার ফাইস্যা গেছি গান শুনে। অবশ্য মাঝে মাঝেই প্রতিপক্ষ হয়ে যায় অপরিচিত মানুষও। হায়দার হুসেনকে দেখলেই ইদানিং পায়ের রক্ত মাথায় চড়ে যায়। ভীষণ রকম রাগ হয় তার চেহারা দেখলেই। তার গলায় ঝুলানো গীটার দেখলেই সেটা ভেঙে ফেলেতে ইচ্ছা করে।
তার বিশ্বাস এবং তার প্রচারণার জায়গাটা আমার সাথে যায় না।
সামরিক অধিগ্রহনের পরপর নেভীর গুনকীর্তন করে লেখা এবং গাওয়া গানটা প্রচারিত হতো নিয়মিতই। সেখানে জাহাজের খোলের উপরে নেভী সেনাদের পদচারণার পাশে এক দাড়াল ছাগল ঝাপাচ্ছে ভঙ্গিটা অসহনীয় ছিলো। ইদানিং তৈরি পোশাক শিল্পের গুনকীর্তন করে লেখা এবং গাওয়া গান প্রচারিত হচ্ছে। সেটার অর্থায়নে আছে তৈরি পোশাক মালিক সমিতি।
পোশাক শিল্পের কারিগর এবং শ্রমিকদের জন্য সমবেদনা রইলো। আজকেও প্রধান উপদেষ্টা ভাষণে বলেছেন ত্রিপক্ষীয় চুক্তি সম্পাদনে গরিমসি সহ্য করা হবে না।
ন্যায়ভিত্তিক রাষ্ট্র কাঠামো আসলে কি অর্থ ধারণ করে আমার জানা নেই। তবে ইদানিং ন্যায়ভিত্তিক সমাজ আর রাষ্ট্র প্রতিষ্ঠার সুশীল বাতিক দেখে মনে হয় এটা নেহায়েত কোনো বিজ্ঞাপনের ট্রেলার। কোনো না কোনো ভাবে এতে দেশের অধিকাংশ মানুষ ক্ষতিগ্রস্থ হবে।
বিজেএমসি ভবন যে জমির উপরে দাঁড়িয়ে আছে সেটাতে স্থাপনা নির্মাণ নিষিদ্ধ। অবৈধ একটা ভবন দাঁড়িয়ে আছে, ঢাকা শহরের জলাবদ্ধতার নেপথ্যে এরাও ভুমিকা রাখছে। তবে তাদের দাপট কমে নি। আনিসুল হক এফবিসিসিআইয়ের প্রধান নির্বাচিত হয়েছেন ভোটে। এই মানুষটার কথাও চমতকার। তার কথা শুনলেই মনে হয় দেশের সবকটা গার্মেন্টস নেহায়েত দাতব্য প্রতিষ্ঠান। কোথাও লাভ হচ্ছে না, কারো কোনো ওয়ার্ক ওর্ডার নেই। তবে নেহায়েত সামাজিক দায়িত্ব পালনের জন্যই তারা একটা প্রতিষ্ঠান তৈরি করে লোকসান গুনছেন। তাদের মহানুভবতা আমাকে ছুঁয়ে যায়। তারা ২০ লক্ষ শ্রমিকের ভরনপোষণের দায়িত্ব নিয়েছেন।
কর্পোরেট তার ব্যবসা বিস্তারের কাজে সবসময় মুখ খুঁজে, নতুন মুখ। এখন আমাদের কর্পোরেট পেয়ে গেছে নতুন বিবেক, হায়দার হুসেন। তিনি কর্পোরেটের কোলের উপরে বসে আদর খাবেন, কর্পোরেটের পয়সায় তিনি শ্রমিকের জয়গান গাইবেন। কর্পোরেটের সোহাগে তার শিল্পভান্ডার গর্ভবতী হবে, তিনি আরও অনেক অনেক শিল্পের জন্ম দিবেন।
তিনি গিনিপিগের মতো ঘনঘন শিল্প জন্ম দিয়ে যান। তিনি সামাজিক উন্নয়নের গল্প শোনান আমাদের, আমাদের হারিয়ে যাওয়া স্বাধীনতাকে খুঁজে দেওয়ার জন্য তার মতো একনিষ্ঠ কর্পোরেটরক্ষিতার প্রয়োজন ছিলো আমাদের।

