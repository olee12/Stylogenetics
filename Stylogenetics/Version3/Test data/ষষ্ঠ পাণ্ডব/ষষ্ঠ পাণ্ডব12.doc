বোকা মানুষটার গল্প



দেড় যুগ আগের কথা। আজকের এইদিনে ঢাকা মেডিক্যালের দিক থেকে টিএসসি হয়ে শাহবাগ যাবার পথে একটা রিকশা পড়ল অপেক্ষমান আততায়ীদের সামনে। পেশাদার আততায়ীরা কোন ভুল না করে নিষ্কম্প হাতে গুলি চালিয়ে দিল রিকশা আরোহী দুইজনের মধ্যে বোকা মানুষটার দিকে। হতভম্ব সহযাত্রীর দু’হাতের মধ্যে বোকা মানুষটা অন্য ভুবনে যাত্রা করলেন। এক যাত্রায় পৃথক ফল ফলল। যেমনটা এর আগেও হয়েছে, পরেও হবে।
************************************************
দেড় যুগ পরে বোকা মানুষটাকে কেউ আর মনে রাখেনি। মনে রাখেনি এই জন্য বলা যায় যে, তাঁর সহযাত্রী ছিলেন যিনি, তিনি তার দলবলসহ, আর বোকা মানুষটা যে দল করতেন সে দলের নেতা-কর্মীরা আজ তাঁকে হত্যার নাটের গুরুর সাথে মিলে মহাজোট করেছেন। রাজনৈতিক প্রতিপক্ষকে হঠিয়ে ক্ষমতার স্বাদ পাবার জন্য এর কোন বিকল্প নেই যে! বোকা মানুষটা যাকে নেতার সম্মান দি্তেন তিনি একবার বিশ্ববেহায়ার বিরূদ্ধে অবৈধভাবে ক্ষমতা দখলের জন্য মামলা করেছিলেন। মামলাটি তার স্বাভাবিক পরিনতি বরণ করেছিল। আহা! মামলাটা আজ বেঁচে থাকলে কী লজ্জার বিষয় হত বলুন!! বাদী-বিবাদী মিলে কী জোট হয়? চক্ষুলজ্জা বলে একটা কথা আছে না?
************************************************
বেঁচে থাকতে বোকা মানুষটা কেমন দেশের স্বপ্ন দেখতেন? কী ভাবতেন তাঁকে “গুণ্ডাবাবা” বলে ডাকা ছোট্ট শামাকে নিয়ে? সেসব আর জানা হবে না। শ্বাপদসংকুল হয়ে ওঠা এই দেশটাকে শামার মা নিজের আর তাঁদের কন্যার জন্য আর নিরাপদ ভাবতে পারেন নি। আজ প্রবাসে বসে শামা তার বোকা বাবার দেশটাকে কী আরেকজন বোকা মানুষের অনুভূতি নিয়ে বুঝতে পারে?
************************************************
ঢাকা মেডিক্যালের সামনে চিরনিদ্রায় শায়িত বোকা ডাক্তার মিলন হয়তো আগের মতই এই হতভাগা দেশটা আর তার মানুষগুলোর জন্য কষ্ট পান। আমাদের চারপাশে এত বুদ্ধিমান, চালাক আর ধূর্ত মানুষের ছড়াছড়ি, এর মাঝে অমন দু’চারটা বোকা মানুষ আর জন্মে না কেন?

