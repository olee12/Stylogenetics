রসে-বশে -০৩



দোহাইঃ   এটা কোন ধারাবাহিক লেখা নয়। একই ধরণের লেখার জন্য প্রতিবার নতুন নতুন নাম খোঁজার ঝামেলা এড়াতে শিরোনামের পরে ক্রমবাচক সংখ্যা বসানো হয়েছে। অনিয়মিত এই সিরিজের প্রত্যেকটি লেখা মাসুদ রানার মত স্বয়ংসম্পূর্ণ। পাঠকের পক্ষে আমার “নতজানু মনন, অপচিত মেরুদণ্ড” সিরিজের সাথে এই সিরিজের মিল পাওয়া আশ্চর্যের কিছু না। 
কিছুদিন আগে বাংলাদেশে ব্যবসায়ীদের শীর্ষ সংগঠন এফবিসিসিআই-এর নির্বাচন হয়ে গেল। এই সংগঠন বা তার নির্বাচন নিয়ে আমার কোন মাথাব্যথা হবার কথা না। কারণ, এর সাথে আমার কোন সম্পর্ক নেই। কিন্তু এবারের এফবিসিসিআই-এর নির্বাচন ব্যক্তি আমাকে যথেষ্ট ঝামেলার মধ্যে ফেলেছে। এফবিসিসিআই-এর ভোটারদের (যারা মূলতঃ ব্যবসায়ী নেতা) নামের তালিকা যখন প্রকাশিত হয় তখন একজন ভোটারের নামের সাথে ভুলবশতঃ বা অসাবধনতাবশতঃ তার মোবাইল নাম্বার হিসাবে আমার মোবাইল নাম্বার ছাপা হয়। প্রাথমিক সেই তালিকা প্রকাশিত হবার পর থেকে আমার মোবাইলে অভিনন্দন জানিয়ে, ভোট চেয়ে, দোয়া চেয়ে ক্রমাগত এসএমএস আর ফোন আসতে থাকে। ভোর ছয়টা থেকে মধ্যরাতের পর পর্যন্ত এই যন্ত্রণা চলতে থাকে প্রায় একমাস সময় ধরে। প্রাথমিক তালিকা প্রকাশিত হবার পর যখন এই যন্ত্রণা শুরু হল তখন আমার এক ব্যবসায়ী বন্ধুর (যিনি এফবিসিসিআই-এর ভোটারও বটে) কাছে এর প্রতিকার চাইলাম। তিনি প্রতিকার করার আশ্বাস দিলেন। বললেন প্রাথমিক তালিকা সংশোধন করে চূড়ান্ত তালিকা প্রকাশিত হবে, সেখানে এই ভুল থাকবেনা।
যথাসময়ে প্রাথমিক তালিকা সংশোধিত হয়ে চূড়ান্ত তালিকা প্রকাশিত হল, কিন্তু আমার মোবাইল নাম্বারটি আবারও ঐ ভোটারের নামের সাথে ছাপা হল। আমি যেহেতু এফবিসিসিআই সংশ্লিষ্ট কেউ নই তাই সেখানে যোগাযোগ করে এর প্রতিকার করা আমার জন্য সহজ ছিলনা। তাছাড়া অতসময়ও আমার হাতে ছিলনা। যথারীতি ভোট আর দোয়া চেয়ে এসএমএস আর ফোনের প্রবাহ চলতে থাকে। এক একটা এসএমএস আর ফোনের ভাষা অসাধারণ। তবে দিনের মধ্যে পঞ্চাশবার অমন এন্টারটেইনমেন্ট সহ্য করার মত স্নায়ু আমার নেই। তবু কারো সাথেই আমি কোন খারাপ ব্যবহার করিনি। নির্দিষ্ট যেসব নাম্বার থেকে এসএমএসগুলো আসতো সেগুলোতে ফিরতি এসএমএস পাঠিয়ে আর মেসেজ না পাঠানোর অনুরোধ করেছিলাম কয়েকবার - কিন্তু কোন লাভ হয়নি। আমার কাছে কষ্ট লেগেছে এই ভেবে যে যার নামের সাথে আমার মোবাইল নাম্বার ছাপা হয়েছে তিনি একবারও আমাকে ফোন করে দুঃখপ্রকাশ করেননি। একজন সচেতন ব্যবসায়ী নেতার কাছ থেকে এই সৌজন্যতাটুকু আমার পাওনা ছিল।
আমার দুঃখের কথা বলার জন্য এই পোস্ট নয়। গোটা পোস্টের এই অংশতে যেটা আপনাদের জানাতে চাই সেটা হচ্ছে এফবিসিসিআই-এর নির্বাচন উপলক্ষে বিভিন্ন প্রার্থী আর জোটের দাওয়াত খাওয়ানোর মহোৎসবের কথা। একথা সবাই জানেন যে নির্বাচন উপলক্ষে দাওয়াত খাওয়ানো, উপঢৌকন দেয়া বাংলাদেশের নির্বাচনবিধিতে নিষিদ্ধ। নির্বাচনবিধিকে পাশ কাটানোর জন্য সরাসরি নির্বাচনের কথা না বলে হাবিজাবি নানা ব্যক্তিগত বা সামাজিক উপলক্ষ দেখিয়ে গত একমাসের বেশি সময় ধরে প্রার্থী আর জোটগুলো পাঁচতারা হোটেল আর নগরের বড় বড় মিলনায়তনগুলোতে বেশুমার খানা-পিনা, উপঢৌকনের আয়োজনে নেমেছিল। নির্বাচন শেষ হবার পর সেই প্রবাহটা এখনো হালকাভাবে বিদ্যমান আছে। এক একটা দাওয়াতের জন্য দশটা করে ফোন আর বিশটা করে এসএমএস পেয়েছি। আমি হিসাব করে কুল পাইনা হাজার দেড়েক ভোটার আর তাদের সাথে আরো শ’পাঁচেক অতিথিকে পাঁচতারা হোটেলে এক একটা দাওয়াত খাওয়াতে কত টাকা খরচ হয়েছিল। এক মাস ধরে এমন দাওয়াতের মেগাসিরিয়াল চালাতে মোট কত কোটি টাকা খরচ হয়েছে? 
আচ্ছা, এফবিসিসিআই-এর পদতো মেম্বার-চেয়ারম্যান-এমপি হবার মত কোন ব্যাপারনা, যেখানে নির্বাচিত হলে বেতন মিলবে, সরকারী সুবিধা মিলবে বা অসৎ লোকদের ক্ষেত্রে চুরি করার জন্য গম-টিন-কম্বল মিলবে। তাহলে এই কোটি কোটি টাকা খরচ করে নির্বাচন করা কেন? যারা ব্যবসায়ী তারা আর কিছু বুঝুন বা না বুঝুন নিজের সলিড লাভটুকু ভালো বোঝেন। নয়তো তাদের পক্ষে ব্যবসায়ী হওয়া সম্ভব হতনা। তা ব্যবসা করে লাভ করা অন্যায় বা অন্যায্য কিছু নয়, বরং তা সমর্থণযোগ্য। কিন্তু বিনাবেতনের পদে নির্বাচিত হবার জন্য সচেতন ব্যবসায়ীরা যখন কোটি কোটি টাকা খরচ করেন তখন আমার পাপী মনে কু-ডাক গায়। এই টাকা নিশ্চয়ই কোন না কোন ভাবে লাভসহ আদায় করা হয়। কিন্তু কিভাবে তা ভেবে পাইনা। অবশ্য অতসব ভাবার দরকার কী। এই দেশে বেশিরভাগ নির্বাচনের চেহারাতো একই প্রকার। তাই এই নির্বাচনটা নিয়ে খামাখা না ভেবে আমরা আমাদের মত রসে-বশে থাকি। দিনশেষে আমজনতাকেইতো সব মূল্য পরিশোধ করতে হবে - এ যে নির্বন্ধ।
***************************************
কাঁঠালবাগান, ফ্রি স্কুল স্ট্রিট, নর্থ রোড, নর্থ সার্কুলার রোড, ভুতের গলি, গ্রীন কর্নার, গ্রীন রোডের পূর্ব পার্শ্ব মিলিয়ে যে এলাকাটা সেই এলাকার পূর্ব থেকে পশ্চিমে (সোনারগাঁ রোড থেকে গ্রীন রোড) যাবার প্রধান সড়ক হচ্ছে কাঁঠালবাগান বাজারের রাস্তাটা। প্রশস্ততা, মসৃনতা, সারল্য ইত্যাদি বিবেচনায় এই রাস্তাটাকে রাস্তার মর্যাদা দেয়া কঠিন। তবু এই এলাকা আর তার আশ-পাশের মানুষের জন্য এই রাস্তার গুরুত্ব অপরিসীম। পান্থপথে রিক্‌শা চলাচল বন্ধ করে দেয়ায় এই রাস্তার গুরুত্ব আরো অনেক বেড়ে গেছে। নানা কাজে কাটাকুটি করার দরুন এই রাস্তাটা অনেকদিন ধরে বন্ধ হয়ে আছে। বন্ধ মানে রিক্‌শা চলেনা, অন্য কোন গাড়িতো বহুদূরের কথা। ফলে সবাইকে এই এলাকার গলি-ঘুঁচি দিয়ে পথ চলতে হয়। সেই গলি-ঘুঁচিগুলোর অবস্থা কাঁঠালবাগান বাজারের রাস্তার চেয়েও খারাপ। গলিগুলো এত সরু যে দুটো রিক্‌শা পাশাপাশি চলতে পারেনা। গলির রাস্তাগুলোর ছাল-বাকল উঠে এমন হয়েছে যে রিক্‌শায় বসে বন্ধ বাটিতে জাম নিয়ে গেলে তা আপনা আপনি জাম-ভর্তা হয়ে যাবে। গলিগুলো এত আঁকা-বাঁকা যে সামনে থেকে কী আসছে তা বোঝার উপায় নেই।
কাঁঠালবাগানের গল্পের মত অমন গল্প মগবাজার-নয়াটোলার লোকজনও বলতে পারবেন। অমন বা তারচেয়ে বীভৎস গল্প ঢাকার অন্য আরো অনেক এলাকার মানুষ বলতে পারবেন। ভাঙা বা কাটা রাস্তার জন্য যখন ঘুরপথে ভুলভুলাইয়ার মত গলিগুলোতে ঢুকবেন তখন কয়েকটা ব্যাপার ভাবলেই আপনার হাত-পা ঠাণ্ডা হয়ে আসবে। এই বাড়িগুলোর কোনটাতে কখনো আগুন ধরে গেলে নীমতলির চেয়ে বড় ট্র্যাজেডি ঘটে যাবে। আর মধ্যমাত্রার ভূমিকম্প হলেতো কিছুই খুঁজে পাওয়া যাবেনা। একটা দুর্ঘটনা ঘটলে তখন এর-তার ঘাড়ে দোষ চাপানো, ভবিষ্যতে আর এমন হবেনা এমন সব কথা শোনা যাবে। বাস্তবে কিছুতেই কিছু হবেনা, সবকিছুই আগের মত চলবে। লক্ষ করলে দেখবেন গাড়ি চলেনা এমনসব গলিগুলোতেও কম নামী, বেশি নামী, বদনামী নানা রিয়াল এস্টেট কোম্পানী উঁচু উঁচু ফ্ল্যাটবাড়ি তুলছে। লোকে লাখ লাখ টাকা দিয়ে সেগুলো কিনছেও। রাজউক এই ভবনগুলোর অনুমতি দিচ্ছে কিনা সে প্রশ্ন অবান্তর। কারণ, খোদ রাজউক ভবনের পাঁচশ মিটারের মধ্যে অসংখ্য বহুতল ভবন আছে যেগুলোতে রাজউকের আইন মানা হয়নি। এক ভবনের দেয়ালে ড্রিল করলে ড্রিলবিটের মাথা আরেক ভবনের দেয়াল ফুঁড়ে বের হয়।
এসবে আমাদের কিছু যায় আসেনা। আমরা সব কিছুই মেনে নেই। তা সে আইন না মেনে বাড়ি তোলা হোক আর ছয়মাস ধরে রাস্তা কেটে রাখা হোক। নীমতলি ট্র্যাজেডির মত ঘটনা ঘটলে আমরা একটু চুক্‌ চুক্‌ করে দুঃখ প্রকাশ করবো কিন্তু নিজেরাই যে vulnerable অবস্থায় আছি সেকথা মনে আনবোনা। নগরপিতারা বা রাষ্ট্রের পক্ষ থেকে যাদের দায়িত্ব আছে এসব দেখার তারাও আমাদের মত রসে-বশে থাকেন। তাই নতুন নতুন আর ভয়ঙ্কর ভয়ঙ্কর সব দুর্ঘটনার সম্ভাবনা নিয়ে এই নগর বেড়ে চলে, তার অধিবাসী বেড়ে চলে।
***************************************
গিলব্রেথ দম্পতি আর তাঁদের এক ডজন সন্তান (আসলে এগারো জন) নিয়ে লেখা বই-মুভি “Cheaper by the Dozen” বা তাঁদের করা Time & Motion Study’র কথা আমরা জানি। বাস্তবে আমাদের প্রতিদিনের জীবনে মুভমেন্ট নিয়ন্ত্রন করে সময় বাঁচানো ও দক্ষতা বাড়ানোর কতটা আমরা করি? একটা উদাহরণ দেয়া যাক। বাংলাদেশের যে কোন সাধারণ রেস্টুরেন্টে বসে আপনি খাবার অর্ডার দিয়ে ওয়েটারের মুভমেন্ট লক্ষ করুন। দেখবেন তার বেশিরভাগ মুভমেন্টেরই কোন আউটপুট নেই। একই ব্যাপার নির্মাণশ্রমিকদের মধ্যেও দেখবেন, তবে একটু কম। অন্যের কথা বাদ দিন, নিজের কথা ভাবুন। আমরা নিজেরা ঘরে-বাইরে যত মুভমেন্ট করি তার শতকরা কতভাগের আউটপুট আছে? আমাদের উদ্যোগগুলোর কতগুলোই বা কোন পজেটিভ আউটপুট দেয়? ষোল কোটি মানুষের মুভমেন্টের এই অপচয়ের বার্ষিক মূল্য টাকায় নির্ধারণ করলে তা কত হাজার কোটি টাকা হবে? 
যাকগে, এসব হাবিজাবি ভেবে কী লাভ? যেমন আছি বেশতো আছি, রসে-বশে আছি। দিনতো গেল সন্ধ্যে হল, হরি পার করো আমারে।

