প্রকাশিত হলো “টিপাইমুখ বাঁধ ও বাংলাদেশ প্রেক্ষাপট” ই-বুক




টিপাইমুখ বাঁধ বিষয়টি কী সেটি বাংলাদেশে কারো অজানা নয়। এটি আমাদের জন্য কেনো গুরুত্বপূর্ণ সেটিও অল্প-বিস্তর আমরা জানি। এটা নিয়ে সচলায়তনসহ বিভিন্ন মিডিয়ায়, বিভিন্ন পর্যায়ে একসময় বহু আলোচনা হয়েছে। কিন্তু গত দুই বছরে টিপাইমুখ বাঁধ ইস্যুটি একটু একটু করে আমাদের আলোচনার বাইরে চলে গেছে। এটা নিয়ে বাংলাদেশের সরকার বা সরকারের বাইরে কারো কোনো উদ্যোগ আর চোখে পড়েনা। অথচ বিষয়টির গুরুত্ব বিন্দুমাত্র কমে তো নাই-ই, বরং এটি বাস্তবায়ণে ভারত সরকারের কার্যক্রম অব্যাহত থাকায় তার গুরুত্ব আরো বেড়ে গেছে।

জাতীয় গুরুত্বপূর্ণ কোন বিষয়ে মতামত বা ব্যাখ্যার প্রদানের প্রয়োজন হলে আমরা সাধারণতঃ বহুধা বিভক্ত হয়ে পড়ি, এবং সবাই নিজের মতামত অন্যদের মধ্যে প্রতিষ্ঠা করার চেষ্টা করি। যেসকল বিষয়ের সাথে দেশ ও জাতির ভবিষ্যত ও ভাগ্য জড়িত সেসকল বিষয়ে মতামত প্রদানকালে সংশ্লিষ্ট বিষয়ে পূর্বজ্ঞান থাকা, নিরপেক্ষ অবস্থানে থাকা এবং নিজের ভাবনাতে দেশপ্রেমের বহিঃপ্রকাশ থাকা জরুরী। বাংলাদেশে বহুল আলোচিত “ভারতের টিপাইমুখ বাঁধ” এমন একটি জাতীয় গুরুত্বপূর্ণ বিষয় যেখানে কোন প্রকার মতামত দেবার পূর্বে বিষয়টি সম্পর্কে নূন্যতম জ্ঞান থাকা প্রয়োজন। বিষয়টির সাথে নদী, জলপ্রবাহ, বন্যা, প্রাকৃতিক দুর্যোগ, পরিবেশ, পুনর্বাসন, কৃষি, শক্তি উৎপাদন, অর্থনৈতিক কর্মকাণ্ড, কৌশলগত বিষয়, সর্বোপরি স্থানীয় ও আঞ্চলিক রাজনীতি জড়িত থাকায় বিষয়টি জটিল আকার ধারণ করেছে। যেহেতু এটি জাতীয় গুরুত্বপূর্ণ বিষয় তাই এটি জটিল হলেও আমাদের সকলের এই সম্পর্কে নূন্যতম জানাশোনা থাকা উচিত। দুঃখের বিষয় হচ্ছে যে, এই ব্যাপারে কোন জাতীয় বিতর্ক বা মতামত গ্রহন না করে ইতিমধ্যে আমাদের সরকার ভারত সরকারকে সবুজ সঙ্কেত দিয়ে দিয়েছে। বিভিন্ন সময়ে সরকারের মুখপাত্র নানা জন আমাদেরকে “বাংলাদেশের ক্ষতি হয় এমন কোন কিছু ভারত করবে না এই আশ্বাস পেয়েছি” এই জাতীয় কথা শুনিয়েছেন। তাদের এমন উচ্চারণ বিষয়টি সম্পর্কে তাদের অজ্ঞতা বা এই ব্যাপারে আর কোন প্রশ্নের উত্তর দেয়া থেকে আপাততঃ গা বাঁচানোকে নির্দেশ করে। অন্ধ হলেও যেহেতু প্রলয় বন্ধ থাকেনা তাই টিপাইমুখ বাঁধ নিয়ে আরো জানা, আরো আলোচনা করা এবং একটি জাতীয় বিতর্ক উপস্থাপন করে বাংলাদেশের স্বার্থসংশ্লিষ্ট বিষয়গুলো তুলে ধরার গুরুত্ব এখনো ফুরিয়ে যায়নি।

টিপাইমুখ বাঁধ ও তদসংশ্লিষ্ট  অন্যান্য প্রকল্প যেমন, ফুলেরতল ব্যারাজ, সেচ খাল ইত্যাদি প্রকল্পের সবগুলোই আমাদের শক্তিশালী প্রতিবেশী ভারতে উদ্যোগ বলে এই বিষয়ে বাংলাদেশ সরকার ও তার জনগণকে কৌশলী পদক্ষেপ নিতে হবে। আন্তর্জাতিক পর্যায়ে বাংলাদেশের স্বার্থের সপক্ষে জনমত গঠন করার জন্য দেশে ও দেশের বাইরে বসবাসকারী বাংলাদেশের সকল নাগরিককে এগিয়ে আসতে হবে। টিপাইমুখ বাঁধের ব্যাপারে জাতীয় বা আন্তর্জাতিক পর্যায়ে ভ্রান্ত প্রচারণা বা বাংলাদেশের স্বার্থবিরোধী যে কোন চক্রান্ত নস্যাত করার জন্য আমাদের যথাসাধ্য চেষ্টা করা উচিত। ভবিষ্যতে একই ধরণের আরো সমস্যা উপস্থিত হবার সম্ভাবনা আছে বলে এই ব্যাপারে আমাদের সতর্ক হতে হবে এখনই। এই বিষয়ে সরকারের নীতির সমর্থনকারী ও বিরোধিতাকারী উভয় পক্ষের ভুল ব্যাখ্যা বা ভুল প্রচারণার ব্যাপারেও সতর্ক হওয়া আবশ্যক।

এই ব্যাপারে পত্র-পত্রিকাগুলোতে যেসব খবর ও আলোচনা ছাপা হয়েছে; ইলেকট্রনিক মিডিয়াগুলোতে যেসব খবর, আলোচনা ও সাক্ষাতকার প্রচারিত হয়েছে; সভা-সেমিনারগুলোতে বিভিন্ন বক্তা যেসব বক্তব্য রেখেছেন; এবং এসংক্রান্ত পুস্তিকাগুলোতে যা লেখা হয়েছে তাতে দেশের সাধারণ জনগণ অনেকটাই বিভ্রান্ত হয়ে পড়েছেন। এর কারণ, বেশিরভাগ ক্ষেত্রে বক্তা বা লেখকের বক্তব্য বিষয়টির কোন বিশেষ একটি দিককে নিয়ে করা অথবা বিশেষ কোন গোষ্ঠীর স্বার্থের অনুকূলে করা। এই ধরনের বক্তব্যগুলো থেকে প্রকৃত সত্য উদ্ঘাটন ও বাংলাদেশের স্বার্থ কীভাবে রক্ষিত হবে তা বের করা একজন সাধারণ মানুষের কর্ম নয়। তদুপরি এতদসংশ্লিষ্ট জটিল বৈজ্ঞানিক ও কারিগরী বিষয়গুলোর সহজ ও সর্বজনবোধ্য ব্যাখ্যারও প্রয়োজন আছে। এই সমস্যার সমাধাণ করার জন্য বাংলাদেশের তরুন পানিসম্পদ কৌশল বিশেষজ্ঞ জাহিদুল ইসলাম এগিয়ে এসেছেন - যিনি সচলায়তনের পাঠকদের কাছে সচল জাহিদ নামে পরিচিত। তিনি সচলায়তনে ধারাবাহিকভাবে সাধারণের বোধগম্য করে ব্যাখ্যা করেছেন টিপাইমুখ বাঁধ সংশ্লিষ্ট জটিল বৈজ্ঞানিক ও কারিগরী বিষয়গুলো, বর্ণনা করেছেন এর খুঁটিনাটি দিক আর প্রভাবগুলো, ব্যাখ্যা করেছেন এই বিষয়ে করা দেশী-বিদেশী বিশেষজ্ঞদের মতামত। এই বইটি তাঁর সেই ধারাবাহিক রচনার সম্পাদিত পূর্ণাঙ্গ সঙ্কলন।

বইটি পাঠকালে একজন সাধারণ পাঠক টিপাইমুখ বাঁধ বিষয়ে যথাযথ ধারণা পাবেন। বাংলাদেশের প্রেক্ষিত থেকে বিষয়টিকে দেখা, বাংলাদেশের স্বার্থের বিষয়টিকে ঠিকভাবে ফুটিয়ে তোলা এবং এই ব্যাপারে অহেতুক কাউকে দোষারোপ না করার দুরূহ কাজটি জাহিদুল ইসলাম দক্ষতার সাথে করেছেন। বিষয়টি সম্পর্কে সাধারণ পাঠকদের আগ্রহ বিবেচনা করে সচলায়তনের উদ্যোগে প্রাথমিকভাবে এই বইটির ইলেকট্রনিক সংস্করণ প্রকাশিত হল। ধারাবাহিক রচনা প্রকাশকালে যেসকল পাঠক নানা বিষয়ে তাঁদের নিজস্ব মতামত প্রদান করেছেন, প্রশ্ন করেছেন তার দরকারী অনেকগুলোই সম্পাদিত এই সঙ্কলনে মূল আলোচনায় চলে এসেছে। তবে ঘটনাপ্রবাহের গতিপ্রকৃতি বিবেচনায় ও পাঠকদের প্রতিক্রিয়ার পরিপ্রেক্ষিতে ভবিষ্যতে এই বইটির আরো বর্ধিত ও বিস্তারিত সংস্করণ আসতে পারে। জাতীয় স্বার্থে ভেদাভেদহীন অভিন্ন মতামত গড়ে তোলার লক্ষ্যে এবং এই ব্যাপারে নীতিনির্ধারকদের সহায়তা করতে এই ক্ষুদ্রায়তন বইটি বৃহৎ ভূমিকা রাখতে পারবে বলে বিশ্বাস রাখি।

বইটির প্রচ্ছদ করেছেন মাহবুব আজাদ। প্রচ্ছদে ব্যবহৃত আলোকচিত্রটি ফটোগ্রাফার জুবায়ের লোদী'র তোলা। বইটি রচনা ও সম্পাদনার বিভিন্ন পর্যায়ে সহসচল স্বাধীন, হিমু ও ইশতিয়াক রউফ প্রচুর শ্রম ও গুরুত্বপূর্ণ পরামর্শ দিয়েছেন। বইটির রিভিউ করেছেন শোহেইল মতাহির চৌধুরী ও মির্জা মোঃ মোজাদ্দিদ বিল্লাহ, প্রাথমিক তথ্য দিয়ে সহযোগিতা করেছেন দিগন্ত। তাদের সক্রিয় সহযোগিতা ও সচলায়তন কর্তৃপক্ষের উদ্যোগে একটু দেরিতে হলেও বইটি পাঠকের কাছে পৌঁছাতে পেরেছে। এই সুযোগে তাদের সবার প্রতি পাঠকদের পক্ষ থেকে কৃতজ্ঞতা জানিয়ে রাখছি।

বইটি ডাউনলোড করা যাবে এখান থেকে।

