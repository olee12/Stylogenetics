দ্বার বন্ধ করে দিয়ে ভ্রমটারে রুখি




গত ১৮ই জুলাই ২০১৪-এ অধ্যাপক মুহম্মদ জাফর ইকবালের লেখা ‘আমরা যারা স্বার্থপর’ শিরোনামের একটি লেখা বিভিন্ন দৈনিক পত্রিকায় ও অনলাইন মাধ্যমে প্রকাশিত হয়েছে। লেখাটির মূল বিষয় ‘বিশ্ববিদ্যালয়ের শিক্ষকদের বেতন’। সেই বিষয়ে আলোচনার জন্য এই লেখার অবতারণা নয়, বরং ঐ লেখার শুরুতে মূল বিষয়ের বাইরে ইন্টারনেট মাধ্যম নিয়ে তিনি যা বলেছেন সেটা নিয়ে আলোচনা করা।

দেখা যাক অধ্যাপক ইকবাল সেখানে কী বলেছেন। 


১. আমি আজকে যেটা নিয়ে লিখছি সেটা নিয়ে লেখাটা বুদ্ধিমানের কাজ হচ্ছে কী না আমি বুঝতে পারছি না। আমার বুদ্ধি খুব বেশী সেটা কখনই কেউ বলেনি (যাদের বুদ্ধি খুব বেশী তারা যে খুব শান্তিতে থাকে তাও নয়), তবে কিছু একটা লেখালেখি করে আমি সেটা পত্রপত্রিকায় ছাপিয়ে ফেলতে পারি। সে জন্য আমি যেন দায়িত্বহীনের মত কিছু লিখে না ফেলি আমার সবসময় সেটা লক্ষ রাখতে হয়। 

এখানে তিনি স্বীকার করছেন যে, দায়িত্বসম্পন্ন অবস্থান থেকে তিনি ‘কিছু একটা’ লিখলেই সেটা পত্রপত্রিকায় ছাপিয়ে ফেলতে পারেন। অর্থাৎ, পত্রিকায় কী ছাপা হবে সেটা শুধু সম্পাদক বা বিভাগীয় সম্পাদকের ব্যাপার নয়। সেই সাথে সেটা কে লিখলেন তাও একটা ব্যাপার। এবং কিছু মানুষ আছেন যারা চাইলেই নিজের লেখা পত্রিকাতে ছাপিয়ে ফেলতে পারেন – অধ্যাপক ইকবাল সেই ক্ষমতাবান শ্রেণীর মানুষ। এখান থেকে এটা ধারণা করা যায় যে, প্রিন্ট মিডিয়ার এই ক্ষমতাবান শ্রেণীর মধ্যে অধ্যাপক ইকবাল বা তাঁর মতো যারা ‘ভালো মানের’ বা ‘দায়িত্বসম্পন্ন’ লেখা লিখতে পারেন তাঁদের বাইরে এমন আরো অনেকের থাকার সম্ভাবনা আছে যারা তাঁদের মতো ‘ভালো মানের’ বা ‘দায়িত্বসম্পন্ন’ লেখা লিখতে পারেন না, কিন্তু যা লেখেন সেটা পত্রিকায় ছাপিয়ে ফেলার ক্ষমতা রাখেন। এই ‘আরো অনেকের’ দেখা পেতে বাংলাদেশের যে কোন পত্রিকার যে কোন দিনের ইস্যুটি হাতে নিলেই বোঝা যাবে। সেখানে ‘ছাপিয়ে ফেলার’ ক্ষমতাসম্পন্নদের ত্যাগ করা বিষ্ঠার কখনো অভাব হয় না। 


আমার চেয়ে অনেক সুন্দর করে গুছিয়ে লিখেও অনেকে তাদের লেখা পত্রপত্রিকায় ছাপাতে পারেন না। তারা মাঝে মাঝে হতাশ হয়ে আমার কাছে সেই লেখাগুলো পাঠান। আামি পড়ি এবং দীর্ঘশ্বাস ফেলি।

এই দুই বাক্যে তিনি স্বীকার করে নিলেন যে, অনেকে সুন্দর করে গুছিয়ে লিখলেও পত্রপত্রিকা তাদের লেখা ছাপায় না। এর কারণ কী? এই প্রশ্নের উত্তর তিনি আগেই দিয়ে রেখেছেন — কারণ, তাদের পত্রিকায় ‘ছাপিয়ে ফেলা’র ক্ষমতা নেই। সুতরাং, আমরা বুঝে যাচ্ছি একটি লেখার মান, কনটেন্ট ইত্যাদি বিষয়গুলো লেখাটির পত্রিকায় ছাপার যোগ্য হবার সাথে সম্পর্কিত নয়। বরং পত্রিকায় লেখা ছাপা হবার সাথে লেখকের ‘ছাপিয়ে ফেলার’ ক্ষমতার সরাসরি যোগ আছে।  
পত্রিকায় লেখা ছাপাতে না পারা এই বিপুল সংখ্যক ভালো লেখকদের কেউ কেউ তাঁকে লেখা পাঠালে তিনি তাদের লেখা পড়ে দীর্ঘশ্বাস ফেলেন, কিন্তু কী করে এই অবস্থার পরিবর্তন হতে পারে, অর্থাৎ ঐ লেখাগুলোও প্রকাশিত হতে পারে সেটা নিয়ে তাঁর কোন বক্তব্য নেই, পরামর্শও নেই। পত্রিকাতে লেখা ছাপানোর জন্য স্বীয় ক্ষমতা খাটাতে অক্ষম এই লোকগুলো যখন তাদের মত প্রকাশের বিকল্প পথ ধরেন তখন সেটা নিয়ে অধ্যাপক ইকবালের বক্তব্য কী? 


আজকাল লেখাগুলো শুধু যে কাগজে ছাপা হয় তা নয়, সেগুলো ইন্টারনেটেও প্রকাশ হয়। সেখানে একটা নূতন স্টাইল শুরু হয়েছে। প্রত্যেকটা লেখার পিছনে লেজের মত করে পাঠকেরা তাদের মন্তব্য লিখতে পারেন। আমি এখন পর্যন্ত কখনোই আমার লেখার পিছনের লেজে লেখা পাঠকদের মন্তব্য পড়িনি, কখনো পড়বনা বলে ঠিক করে রেখেছি। 

স্পষ্টতই দেখা যাচ্ছে, পত্রিকার অনলাইন ভার্সানে প্রকাশিত লেখায় পাঠকের মন্তব্য করার ব্যাপারটিকে অধ্যাপক ইকবাল সুনজরে দেখছেন না। পত্রিকার পাঠকরা যখন সরাসরি বা ডাক যোগে বা ইমেইল যোগে তাঁর কাছে লেখা পাঠান তিনি তখন সেটা পড়েন এবং পড়ে দীর্ঘশ্বাসও ফেলেন, কিন্তু ঐ পাঠকের অনলাইনে করা মন্তব্য পড়েননি এবং পড়বেনও না বলে ঠিক করেছেন। এটা কি স্ববিরোধীতা নয়?
কেউ হয়তো বলতে পারেন, পত্রিকাতে কোন একটা লেখার নিচে যে সমস্ত মন্তব্য ছাপা হয় সেগুলো মডারেটেড বা পত্রিকাওয়ালাদের মর্জিমাফিক মন্তব্য। সেখানে ঠিক সমালোচনা খুঁজে পাওয়া দুষ্কর। তাই সেগুলো পড়ার দরকার কী? এই কথাটি সত্যি। পত্রিকাওয়ালারা যদি লেখককে আকাশে তুলতে চান তাহলে তারা তেলতেলে মন্তব্যগুলোকে মডারেশনের চৌকাঠ পার করেন। আর কোন কারণে পত্রিকাওয়ালারা লেখকের ওপর চটে থাকলে তার সমালোচনামূলক মন্তব্য থেকে শুরু করে অশ্লীল গালাগালি পর্যন্ত মডারেশনের আঙুলের ফাঁক দিয়ে চলে আসে। মন্তব্যের মডারেশনের এই খেলা বোঝার জন্য কয়েকদিন অনলাইনে পত্রিকা পড়া যথেষ্ট। আর যারা পত্রিকাওয়ালাদের সাথে ঘনিষ্ট তাদের তো এইসব অলিখিত নিয়ম বহু আগে থেকে জানার কথা! অধ্যাপক ইকবাল চাইলেই তাঁর লেখায় পত্রিকাওয়ালাদের দিয়ে গালাগালি আর তেলতেলে মন্তব্য ঠেকিয়ে দিতে পারতেন। কিন্তু তাঁর মতো প্রভাবশালী লেখক সেই কাজটি করেননি। কিন্তু কেন?    
কারণ, তিনি তাঁর লেখায় পাঠকের প্রতিক্রিয়া চান না। অধ্যাপক ইকবাল তার পাঠকের করা মন্তব্য পাঠে কেন আগ্রহী নন্‌ সে ব্যাপারে বলছেন,


পৃথিবীর এমন কোন মানুষ নেই যে নিজের সম্পর্কে ভালো কিছু শুনতে চায়না, তাই সেই মন্তব্যগুলো পড়লে আমি হয়তো নিজের অজান্তেই এমনভাবে লিখতে শুরু করব যেন সবাই আমার লেখা পড়ে ভালো ভালো মন্তব্য করে। আমি সেটা চাইনা, 

‘মন্তব্য’ মানে কি কেবল ভালো ভালো, সুন্দর সুন্দর, গোল গোল কথা? নূন্যতম জ্ঞানসম্পন্ন মানুষ জানেন তা কখনোই নয়? মন্তব্য মানে গঠনমূলক সমালোচনাও বটে। মন্তব্য মানে ত্রুটি নির্দেশ, ত্রুটি সংশোধন, ভ্রান্তি অপনোদন। তাহলে অধ্যাপক ইকবালের মতো মানুষ মন্তব্য নিয়ে এমন একটা ভুল কথা বললেন কী করে!
একটা কারণ হতে পারে, পত্রিকাওয়ালারা তার লেখার নিচে যে কেবল তেলতেলে মন্তব্য ছাপাতে আগ্রহী সেই ব্যাপারে তিনি যে বিরক্ত সেটা বোঝাতে চাইছেন। কিন্তু তিনি তো বলেই দিয়েছেন, তিনি কখনোই পাঠকদের মন্তব্য পড়েননি এবং কখনো পড়বেনও না, তাহলে কখনো না পড়ে তিনি কী করে জানলেন যে কেবল তেলতেলে মন্তব্য ছাপা হয়? ধরা যাক, তিনি এসব অন্যদের মুখে শুনেছেন। সেক্ষেত্রে তাঁর কি উচিত ছিলনা এই ব্যাপারে পত্রিকাওয়ালাদের এটা বুঝিয়ে দেয়া যে — এই অযাচিত তৈলমর্দন তাঁর পছন্দ নয়। কিন্তু অধ্যাপক ইকবাল সেসব নিয়ে কিছু বলেননি।  
তিনি যে তাঁর লেখাতে কোন মন্তব্যই আশা করেন না এমন ভাবার পক্ষে একটু জোর পাওয়া যায় তাঁর পরবর্তী কথায়।  


আমার যেটা লিখতে ইচ্ছা করে আমি সেটা লিখতে চাই। আমার সব কথাই যে সবার জন্যেই সত্যি হবে সেটা তো কেউ বলেনি। আমার কথাটা সবাইকে মেনে নিতে হবে সেটাও আমি বলছি না, শুনতে নিশ্চয়ই সমস্যা নেই!

সবাই নিজের ইচ্ছেমতই লিখতে চান। আমরা সবাই মত প্রকাশের স্বাধীনতা নিয়ে যে গলা ফাটাই তার একটা মানে হচ্ছে এই ইচ্ছেমত লিখতে পারা। আমরা সবাই অধ্যাপক ইকবালের এই নিজের ইচ্ছেমত লিখতে চাওয়ার পক্ষে। পাঠকের মন্তব্য লেখকের লেখার ত্রুটি নির্দেশ করে, ত্রুটি সংশোধন করে, ভ্রান্তি অপনোদন করে, সংযোজন-বিয়োজন বা পরিবর্তন-পরিবর্ধন-পরিমার্জনের পরামর্শ দেয়। ত্রুটি সংশোধন বা ভ্রান্তি অপনোদন একটি আবশ্যিক বিষয়। এটি উপেক্ষা করা লেখকের দুর্বলতাকে নির্দেশ করে। কোন লেখক যখন ফিডব্যাকের এই সুযোগটি গ্রহন করতে অস্বীকার করেন তখন বুঝতে হবে তিনি ফিডব্যাক গ্রহনে বিশ্বাসী নন্‌। তিনি সোজাসুজি বলে দিচ্ছেন, আমার যা ইচ্ছা আমি তাই বলবো তা তুমি মানো আর না মানো। বোঝাই যাচ্ছে, লেখালেখি নিয়ে তিনি জনবিচ্ছিন্নতা কামনা করেন, উভয়মুখী যোগাযোগে বিশ্বাস করেন না। পাঠকের প্রতিক্রিয়া তিনি বিবেচনা করতে আগ্রহী না।
কোন লেখক তার লেখার পড়ে পাঠকের প্রতিক্রিয়া কী সেটা না জানতে বা উভয়মুখী যোগাযোগে অনীহ হতে পারেন। সেটা তার অধিকার। কিন্তু তিনি পাঠকের প্রতিক্রিয়া প্রদান ও উভয়মুখী যোগাযোগের ব্যাপারে নেতিবাচক কথা বলতে পারেন না। এই ব্যাপারটি অনায়াসে উপেক্ষা করা যেতো যদি লেখকটি মুহম্মদ জাফর ইকবাল না হতেন। 
মুহম্মদ জাফর ইকবাল পদার্থ বিজ্ঞানের মানুষ হলেও ইন্টারনেট মিডিয়াতে লেখালেখিতে তাঁকে কখনো দেখা যায়নি। তাঁর নামে চালানো ফেসবুক অ্যাকাউন্টটি দেখলে বোঝা যায় সেটি অন্য কেউ চালায়। অন্য অনেক লেখকের মতো তাঁর নিজস্ব সাইট বা ব্লগ নেই। তিনি চাইলেই এই কাজগুলো নিজে করতে পারতেন, কিন্তু করেননি। বিজ্ঞান ও প্রযুক্তির পক্ষে নিয়মিত বলা ও লড়াই করা মানুষটি প্রযুক্তির এই অসম্ভব শক্তিশালী মাধ্যমটিকে উপেক্ষা করছেন কেন? কারণ, এতে তাঁকে বহু সমালোচনা, বহু প্রশ্নের মুখোমুখি হতে হবে। এবং তিনি এই সমালোচনার মুখোমুখি হতে অনীহ। 
তাঁর এই মনোভাবের দরুণ তাঁর ছাত্র-ছাত্রী, পাঠক-পাঠিকা, ভক্তদের মধ্যে এমন একটা ধারণা গড়ে উঠতে পারে যে, উভয়মুখী যোগাযোগ অপ্রয়োজনীয় বা ক্ষতিকর জিনিস। ফলে, তাদের কেউ কেউ চোখ-কান বন্ধ রাখার এই নীতি অনুসরণ করতে গিয়ে সারা জীবন ভুলের সাগরেই ডুবে থাকবেন। এবং তারা এটাও ভাবতে পারেন যে, প্রকাশ মাধ্যম হিসেবে ইন্টারনেটভিত্তিক মিডিয়া অদরকারী। এটি একটি আত্মঘাতী সিদ্ধান্ত।    
‘মুহম্মদ জাফর ইকবাল’ নামটির প্রভাব এবং বাজারমূল্য অনেক। সেই প্রভাব ও বাজারমূল্য সম্পন্ন লেখক যখন মানুষের স্বাধীন চিন্তার প্রকাশ ও মতামত প্রদানকে, প্রিন্ট মিডিয়ায় বিদ্যমান অভিজাততন্ত্রের অর্গল ভাঙাকে, সর্বোপরি আধুনিক প্রযুক্তির শক্তিশালী যোগাযোগ মাধ্যম ও যোগাযোগ ব্যবস্থা ব্যবহারকে পরোক্ষভাবে নিরুৎসাহিত করেন তখন একটু শঙ্কা হয় বটে। ভুল ঠেকানোর জন্য অধ্যাপক ইকবাল যে দরজা বন্ধ করেছেন তার পরিণতি সম্পর্কে রবীন্দ্রনাথ ঠাকুরের উক্তি স্মর্তব্য।    


দ্বার বন্ধ করে দিয়ে ভ্রমটারে রুখি। 
সত্য বলে, আমি তবে কোথা দিয়ে ঢুকি?

এই মনোভাব ধরে রাখার দরুণ অধ্যাপক ইকবালের আদৌ কিছু হবে কি না, সেটা নিয়ে ভাবনার কিছু নেই। ভাবনাটা কেবল ঐ জায়গায় যে, এই খারাপ উদাহরণটি যোগ্যতাসম্পন্ন অনেক লেখক/পাঠককে কেবল পিছিয়েই দেবে। সত্যটা অনেক সময় আর আলোর মুখ দেখবে না।

