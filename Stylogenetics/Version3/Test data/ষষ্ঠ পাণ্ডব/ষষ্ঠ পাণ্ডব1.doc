সপরিবারে জাতির জনক হত্যার ষড়যন্ত্রের বিচার চাই




প্রায় চার বছর আগে ২০১০ সালের অক্টোবরে সচলায়তনে সপরিবারে বঙ্গবন্ধু হত্যাকাণ্ডের পেছনের ষড়যন্ত্রের বিচার নিয়ে একটি লেখা দিয়েছিলাম। লেখাটা অগাস্টে না দিয়ে অক্টোবরে দেয়ায় বোধকরি তখন বিষয়টি নিয়ে বিশেষ কোন আলোচনা হয়নি। প্রায় চার বছর পার হলেও বিষয়টিতে এখনো কোন অগ্রগতি না হওয়ায় এটি নিয়ে আবার লেখার প্রয়োজন বোধ করছি। এই প্রসঙ্গে আমার ব্যাখ্যা ও অবস্থানের যেহেতু কোন পরিবর্তন হয়নি তাই বর্তমান লেখাটি আগের লেখার সাথে বহুলাংশে মিলে যাবে। এর জন্য পাঠকের কাছে আগাম ক্ষমা প্রার্থনা করছি।

শোকাবহ অগাস্ট মাস আসলে দেখা যায় বিভিন্ন অনুষ্ঠানে বা বিবৃতিতে আওয়ামী লীগ সংশ্লিষ্টরা মোটামুটি এরকমটা বলেন যে — আমরা বঙ্গবন্ধু হত্যার বিচার করেছি,খুনীদের মৃত্যুদণ্ডের রায় হয়েছে,কয়েকজনের ফাঁসির রায় কার্যকর করা হয়েছে,বাকি খুনীদের খুঁজে বের করে ফাঁসির রায় কার্যকর করা হবে। কেউ কেউ এটাও বলেন — এতে এতদিন পর জাতি কলঙ্কমুক্ত হয়েছে। এই বক্তব্যটা দেবার সময় তাদের কারো কারো কণ্ঠে কিছুটা সন্তুষ্টির আভাস বোধ হয়। জাতির জনকের হত্যাকাণ্ডের বিচার করতে না পারা ও হত্যাকারীদের উপযুক্ত শাস্তি দিতে না পারা নিঃসন্দেহে জাতির জন্য কলঙ্কজনক। যে বিচারকার্যটি সম্পন্ন হয়েছে তাতে এটা হয়তো বলা যায় যে, সপরিবারে বঙ্গবন্ধু হত্যার বিচার হয়েছে। কিন্তু এই ঘটনার পেছনে যে ষড়যন্ত্র ছিল সেটি উদঘাটিত হয়নি। সেই ষড়যন্ত্রের হোতাদের বিরুদ্ধে কোন মামলা হয়নি। তাহলে আমরা কী করে দাবি করতে পারি যে আমরা কলঙ্কমুক্ত হয়েছি? এবং এইটুকুতে সন্তুষ্ট হবার মতো কিছু কি আছে?
যে কোন অপরাধ সংগঠনের পেছনে একটি উদ্দেশ্য থাকে। এক বা একাধিক ব্যক্তি অথবা গোষ্ঠি সুনির্দিষ্ট উদ্দেশ্য ছাড়া দেশের রাষ্ট্রপতি ও দেশের ইতিহাসের সর্বকালের সবচেয়ে জনপ্রিয় নেতাকে হত্যার ঝুঁকি নেয়ার কথা না। মৃত্যুদণ্ডপ্রাপ্ত বারো জন আসামীর সবার সাথে বঙ্গবন্ধু ও তাঁর পরিবার পরিজনের এমন কোনো ব্যক্তিগত শত্রুতা ছিলো না, যার দরুন তারা জোটবদ্ধভাবে সপরিবারে বঙ্গবন্ধুকে হত্যা করার ঝুঁকি নিতে পারে। সুতরাং এটি যে ক্ষুদ্র পর্যায়ে পরিকল্পিত কোন ব্যাপার নয়।  
এই নৃশংস ঘটনাটি শুধুমাত্র বঙ্গবন্ধুকে হত্যার মাধ্যমে সীমাবদ্ধ নয়। শেখ কামাল-শেখ মণি’র মতো প্রতিশ্রুতিশীল যুবনেতা, আবদুর রব সেরনিয়াবাতের মতো রাজনীতিবিদ, শেখ রাসেল-সুকান্ত আবদুল্লাহ্‌-আরিফ সেরনিয়াবাতের মতো অবোধ শিশু, আরজু মণি’র মতো গর্ভবতী মা, ফজিলাতুন্নেসা মুজিব-সুলতানা কামাল-রোজী জামালের মতো গৃহবধু, ঐ তিন বাসায় কর্মরত সাধারণ নাগরিকবৃন্দ এবং নিরাপত্তা কর্মীবৃন্দ, কর্তব্যরত সামরিক কর্মকর্তা কর্নেল জামিল, শেখ জামাল-শেখ নাসেরসহ পরিবারের অন্য সদস্যবৃন্দকে গণহারে হত্যার ঘটনায় এখানে ষড়যন্ত্র যে কী ব্যাপক, বিস্তৃত ও গভীর তা আঁচ করা যায়। প্রকৃতির দিক দিয়ে এই হত্যাকাণ্ডের ঘটনা পৃথিবীর ইতিহাসে অন্য যে কোন রাষ্ট্রপ্রধানকে হত্যার ঘটনার চেয়ে বহু বহু গুণে নৃশংস, ব্যাপক ও জঘন্য। 
এই হত্যাকাণ্ড পরবর্তী সময়ে আমরা দেখতে পাই খুনীদেরকে বছরের পর বছর বিদেশে পালিয়ে থাকতে হয়েছে। তাদের কেউ বাংলাদেশের রাষ্ট্রপতি,প্রধানমন্ত্রী বা মন্ত্রী হতে পারেনি। খুনীদের একজন কেবল পতিত সামরিক স্বৈরাচার এরশাদের আমলে ১৯৮৮ সালের ভোট চুরির নির্বাচনে স্বল্পসময়ের জন্য এমপি হতে পেরেছিলো। বঙ্গবন্ধুর খুনীরা ক্ষমতার স্বাদ পায়নি,সমাজ বা রাষ্ট্রে প্রতিষ্ঠিত হতে পারেনি। যাদের ফাঁসি হয়নি এখনো তাদেরকে মৃত্যুর পরওয়ানা মাথায় করে দেশে দেশে পালিয়ে বেড়াতে হচ্ছে। অর্থাৎ তাদের এই অপকর্মের বিশেষ সুফল তারা ভোগ করতে পারেনি। এই হত্যাকাণ্ডে না জড়ালে তারা এরচেয়ে সমৃদ্ধ,নিরাপদ ও সম্মানজনক জীবন যাপন করতে পারতো। তাহলে তারা এই ঝুঁকি নিতে গেল কেন? মূল ষড়যন্ত্রকারীরা সম্ভবত এদেরকে বড়সড় মূলা দেখিয়েছিল, কিন্তু পরে তাদেরকে প্রতিশ্রুত সুবিধা না দিয়ে পিঠটান দিয়েছে। 
১৯৭৫-এর ১৫ই অগাস্ট পূর্ববর্তী বাংলাদেশ আর পরবর্তী বাংলাদেশের দিকে লক্ষ করলে এই হত্যাকাণ্ডটি দেশের ইতিহাসে, রাষ্ট্রের প্রকৃতিতে, রাজনীতির ধারায়, পরিবর্তনের লক্ষ্য ও প্রক্রিয়ায় কী বিপুল পরিবর্তন এনেছে সেটা বোঝা যায়। রাষ্ট্রের চরিত্রকে পাকিস্তানী ধারায় ফেরানো, রাজনৈতিক, সামাজিক সংস্কৃতিতে পেছন পথে হাঁটা, মুক্তিযুদ্ধ ও স্বাধীনতাবিরোধীদের পুনর্বাসন এবং তাদের শক্তি সংহতকরণ এর সবই সম্ভব হয়েছে এই হত্যাকাণ্ডটির ফলে। দফায় দফায় সামরিক শাসনের যাঁতাকলে দেশ ও জাতিকে নিষ্পেষণের সুযোগের পথ এই হত্যাকাণ্ডের মাধ্যমে সুগম করা হয়েছে। একটি ধর্মনিরপেক্ষ, উদার, অসাম্প্রদায়িক, প্রগতিশীল রাষ্ট্র গঠনের পথ এই হত্যাকাণ্ডটির মাধ্যমে রুদ্ধ করা হয়েছে। সুতরাং, ১৫ই অগাস্টের হত্যাকাণ্ড একটি হঠাৎ করে ঘটে যাওয়া বা স্বল্পসংখ্যক নিম্নপদস্থ সামরিক অফিসারের কাণ্ড নয়। এর পেছনের গভীর ও পরিকল্পিত ষড়যন্ত্রের ফলাফল গত ৩৯ বছরে স্পষ্ট হয়ে গেছে। 
আদালতে এই সত্য প্রতিষ্ঠিত হয়েছে যে ঐ বারো জন হত্যাকাণ্ডের সাথে যুক্ত ছিল। অর্থাৎ তারা হত্যা করেছে বা হত্যায় সহযোগিতা করেছে। এহেন অপরাধের শাস্তি মৃত্যুদণ্ড হতে পারে। এবং বিচারে তাই রায় হয়েছে — এনিয়ে কোনো সন্দেহের অবকাশ নেই। কিন্তু এই বিচারপ্রক্রিয়ায় এটি স্পষ্ট হয়নি এই হত্যাকাণ্ডের উদ্দেশ্য কী ছিলো,মূল পরিকল্পনা কী ছিল,কাদের পরিকল্পনায় এটি ঘটেছে। দেশের রাষ্ট্রপতিকে হত্যার পিছনে কী রাজনৈতিক উদ্দেশ্য ছিলো সেটি স্পষ্ট হয়নি। এই ঘটনায় একটি নির্বাচিত সরকারকে উৎখাত করা হয়,সেই সরকার উৎখাতের বিচার হয়নি। সামরিকবাহিনীর শৃঙ্খলাভঙ্গ, কর্তব্যরত সামরিকবাহিনীর কর্মকর্তা হত্যা, রাষ্ট্রপতির নিরাপত্তা দলের সদস্যদের হত্যা, কামানের গোলা মেরে সাধারণ নাগরিক হত্যা, সংবিধান লঙ্ঘন করে ক্ষমতা দখল এমন সব বিষয়েরও বিচার হয়নি। হত্যাকাণ্ড পরবর্তী সময়ে হত্যাকারীদের বিরুদ্ধে কোন ব্যবস্থা না গ্রহন, তাদেরকে রক্ষার্থে ইনডেমনিটি অধ্যাদেশ জারী, সশস্ত্রবাহিনীকে নিষ্ক্রিয় করে রাখা, দায়িত্বে অবহেলা, হত্যাকাণ্ড পরবর্তী অবৈধ সরকারের প্রতি আনুগত্য প্রদর্শন এবং সেই সরকারে অংশগ্রহন এসবেরও কোন বিচার হয়নি। এর জন্যই সপরিবারে বঙ্গবন্ধু হত্যার ষড়যন্ত্রের বিচার হওয়া আবশ্যক। ষড়যন্ত্রের বিস্তারিত পরিকল্পনা, এর সাথে কারা সংশ্লিষ্ট ছিল, ষড়যন্ত্রের লক্ষ্য কী ছিল সব উদঘাটিত হওয়া প্রয়োজন।
আরো প্রয়োজন এই ঘটনার সাথে দেশের বাইরের কোন কোন শক্তি জড়িত ছিল তা উদঘাটন করা। হত্যাকাণ্ড পরবর্তী সময়ে বাংলাদেশের সাথে সম্পর্কের ক্ষেত্রে কারো কারো আচরণ এটা স্পষ্ট করে যে, তারা এমন একটি ঘটনার অপেক্ষায় ছিল।
বঙ্গবন্ধু হত্যার মূল বেনেফিশিয়ারীরা আজ নানা দলে মিশে গেছে, নানা দেশে ছড়িয়ে পড়েছে। এই ঘটনার ফল হিসাবে যারা রাষ্ট্রপতি,প্রধানমন্ত্রী,মন্ত্রী বা এমপি হয়েছিলো,যারা দূতাবাসে বা অন্যান্য সরকারী চাকুরীর সুবিধা পেয়েছিলো আজ তাদের কথা,তাদের নাম বিশেষ উচ্চারিত হয়না। যারা কর্তব্যকর্মে অবহেলা করে বঙ্গবন্ধুকে ঘাতকের বুলেটের মুখে ঠেলে দিয়েছিল,যারা হত্যাকান্ড পরবর্তী সময়ে খুনীদের কার্যকলাপ ঠেকানো ও গ্রেফতারের উদ্যোগ নেয়নি, যারা খুনীদেরকে গ্রেফতারের বদলে পালিয়ে যেতে সাহায্য করেছিল,যারা খুনীদেরকে বছরের পর বছর বিদেশে অর্থ সাহায্য করে গিয়েছিল,যারা খুনীদেরকে দূতাবাসে চাকুরী দিয়েছিল বস্তুতঃ তাদের প্রত্যেকেই এই হত্যাকাণ্ডের দায় বহন করার কথা। কিন্তু সেকথা আজ খুব কমই উচ্চারিত হয়। বরং মাঝে মাঝে কাউকে কাউকে এসব কুকর্মের সহযোগীদের পক্ষে সাফাই গাইতেও দেখা যায়। বেশিরভাগ জন কেবল বাকী খুনীদের ফাঁসি কার্যকর করার ব্যাপারে জোর দেয়। এবিষয়ে কোনো দ্বিমত নেই যে বাকি খুনীদের ফাঁসি কার্যকর করাটা জরুরী। তার মানে এই না যে সংশ্লিষ্ট অন্য বিষয়গুলো নিয়ে আলোচনা না করলেও চলবে। বরং ন্যায়বিচার প্রতিষ্ঠার স্বার্থে বাকি বিষয়গুলোও বিচারের আওতায় নিয়ে আসা উচিত। নয়তো ভবিষ্যতে এমন অন্যায়ের পুনরাবৃত্তি হওয়া অসম্ভব কিছু নয়।
আমাদের স্বাধীনতার জন্য,আত্মপরিচয়ের জন্য যে মানুষটার কাছে আমরা সবচেয়ে বেশি ঋণী সেই মানুষটাকে হত্যার ষড়যন্ত্রের বিচারের ব্যাপারে আমাদের উদাসীনতা এবং অন্যায় মেনে নেবার প্রবনতা আশ্চর্য রকমের। এনিয়ে কোনো উদ্যোগের কথা কেউ ভাবেনা। এই অবহেলা নিয়ে কোনো অনুশোচনা ও কলঙ্কবোধ আমাদেরকে তাড়িত করেনা। 
এই অবস্থার পরিবর্তন হওয়া আবশ্যক। বাংলাদেশকে মুক্তিযুদ্ধের আদর্শে পরিচালিত করার লক্ষ্যে, বিচারহীনতার সংস্কৃতি বন্ধের লক্ষ্যে, অন্যায় করে পার পেয়ে যাবার ধৃষ্টতা বন্ধের লক্ষ্যে, স্বাধীনতাবিরোধীদের আস্ফালন বন্ধের লক্ষ্যে সপরিবারে জাতির জনক হত্যার ষড়যন্ত্রের বিচার চাই।

