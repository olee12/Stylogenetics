দেশবিদেশের উপকথা-হিরণ্যাক্ষ



 কশ্যপ আর দিতির ঘরে যমজ পুত্রসন্তান হলে আনন্দে তারা আপ্লুত। নাম রাখা হলো হিরণ্যকশিপু (স্বর্ণকেশ) আর হিরণ্যাক্ষ(স্বর্ণনয়ন)। চেহারার সঙ্গে সঙ্গতি রেখে নাম। ( এসব দেখে মনে হয় সোনালী চুল সোনালী চোখের এই মানুষেরা উত্তরপশ্চিমাংশের বা উত্তরের কোনো মানুষদলের লোক )। দিতির সন্তান বলে এরা দৈত্য নামেও পরিচিত।
    গণকঠাকুর গণনা করে কইলেন দুই পুত্র খুবই তেজস্বী আর শক্তিশালী হবে, শস্ত্রবিদ্যা আর মল্লবিদ্যায় হবে অতুলনীয়। কিন্তু এক পুত্র স্বল্পায়ু হবে। আর অন্য পুত্র দীর্ঘায়ু আর বিপুল কীর্তির অধিকারী হবে। তারপরে আরো যা ঘটনাবহুল জীবন তার হবে সেই বিষয়ে গণক আর তেমন কিছু বলতে পারছেন না, খুবই তীব্র আর ঘন আলোড়নপূর্ণ সে ঘটনাবলি। সে হিসেব করতে গেলে নন-পার্টার্বেটিভ ক্যালকুলেশন লাগবে তা আয়ত্ত নয় কোনো গণকেরই।  দিতি চাইছিলেন কোন্‌ পুত্র স্বল্পায়ু হবে আর কেনই বা স্বল্পায়ু হবে, সেটা কাটান দেবার কোনো উপায় আছে কিনা এসব জানতে, কিন্তু জ্ঞানী কশ্যপ উপদেশ দিলেন, "যা জানা যাচ্ছে না তা জানার চেষ্টা করে দুঃখ পেয়ে কি লাভ? তার চেয়ে মানবজীবনের সব সুখ ও দুঃখ বরণ করার জন্য প্রস্তুত থাকাই তো বুদ্ধিমানের কাজ!"  কিন্তু মায়ের মন মনে না, উতলা হয়েই থাকে। কিছুদিন পরে তাদের একটি কন্যা হয়, নাম রাখা হয় হোলিকা।
    কশ্যপের আরেকজন স্ত্রী হলেন অদিতি, তারও অনেক পুত্রকন্যা। বরুণ, পবন, ইন্দ্র, সূর্য, ঊষা, অগ্নি ইত্যাদি। অদিতির সন্তান বলে এরা আদিত্য নামে পরিচিত।  
   দৈত্য ও আদিত্যরা একই পিতার সন্তান। ছোটোবেলায় একইসাথে খেলাধূলা করে নিশ্চয় এরা বেড়ে উঠছিলো। কিন্তু কালক্রমে এদের মধ্যে মারামারি  রেষারেষি রাগারাগি বিদ্বেষ এইসব তিক্ততা দেখা যেতে লাগলো।    দৈত্যদের অভিযোগ ছিলো উভয়দলই নাতিনাতনি হলেও দেবাদিদেব বিষ্ণু খুব পক্ষপাত দেখান আদিত্যদের দিকে। ওদের অনেক অপরাধ মাফ করে দেন আর এদিকে দৈত্যরা কিছু করলে বা না করলেও ওদের জব্দ করার ফন্দি খোঁজেন। এটা কোন্‌ ‌দেশী ইকুয়াল অপরচুনিটি গার্ডিয়ানশিপ? 
 এদিকে দিন যায়। বালক থেকে হিরণ্যাক্ষ হিরণ্যকশিপু  তরুণ হয়ে ওঠে। দূরদেশের রূপেগুণে অতুলনীয়া রাজকুমারীদের সাথে ওদের বিয়ে-থা দিয়ে সুখী হন কশ্যপ ও দিতি। মল্লবিদ্যায় খুব পারদর্শী হয়ে একদিন হিরণ্যাক্ষ বরুণভাইয়ের বাড়ীতে গিয়ে হাজির প্রীতিম্যাচের আশায়। কিন্তু বরুণ তাড়াতাড়ি সুইমিং পুলে নেমে গিয়ে বলে,"ভাই, দেখছোই তো আমি এখন সাঁতারে ব্যস্ত। নইলে আমার তো খুবই ইচ্ছা ছিলো তোমার সঙ্গে একটু লড়ি, কিন্তু আমার চেয়ে ভালো প্রতিদ্বন্দী হবে ইন্দ্র। তুমি বরং তার বাড়ীতে যাও ভাই।"  
   মনে মনে হেসে হিরণ্যাক্ষ চললো সেইদিকেই। এরা এত ভয় পায় কেন? সেতো শুধু প্রীতিমূলক মল্লযুদ্ধই করতে এসেছে। বৈমাত্রিয় হলেও ভাইই তো এরা, সে কী এদের কোনো ক্ষতি করতে পারে? 
    বরুণের পাঠানো  দ্রুতগামী দূত ইন্দ্রকে আগেই খবর দিয়ে ফেলেছে যে হিরণ্যাক্ষ আসছে। পড়ি কি মরি করে ইন্দ্র দৌড় দিলেন বিষ্ণুর বাড়ীর দিকে। "বাঁচান আমাকে দেবাদিদেব, ঐ ব্যাটা দৈত্যকে বিশ্বাস কি? ও একটা নীরেট গুন্ডা। প্রীতিমল্লযুদ্ধের নাম করে এখুনি আমাকে থেঁতলে মেরে ফেলবে।" 
 বিষ্ণু কইলেন, "তোমার চিন্তার কোনো কারণ নেই। তুমি এখানে নিশ্চিন্তে রিল্যাক্স করো। অপ্সরারাও আছে, তারা তোমার সেবাযত্ন ও নৃত্যগীতাদি করবে। আমি দেখছি ঐ ব্যাটা গুন্ডার কী ব্যবস্থা করা যায়। আরে আগেই আমি কশ্যপকে বলেছিলাম-ওরে এতগুলি বিয়ে করিস না, হরেদরে সবই সেই একই। কিন্তু সে শুনলো? মুখ উদাস করে বলে গোলাপ বকুল শিউলি পদ্ম টগর যূথী জবা সবই তো ফুল, কিন্তু সব কি এক? এখন বোঝো। সে দিতিকে বিয়ে না করলে এইসব গুন্ডাপান্ডা আসতেই তো পারতো না। এখন ঝামেলা যত আমার।" 
  এদিকে ইন্দ্রকে বাড়ীতে না পেয়ে হিরণ্যাক্ষ এদিক ওদিক ঘুরতে ঘুরতে সমুদ্রের তীরে এসে হাজির। গরমও বেশ সেদিন, এদিকে সামনে নীল সমুদ্র।  হিরণ্যাক্ষ জলে নেমে পড়ল স্নান করতে। ডুব দিয়ে দেখে সে এক অবাক কান্ড। এক বিরাট দাঁতাল বরাহ জলের ভিতরে!  হিরণ্যাক্ষ তো একেবারে হতভম্ব! জলচর বরাহ আবার হয় নাকি? সেই বরাহ আসলে সত্যি সত্যি বরাহ নয়, বিষ্ণুর বরাহ রূপ, বরাহ অবতার।
 হিরণ্যাক্ষ ব্যাপার গুরুতর বুঝে জল থেকে উঠে পড়ল, কিন্তু তাতেও রক্ষা পেল না। বরাহ অবতার জল থেকে বার হয়ে এসে হিরণ্যাক্ষকে দন্তাঘাতে ছিন্নভিন্ন করে বধ করলো। মানবজীবন থেকে মুক্তি পেয়ে সে ফিরে গেল প্রতীক্ষালোকে। পরের জন্ম আরো বহুকাল পরে। 
 এদিকে হিরণ্যকশিপু তো প্রিয় ভাইয়ের এমন ভয়ানক মৃত্যুর খবর শুনে রেগে আগুন। সে গল্প পরের পর্বে।  

