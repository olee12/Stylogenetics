প্রতিভা নিয়ে মিডিওকার আলাপ-সালাপ



১.
ছোটোবেলায় আমপারা মুখস্ত করার স্মৃতি মনে পড়ে। সমবয়সী বন্ধুরা যেখানে হুজুরের কাছে গড়গড় করে মুখস্ত করে সুরে সুরে কোরআন পড়া দিচ্ছে, সেখানে আমি কেবলই সুঁতাকাটা ঘুড়ির মতো খাবি খাচ্ছি। কোরআনের মতো এমন ছন্দোবদ্ধ একটা বই কেন অন্যদের মতো মুখস্ত করতে পারছি না, এতে নিজের ওপরই বিরক্তি ধরে যেত। এই বন্ধুরাই আবার স্কুলে আমার চেয়ে দুই-তিন ক্লাস নিচে পড়তো এবং স্কুলের পারফর্ম্যান্সে আমি বলা যায় তাদের ধরাছোঁয়ার বাইরে ছিলাম। অবশ্য স্কুলেও ঝামেলার বিষয় যে ছিলো না, এমন না। সমাজ বিজ্ঞান ছিলো ডেঙ্গুর মতো আতঙ্কের। কোন নবাব কতো সালে নবাবী করে গেছেন আর জাতিসংঘের নিরাপত্তা পরিষদ কি কি ধারার ওপর বেইজ করে চলে, তা মুখস্ত করতে গিয়ে চোখে অন্ধকার দেখতাম। পরীক্ষায় প্রথমবারের মতো টুকলিফাইংয়ের ঘটনাও ঘটায় এই সমাজবিজ্ঞান!
খেলাধুলায় আবার আমি ভালোও না, খারাপও না। আমার ক্লাসের সেকেন্ড বয় আনিস যেমন ফুটবলে দুর্দান্ত, তেমনি পাস করতে হিমশিম খাওয়া আবু বকরও হিট প্লেয়ার। অন্যদিকে প্লেয়িং ইলেভেনে চান্স পেলেই আমার চলে। সাহিত্য-সংস্কৃতির জগতে সাবলীলতার চেয়ে সীমাবদ্ধতার অভিজ্ঞতাই আমার কপাল। অনায়াসে ছন্দ মিলিয়ে ছড়া লিখতে পারলেও এমনকি সমবেত সঙ্গীতেও হাঁটু কাঁপে। তিন লাইনের প্রেমপত্রে তেত্রিশটা ভুল বানান লেখা তানিয়া আবার কেমনে নিখুঁত উচ্চারণে রবীন্দ্রসঙ্গীত গায়!
আমি নিজে ভাগ্যবান যে, আমার এই দুর্বলতাগুলো অনেক ছোটো বয়সেই সনাক্ত করতে পারি এবং পাশাপাশি শাক্তিশালী দিকগুলো সম্পর্কেও ধীরে ধীরে সচেতন হয়ে উঠি। কি পারি আর কি পারি না, এটা জানা থাকলে আত্মবিশ্বাসে টান পড়ে না, যাকে বলে 'প্রতিভা'র বিকাশে 'কাজ' করে যাওয়া যায়।
২.
একটা দেশের জন্য আসলে কি দরকার? খুব সরল ভাষায় বললে তার নাগরিকদের প্রতিভাকে বিকশিত করার সুযোগ দেয়া। এই প্রতিভার সংজ্ঞায় গিয়েই বাঁধে যতো গন্ডগোল। এবং এই গন্ডগোলের সুযোগে আমরা যতো সহজে অন্যকে প্রতিভাহীন বা মিডিওকার বলে আখ্যা দিয়ে তার গুষ্ঠিউদ্ধার শুরু করি, সেটা প্রবণতা হিসেবে খুবই অস্বাস্থ্যকর। মানুষের জীবন ধারণের জন্য, একটা সমাজ বা রাষ্ট্র সুষ্ঠুভাবে চলার জন্য, সর্বোপরি মানব সভ্যতাকে এগিয়ে নিয়ে যাওয়ার জন্য আবিষ্কৃত এবং অনাবিষ্কৃত 'ক্ষেত্র' সংখ্যা আসলে অসীম। মানব সভ্যতার জন্য একজন নিউটনের যেমন দরকার আছে, তেমনি রাজপথের ঝাড়ুদার রমিজ মিয়ারও দরকার। এখানে কার অবদান বেশি, কার অবদান কম, সেই ঝগড়া মূলত 'শরীরের মাথা বেশি কাজ করে, নাকি হাত; নাকি পেট শুধু খায় ...' সেই গল্পের মতোই অপ্রয়োজনীয়। সময়ের সাথে সাথে মানুষের প্রয়োজন পালটায়, কাজের প্রায়োরিটি পালটায়, এক এক কনটেক্সে এক এক কাজ সেই সময়ের জন্য বেশি প্রয়োজনীয় হয়ে ওঠে।
এখানে 'কাজ' করাটাই মূল কথা এবং 'প্রতিভা' মূলত এই কাজটা সফলভাবে করতে পারার ক্ষমতা। মানব সভ্যতা সবচেয়ে বেশি লাভবান হতো, যদি প্রত্যেকটা মানুষই তার সর্বোচ্চ 'প্রতিভা' অনুসারে কাজ করতে পারতো। কিন্তু এটাও অতিসরলীকরণ। কারণ, সভ্যতার প্রয়োজন অনুযায়ী এক এক কাজের প্রায়োরিটি এক এক সময়ে এক এক রকম। এজন্যই বাস্তবে 'প্রতিভা'র সর্বোচ্চ ব্যবহার সম্ভব হয় না; বরং কাজের গুরুত্বও মানুষের কর্মক্ষেত্র বাছাইয়ের ব্যাপারে গুরুত্বপূর্ণ নিয়ামক হয়ে দাঁড়ায়।
এভাবে কর্মক্ষেত্র বাছাইয়ের পরে আসে সেই ক্ষেত্রে 'কাজ' করা। মূলত এ পয়েন্টে এসেই 'প্রতিভা'র সংজ্ঞাটা আরেকটু ঝালাই করে নেয়ার প্রয়োজন পড়ে। একজন মানুষের সহজাত পারদর্শিতার বিষয়টি তার তাত্ত্বিক প্রতিভা নির্দেশক হলেও কাজের মাধ্যমে ইমপ্লিমেন্ট করতে না পারলে সেটা অর্থহীন হয়ে দাঁড়ায়। প্রতিভার ব্যবহারিক দিকটি এজন্য অনেক বেশি গুরুত্বপূর্ণ। তাত্ত্বিক-প্রতিভাবান একজন মানুষ তার শক্তিশালী ক্ষেত্রে কাজের সুযোগ পেলে সেই কাজের আউটপুট ভালো আসা স্বাভাবিক; কিন্তু তাত্ত্বিক-প্রতিভা ইটসেলফ একজন মানুষকে সাফল্যের নিশ্চয়তা দেয় না। কঠোর পরিশ্রমের মাধ্যমে একজন অপেক্ষাকৃত কম তাত্ত্বিক-প্রতিভাসম্পন্ন মানুষ বেশি সফল হতে পারে। এই সমীকরণ আসলে আমাদের খুবই জানা; কিন্তু জানা জিনিসও বারবার চোখে আঙুল দিয়ে না দেখালে অজানার খাতায় নাম লেখায়। 
৩.
আচ্ছা, প্রতিভার লেভেলটা মাপা হবে কিভাবে? কাকে জিনিয়াস বলবো, কাকে মিডিওকার, কাকে প্যাথেটিক? কার সাফল্যে বাহবা দেবো, আর কার সাফল্যেই বা নাক সিঁটকাবো? আমার নিজের কাছে এই প্রশ্নের সহজ উত্তর হলো প্রয়োজন অনুযায়ী 'কাজ'। মনে মনে মহা জিনিয়াস একজন যদি প্রয়োজন অনুযায়ী কাজ না করতে পারে, তাইলে তার তেমন কোনো বেইল নাই। অন্যদিকে একজন তথাকথিত 'মিডিওকার' (তাত্ত্বিক-প্রতিভার সংজ্ঞানুসারে) যদি আমার প্রয়োজনটা মেটাতে পারে, তাকে বাহবা না দেয়ার কোনো কারণই নেই। যেহেতু প্রতিভার কোনো স্ট্যাটিক লেভেল নেই; বরং আপেক্ষিকতাই এর বিচারকাঠি, সেহেতু ওপরের উদাহরণের দ্বিতীয় জনই আমার কাছে সুপার জিনিয়াস! শিল্পী মমতাজের 'বুকটা ফাইট্টা যায়' গান শুনে যদি একজনের সঙ্গীতের কাছ থেকে 'প্রয়োজন'টা মেটে, তাইলে তা-ই সই, মমতাজ এখানে শিল্পী হিসেবে জিনিয়াস।
এই হিসাবকে খুব সহজেই ব্যক্তি থেকে সমষ্টিতে নিয়ে যাওয়া যায়। সে-ই বেশি জনপ্রিয় হবে, যে বেশি মানুষের প্রয়োজনকে ভালোভাবে মেটাতে পারবে। যেমন, গানের সুর-তাল-লয় এখানে মূখ্য না, ইনফ্যাক্ট সুর নিজেই মানুষের 'প্রয়োজন' এর দাস। 
৪.
প্রতিভার সংজ্ঞা থেকে আবার সেই দেশের উন্নতির প্রশ্ন, মানব সভ্যতার অগ্রগতির প্রশ্নে ফিরে যাই। একটা দেশের কথাই ধরি। মনে করি, প্রত্যেকটা পেশাই এক একটা 'প্রয়োজন'। প্রত্যেকটা প্রয়োজন আবার তার উদ্দেশ্য ও দায়িত্ব (সময় ও কনটেক্স-নির্ভর) দ্বারা কমবেশি সংজ্ঞায়িত। সেই প্রয়োজনটা কে কতো ভালোভাবে মেটাতে পারছে, সে অনুযায়ী সেই পেশার মানুষদেরকে সুপার জিনিয়াস, জিনিয়াস, মিডিওকার, বিলো অ্যাভারেজ, প্যাথেটিক - এই অনুযায়ী ভাগ করা যায়। প্যাথেটিকদের ক্ষেত্রে হয় তারা 'কাজ' করে না, নাহয় কাজের 'ক্ষেত্র' বাছাইয়ে পুরোপুরি ভুল হয়েছে বলে ধরা যায়। এক্ষেত্রে তারা কাজ করতে পারে, বিকল্প ক্ষেত্রও বাছাই করতে পারে। কিন্তু পুরোপুরি তাত্ত্বিক-প্রতিভাহীন মানুষ নিশ্চিতভাবেই হাতেগোনা। অন্যদের ক্ষেত্রে একটা কথাই খাটে, তাহলো কাজের মাধ্যমে প্রত্যেকের প্রতিভার বিকাশ আরো উন্নত করা বা অন্য কথায় পেশার প্রয়োজনটা ভালোভাবে মেটানোর চেষ্টা করা।
কোনো দেশ বা রাষ্ট্র মূলত সেই চেষ্টাই করে (করা উচিত আর কি!), যাতে এর নাগরিকেরা তাত্ত্বিক-প্রতিভার সাথে রাষ্ট্রের প্রয়োজনের সমন্বয় সাধন করে কর্মক্ষেত্র বাছাই করতে পারে। যেহেতু প্রতিভার (ব্যবহারিক) লেভেলটা আপেক্ষিক, সেহেতু পরিসংখ্যানের স্বাভাবিক নিয়মে মিডিওকাররাই সংখ্যাগুরু। এরাই প্রয়োজন অনুযায়ী সরবরাহটা চালু রাখার মূল শক্তি হিসেবে কাজ করে। জিনিয়াসেরা কাজ করে মূলত প্রয়োজনের সংজ্ঞাটিকে এগিয়ে নিয়ে যেতে। 
৫.
প্রকৃত প্রতিভাবানেরা কাজ করে, সাফল্যকে ফর-গ্র্যান্টেড হিসেবে ধরে নেয় না।
(ব্যবহৃত ইংরেজি শব্দগুলোর মানানসই বাংলা আর বানানের ব্যাপারে সাহায্যের জন্য আগাম ধন্যবাদ)

