সচল সমাবেশে ক্রিকেট



তীরুদার সাথে আমার একটা অস্বস্তিকর স্মৃতি আছে। বছর দুয়েক আগের কথা। একটা গেট টুগেদারে ক্রিকেট ম্যাচের আয়োজকদের একজন হয়ে পাবলিককে যতোদূর সম্ভব হালুয়া টাইটের যোগাড়যন্ত্র করেছি। পূর্বাভিজ্ঞতায় জানি, ইমেইল গ্রুপে যতোই ঠেলাঠুলা দেই, আগ্রহী খেলোয়াড়দের বুক ফাটবে, তবু মুখ ফুটবে না। যে কয়জন খেলতে সম্মত, তাদেরকে দিয়ে ২ টীমই করা যাবে না। তবে এও জানি, খেলার মাঠে অন্যের দেখাদেখি অনেকেরই আগ্রহ জাগবে এবং তখন অনায়াসে ৪ টীম বানানোর মত লোকবল মজুদ থাকবে, আমাকে আবার পারমুটেশন কম্বিনেশন করে নোতুন করে দলগঠন করতে হবে। বিয়াপক ঝামেলা। সুতরাং হার্ডলাইনে যেতে হলো, যারা আগেভাগে খেলার আগ্রহ প্রকাশ করবে না, তাদেরকে কোনোভাবেই খেলার মাঠে গিয়ে দলে নেয়া হবে না। তীরুদা সম্ভবত ইমেইল গ্রুপে ছিলেন না, এতসব জানতেন না। খেলার সময় দেখা গেলো, উনি খেলতে চাইছেন এবং অত্যন্ত দুঃখের সাথে আমাকে না বলতে হচ্ছে।
সচল সমাবেশে তখনো তানবীরাপুরা এসে পৌঁছান নি। পুতুল ভাই এসেই তবলায় হাতুড়ি পেটা করে কি যেন একটা যন্ত্র দিয়ে চেক করে দেখছেন তাললয় ঠিক আছে কিনা। আমি সঙ্গীতমূর্খ মানুষ, তবলায় আগ্রহ নেই, চামেচিকনে কম্পিউটারে বসে যাচ্ছি, কারণ সেখানে চলছে নিউজিল্যান্ড-শ্রীলংকার টেস্ট ম্যাচ। তীরুদা এক ঝলক সেটা দেখেই টেস্টের বিস্তারিত জানতে চান। হার্ডকোর ক্রিকেট ফ্যানছাড়া এরকম ডেডম্যাচের খবর নেয়া সম্ভব না। তিনিও আমার সাথে বসে যান ক্রিকেট দেখতে।
কাসেলে ইদানিং ক্রিকেট খেলায় পুরা মন্দা যাচ্ছে। লোকজন কমে গেছে, যা আছে, তারাও ব্যস্ত। হিমুর প্রথম দিকে ব্যাপক উৎসাহ ছিলো। এক ম্যাচে তার এক ওভারে ৩৩ রান নেয়ার পর থেকে উৎসাহ শেষ। কি ভুল যে করেছি, তখন বুঝি নাই। এরপর থেকে হিমু নির্ধারিত সময়ের ২ ঘন্টা পরে যখন মাঠে আসে, তখন আমাদের খেল খতম। এদিকে যতোই দিন যাচ্ছে, তেহারীর হার বাড়তে থাকায় সুমনের ভুঁড়ির সাইজও মাশাল্লা জ্যামিতিক হারে বেড়ে চলেছে। ফলাফল, ফিটনেসে টান, আধাঘন্টা পরেই 'আর খেলুম না' বলে বায়না ধরা। ভুঁড়ির ক্যাচাল আমারও আছে, সাথে আছে একটু এফোর্ট বল করার পরেই পায়ে টান। শুধু ম্যাগনেশিয়ামে এইটা ঠিক হইবো না; কিন্তু জিমের টাইম নাই, ক্রিকেটও অফ - এ খাঁচা ভাঙবো আমি কেমন করে!
আমি চান্স মিস করতে চাইলাম না। তীরুদাকে বলতেই রাজি হয়ে গেলেন। ব্যাটবল নিয়ে নেমে গেলাম। প্রথমেই তীরুদা ব্যাটিংয়ে, হিমু বোলিং, আমি উইকেট কিপিং। যথারীতি বেধড়ক মার খেয়ে হিমুর চেহারা দেখার মতো হওয়ায় আমি দয়াপরবশ হয়ে বললাম, "থাক, তোমার খিদা লাগছে, মাংস কেমন পুঁড়ছে দেইখা আসো, আমি বোলিংটা দেখতেছি।"
সে হাফ ছেড়ে বাঁচলো। আমি তীরুদাকে দুধভাত মনে করে প্রথমে সুজন চাচার স্পিডে বল করি। কিন্তু হিমুর বোলিং তখন ব্যাটসম্যানকে এমনভাবে সেট করে দিয়ে গেছে যে, প্রথম বলেই ছক্কা। আমারও ইজ্জত-মান নিয়া টানাটানি। অগত্যা বলের স্পিড বাড়াতে হয়, সাথে বলাই স্পেশ্যল ইয়র্কার। তবে তীরুদাকে টলাতে পারি না। পুরা রাহুল দ্রাবিড়ের স্টাইলে ব্লকের পর ব্লক। পারফেক্ট হ্যান্ড-আই কো-অর্ডিনেশন! ভুঁড়িয়াল আমাকে অল্পতেই হাল ছেড়ে দিতে হয়। এরপরে আসেন দুর্দান্ত ভাই; তিনি আবার লেগ স্পিনার, পুরা মুশতাক আহমেদ ফিগার নিয়ে তার ব্যাপক টার্নের বলগুলোয় তীরুদা পরাস্ত হতে লাগলেন। এতক্ষণে পেয়ে গেলাম তার দুর্বলতা কোথায়। একটা হাফ হার্টেড শট খেলতে গিয়ে তিনি মিডঅনে ক্যাচ দিলেন। ফিলডিং এক্সপার্ট ধুসর গোধুলী তার চড়ুই পাখির মত ফিগার নিয়ে ১৫/২০ গজ পিছিয়ে চিলের মত ছোঁ দিয়ে ক্যাচটি লুফে নিলো। তীরুদা আউট হলেন। যদিও তার মুখেচোখে তখন আলেকজান্ডারের বিজয়ী হাসি।
তানবীরাপু এতক্ষণ গ্যালারিতেই বসে ছিলেন। তীরুদার নায়কোচিত পারফর্ম্যান্স দেখে তারও শখ হলো ক্রিকেট খেলবেন। খেলুন। কিন্তু তিনি সরাসরি ব্যাটিং করতে চাইলেন। এদিকে হাসিব কঠোরভাবে আপত্তি তুললো, সরাসরি ব্যাট করা যাবে না, আগে ফিলডিং করে আসতে হবে। তানবীরাপু বললেন, তিনি ফিলডিং করেন না, করান। ঘটনা যখন ক্যাচালে গড়াচ্ছে, তখনই ত্রাতা হিসেবে আবির্ভূত হলেন দুলাল ভাই। তানবীরাপুর ফিলডিং তিনিই করে দিবেন। 'যার যার ফিলডিং, তার তার হাতে' বলে একটু গজগজ করলেও পাবলিকের চাপে হাসিবকে নত করা গেলো।
কিন্তু মজা শুরু হলো, একটু পরে। ফিলডিং করে দুলাল ভাই ব্যাটিং ছাড়তে রাজি হলেন না। কষ্ট তিনি করেছেন, সুতরাং কেষ্টও তার। তার এক কথা, বউয়ের আবদার বাসায় খাটবে, খেলার মাঠে খাটবে না। রাগে-দুঃখে তানবীরাপুর চোখ ছলছল করছে, তাই দেখে মেঘলা সানগ্লাসটা এগিয়ে দিয়ে বললো, "আম্মু, তোমার চোখে রোদ লাগছে।"
ধুসর গোধুলী এতক্ষণ ফিলডিং করেই সন্তুষ্ট ছিলো। দুলাল ভাইকে ব্যাট হাতে দেখে সে বায়না ধরলো বল করবে। সুমন চৌ তাকে যতোই নিবৃত্ত করার চেষ্টা করে, সে থামবে না। কী আর করা! মানীর মান নিজে না রাখতে চাইলে আল্লায় কী করবে! সে প্রথমে বললো, অফ স্পিন করবে; কিন্তু বল ঘুরে না। চোখের পলকে বাউন্ডারী খায়। এরপরে বলে পেস করবে, তার পেসের স্পিড দেখে আমাগো সৈয়দ রাসেলও লজ্জা পাবে। ধুসর তবুও ছাড়বার পাত্র নয়। এরপরে বিশাল রানআপ নিয়ে সর্বশক্তি দিয়ে সে এমনভাবে বল করতে লাগলো, যেন বলের সাথে সাথে তার হাতও খুলে চলে যাবে। দুলাল ভাইয়ের আবার এতে সুবিধাই হলো। একটু পেস পেয়ে এফোর্টলেস ছক্কা মারতে লাগলেন। 
এদিকে সুমন চৌ বাউন্ডারি লাইনে ফিলডিং করতে করতে বার বার চোরা চোখে গ্রীলের মাংসের দিকে তাকাচ্ছিলো। সে হাঁক দিলো, "আজ থাক, অনেক খেলছি, আগে খাইয়া লই।"
পুরা মিস্টার বীন স্টাইলে ধুসর তখন এমন ভাব করলো যে, বদ্দা কইছে দেইখা, নাইলে আজ ......
তীরুদা স্যুভেনির হিসেবে ক্ষতবিক্ষত টেপটেনিস বলটি বগলদাবা করলেন।

