বুয়েট কোটা কেলেঙ্কারী: সম্ভাব্য পরিণতি



সূচনা ও উপসংহার
ঘটনার শুরুটা জানতে ষষ্ঠ পান্ডব দার এই পোস্টটি পড়ে নিলে ভালো হয়। সংক্ষেপে, বুয়েট টীচারস অ্যাসোসিয়েশন তাদের ছেলে/মেয়ে বা পোষ্যদেরকে জন্য বুয়েটে আসন সংরক্ষণের দুইটি অপশন দিয়েছেন:
১। প্রতিবছরে প্রতিযোগিতামূলক পরীক্ষার মাধ্যমে যে পরিমাণ ছাত্র নেয়া হয়, তার ২% অতিরিক্ত ছাত্র নেয়া হবে বুয়েট টীচারদের পোষ্যদের ভেতর থেকে।
২। বুয়েটে একটি ইভিনিং শিফট চালু করা হবে, যা টিউশন ফি প্রদান ও একটি আলাদা ভর্তি পরীক্ষা সাপেক্ষে প্রায় ৪০০ নতুন ছাত্র ভর্তি করতে পারবে। এই ৪০০ ছাত্রের মধ্যে ১০% হবেন বুয়েট টীচারদের পোষ্য। বাই এনি চান্স এরপরেও সিট খালি থাকলে বুয়েট কর্মচারীদের পোষ্যরা ভর্তির জন্য বিবেচিত হবেন। তবে এক্ষেত্রে তাকে কমপক্ষে ২৫ বছর বুয়েটে কর্মরত হতে হবে।
অপশন ১ নিয়ে ইতোমধ্যে সচলায়তনের বাইরেও বেশকিছু ফোরামে প্রচুর আলোচনা হয়েছে। এবং আলোচনার গতিপ্রকৃতি ফলো করে বলা যায়, বুয়েটের শিক্ষকদেরও অধিকাংশই এর বিপক্ষে মত দিয়েছেন। অন্ততপক্ষে, কোটা সিস্টেমের পক্ষের শিক্ষকরা অনেকটাই নীরব। নীরবতা হিরণ্ময় কথাটা এক্ষেত্রে বোধহয় যায় না। অবস্থাদৃষ্টে মনে হচ্ছে, তারা আপাত একটা 'ইগনোর' পলিসি অবলম্বন করেছেন। এজন্যই আশঙ্কা করছি, বুয়েট টীচার্স অ্যাসোসিয়েশন পিছপা হবেন না; বরং প্রস্তাব বাস্তবায়নে এগিয়ে যাবেন। ফলাফল হিসেবে, বুয়েটের বর্তমান ছাত্ররা মিছিলে নামবে, অনির্দিষ্টকালের জন্য পরীক্ষা পেছাবে। শিক্ষকরা আয়েশ করতে পারবেন। এমনিতেই ছাত্ররা না চাইলেও নির্বাচনের অজুহাতে একদফা পরীক্ষা পেছানো হয়েছে। ছুটির পরপরই পরীক্ষার স্কেজিউল করা হয়েছে, যেটাকে পরীক্ষা পেছানো আন্দোলনের জন্য উষ্কানী হিসেবে দেখার অবকাশ রয়েছে। তবে আমার ধারণা, অপশন ১ শেষ পর্যন্ত মাঠে মারা যাবে এবং ওই প্রস্তাবের খসড়াটি করার সময় বুয়েট চীটার্স অ্যাসোসিয়েশনও সেটা ধরে নিয়েছিলেন বলেই মনে হয়। তারা নির্বোধ নন।
অপশন ২ এসেছে অনেকটাই নিরীহ ভঙ্গিতে এবং এটা আশঙ্কা করা খুবই স্বাভাবিক যে, অপশন ১ নিয়ে ক্যাচালের সুযোগে অনেকটা 'ছাড় দেওয়া'র স্ট্যান্টবাজি দেখিয়ে অপশন ২ পাস করিয়ে নেয়া যেতে পারে। ব্যক্তিগতভাবে অপশন ১ এর সাথে আমি আবেগের সম্পর্কটা বেশি দেখি, অন্যদিকে অপশন ২ কেই দেখি বুয়েট ধবংসের প্রকৃত নীলনকশা হিসেবে। কেন দেখি, নিচের আলোচনায় আশা করি পরিষ্কার হবে।
একটি ইউনিভার্সটির কাজ কি?
ইউনিভার্সিটিগুলো ভোকেশনাল ট্রেনিং ইনস্টিটিউট নয়, নয় কোনো কোচিং সেন্টারও। ইউনিভার্সিটিগুলোতে তাই জ্ঞানের স্টেইট অফ দি আর্টে পড়ে থাকলেই চলে না, জ্ঞানকে এগিয়ে নিয়ে যেতে হয়। এজন্য চাই রিসার্চ। বুয়েটের টীচাররা উন্নত দেশসমূহ থেকে শিক্ষাপ্রাপ্ত, তারা উন্নত দেশসমূহের শিক্ষাপদ্ধতি সম্পর্কে অবগত। উন্নত দেশকে সবক্ষেত্রে কপিপেস্ট করা কাম্য নয়; তবে একটি ইউনিভার্সিটির এই বেসিক প্রয়োজনটির ব্যাপারে বুয়েটের পরিস্থিতি হতাশাজনক বলেই মনে হয়। টীচাররা কনসালটেন্সি করেন; কিন্তু কতগুলো প্রোজেক্টে ছাত্রদেরকেও সম্পৃক্ত করেন, অন্তত ৭/৮ বছর আগ পর্যন্ত সে চিত্র খুব হতাশার ছিলো। আমার থিসিস টীচার ছিলেন বুয়েটের স্মার্ট টীচারদের একজন (আমার পছন্দের লিস্টে তিনি ১ নম্বরে), তারপরেও থিসিসের প্রেজেন্টেশন পর্যন্ত দিতে হয় নি। এখন পরিস্থিতি খুব এগিয়েছে কি?
টাকা চাই, টাকা নেই
প্রস্তাবিত নাইট শিফটের মূল উদ্দেশ্য, আমার কাছে মনে হলো, অর্থসংস্থান। এই অর্থের ৬০% যদিও কোর্স টীচার পাবেন, একটা অংশ বুয়েটকেও দেয়ার প্রস্তাব রয়েছে। প্রথমেই বুয়েট প্রসঙ্গে আসি। বুয়েটের স্টুডেন্টরা বাংলাদেশের সাপেক্ষে অনেকটা রাজার হালেই থাকেন। হলগুলোতে বসবাস প্রায় ফ্রি, পানি এবং বিদ্যুতের সংস্থানে কখনো টান পড়ে না। বুয়েট টীচার্স কোয়ার্টারগুলোর ফ্যাসিলিটি ছাত্রদের তুলনায় উন্নত বলেই মনে হয়েছে (আমি সঠিক জানি না তাদেরকে কেমন পে করতে হয়), ছাত্ররা মৌজে আছেন, টীচাররা কষ্টে আছেন এরকম মনে হয় নি। একটি চমৎকার পরিবেশে পোলাপানের জন্য শিক্ষা ও খেলাধুলার জন্য পর্যাপ্ত সুবিধাসহ তারা ভালো না থাকার কারণ নেই। তবে এটা ঠিক, অন্যান্য পাবলিক ইউনিভার্সিটিগুলোর মত বুয়েট টীচারদের বেতনও কম। দেশের পরিস্থিতি, বাজেট সবকিছু বিবেচনা করে শুধু বুয়েট নয়, দেশের অন্যান্য পাবলিক ইউনির টীচারদের বেতনই বাড়ানো যেতে পরে। সেটা যতক্ষণ না হচ্ছে, ততোক্ষণে রাতারাতি বিএমডাব্লিউ কিনে ঢাকায় কয়েকটি বাড়ি করার ইচ্ছা থাকলে কারো বুয়েট কেন, অন্য কোনো পাবলিক ইউনিতেই যোগ দেয়া ঠিক না।
ব্যক্তিগত আর্থিক প্রয়োজনের বাইরে আসে বুয়েটের ল্যাব এবং অন্যান্য ফ্যাসিলিটির জন্য পর্যাপ্ত অর্থ সরবরাহ আছে কিনা। এক্ষেত্রে সরকারী অনুদানের পাশাপাশি আসে রিসার্চের প্রশ্ন। দেশি-বিদেশি কোম্পানীগুলোর সাথে যোগাযোগ বাড়ানোর দায়িত্বটা বুয়েট অথোরিটির। বুয়েট ছাত্রদের মেধা নিয়ে কারো দ্বিমত নেই। আর উন্নত বিশ্বের তুলনায় বাংলাদেশে শ্রম এখনো অনেকগুণে সস্তা। সুতরাং এক্ষেত্রে মনোযোগী হলে প্রচুর ফান্ডিং পাওয়া সম্ভব বলেই মনে করি। তবে প্রথমেই দরকার অথোরিটির সদিচ্ছা, তারা কি গুটিকয়েক শিক্ষককে কনসাল্টেন্সিতে ইনভল্ভ করে থেমে থাকবেন, নাকি ছাত্রদের মেধাকেও ব্যবহার করবেন।
উপরিউক্ত বিষয়গুলোর সাথে তাল রেখে কয়েকটি প্রশ্ন অবধারিতভাবে এসে যায়।
বুয়েটের এত বাড়তি রিসোর্স?
আমি সরাসরি বিষয়টি জানি না, তবে কেউ কেউ বলেছেন, প্রতি বছর শেষে বুয়েট খরচ করার ক্ষেত্র না পেয়ে অনেক টাকাই নাকি সরকারকে ফেরত দেয়। প্রস্তাবিত কোটা পদ্ধতির ডকুমেন্টটি দেখেও সে কথার সত্যতা মেলে। তারা প্রতিবছর ৪০০ নতুন ছাত্র নিলেও বুয়েটের ইনফ্রাস্ট্রাকচার ফ্যাসিলিটির ওপরে কোনো প্রভাব ফেলবে না বলে উপসংহার টানা হয়েছে। বর্তমান ইনটেক ৮৭০ এর তুলনায় ৪০০ সংখ্যাটি অনেক বিশাল। তার মানে দাঁড়ায়, বুয়েটে এই মুহূর্তে পর্যাপ্ত বা প্রয়োজনের চেয়েও বেশি ল্যাব, ক্লাসরুম, কম্পুটার ও অন্যান্য যন্ত্রপাতি রয়েছে। টাকা পয়সা নিয়ে তাদের টানাটানি নেই।
টীচারদের এত বাড়তি সময়?
ইউনিভার্সিটি টীচারদের প্রধান কাজ হওয়া উচিত গবেষণা, যার অনেকটাই টেকনিক্যাল কাজ, অনেকটাই আবার ম্যানেজমেন্ট। বাংলাদেশের প্রেক্ষিতে অন্তত এই মুহূর্তে গবেষণার কাজ খুবই কম, যদিও সেটা বাড়ানোর চেষ্টাই করা উচিত। কিন্তু গবেষণার বাইরে একজন শিক্ষক যে বিষয়ের ওপর ক্লাস নেন, সেই বিষয় সম্পর্কে আপ-টু-ডেট থাকা খুবই জরুরী। এজন্য প্রতিটি লেকচার প্রস্তুত করতে একজন অভিজ্ঞ শিক্ষককেও প্রচুর সময় ব্যয় করতে হয়। এই সময়টা ব্যয় না করলে সিলেবাস আপ-টু-ডেট করা যায় না, ক্লাসে ঢুকে বোর্ডে চোথা তুলে দিতে হয়, অ্যান্টিক ভ্যালু পাওয়া স্লাইডগুলো হারিকেনের বেগে দেখিয়ে ক্লাস শেষ করতে হয়। বুয়েটের ছাত্ররা সার্বিকভাবে মেধাবী হওয়ায় তারা নিজেরাই বই পড়ে সিলেবাস শেষ করে। কিন্তু এতে বইয়ের বাইরে একজন শিক্ষকের কাছ থেকে যা তারা পেতে পারতো, তা থেকে সম্পূর্ণ বঞ্চিত হয়।
বুয়েটের শিক্ষকরা এর পরেও টাকার জন্য প্রাইভেট ইউনিগুলোতে পড়ান। কেউ দায়িত্ব পালনের পর সেটা করতে পারলে আমার আপত্তি নেই। কিন্তু বুয়েটে শর্টকাট মেরে প্রাইভেটে পড়িয়ে তারপর যদি সামার ভ্যাকেশন নেই না বলে ভাব নেয়, তাইলে মেজাজ বিলা লাগে। তারা সামার ভ্যাকেশন নিবেন না কেন? একজন মানুষ অনবরত মানসম্পন্ন কাজ করে যেতে পারে না। এজন্যই তো ছুটির দরকার। তারা ছুটিটা না নিলে তাদের কাজের কোয়ালিটি অবধারিতভাবে নেমে আসবে।
প্রস্তাবিত নাইট শিফটের জন্যও তারা উপসংহারে এসেছেন HUM ছাড়া আর কোনো বাড়তি ফ্যাকাল্টি মেম্বার নেয়া লাগবে না। অর্থাৎ বুয়েটে ক্লাস নিয়ে, প্রাইভেটে খ্যাপ মারার পরেও বুয়েট টীচারদের হাতে অফুরন্ত সময়!
মূল সমস্যাটা আসলে এখানে। তারা বুয়েটে পড়িয়ে ১০ টাকা পান, প্রাইভেটে পড়িয়ে পান ৫০ টাকা, প্রস্তাবিত নাইট শিফটে পড়িয়ে আরো ৫০ টাকা পেলে তখন সময়ের প্রায়োরিটির প্রশ্ন আসবে। ১ দিনে তো মাত্র ২৪ ঘন্টা। এটাকে যেহেতু টেনে বাড়ানো যাবে না, সেহেতু ৩টি দায়িত্বের মধ্যে কম্প্রোমাইজ করতে হবে। কম্প্রোমাইজের ক্ষেত্রে ১০ টাকার প্রায়োরিটি অবশ্যই ৫০+৫০ টাকার চেয়ে কম হবে। আলটিমেটলি তারা 'বুয়েট টীচার' ট্যাগটাকে ইউজ করে প্রাইভেটে (বাইরে বা বুয়েটে নাইট শিফটে) পড়াবেন, 'ফ্রি' পড়া বুয়েট ছাত্রদের জন্য সময় হবে খুব কম।
বাংলাদেশের এত ইঞ্জিনিয়ার দরকার?
তারা দাবী করেছেন, বর্তমানে নাকি বাংলাদেশের ডিমান্ডই হলো বিপুল সংখ্যক ইঞ্জিনিয়ার। সুতরাং এভাব নাইট শিফটের মাধ্যমে বাড়তি ছাত্রছাত্রি নিলে সে ডিমান্ডের প্রতি সুবিচার হবে। এই পরিসংখ্যান কিভাবে আসলো তা অবশ্য তারা উল্লেখ করেন নি। আমি যতদূর জানি, বাংলাদেশ প্রতিবছর যত ইঞ্জিনিয়ার প্রোডিউস করে, তার সিংহভাগই মূলত দেশ ছাড়ে। দেশ ত্যাগী ইঞ্জিনিয়ার বানানোর দরকার নেই, তা নয়। তবে এটা প্রধানত জনসম্পদ রপ্তানী কোটায় পড়ে। মধ্যপ্রাচ্যে হোটেল বয়ের কাজ করা একজন বাংলাদেশী আর সাবেক ইলেকট্রিক্যাল ইঞ্জিনিয়ার অছ্যুৎ বলাইয়ের দেশের প্রতি কনট্রিবিউশন একই আর তা হলো বৈদেশিক মুদ্রায়। এ অবস্থায় শুধু ইঞ্জিনিয়ারিং খাত কেন, আরো অনেক খাতেই স্কিলড জনশক্তি ডেভেলাপ করার দায়িত্ব সরকারের। ইঞ্জিনিয়ারিং ফিলডে, বিশেষ করে, প্রাইভেট ইউনিভার্সিটি বুমে পর্যাপ্ত বা প্রয়োজনের অধিক ইঞ্জিনিয়ার তৈরি হওয়াটাই স্বাভাবিক। আর যদি তা না হয়, সরকার চায় দেশে আরো বুয়েটের ইঞ্জিনিয়ার দরকার, তাহলে বুয়েটেই রেগুলার স্টুডেন্ট ৮০০র পরির্তে ১৫০০ নেয়া হোক। আমার কোনো আপত্তি নেই। কিন্তু এই ডিমান্ডের নামে বুয়েটের মধ্যে আরেকটি প্রাইভেট ইউনিভার্সটি ক্রিয়েট করা কেন?
টাকার বিনিময়ে শিক্ষা, নাকি মেধাবীদের শিক্ষিত করে তোলা?
মাঝে মাঝে জাঙ্ক ইমেইল পাই। আমার কিছুই করতে হবে না। ঘরে বসেই বিএসএসি, এমএসসি, এমবিএ, বিবিএ, পিএইচডি ডিগ্রি পেতে পারি। তার জন্য একটা ফোনই করতে হবে শুধু। হটলাইন সপ্তাহে ৭ দিন, প্রতিদিনে ২৪ ঘন্টাই খোলা! হয়তো পুরোপুরি এক কাতারের ব্যাপার নয়, তবে বুয়েট টীচার্স অ্যাসোসিয়েশনের প্রস্তাবটি পড়তে পড়তে আমার কেবলই ওই জাঙ্ক ইমেইলের কথা মনে পড়ছিলো।
শিক্ষা প্রতিটি নাগরিকের মৌলিক অধিকার। এক ঝাঁক মিডিওকার মানুষ নিয়ে একটি দেশে কেরানীর কাজ চলতে পারে, রোজকার রুটিরুজির বন্দোবস্তও করা যেতে পারে। তবে দেশকে প্রকৃতভাবে এগিয়ে নিতে চাইলে দরকার স্পেশ্যলিস্ট। এজন্যই দরকার মেধার যথাযথ মূল্যায়ন, কোন কাজের জন্য কে উপযুক্ত তা নির্ধারণ। পাবলিক পরীক্ষাগুলোয় বর্তমানের জিপিএ সিস্টেম এই মেধার মূল্যায়নকে বাধাগ্রস্ত করে আলুপটলের একদাম করে ফেলেছে। কলেজগুলো ভর্তি পরীক্ষা নিতে পারে না, বয়সের বিবেচনায় ছাত্র ভর্তি করতে হয়! পাবলিক ইউনিভার্সিটিগুলোর ভর্তিপরীক্ষা পদ্ধতি, বিশেষ করে বুয়েটের, এখনো সেই আলুপটলে মিশে যাওয়া নষ্টস্রোতের ব্যতিক্রম। এখনো প্রচন্ড প্রতিদ্বন্দ্বিতা করে যারা টিকে থাকে, শুধু তারাই ভর্তি হওয়ার সুযোগ পায়। পাবলিক ইউনিভার্সিটিগুলোয় ভর্তির ক্ষেত্রে বাপের যোগ্যতা, তা টাকায়ই হোক বা পদে বা শিক্ষায়, কোনো ফ্যাক্টর হওয়া উচিত নয়। দেশের সবচেয়ে মেধাবীদেরকে বাছাই করাই একটি জনকল্যাণমুখী রাষ্ট্রের দায়িত্ব। সুতরাং বুয়েট বা অন্য পাবলিক ইউনিগুলোতে এরকম কোনো শর্টকাট রুট নয়; বরং পরিপূর্ণভাবেই মেধার ভিত্তিতে ছাত্র নির্বাচিত করা উচিত। উন্নত দেশসমূহের সাথে এক্ষেত্রের আমাদের পরিস্থিতির পার্থক্য আছে। যেমন, জার্মানীতে কম্পুটার পড়ার জন্য অনেক ইউনিতেই পর্যাপ্ত ছাত্রে টান পড়ে, যেখানে আমাদের দেশে প্রত্যেকটা সিটের জন্য অন্তত শতাধিক আগ্রহী ছাত্র পাওয়া যায়।
শিক্ষায় টাকার প্রচলন নিয়ে আরেকটি অগভীর ভাবনা আছে, যা পরীক্ষা পেছানোর সাথে সম্পর্কিত। সে ভাবনায় ধরে নেয়া হয় যে, ছাত্ররা 'ফ্রি' পড়াশুনা করে, তাই পরীক্ষার ব্যাপারে তাদের আন্তরিকতা নেই। সুতরাং, তাদের ওপর টিউশন ফি চাপিয়ে 'টাইট দেয়া' হোক। পরীক্ষা পেছানোর পিছনে নানান কারণ আছে। তাতে আলটিমেটলি লাভবান যেহেতু কিছু শিক্ষক হচ্ছেন, সেহেতু ছাত্রদের একার ঘাড়ে দায় চাপানোর প্রবণতা খুবই একপেশে। যাহোক, দোষ কার সেটা ভিন্ন আলোচনা। এই প্রসঙ্গে যেটা বলা দরকার, তা হলো রাষ্ট্রের প্রয়োজন মেধাবীদেরকে সুযোগ দেয়া, টাকার বিনিময়ে সেই সুযোগে কেউ ভাগ বসালে অন্য মেধাবীরাই বঞ্চিত হবে। বুয়েটের ইনফ্রাস্ট্রাকচার সাপোর্ট করলে সম্পূর্ণভাবে মেধার ভিত্তিতেই অতিরিক্ত ৪০০ স্টুডেন্ট নেয়া হোক। তা না করে টাকার বিনিময়ে আরেকটি ইঞ্জিনিয়ারিং কোচিং সেন্টার খোলা কি খুবই প্রয়োজন? 
সে প্রয়োজনটা কার?

