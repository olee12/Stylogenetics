ভয় পেয়ো না



"এই যে মূর্তিটা দেখছেন আপনারা, এটা লামিয়ার মূর্তি। পুরাণের ভয়ংকর এক দানব এই লামিয়া। এর কোমর থেকে কেমন সাপের মত, দেখেছেন? আর এই যে ছোটরা, লামিয়া কি করে জানো? বাচ্চাদের ধরে ধরে কুড়মুড় করে খায়!"
মেয়েটা বেশ ভয় পেয়েছে। একটু আগে কেমন চোখ বড় বড় করে শুনছিলো সব কথা, এখন সারা মুখে একটা কাঁদো কাঁদো ভাব। হাতের পুতুলটাকে কেমন মুঁচড়ে ধরেছে। কেমন সিঁটিয়ে গেছে। আর ভয় পাবেই না বা কেন? এমনিতেই মূর্তিটা কেমন ভয়ংকর আর বাচ্চাদের অমন সৃষ্টিছাড়া গল্প বলতে আছে? 
জেসি মেয়েটা তখনো বকবক করেই যাচ্ছিলো। জেসি, মানে ওদের গাইড। গাধী একটা!
" লামিয়া দেখতে খুব সুন্দরী ছিল! মিশরের রাজা বেলাসের মেয়ে ছিলো সে। পোসাইডন এবং লিইবির নাতনী।কিন্তু হলে কি হবে, একদিন নিজের সর্বনাশ নিজেই ডেকে আনলো সে হতভাগী। দেবরাজ জিউসের সাথে ইয়ে করে বেশ কখানা ছানাপোনা বাগিয়ে নিলো সে।"
এহ! ভাষা দেখো না! এদের লাইসেন্স দেয় কে?
 "কিন্তু একদিন হেরা, জিউসের বউ,  জানতে পারলো সব। লামিয়াকে ওর বাচ্চাকাচ্চা সহ শাস্তি দিতে ধরে বেঁধে নিয়ে এলো সে। তারপর ওকে দিয়েই জোর করে গিলিয়ে ছাড়লো নিজের সব বাচ্চাকে। এরপর থেকে লামিয়ার চেহারা ভয়ানক কুৎসিত হয়ে গেল। এখনো নাকি সেই বিকট চেহারা নিয়ে লামিয়া পৃথিবীতে ঘুরে বেড়ায়। আর ছোট্ট বন্ধুরা, তোমরা যারা বাবা মার কথা শুনো না, তাদের ও ধরে ধরে খায়!"
"ইশ! শুনো না সোনা এসব শুনো না!"
দৌড়ে এসে কানচাপা দিলাম আমি মেয়েটার। ফোঁপাচ্ছে তখন বেচারী। অভিভাবকদেরও অনেককে দেখলাম বেশ বিরক্ত হতে। আস্তে আস্তে সরে যাচ্ছিলো তখন তারা। 
"কার সাথে এসেছ খুকি? তোমার মা কোথায়?"
"মা আসেনি। বাবার সাথে এসেছি.. বাবা ওই পাহাড়ের দিকে গেছে।" ফুঁপিয়ে বলল মেয়েটা।
"আহারে আমার সোনাটা। কাঁদে না। নাম কী তোমার মা?"
"স্টেলা.."
"কি মিষ্টি নাম! কাঁদে না, ছি। এসো আমার সাথে, দেখো জেসিকে কেমন বকে দেই। আসো আসো!"
জেসি গাধীটা একা একা কী জানি খাচ্ছে। বাকিরা সব দূরের পাহাড়টার কাছে ঘোরাঘুরি করছে। গ্রীসের এই দ্বীপটায় তেমন কেউ আসে না। তেমন কিছু দেখবারও নেই এখানে আসলে। ট্রাভেল এজেন্সিগুলো জেসির মতই লোকেরা চালায়, ইনিয়ে বিনিয়ে গল্প ফেঁদে লোক ধরে এনে টু পাইস কামায়।
"দেখুন আপনি কী সব বানিয়ে বানিয়ে গল্প বলেছেন! এতটুক বাচ্চাদের কি কেউ এইসব গল্প বলে?  মেয়েটা কেমন ভয় পেয়ে গেছে দেখেছেন?"
"হা হা হা .. ভয় পাবার জন্যই তো বলা।" দাঁত কেলিয়ে উঠলো গাধীটা।
"তাই বলে এরকম গল্প? কি, মাথায় কি গোবর পোরা নাকি? বুঝেন না কাদের সাথে কি গল্প করতে হয়?"
গাধীটার বেশ লেগেছে মনে হল, মুখ শক্ত করে খেঁকিয়ে ঊঠল এবারে, 
"বলেছি বেশ করেছি! আপনি কে? আপনি কি ওর মা? দেখলাম তো ফ্রীতে দাঁড়িয়ে বেশ গল্প শুনছিলেন। আপনি কি এই দলের? রেজিষ্ট্রেশন করেছিলেন? কই দেখেছি বলে মনে পড়ে না তো"
এবারে আমার রাগ হলো বেশ, বললাম,
"..আর আপনার গল্পতেও তো ভুল আছে।  মহা ভুল! লামিয়ার কোমর থেকে কখনোই সাপের মত না ,আর হেরার সেই শাস্তির পর লামিয়া  শোকে, দুঃখে পাগলের মত হয়ে যায়। কিন্তু এরপর আর কখনোই আর কোন বাচ্চাদের খায় নি ও!"
"ও তাই নাকি? আপনাকে এসে বলে গিয়েছে বুঝি?"
আর সহ্য হলো না আমার। দৌড়ে গিয়ে খপ করে চুলের মুঠি ধরলাম জেসির। আঁতকে উঠলো গাধীটা। 
বললাম, "হ্যাঁ বলেছে! বলেছে এরপর থেকে ও আর বাচ্চাদের খায় না, খায় শুধু তোর মত গাধীদের!"
বলেই এক কামড়ে জেসির মুণ্ডুটা মুখে পুরে নিলাম আমি! আর পুরেই বুঝলাম বেশ বড় একটা ভুল হয়ে গেছে। 
স্টেলার দিকে ঘুরলাম আমি। হা করে তাকিয়ে আছে মেয়েটা, হাতের পুতুল মাটিতে গড়াগড়ি খাচ্ছে। 
কোৎ করে গাধীর মুণ্ডুটা গিলে ফেললাম। ধড় থেকে ফিনকি দিয়ে রক্ত ছুটে ভরে যাচ্ছিলো চারপাশ। কষের রক্ত মুছে বললাম, 
"স্টেলা মা, তুমি না লক্ষ্মী! ভয় পায় না সোনা।"
(আগ্রহী পাঠকদের জন্য)

