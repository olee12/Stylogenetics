তীর্থের কাক-৩



মে আই হেল্প ইউ?
৪ ‘৯১ মার্চ দুপুরে খবর পেয়েছিলাম বাংলাদেশের ভাত শেষ আমার। তারপর থেকে আড়ি হয়ে গেলো নিদ্রাদেবীর সাথে। দিনটা ছিলো মঙ্গলবার। বুধবার স্থানীয় সময় সন্ধ্যা আটটার দিকে নামলাম ফ্রাংকফুর্ট এয়ারপোর্টে। দুই নম্বরী পাসপোর্ট নিয়ে ইমিগ্রেশনের ঝামেলায় আর গেলাম না। খূদের মতো ছোট চালের ভাত দিয়েছিলো বিমানে। জীবনের অথৈ পাথারের অস্থিরতায় খেতে পারি নি কিছুই। ক্ষুধা আর ক্লান্তির সাথে যোগ হয়েছে দুই দিনের অনিদ্রা। ব্যাগটা মাথার নীচে দিয়ে শুয়ে পড়লাম খালী একটা সোফা দেখে। শিরশির করে উঠানের নারকেল গাছটার পাতায় ঝড়ের আগে শীষ দিয়ে যেতো দূরন্ত বাতাস। এমনই একটা শব্দে ভেঙ্গে গেলো ঘুমটা। চোখ ধাঁধাঁনো নিয়ণ আলোর ঝলকে দেখলাম ফ্লোর ধোয়ার গাড়িটার পাশে কালো স্যুট পরা ভদ্রলোক প্রশ্ন করে দাঁড়িয়ে আছে আমার উত্তরের প্রতীক্ষায়। কি বলব? কিছু বুঝতে না পেরে আশে পাশে তাকিয়ে দেখি ভাগিনা আর শামীম এগিয়ে এসেছে। 
ঢাকা থেকে বিমানে উঠার সময় বলে দিয়েছে ফ্রাংকফুর্টে নেমেই যেনো চিৎকার করে বলি আমি রাজনৈতিক আশ্রয় চাই। জনমানবের চিহ্ন মাত্র নেই। চিল্লানোর কারণ অনুপস্থিত দেখে অনেকটা ফিসফিসানীর মতোই রাজনৈতিক আশ্রয় চাইলাম। ভদ্রলোক ইমিগ্রেশন পুলিশের কাছে নিয়ে গেলেন আমাদের তিন জনকে। গভীর রাত। তাচ্ছিল্যের সাথেই পুলিশ সোফার দিকে ইঙ্গিত করে বাকী রাতটা এখানেই পার করতে বললেন।
দুই নম্বর কাগজ-পত্র পকেটে রাখা ঠিক না। নামার সময় ছবি লাগানো পাতাটা ছিড়ে সীটের পকেটে রেখে এসেছি পাসপোর্ট। নাম ঠিকানা আমার সাথে কোন মিল না থাকায় পুরো পাসপোর্ট ছেঁড়ার মতো কঠিন কাজটা আর করলাম না। কিন্তু পুলিশের কাছে বললাম, দালাল দেয় নি। বিরাট রাজনৈতিক নেতা বনে জবান বন্দী দিলাম। সেই মিথ্যা এখানে আর বলব না। খুব সিরিয়াস ভাবে ভাষান্তর করা বক্তিমা রেকর্ড হলো জার্মান ভাষায়। বাপের জন্ম তারিখ, মায়ের পেশা বলার সময় কোলকাতার দোভাষী ভদ্রলোক সাহায্য করলেন টুক টাক। অবিবাহিত যেনেও আমার পোলা মাইয়া কয়জন এই জরুরী প্রশ্নটা করতে ভুললো না পুলিশ। 
একই জন্ম তারিখ দেখে একটু আপ্লুত হলো আমার জন্মসূত্রে মিতা পুলিশ যুবক। শুরু হলো তল্লাশী। এক আঙ্কেলের পুরানো একটা স্যুট, একটা করে গেঞ্জী বলাকা ব্লেড লাগানো একটা রেজার, সাদা ধুতি, খদ্দরের পাঞ্জাবী, নামাবলী, জপমালার সাথে পৈতাটাও আছে, গুলিস্থান থেকে কেনা ট্রাভেল ব্যাগে। কি কারণে যেন এ.টি দেবের একটা ইংলিশ টু বেঙ্গলী ডিক্শেনারীও ঢুকিয়ে ছিলাম ব্যাগে। সব রেখে পুলিশের দৃষ্টি গেলো ধুতিটার দিকে। 
মহাশ্বেতা দেবীর “অরন্যের অধিকার” উপন্যাস অবলম্বনে “বিরসা কাব্য” নাটক লিখেছেন মাসুম রেজা। দেশ নাটকের প্রথম মঞ্চ নাটকে অন্য দুটো ছোট চরিত্রের সাথে ফাও পেয়েছিলাম ঠাকুরের চরিত্রটা। সেটা করতে গিয়ে নামাবলী, জপমালা, ধুতি যোগাড় করেছিলাম নিজের খরচ এবং গরজে। ঢাকায় ধুতি পরলে মানুষ কেমন করে যেনো তাকায়। চরিত্রে বিশ্বাসযোগ্যতা আনতে এবং এই পোষাকে অভ্যস্ত হতে টিকি রেখে ধূতি পরে ঘুরতাম ঢাকার নাটক পাড়ায়। জিনিসগুলোর প্রতি কেমন মায়া জন্মে গিয়েছিল। নাটকতো আর করা হলো না। স্যূভেনিরের মতো সাথে নিয়ে এলাম জিনিসগুলো। পোষাক, ড্রেস এইসব গাইগুই বলে কাজ হলো না! এইবার খাস বাংলায় কইলাম এটা গান্ধীর ধূতী। কাজ হলো! গান্ধী শব্দটা এরা চিনলো!  
মালের তল্লাশী শেষ করে এখন ওরা মনোযোগ দিলো আমার জানের দিকে। মহিলা পুলিশটা গ্লভস লাগালো হাতে। কাপড়চোপড় খুলতে বললো। মহিলার সামনে কাপড় খুলি কি করে! এবার একটু ধমকের সুরেই বললো মহিলা। লাল কালিতে অ আ লেখা ছাই রং-এর টি সার্টটা হাতে নিয়ে দাঁড়িয়ে আছি। কি যেনো নোট করছিলো ছেলেটা, আমার দিকে ঘুরে বললো,
-চটপট খুলে ফেলো পোষাক। আমাদের হাতে অনেক কাজ।
জাম্পকেডস, প্যান্ট খুললাম। স্যাণ্ডোগেঞ্জী খুললাম। মোজা আর জাঙ্গিয়া ছাড়া কিছু নেই। আবার ধমক,
-মোজা জাঙ্গিয়া খোল।
ফ্যাল ফ্যাল করে তাকালাম একটু মহিলার দিকে। না খুললে নিজেই সে দায়ীত্ব নিতে পারেন এমন ভাব দেখে খুলে দিলাম সদর দরজা। পা দুটো চিপা দিয়ে রেখেছি দেখে আবার ধমক,
-পা ফাঁক করো।
স্বর্ণকেশী আমার পুঁজী-বাট্টা সব নেড়েচেড়ে দেখে বললো,
-এবার সামনের দিকে ঝুকো।
মনে মনে ভাবলাম যাক; লজ্জায় মুখ ঢাকার সুযোগ হলো। টেবিল থেকে টর্চলাইটটা নিয়ে ব্ল্যাকহোলে ধরে মহিলা বলে;
-এবার কাশি দাও লক্ষীছেলে।
কাশি দিলে তার সাথে আপনা থেকেই এগিয়ে আসে আরেকটা বিপদ। সেটা এড়াতে ব্ল্যাকহোলের মুখ যতোটা সম্ভব চেপে রেখে গলা খাকড়ীর মতো একটা কিছু করলাম। কি যেনো লুকোতে চাই এমন একটা ধারণার বশবর্তী হয়ে টর্চলাইটটা দাঁতে চেপে হাতদুটো রাখলেন মহিলা আমার পাছায়। বুড়ো আঙ্গুল দিয়ে ব্ল্যাকহোলের চামড়া টেনে ধরলেন দু’দিকে। আমি আমার উড়ুর ফাঁক দিয়ে লক্ষ্য রাখছিলাম মহিলার গতিবিধির উপর। মহিলার নাকের দূরত্ব বিপদ সীমার ভয়ংকর রকম কাছে। 
গ্রাম থেকে শহরের বড় লোক আত্মীয়ের বাসায় বেড়াতে আসা অনাহূত দরিদ্র অতিথির মতো, সব খানে সব কিছুতেই একটা বেখাপ্পা অসংলগ্ন হাব ভাব সাথে আছে। টয়লেটের ব্যবহার, আরামদায়ক সোফায় বসার কায়দা কানুন সব কিছুই যেনো অচেনা মনে হয়। এই ধরণের একটা অস্বস্তিতো আছেই, তার সাথে দেহ তল্লাশীর ব্যাপারটা একটু বাড়াবাড়িই মনে হচ্ছে। কিন্তু এখন সব সহ্য করা ছাড়া আর কিছু করার নেই।
নায়লনের মোজা খোলার পর থেকেই তিন দিনের জমানো বিকট গন্ধে নিজের নাকের পশম খসে পড়ে। এয়ার ফ্রেশনার দিয়ে গন্ধ কিছুটা কমানো গেলেও একেবারে বিদেয় করা সম্ভব হল না। মনে পরে ঢাকায় স্কুল গামী বাচ্চাদের কথা। শীত গরমে একই পোষাক, সাথে প্লাষ্টিকের বা কাপড়ের জুতার ভেতর নায়লনের মোজা। শীতের দুপুরেই রোদে চান্দি ফাঁটে। গরম পীচে জুতার ভেতর সিদ্ধ হয় পা। এই অবস্থায় ঠাণ্ডা মাথায় অংক মেলানো কঠিন বৈকি! অথচ এই শিক কাবাব দিয়েই আমরা তৈরী করতে চাই ভবিষ্যতের আদর্শ নাগরিক।
এই সব মহৎ ভাবনায় মগ্ন থাকায় বিপদ সংকেত না দিয়ে বয়ে গেলো ঝড়। এবার আত্মরক্ষার জন্য মহিলা একলাফে চলে গেলেন ঘরের অন্য কোণে। শব্দে সচকিত হয়ে অকুস্থলের দিকে মুখ তুলে নাকে গন্ধ লাগায় ছেলেটাও আশ্রয় নিলো মহিলার গা ঘেষে। গর্দান খড়গের নীচে রাখার ভঙ্গিতে দাঁড়িয়ে আমি দু’হাতে আগলে রাখছি আমার একমাত্র সম্বল।
(চলবে)

