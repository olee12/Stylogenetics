জাতের কি রূপ?



জাতের কি রূপ?
যূথচারীর লেখা পড়ে জাতি চিন্তাটা আবার মাথায় এল। জার্মানিতে আসার পরে দেশ, ধর্ম, বংশ গোত্র কত কিছু যে কতো জায়গায় বলতে হল তার শেষ নেই। নতুন কারো সাথে পরিচয় হলেই কয়েকটা কথার পর শুরু হয় দেশ জাতি ধর্মের কথা। 
প্রথমে কইতে খুব একটা খারাপ লাগতো না। কিন্তু অনেক বার একই কথা কইকে কইতে বিরক্তি লাগা স্বাভাবিক। তার পর শুরু করলাম পাল্টা প্রশ্ন; আমাকে দেখে তোমার বা তোমাদের কি মনে হয়? আমি কোন দেশের মানুষ?
আমার খোমা দেখে ইটালী, ফ্রান্স, স্পেন, দক্ষিন আমেরিকা (আর্জেন্টিনা, চিলি) কোন কিছু বাদ যায় না। আমি ঐ সব দেশের মানুষ হতে পারি বলে ওদের ধারণা। অনেক তুর্কী রাগ করে যখন আমি ওদের সাথে জার্মান ভাষায় কথা বলি। খোমা দেখে তুর্কীরা এক রকম নিশ্চৎ ভাবেই ধরে নেয় যে আমি ওদের মাল। খুব ভ্রমন বিলাসী জার্মানরা বড়জোর পারস্য পর্যন্ত যেতে পারে আমার জন্মস্থানের খোঁজে। 
এই ধাঁধাঁটা মিটিয়ে দিলে আসে প্রথম প্রশ্ন বাংলাদেশ ভারতের কোন অংশের রাজ্য? তখন পুরো ইতিহাস খুলে বসতে হয়। ব্যাপারটা খুব বিরক্তিকর।
মুসলমানের ঘরে জন্ম হলেও আমি নাস্তিক। সে ভাবেও পূর্ব (প্রয়াত) পাকিস্তানে জন্মের কয়েকদিনের মধ্যে বাংলাদেশী। কুড়ি বছর পরে জার্মান পাসপোর্ট নিয়ে এখন আমি কোন দেশী? 
এক কালে মিউনিখ বিশ্ববিদ্যালয়ে রুটি রুজির সংগ্রামে যেতে হতো। প্রাণী বিজ্ঞান বিভাগে। তাদের মুখে শোনা কথা। জলস্থলের মিলন স্থানে পৃথিবীতে প্রথম প্রাণীর জন্ম হয়। অনেক কথার শেষে বলে, জলে যে থেকে গেল সে মাছ। স্থলে উঠে এল অন্য পশু পাখী। তাদের মধ্যে কেউ অনেক ঘাটের জল খেয়ে হল বানর। খুব চালাক বানর থেকে হল মানুষ। 
সব মানুষ প্রথমে কালো ছিল। ছড়িয়ে ছিটিয়ে পৃথিবীর জলবায়ূর কারণে কেউ বাদামী কেউ ঠাণ্ডায় কাঁপতে কাঁপতে সাদা হল। যে যেখানে যা পায় তাই খায়। কেউ গরু কেউ শূয়োর এমনকি কুত্তা খায় এমন মানুষ আমার জন্মস্থানের কাছে এশিয়াতেই আছে। 
বুজূর্গ প্রভাষকদের কেউ কেউ ধরে বসল। আমার ডি.এন.এ পরীক্ষা হবে। সবার সামনে মাথারএকটা চুল তুলে ডি.এন.এ পরীক্ষার কারীগরি কাজটা নিজেই করলাম। বুর্জূগ প্রাণীবিদরা অন্য সব এথনিক গোষ্ঠীর সাথে মিলিয়ে যাদের সাথে মিলেছে এমন দুই'শ এথনিকের তালিকা হাতে ধরিয়ে দিল। তুমি এদের সকলের, অথবা এরা সবাই তোমার।
জন্মের উপর কারো হাত নেই। মানুষ হয়ে জন্মেছি সেটা নিয়ে জীবনটা বেশ সুবিধায় কাটাচ্ছি। কিন্তু কিছু ব্যাপার যেমন ডাল-ভাত, বাংলা ভাষা, (বিশেষ করে) আমাদের উচ্চাঙ্গ সংগীত এসব ব্যাপারে একটু পক্ষপাতিত্ব আছেই। সেটা ঝেড়ে ফেলতে চাই না। 
জন্মের সাথে নামের মতো ভৌগোলিক সীমারেখা, ভাষা, পরিবেশ এসব তো থাকেই। আমারও আছে। বাংলায় কথা বললে বাঙ্গালী, না বললে বাঙ্গালী হবে কেন? একটা দেশের নাগরিক হতে গেলে সে দেশের বেশীর ভাগ মানুষ বোঝে এমন একটা ভাষায় কথা বলতে পারতে হবে এমন কোন কথা নেই। বাংলাদেশের সব নাগরিকদের বাংলায় কথা বলা ফরজ নয়। বাঙ্গালী হওয়াও ফরজ না।
জাতের কি রূপ? এখনো না বুঝে থাকলে গুরুর গানটা শুনুন।      


