মুভি রিভিউ: MLA ফাটাকেষ্ট




আজকালকার পুলাপাইনের 'মাজা'য় জোর নাই। ডজনে ডজনে ফেয়ার অ্যান্ড লাভলী মাইখা ফেস ফ্যাকাসে বানাইয়া অর্ধ নারী সাইজা তারা অতি অল্পতেই ঘামায়া যায়। দুই মিনিট ডান্সের সিন করতে না করতেই দড়াম কইরা সোফায় পইড়া কয় পাখা দিয়া বাতাস করো, ফ্রিজ থাইকা ঠান্ডা জুস আনো, নেক্সট ২ ঘন্টায় আর ডাকাডাকি কইরো না। মুনমুন ময়ূরীগো সাইজ একটু বেশি মানলাম; কিন্তু তাগোরে ম্যানেজ তো করতে হইবো! নাইলে আবার কিসের নায়ক! অ্যাকশন মুভির কথা বাদই দিলাম। এক রুবেল একটু উইড়া উইড়া খেজুর রসের কলসি ভাঙতে পারতো, বেদের মেয়ে জোছনার পরে বীণ না বাজাইলে আর ইলিয়াস কাঞ্চনে নড়ে চড়ে না, এরপরের হিট নায়ক মান্নায় তো খালি শো শা। গর্জায় আর গর্জায়, বর্ষাইতে গেলেই গিঁটে গিঁটে বাতের ব্যথা চাগাড় দিয়া উঠে। সেই ফাঁকে ডিপজল বাহিনীর হাতে প্যাঁদানী খাইয়া বিছানায় পইড়া গিয়া বাঁচে। লাস্ট সিনের আগে আর উঠনের নাম নাই।
বাংলা অ্যাকশন ছবির এই মহাদুর্দিনে সবার জন্য মুভেশ্বরের আশীর্বাদস্বরূপ মিঠুনদাকেই আবার ফিলডে নামতে হইলো তার MLA ফাটাকেষ্ট নিয়া। মুভির শুরুতেই সাসপেন্স আর সাসপেন্স। স্বরাষ্ট্রমন্ত্রীর মালিকানাধীন পতিতালয়ে চাকুরী পাইতে হইলে আগে স্বরাষ্ট্রমন্ত্রীরে খুশী করতে হইবো, খুশীর ওপর নির্ভর কইরা নিয়োগ আর বেতনস্কেল। হের বিরোধীদলীয় নেতা এই চান্সে এক মাইয়ারে ফিট কইরা তার লগে স্বরাষ্ট্রমন্ত্রীর আকামকুকামের ভিডিও করাইয়া সিডিতে কইরা চামেচিকনে থ্রেট দিয়া এক কপি পাঠাইয়া দিলো। স্বরাষ্ট্রমন্ত্রী হুঙ্কার দিয়া উঠিলেন,
"এই!!!!!!!!!!!!!!! ফাটাকেষ্টকে খবর দে!"
পরের দৃশ্যেই জনা চারপাঁচেক দশাসই কিম্ভূত পোশাকী জোয়ান ডিগবাজী খাইয়া উড়িতেছে, বিশাল লোহার ফটক দড়াম করিয়া খুলিয়া গেলো, দর্শকের ভাগ্যে শুধু অ্যাঙ্কেল ফিটিং পায়জামাপরিহিত একপায়ের দেখা মিলিল। পরের দৃশ্যেই রাজকীয় ভঙ্গিতে সমানে দুহাতে একের পর এক গার্ডবাহিনীকে মুড়িমুড়কির মত উড়াইয়া দিয়া বিরোধীনেতার মুখোমুখি হইলেন ফাকাকেষ্ট ওরফে আমাদের চিরপরিচিত মিঠুনদা! হতবিহ্বল বিরোধীনেতা মিঠুনদাকে তার পরিচয় এবং আগমনের হেতু জিগাইলেন। মিঠুনদা গর্জে উঠলেন:
আমি ফাটাকেষ্ট!! আমি খবর পড়ি না, খবর দেখি না, খবর তৈরি করি!
এরপর থেকেই একেরপর এক মিঠুনদার নায়কোচিত দৌরাত্ম চলিতে লাগিলো। মরা মানুষকে নিয়া অপারেশনের ব্যবসায়ী হেলথ মিনিষ্টারকে চরম প্যাঁদানী দিয়া ২০ লাখ টাকা আদায় করিলেন। এই সিন দেইখা আমি কিচেনে যাই, চুলায় রান্না, মুভি চলতে থাকে। আইসা দেখি, ফাটাকেষ্ট মিঠুনদা কেমনে কেমনে ৭ দিনের লাইগা স্বরাষ্ট্রমন্ত্রী হইয়া গেছে। আইনের ডান্ডা হাতে পাইয়াই তিনি একেবারে ছাড়া গরুর মত বেপরোয়া হয়ে ওঠেন। সব বদ লুকজন মাইরা-মুইরা সাফা কইরা রক্ত বয়াইয়া জনমনে শান্তি ফিরাইয়া ভিক্টর ব্যানার্জীর মত দেবতা হইয়া যান। অরিজিনাল স্বরাষ্ট্রমন্ত্রীর এক দুই নাম্বারী পুলিশ অফিসার তাকে গজখানেক দূর থেকে গুলি করলে যে রিফ্লেক্সে তিনি পাশ কাটালেন, তাতে বাংলাদেশ ক্রিকেট টীমে শর্টলেগে ফিলডিং দিলে রফিক্যা আরো মিনিমাম ৫০টা টেস্ট উইকেট পাইতো।
এমন দুর্বিণীত মিঠুনদার একটাই উইকপয়েন্ট ছিলো, তা হলো বউ। হিরোগিরি কইরা বাসায় ফিইরাই তিনি নেংটি ইঁদুরের লাহান নিরীহ হইয়া যাইতেন। বউ তাকে শাস্তিস্বরূপ সারারাত বাসার বাইরে রাখার হুমকি দিয়া দরজা আটকায়া দিলে এই বুড়া বয়সে হেড়ে গলাকে যতদূর সম্ভব মিহি কইরা গীত গাইয়া বউয়ের মান ভাঙ্গাইতে হইতো। হালায় অরিজিনাল স্বরাষ্ট্রমন্ত্রী টেলিফোন বোমা ফিট কইরা এমন বৌদিকে উড়াইয়া দিলো। মিঠুনদা এরপর ইলেকশনে খাড়াইতে মূখ্যমন্ত্রী সৌমিত্রের প্রস্তাবে রাজী হলেন।
সাংবাদিক রিপোর্টার চৈতালী রায় দেখতে মাশাল্লা, মসল্লাও বলা যায়, ফিগারটীগারও চলে, আমাগো মুনমুন ময়ূরীর মত অমুন হাতিটাতি না। তিনি আবার মিঠুন দার চরম ভক্ত। অবশ্যি তার ডায়লগ-ফায়লগ শোনার দিকে মন নাই, পুরা মনই তখন তার দিকে। তার শুধু একটাই ডায়লগ মনে আছে, তা আবার মিঠুন দার কাছ থেকে ধার করা:
মারবো এখানে, লাশ পড়বে শশ্মানে!
মিঠুনদা মানেই নতুন নতুন হিট ডায়লগ! এই লাশ পড়া ডায়লগও এখন পুরা বাংলা জুড়ে হিট!
ভিলেন স্বরাষ্ট্রমন্ত্রী সম্ভবত মিঠুনদা সম্পর্কে তেমন অবগত ছিলেন না। তিনি নিজে মূখ্য মন্ত্রীকে গুলি করিয়ে মিঠুনদাকে ফাসানোর শেষ চেষ্টা করেন। মিঠুনদা মূখ্যমন্ত্রী সৌমিতকে নিয়ে পালিয়ে কয়েকপ্লাটুন আকাইমা পুলিশকে ইচ্ছামত পেঁদিয়ে বস্তিছাড়া করেন। সৌমিত্র বেঁচে যান, তার সাক্ষ্যতে হিরো মিঠুনদা হিরোই থেকে যান। এরপরের সম্ভাব্য তাদের জন্য মিলন আর আমার জন্য বিরহ দৃশ্য না দেইখাই মুভি বন্ধ কইরা দেই। বৌদি টেলিফুন বুমায় শ্যাষ, এই বুড়া বয়সে মিঠুনদা আবার সাংবাদিক চৈতালী রায়ের দিকে হাত বাড়াইলে আমার দুঃখের শ্যাষ থাকবো না।

