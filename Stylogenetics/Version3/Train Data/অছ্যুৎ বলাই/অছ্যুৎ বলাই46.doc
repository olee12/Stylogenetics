উন্নতির গ্রাফ



খালেদ মাহমুদ সুজন বেজায় ক্ষিপ্ত। একে মারে তো তাকে ধমকায়, পারলে ড্রেসিংরুমের চেয়ারগুলো আছড়ে ভাঙ্গে। খেলোয়াড়েরা ভয়ে ধারেকাছে কেউই আসছে না; আসবেই বা কোত্থেকে! হোয়াইট ওয়াশের ম্যাচে শেষ ১০ ওভারে ৪৯ রানের বীরত্ব দেখানোর পরে সবাই সোজা কক্সবাজার গিয়া সমুদ্রস্নানের প্ল্যানিংয়ে ব্যস্ত। এরই মধ্যে জেমি সিডন্সের ডাক, "চাচা, একটা মজার জিনিস দেইখা যাও!"
এই ব্যাটার উপরে সুজন এমনিতেই রাইগা কাই হইয়া আছে। সার্টিফিকেটে ২ বছর চুরির পরেও সিডু হারামাজাদা তার থিকা কমসে কম ৫ বছরের সিনিয়র হইবো, পিচ্চি পিচ্চি পোলাপানগো দেখাদেখি সেও যদি তারে চাচা কয়, তাইলে কেমনে কি! অনেকবার মানা করা হইছে, তওবা কাইটা সরি কইছে; কিন্তু বেখাপ্পা সময়ে তারপরও সিডু তারে চাচা ডাইকা মজা লয়। এই বদের বদই বাচ্চাপুলা বাশাররে ওলড ম্যান ডাইকা দল থিকা ভাগাইছে।
সুজন তারপরেও কাছে যায়, গিয়া দেখে সিডু একটা এক্সেল শিটে কিসব নাম্বার বসাইতেছে আর খানিক পরপর একটা চক্রাবক্রা খাঁজকাটা লাইন কম্পুটারের স্ক্রিন জুড়ে শোভা পাচ্ছে। এতোদিনে সুজন জানে, এইটার নাম হলো উন্নতির গ্রাফ। এইসব গ্রাফট্রাফ চাচার দুইচোখের বিষ, তবুও বাঙালি বলে কথা। এই সিরিজের গ্রাফে কে কে থাকবে, সেইটা নিয়া একটু কৌতুহলও জাগে। শেষ ম্যাচে ডাক মারার পরেও তামিম নিশ্চিতভাবেই থাকছে, আশরাফুল আছে কিনা দেখতে হইবো। চাচা অবশ্য একটু পরেই তার ভুল বুঝতে পারে, আশরাফুল তো দলেই নাই, তার আবার গ্রাফ। হে হে!
সিডন্স তারে গ্রাফ দেখাইয়া কয়, "পোস্ট ম্যাচ সংবাদ সম্মেলনে যাইতেছি, এই সিরিজের গ্রাফ বানাইলাম, তুমি তো কম্পুটারের তেমন কিছু বুঝবা না, তারপরেও ভাবলাম তোমারে একটু দেখাইয়া লই।" চাচার মেজাজের পারদ আরো উত্তপ্ত হয়, মনে মনে ভাবে, "আমি কম্পুটার বুঝবো না কি তুই বুঝবি রে মামদো ভুত? এলিফ্যান্ট রোডে আমার দোস্তের কম্পুটারের দোকান আছে!" তবে চাচার পারদ বার্স্ট হয় না, চাচা ইজি থাকে, প্রফেশনালদেরকে সব পরিস্থিতিতে ইজি থাকতে হয়।
সিডু এরপর এক এক করে গ্রাফ বুঝাইতে থাকে। "দেখো, তোমারে কইছিলাম না মুশফিকুর রহিম ছেলেটা একটা জিনিয়াস! এই সিরিজে কেমন ব্যাট করলো দ্যাখছো?" চাচা ব্যাটের খবর জানে; কিন্তু আরো কিছু খবরও উন্নতির গ্রাফে দেখতে চায়। সিডু চাচার নির্বুদ্ধিতায় হো হো করে হাসে, "তুমি দেখতেছি আসলেই গর্দভ। কয়টা ক্যাস মিস করলো, কত বাই রান দিলো আর কয়টা স্ট্যাম্পিং লেজেগোবরে করলো, এইগুলা তো মিয়া ক্রাপইনফোর পরিসংখ্যানেও থাকে না, আর তুমি এই সব কেলেঙ্কারিয়াস জিনিস চাইতাছো 'উন্নতির' গ্রাফে! তোমাদের পলিটিশিয়ানরা তোমারে কিছুই শিখাইতে পারে নাই!" 
চাচা মনে মনে ভাবে, "সিডু কথা খারাপ কয় নাই। মক্কার মানুষ হজ্জ্ব পায় না! অস্ট্রেলিয়ান সিডু তারে বাংলাদেশের পলিটিক্সের জ্ঞান দেয়।" তবুও চাচা মিন মিন করে, "কিন্তু ওই যে আফতাবকে রানআউট করাইলো!" সিডু এরপর একটু গলা নিচু করে, "তুমি মিয়া কোচিংয়ের ক ও বুঝো না। আফতাব হইলো গিয়া আইসিএল ফেরত পেলেয়ার। এরা কি খেললো, না খেললো কিছু যায় আসে না। আগের সিরিজে নাফিসকে নিছিলাম, এবার আফতাব আর পরের কোনো সিরিজে অলোককে ২ ম্যাচ খেলাইলেই দায়িত্ব শেষ। আর মুশফিক হইলো গিয়া আমাগো কোর পেলেয়ার!" "কিন্তু ম্যাচ সিচুয়েশন ..." চাচা প্রতিবাদ করে। "ম্যাচ সিচুয়েশন এর কি দেখলা মিয়া? তুমি কি ভাবছিলা তোমরা এই বাঙালিরা ইংল্যান্ডের বিরুদ্ধে ২৮৫ রান কইরা ম্যাচ জিতবা? প্র্যাকটিক্যাল হও, বুঝলা, প্র্যাকটিক্যাল হও!" 
চাচা প্র্যাকটিক্যাল হওয়ার চিন্তা করতে থাকে; কিন্তু কিছুতেই হিসাব মিলাইতে পারে না। এই যে এক এক সিরিজে কয়েকজন কইরা খেলোয়াড়ের উন্নতির গ্রাফ নিয়া টানা-হেঁচড়া করা হয়, এইটার একমাত্র প্র্যাকটিক্যাল লাভ হইলো চাকুরি বাঁচানো, এই ছাড়া আর কি কামে লাগে? যেমুন, সাকিব্যা ওয়েস্ট ইন্ডিজ সিরিজে ধুন্দুমার দেখাইয়া এখন সুপার ফ্লপ, আশরাফুল জিম্বাবুয়েরে প্যাঁদাইয়া এখন দলেই নাই, এই রিয়াদ কয়দিন আগেই নিউজিল্যান্ডরে নাঙ্গা বানাইয়া এখন নিজেই ব্যাটিংয়ের সময় সন্ন্যাসী বাবা হইয়া ধ্যানে মগ্ন হয়! এগো অবনতির গ্রাফের হিসাব কে রাখে! 
আর দলের গ্রাফ তো মাশাল্লাহ প্রত্যেক সিরিজেই নোতুন করে জিরো থেকে শুরু হয়। একবার টপ অর্ডার ফ্লপ, টেইল এন্ডারদের ব্যাটিং গ্রাফ উর্ধমুখী, আরেকবার দেখা যায় ৭০ রানের ওপেনিং স্ট্যান্ড এরপর ২১৯ রানে অলআউট, তখন আবার তামিম, ইমরুল, জুনায়েদের গ্রাফ আকাশচুম্বী! মাগার দলের গ্রাফ তো যেই, সে-ই। প্রতিপক্ষ যা-ই করুক, আমাগো টার্গেট ২৪০! সমস্যা হলো প্রতিপক্ষ ৩৫০ করলে আমরা টার্গেটে পৌঁছাইয়া যাই, মাগার তারা নিজেরা ২৪০ করলে আবার আমাদেরকে ২০০র নিচে রাখে। সিডু কইছে, দোষ আমাগো না, প্রতিপক্ষই বদ, তাগো মানবতা নাই!
সিডু এর মধ্যেই ল্যাপটপ গুছায়া সংবাদ সম্মেলন কক্ষের দিকে রওনা দিছে, তার গ্রাফের কাম শ্যাষ, এইবার সাংবাদিকদেরকে খেইল দেখানোর পালা। তবে তার আর সাকিবের সিরিয়াল পরে, সাংবাদিকেরা যেন কোত্থেকে আজকের ম্যাচের হটকেক আম্পায়ার এনামুল হক মনিকে ধরে নিয়ে এসেছে। মনিকে বলা হয়েছে তার আম্পায়ারিং ক্যারিয়ারের উন্নতি নিয়াই লেখা হবে; কিন্তু আসল কাম যে তারে ভিলেন বানানো সাংবাদিকদের চোখ টেপাটেপি থেকেই তা বুঝা যায়। মনি আবার এইসব ভজঘটের ভিতরে আসতে চায় নাই, সারাদিন আম্পায়ারিং করে রীতিমত ক্লান্ত। খেলোয়াড়দেরকে তো আম্পায়াররা চাইলেই মাঠের বাইরে পাঠায়া দিতে পারে; কিন্তু আম্পায়ারদেরকে মাঠের বাইরে পাঠানোর কেউ নাই। তাগো আটটা-পাঁচটা ডিউটিরও তাই কোনো নিস্তার নাই।
সাংবাদিকদের প্রশ্নে হালকা কেশে গলা পরিষ্কার করে মনি শুরু করে, "আমি ব্যর্থহীন ভাষায় বলতে চাই যে, ..." সামনে দাঁড়ানো আলু সাংবাদিক উৎপাত শুভ্র তাকে থামাইয়া দিয়া কয়, "মনি ভাই, শব্দটা 'ব্যর্থহীন' না 'দ্ব্যর্থহীন'..." সাকিব মনে মনে ভাবে মনির জন্য ব্যর্থ(তা)হীনই সই, কেমনে অব্যর্থভাবে তাকে আউট কইরা দিলো! অন্যদিকে মনি মনে মনে বিরক্ত, দুইদিনের ছোকরা তারে শব্দ শিখাইতে আসে! ইচ্ছা করে, তারেও আঙুল দেখাইয়া সম্মেলন থেকে আউট করে দেয়। তবে সাহস হয় না, এমনিতেই আলুর হলুদ সাংবাদিকতা সম্পর্কে তার ভীতি আছে, দেখা যাবে তর্জনীরে মধ্যমা বানাইয়া রিপোর্ট লিখছে। একটা সফল দিনকে বিফলে যেতে দেয়ার কোনো ইচ্ছাই তার নাই। সে আবার শুরু করে, "আমি দ্ব্যর্থহীনভাবে বলতে চাই যে, এলবিডাব্লিউ বোলারের অধিকার, তার প্রতি করুণা নয়। আমি নিজে খেলার সময়ে আম্পায়ারের ভুল সিদ্ধান্তে যেসব এলবিডাব্লিউ বঞ্চিত হয়েছি, আমার উত্তরসূরীদেরকে আমি সে করুণ অবস্থার মধ্য দিয়ে যেতে দিতে চাই না। কারণ, কবি বলেছেন, এ শিশুকে এ পৃথিবীর বাসযোগ্য করে যাব ...."। উৎপাত শুভ্র আবার শিশু আর পৃথিবী নিয়া কিছু একটা বলতে চায়; কিন্তু মনিকে তখন কথার নেশায় পেয়েছে।
সুজন সাংবাদিকদের পিছনে দাঁড়াইয়া এতক্ষণ চুপচাপ শুনতেছিলো, মনির ডায়লগ শুইনা সে আর নিজেরে ঠিক রাখতে পারে না, চিল্লাইয়া কয়, "হালার পুত, একবার রুম থাইকা বাইরা, তোর এলবিডাব্লিউ ... চিপা দিয়া ...."
সাংবাদিকদের মনোযোগ এবার চাচার দিকে ধাবিত হয়, সাকিব মনে মনে খুশী হয়, যাক আইজকা আর মুখস্ত স্ক্রিপ্ট আওড়াইতে হইবো না। তবে সিডন্সের খুব মন খারাপ লাগে। এতো পরিশ্রম কইরা বানানো তার উন্নতির গ্রাফটা ঠিকঠাক বুঝানোর মতো টাইম পাওন যাইবো না। মনে মনে বাঙালির সময়জ্ঞান নিয়া একটা অশ্রাব্য ইংরেজি গালি দিয়া সে চুপচাপ ছুটি কাটাইতে দেশে যাওয়ার প্লেন ফেয়ার নিয়া চিন্তায় ব্যস্ত হয়ে পড়ে।

