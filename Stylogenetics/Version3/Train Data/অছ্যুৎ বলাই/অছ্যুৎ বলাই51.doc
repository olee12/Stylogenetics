কুফা



১.
আমার পাড়াতুতো দোস্ত আবু সায়্যিদ মুহাম্মাদ মুয়ীনুদ্দিন একটা ভন্ড। অবশ্য তাকে একবার ভন্ড বললে সাথে সাথে তিনবার আস্তাগফিরুল্লাহ পড়ে তওবা করতে হয়। এই তওবার শানে নুযূল যারা বুঝেন নাই, তাগো ঈমান দুর্বল, নবীজির প্রতি ভালোবাসা নাই, বদজ্বীনের আছর হইছে, হুজুরের কাছ থিকা এক শ' এক টাকা হাদিয়া দিয়া তাবিজ লিখাইয়া লন। হাদিয়া দিতে ভুলবেন না; কারণ, তাবিজ কাজ করবে কিনা, তা নির্ভর করে পুরাটাই হাদিয়ার ওপর, নাইলে পরোপকারী হুজুর কেন আপনাকে হাদিয়া চার্জ করতে যাবেন! এনিওয়ে, যারা এই তাবিজ চিকিৎসার পরামর্শেও তওবার কারণ ধরতারেন নাই, তাগো দিলে মোহর পইড়া গেছে, তাবিজেও কাম হইবো না, সত্বর ৪০ দিনের চিল্লায় বাইরাইয়া পড়েন, আল্লাহ চাহে ত পানাহ পাইলেও পাইতে পারেন।
সবকিছুই আল্লাহর চাওয়া, না চাওয়ার ওপর নির্ভরশীল, তবে সেটা নিতান্তই পরিস্থিতিসাপেক্ষ। সেই আলোচনায় যাওয়ার আগে তওবার কারণ বুঝাইয়া কইয়া যাই। আপনেরা পাপীতাপী মানুষ হইলেও আশরাফুল মাখলুকাত, আপনাগো সম্মান না রাখলে পুলসিরাতের মাঝখানে ট্রেনের কলকব্জা বিগড়ায়া যাইতে পারে। আমার দোস্ত আবু সায়্যিদ মুহাম্মাদ মুয়ীনুদ্দিনকে যে খারাপ কথা কওন যাইবো না, এইডা বুঝতে পারি নিতান্তই ছোটবেলায়। তখন রোজ বিকেলে ফুটবল খেলি। রিফ্লেক্স না থাকলেও মাইরের টেকনিক সায়্যিদ্যা ভালো জানে। তার পায়ে বল থাকলেই সে শোয়েব আকতার সিস্টেমে দুইহাত দুইদিকে দিয়া উড়াল দেয়, আমাগো নাকেমুখে কনুই দিয়া আঘাত করায় তার জুড়ি মেলা ভার। একবার সে এইরকম কনুইয়ের গুতা দিয়া আমার নাকের বারোটা বাজাইয়া দিছে, পুরা রক্তারক্তি কান্ড। আমিও কম যাই না, পরের চান্সেই তার পায়ে গোড়ালি দিয়া এমুন পাড়া মারছি যে খোড়াইতে খোড়াইতে সোজা সাইডলাইনে। সেইদিন বিকেলেই সায়্যিদ্যারে বগোলদাবা করে তার বাপ মোজাফফর চাচায় আমাগো বাসায় হাজির। বিশাল নালিশ। তবে সবচেয়ে গুরুতর অভিযোগ হলো, আমি নাকি সায়্যিদ্যারে লাথি মাইরা ইসলামের অবমাননা করছি, তার নামে মুহাম্মদ আছে। সুতরাং তারে ল্যাং মারা মানে আল্লাহর রসূলকে ল্যাং মারা। বাপে আমারে পিটায় নাই। তবে রসূলকে ল্যাং মারার শাপে হোক আর কনুইয়ের গুতায় ভাঙ্গা নাকের ব্যথায় হোক অথবা বৃষ্টিতে ভেজার আফটার এফেক্ট হোক, এরপর তিনদিন আমি বিছানায়, ভীষণ জ্বর, জ্বরের ঘোরে নাকি অনেকবার আস্তাগফিরুল্লাহ পড়েছি।
আমি অবশ্য এরপরে সায়্যিদ্যার সাথে মাইরপিট এড়ায়া চলি। তারে নিয়া একান্তই বাজে কথা বলতে হলে সাথে সাথে তিনবার আসতাগফিরুল্লাহ পড়লে আর ঝামেলা হয় না। এই যে তারে ভন্ড বললাম, মানে অটোমেটিক্যালি নবীকে ভন্ড বলা হলো, এতেও আমার কিছু হবে না। কারণ, তওবার দোয়া পইড়ালাইছি। অবশ্য এগুলা হলো ছোট কিসিমের পাপ, একটু বড়ো বেয়াদ্দবি হইলে এতো সহজে নাজাতের কোনো তরিকা নাই।
২.
প্রতিবছর ক্লাসে ফার্স্ট হওয়া কাউকে পড়াশুনা নিয়া অবজ্ঞা করা চাট্টিখানি কথা নয়। তবে মুজা চাচা চাট্টিখানির ফর্মূলা বেটে পানিদিয়ে গুলিয়ে সুড়ুৎ করে চুমুক দিয়ে খেয়েছেন। ক্লাস ফাইভের পরে সায়্যিদ্যাকে তিনি মাদ্রাসায় দিয়ে দিলেন। আমার বাপকেও কয়েকবার উপদেশ দিলেন ছেলেকে আল্লাহর রাস্তায় দেয়ার জন্য। বাংলাস্কুলে খ্রিস্টানগো ভাষা শিক্ষা কইরা ছেলে যে দিন দিন গোল্লায় যাবে, আমার বাপজানকে দেখা হলেই সে সবক দেন। বাপে কয়, ছেলে ফার্স্ট বয়, মুজা চাচা কয়, ফার্স্ট বয় মানে ছেলে বড়ো ইবলিশ হবে। তারপর কিসব কেতাব টেতাব থেকে ইবলিশ শয়তানের জীবনকাহিনী শুনায়। ইবলিশেও নাকি আমার লাহান মেধাবী আছিলো!
সায়্যিদ্যা মাদ্রাসায় যায়, সুর করে কোরআন তেলাওয়াত করে, ১০ পারার হাফেজ। সবকিছুই ঠিকঠাক চলছিলো; কিন্তু এর মধ্যেই মাদ্রাসার হুজুরের অভিযোগ পাওয়া যায়, সে মাদ্রাসায় রেগুলার না। কিছু পোলাপাইন তারে বাসা থেকে মাদ্রাসায় যাওয়ার পথে টুপি-পাঞ্জাবি খুলে ময়ূরী সিনেমাহলে ঢুকতে দেখেছে। মুজা চাচা চেষ্টার কমতি করেন না; কিন্তু সায়্যিদ্যা তখন নিরাময় অযোগ্য। তার এক কথা মাদ্রাসা ভাল্লাগে না। বংশের বাত্তির কাছে মুজাচাচা হার মানেন। দুইবছর লস করা সায়্যিদ্যা আবার স্কুলে ফেরে, মানসম্মানের মাথা খাইয়া জুনিয়র পোলাপাইনের সাথে ক্লাস করে। মুজা চাচা একদিন আমারে ডাইকা আদর কইরা কন, 'অরে একটু পড়াশুনা দেখাইয়া দিও তো বাপ!' 
আমি চান্স নেই, মিনমিনাইয়া কই, 'চাচা, অরে যে আবার বাংলাস্কুলে দিলেন, পাপ হইবো না?' চাচার চোখ জ্বল জ্বল করে, 'পাপ হইবো ক্যান? হাদিসে আছে না, বিদ্যার্জনের জন্য চীনদেশে যাওয়ার কথা? চীনদেশে তো আর আরবি শিখতে কেউ যাইবো না। তাই বাংলা স্কুলে গেলেও পাপ হইবো না।'
আমি ধর্মের ইউটার্ন ব্যাখ্যায় চমৎকৃত হই।
৩.
সায়্যিদ্যার একটা বড় দোষ টাকা নিয়া ঠিকমতো ফেরত দেয় না। নেয়ার সময় কাচুমাচু করে বলবে, 'দোস্ত দুইশডা ট্যাকা দে। তিনদিন পরেই দিয়া দেবো ইনশাআল্লাহ।' তিনদিন পরে টাকা চাইলে সে আকাশ থেকে পড়ে। সে নাকি দুনিয়ার মাইনসের কাছে হাজার হাজার টাকা পায়। সব শালা জোচ্চোর, কেউ তার টাকা ফেরত দেয় নাই।
আমি কই, 'কিন্তু আমারে যে তিনদিনের কথা কইলি!'
সে তখন আমারে শানে নুযূলসহ ইনশাআল্লাহর তাফসীর বুঝায়। আল্লাহ চায় নাই, তাই আমার টাকা সে দিতে পারতেছে না। কয়দিনের দুনিয়া! আল্লাহ না চাইলে গাছের পাতাও নড়ে না, আমি এখন তার কাছে জোর করে পাওনা টাকা চাওয়া মানে বেসিক্যালি আল্লাহর সিদ্ধান্তকে চ্যালেঞ্জ করা! আমি শুধু মনে মনে ভাবি, শালায় একটা খচ্চর। তারপরে দেরি না করেই তিনবার আসতাগফিরুল্লাহ পড়ে ফেলি। 
৪.
সায়্যিদ্যার আপায় এক কওমী মাদ্রাসার শিক্ষিকা। বাপের আশা পূর্ণ করে পড়াশুনা শেষ করে সেই মাদ্রাসায়ই মোদারেস হিসেবে নিয়োগ পেয়েছে। অবশ্য নিয়োগপ্রাপ্তিতে বড় হুজুরের হাত আছে। বড় হুজুর আবার তার দুলাভাই। আমলে সন্তুষ্ট হয়ে শিক্ষকটি তার মতো পরহেযগার ছাত্রীটিকে স্ত্রীর মর্যাদা দিয়েছে। তাদের বাসায় আপা-দুলাভাই প্রায়ই এটাওটা দেয়। এই সেদিনও একটা গালিভার সাইজের ফ্রিজ কিনে দিয়ে গেছে।
এমনিতে আমপাবলিকের মতো আমারও ধারণা ছিলো হুজুরেরা মূলত অর্থকষ্টে থাকে। দ্বীনদুনিয়ার ওপর তাদের মায়া কম, অর্থলিপ্সা বলে কোনো শব্দ তাদের অভিধানে নাই, তার ওপর নবীর সুন্নাহ মানতে মানতে সিজদায় সিজদায় কপাল আর ডান পায়ের গোঁড়ালিতে দাগ ফেলে দিয়েছে। দারিদ্র্যও যেহেতু নবীর সুন্নাহর অংশ, সেহেতু বাড়তি অর্থকে তারা সাপের ন্যায় ত্যাজ্য মনে করে। কিন্তু ঠাঁটেবাটে তো দেখি অবস্থা ভিন্ন। সায়্যিদ্যারে ধরা করি, 'তোর দুলাভাই এত টাকা কই পায়?' আমার প্রশ্নে সে কিছুটা কৌতুক অনুভব করে। তারপরে জানা যায়, এই টাকা আসলে কালেকশনের টাকা থেকে আসে। কালেকশনের টাকা কি? মিডলইস্টের ধনী দেশগুলায় তার দুলাভাই মাদ্রাসার অর্থ সাহায্যের জন্য বছরে বারদুয়েক ভ্রমণ করে। কোন হাদিসে নাকি আছে, যাকাত আদায়কারী সাহাবীরা আদায়কৃত অর্থের এক তৃতীয়াংশ পেতো। তার দুলাভাইও সেই ফর্মূলায় .....। আমি হাদিসের সুবিধায় চমৎকৃত হই। 'ইচ্ছা থাকলে উপায় হয়' কথাটা কতো সত্য, আবারও ভাবি। যতো আকামের ইচ্ছাই হোক, 'ইসলাম' নাম দিয়ে সেটাকে জায়েজ করার জন্য কি নাই দুনিয়ায়? হাদিস আছে, ইজমা, কিয়াস আছে, দেওয়ানবাগী, রশিটানাটানি পীরসাবেরা আছে, বুজুর্গ ইসলামী স্কলাররা আছে, আছে বড় হুজুর!
তবে বড়ো হুজুরের দুই পোলাকে আমি দুই চক্ষে দেখতে পারি না। সায়্যিদ্যার এই দুই ভাইগনার নাম আহাম্মদ আর মুহাম্মদ। বদের হাড্ডি। দেখা হইলেই প্রথমে পকেটে হাত দেয়। প্রথম প্রথম লজেন্স-টজেন্স কিনে দিতাম, ছোটখাটো খেলনাও কিনে দিয়েছি অনেকবার। কিন্তু এখন ব্যাপারটা অসহ্যের পর্যায়ে গেছে। বিশেষ করে, যখন থেকে উনাদের আর খেলনায়ও মন ভরে না। টাকা চাই, টাকা দিয়ে উনারা উনাদের ইচ্ছেমতো খায়েশ পূরণ করবেন। আমরা ছোটবেলায় অনেক পিটানি খাইছি; কিন্তু এগুলারে নাকি কেউ পিটায়ও না। যেহেতু নাম মুহাম্মাদ আর আহাম্মদ, সেহেতু এদেরকে পিটালে নাকি সোজা নবীর গায়ে গিয়া লাগবো! এই দুই বাঁদরকে দেখলেই আমি যথাসম্ভব অন্যগলিতে ঢুকে যাই। 
কিন্তু পরশু বিকেলে আর শেষরক্ষা হলো না। সায়্যিদ্যা দুই পিচকারে নিয়া পুরা আমাদের বাসায় হাজির। কম্পুটারের সামনে বসে আছি, ভাগ্যভালো পরনে পকেটবিহীন টি-শার্ট, মানিব্যাগও আশেপাশে নাই। কিন্তু তাতেও দেখি নিস্তার নাই, পিছন থেকে দুই পুচকা একজন কাতুকুতু দেয়, আরেকজন চুল ধরে টান মারে। কয়েকবার হাত সরায়া দিছি, কাম হয় নাই। অবশেষে বিরক্তির চরমে গিয়া দুইটারে কান ধরে রুম থেকে বের করে দেই। 
রাগের মাথায় কাজটা করে ফেলেই বুঝি, বিরাট ভুল হয়ে গেছে। এক আবু সায়্যিদ মুহাম্মাদ মুয়ীনুদ্দিনকে ল্যাং মেরে তিনদিন জ্বরে প্রলাপ বকেছি আর এবার মুহাম্মাদ, আহাম্মদ দুইজনকে কানে ধরার ঠেলা কেমনে সামলাবো আল্লাহই মালুম! গুণে গুণে সাতবার আস্তাগফিরুল্লাহ পড়ি। তারপরেও গতকাল বিকেলেই হাতেনাতে ফল পেয়ে যাই। রিক্সায় আসছিলাম, সাইড থেকে এক ট্রাকে ঘসা মেরে যায়, রিক্সা উলটায়, ঠোঁট কেটে গেছে, হাত নাড়াতে পারি না। অবশ্য এক্স-রেতে দেখা যায়, হাড্ডিগুড্ডি ভাঙ্গি নাই। বুঝা গেলো, এইটা ছিলো সতর্ক বার্তা, এরপরে দুই নবীর কানে ধরার পাপ এত সহজে মোচন হবে না।
৫.
আজ সকালবেলায়ই আবার সায়্যিদ্যার সাথে দেখা। হালায় দাঁত কেলায়া কয়, "খবর হুনছোস?"
"কি খবর?"
"আরিফ্যার আবার জেল হইছে।"
"কোন আরিফ্যা?"
"ওই যে, নবীজিরে বিড়াল কইয়া কার্টুন আঁকছিলো। আগেরবার ৬ মাসের পর ছাড়া পাইছে, এইবার আর রেহাই পাইবো না। একের পর এক মামলা চলতেই থাকবো।"
আমি অবাক হয়ে লক্ষ্য করি, গতকালের অ্যাক্সিডেন্টও আমাকে ঠিকঠাক হেদায়েত দিতে পারে নাই। মেজাজ খারাপ হচ্ছে, প্রচন্ড খারাপ। ইচ্ছে করছে, আবু সায়্যিদ মুহাম্মাদ মুয়ীনুদ্দিনকে একটা ঠাটাইয়া চটকানা মারি। আমি নিজেকে সামলে নেয়ার চেষ্টা করি, অন্য দিকে হাঁটা দেই, নবীজিকে থাপ্পড় মেরে গযবের রিস্ক নিতে আমার মতো বড়ো ইবলিশও ডরায়!

