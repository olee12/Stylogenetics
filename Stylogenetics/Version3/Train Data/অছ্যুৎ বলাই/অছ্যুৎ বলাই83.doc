স্কুলজীবন: পরী দেখা



তিন.
পরীরা সুন্দরী হলে কি হবে? তাদের দৃষ্টি থাকে মানব-সন্তানের ওপর। একটু রূপবান হলেই ধরে নিয়ে বিয়ে করবে। পরীরা আছর করে সুন্দর সুন্দর ছেলেদের ওপর আর জ্বিনেরা সুন্দরী মেয়েদের ওপর। পরীরাজ্য আমাদের রাজ্য থেকে অনেক বড়। কুকাফ নগরী তাদের রাজধানী।
পাশের গ্রামের বরকতকে উঠিয়ে নিয়ে গিয়েছিলো কুকাফ নগরীতে। বিয়ে প্রায় আসন্ন। কিন্তু তার কান্নাকাটিতে তাকে আবার ফেরত দিয়ে গেছে। ফেরত ও যেমন তেমনভাবে দিয়ে যায় নি। গাছের মগডালে একটি পাতার ওপর ঘুম পাড়িয়ে রেখে গেছে। স্পর্শ করলেই পড়ে যাবে। অনেক কসরৎ করার পরেই তাকে নামানো গেছে।
জ্বীন হোক, পরী হোক; কিংবা ভূত - তারা কিছু সাধারণ নিয়ম মেনে চলে। তারা মানুষের চাইতে যতোই শক্তিশালী হোক, মানুষের কাছে তারা অসহায়। দেওবন্দের হুজুর ৩ টি বদ জ্বীনকে বোতলে পুরে রেখেছেন, খা বাড়ির ইব্রাহিম মাওলানা ওখানে পড়তে গিয়ে নিজের চোখে দেখে এসেছে।
জ্বীন-পরীরা মানুষ কিংবা পশু যার বেশই নিক না কেন, তাদের ছায়া নেই। সূর্যের আলোতে গেলেই পরিষ্কার বুঝা যাবে, কে মানুষ আর কে ছদ্মরূপী জ্বীন। আয়াতুল কুরসী পড়ে ফু দিলে এক ফুৎকারে উড়ে যাবে সব জ্বীন-পরীর দল। সরকারী রাস্তাকে বড় ভয় ওদের। রাত-বিরেত যা-ই হোক না কেন, সরকারী রাস্তায় ওরা কারো ক্ষতি করতে পারে না। তাই চেষ্টা করে ভুলিয়ে ভালিয়ে রাস্তার পাশে কোথাও নামাতে। তারপর খপ করে ধরে ফেলে।
ছোটবেলায় মোটামুটি এরকমই ছিলো আমার পরীদের সম্পর্কে জ্ঞান। ক্লাস ওয়ানের ফাইনাল পরীক্ষার শেষ দিন। একা একা ফিরছি। হঠাৎ পথে দুইটা পরমা সুন্দরী মেয়ে। সুন্দরীদের প্রতি একটু অন্যরকম ফিলিংস ওই অতটুকু বয়সেও আমার ছিলো। কিন্তু এই নির্জন রাস্তায় তাদেরকে দেখে আমার সমস্ত অন্তরাত্মা সচেতন হয়ে উঠলো। এরা পরী না হয়ে যায়ই না।
আমার আশঙ্কাকে সত্যে পরিণত করতে, তাদের মধ্যে একজন বললো, "আমাদের সাথে যাবি?"
"না।"
"তোকে চকলেট খাওয়াবো। আমাদের সাথে চল।"
"না। যাবো না।"
আমি রাস্তা ছাড়ি না। হাঁটা বন্ধ করি না। ওরা পাশ কাটিয়ে যাওয়ার সময় একজন বলে, "খেঁজুর গাছের সাথে আছাড় দিয়ে মেরে ফেলবো।"
আমি ছিঁচকাঁদুনে না। বরং কান্নাকাটিকে আমার কাছে ছোটবেলা থেকেই প্রেস্টিজ ইস্যু মনে হত। তারপরেও কেঁদে ফেলি ভয়ে। পাশের ছোট্ট খেঁজুর গাছের কাঁটাগুলো তখন লকলক করছে।
অন্যজন বলে, "থাক ছেড়ে দে!"
আমি দৌঁড়ে এক নিঃশ্বাসে চলে আসি বাড়িতে। জমজম কুয়ার পানির সাথে কয়লা ভিজানো পানি মিশিয়ে চোখে মুখে ছিঁটা নিতে নিতে বর্ণনা করি, ওদের ছায়া ছিলো না।

