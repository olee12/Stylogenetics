রঙিলা - কামড়



মিতা আপু আমার এক বছরের বড়। কাজিন। ছোটবেলায় একসাথে মানুষ। অন্য সবার সাথে হরদম মারপিট থাকলেও তার সাথে অন্যরকম একটা সখ্যতা ছিলো। চাউল চুরি করে আমাকে আইসক্রিম কিনে খাওয়ানোটাই এই স্পেশাল সখ্যতার একমাত্র কারণ নয়। তার সান্নিধ্যে একটা শান্তি শান্তি ভাব আসতো; একটু লাজুকও হয়ে যেতাম হয় তো।
বেশিদিন আর একসাথে বড় হওয়া হয়ে ওঠেনি। বাবা চাকুরি পালটান। গ্রামের বাড়ি ছাড়তে হয়। তিনি বদলি হন, সাথে সাথে আমাদেরও চলে তাকে ফলো করে করে নতুন স্থানে নতুনভাবে জীবনের গাঁটছড়া বাঁধা। নতুন স্কুল, নতুন বন্ধু-বান্ধব, নতুন মারপিট, নতুন হাসি, নতুন কান্না। গ্রামের বাড়িতে যাওয়া হয় দুই ঈদে আর বিশেষ কোন উপলক্ষ্য থাকলে। মিতা আপু আবারো আমাকে আদর করেন; আগের মতোই। কিন্তু সময় যেন কিভাবে ধীরে ধীরে একটি দূরত্ব ঠিকই তৈরি করে ফেলে।
আমি কলেজে পড়ার সময় মিতা আপুর বিয়ে হয়ে যায়। অন্য জেলায়। বিয়েতে যেতে পারি না। সামনে এইচএসসি। এরপরে আর দেখাও হয় না বহুদিন। জীবনের হাত ধরে পিছনে ফিরে তাকানোর বদ-অভ্যেস থেকে মুক্ত আমি; তখন তার প্রয়োজনও নেই কোন।
ইউনিভার্সিটি। সেকেন্ড ইয়ার। সে বছর ঈদে সবাই গ্রামের বাড়িতে। মিতা আপুও এবার আমাদের সাথে ঈদ করবেন। তাকে দেখে খুশি হই। কিন্তু শৈশবের মত সাবলীল হতে পারি না। ঈদের সময়টা দ্রুত কেটে যায় হৈ-হুল্লোড়ে।
ঈদের পরেই সেমিস্টার ফাইনাল। আমাকে ফিরতে হবে। রেডি হই। মিতা আপু ডাকে, শুনে যা।
- বলেন।
- আমাদের ছোটবেলার কথা কি মনে পড়ে তোর?
আমি নিশ্চুপ। উনি তাকিয়ে থাকেন চোখের দিকে। আমি চোখ সরিয়ে নেই। হঠাৎ কি যেন হয়ে যায়। আমার হাতটা ধরে এক জোর কামড় বসিয়ে দেন উনি।
আমি ভ্যাবাচেকা খাই। সম্বিত ফিরে পাওয়ার আগেই তার খিলখিল হাসি।
- তুই তো চিরকালই শক্ত এমন। চলে যা। সব ভুলে যা। শুধু এই কামড়টাই হয়তো মনে থাকবে তোর!

