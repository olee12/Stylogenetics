আনন্দের খোরাক হিসেবে ডঃ ইউনুসের চিঠিগুলো



ডঃ ইউনুসের চিঠিগুলো আবার পড়লাম। ইচ্ছে ছিলো একটু গভীর বিশ্লেষণের (মানে আমার পক্ষে যতোটা গভীরতায় যাওয়া সম্ভব আর কি)। তবে চিঠিগুলো পড়ে আর গাম্ভীর্য বজায় রাখা সম্ভব হলো না। আড়াই বছর আগে যা ছিলো ব্যাপক আলোচনার বিষয়, আজ কালের বাস্তবতায় তাতে খালি মজা আর মজা। গত পোস্টে একজন পাঠক মন্তব্য করেছিলেন, পোস্ট মজার হয় নি। দেখি, এই পোস্টে সেটা পুষিয়ে দেয়া যায়  কিনা!
-----------------------------
এই বঙ্গদেশে গুণীর কদর নাই, বিশেষত সবকিছুই যখন রাজনীতির খপ্পরে পড়ে বেড়াছেড়া অবস্থা তখন নির্দ্বিধায় বলা যায়, কেউ আছাড় খেয়ে হাড্ডিগুড্ডি ভেঙ্গে হাসপাতালে গেলে তা থেকে যদি কিছু ডাক্তার-নার্সের কর্মসংস্থানের সৃষ্টি হয়, তাইলে সেইডা বিনপির আমল হইলে চামেচিকনে জিয়ার খালকেটে উন্নয়নের ধারা ৩ এর ঞ উপধারা অনুসারে শহীদ জিয়ার ক্রেডিট; আবার কেউ বায়ুত্যাগ করলে তার গন্ধে যদি পকেটমারের অগ্রসরমান হাতটি কাজ সমাধার পূর্বেই নাকে আঙুল দিয়ে পশ্চাদপসরণ করে, তাইলে সেইডা শেখ মুজিবের স্বপ্ন নং ১৩, তারিখ ২৯ শে জুলাই, ১৯৭১, স্থান করাচী জেলখানা।
এইসব ননসেন্স রাজনীতিকরণের স্টান্টবাজির চুড়ান্ত নিদর্শনস্বরূপ আজ ক্ষমতাসীন দল যখন 'ডিজিটাল বাংলাদেশ' বলে চেচাঁচ্ছে, তখন আমি বাংলাদেশের প্রকৃত ডিজিটাল স্বপ্ন দেখা ক্ষণজন্মা পুরুষ, অনেক মেডেলের অধিকারী ডঃ ইউনুসকে তার প্রাপ্য ক্রেডিট দিতে চাই। ইন্টারনেটে জাঙ্ক চেইন মেইলের অত্যাচারে যখন মেজাজের সূঁচক এগারো বারো পার হয়ে আড়াইটায় গিয়ে ঠেকেছে, তখনই ফাস্ট ফরোয়ার্ড হিসেবে নাম জানা, না জানা ব্যক্তি ও ফোরাম থেকে একই বিষয়ের ওপর একই মেইল একের পর এক আসতে থাকলো। দিনক্ষণ ১১ই ফেব্রুআরি, ২০০৭ থেকে শুরু এবং শেষ কবে হয়েছে, সে হিসাব রাখা সম্ভব হয় নাই। হট নিউজ হলো, সদ্য নোবেল বিজয়ী প্রফেসর ইউনুস রাজনীতিতে নামবেন। আরেক পরিচিত প্রফেসর গোলাম আযমের সাথে ইউনুসের চকির তলা-আগরতলা সম্পর্ক। সুতরাং পাবলিক গোলাম আযমকে যেমন তীব্রভাবে হেইট করে, তেমন তীব্রভাবেই আলোড়িত হলো প্রফেসর ইউনুসের রাজনীতিতে আসা নিয়ে। এ আলোড়ন পজিটিভের আশায়, চেইন মেইলের বন্যায়ও সে আশায় কোনো সমস্যা সৃষ্টি হয় নাই। ইন্টারনেটকে সফলভাবে ব্যবহার করার ক্ষেত্রে ডঃ ইউনুসও একটি মাইলফলক হিসেবে র'বেন।

অত্যন্ত সম্মানের সাথে 'সালাম' দিয়ে ডঃ ইউনুস জনগণকে বলতে চেয়েছেন যে, তত্ত্ব সরকারের সংস্কার দেশের অন্যান্য মানুষের সাথে তাকেও আশাবাদী করে তুলেছে। 
এ অবস্থায় আমি অন্তর দিয়ে অনুভব করছি যে, দেশের মানুষ আমার কাছ থেকে যা আশা করছে তার প্রতি বিনীত সম্মান দেখিয়ে জাতিকে তার যথাযোগ্য মর্যাদায় নিয়ে যাওয়ার কর্মযজ্ঞে আমার যথাসাধ্য অংশগ্রহণ করা উচিত।
এ বিষয়ে আসলে একটি ভুল ধারণা আছে যে, তিনি রাজনীতি করবেন কিনা, তা দেশের মানুষের কাছ থেকে জানতে চেয়েছেন। ফ্যাক্ট হলো, তিনি দেশের মানুষের অন্তরের খবর রাখেন, সেই অন্তরের খবরকে সম্মান দিতে চান। সুতরাং রাজনীতিতে আসবেন কিনা, সেই প্রশ্ন তিনি 'নাগরিক'দেরকে করেন নি; বরং সকলের অংশগ্রহণ তার প্রয়োজন বলে কিভাবে অগ্রসর হলে ভালো হয়, তা জানতে চেয়েছেন। প্রথম চিঠিটি লেখার সময়ই তিনি জানেন, রাজনীতিতে জড়িত হওয়া মানে বিতর্কিত হওয়া এবং এতে তার আপত্তি নেই; কারণ, 
আলাহর অসীম রহমতে আমি এক অতিশয় ভাগ্যবান মানুষ। আমার পাওয়ার আর কিছু অবশিষ্ট নেই।
দেশের মানুষের ভালো করতে তিনি ধনুকভাঙ্গা পণ করেছেন। স্পষ্টতই অনেকেই তার চিঠি না বুঝে তাকে রাজনীতিতে আসতে নিরুৎসাহিত করলেন। তিনি সে কথা শুনলেন না, মাত্র ১১ দিনের মাথায় ফেব্রুআরি ২২, ২০০৭ এ নোতুন অহী নাজিল হলো।
মানুষের প্রত্যুত্তর পেয়ে তিনি যারপরনাই উদ্বেলিত, আবারো সালাম দিয়ে শুরু করা চিঠিতে আল্লাহর রহমতের কথা স্বীকার করে মোটামুটি 'যার যা আছে, তাই নিয়ে ঝাঁপিয়ে পড়া' নীতিতে পার্টির রূপরেখা নিয়ে হাজির হলেন। একটু মন ভুলানো মিথ্যাচারও হয়তো করলেন,
In light of your enthusiasm, I have decided to take part in your efforts for creating a new politics. I will join politics and establish a new party. Please pray, so that I can fulfill your wishes and so that Allah’s blessings are with me, as always. 
পলিটিক্সে জয়েন করার জন্য তিনি মানুষের কাছ থেকে উৎসাহের আশায় বসে আছেন, এমনটা প্রথম চিঠিতে পাওয়া যায় না। পার্টির নাম বিষয়েও তিনি অনেকের কাছ থেকে অনেক উপদেশ ও প্রস্তাব পেয়ে শেষেমেষ 'নাগরিক শক্তি' নাম হিসেবে গ্রহণ করেছেন। নাম বিষয়ে পাবলিকের ফিডব্যাক তাকে কতোটা প্রভাবিত করেছে, সে বিষয়ে সন্দেহের অবকাশ রয়েছে। কারণ, প্রথম চিঠিতে 'প্রিয় নাগরিক' সম্বোধন দলের নাম নির্বাচনের বিষয়ে কিছু আগে থেকেই ঠিক করে রাখা সিদ্ধান্তেরই ইঙ্গিত দেয়। যাহোক, এটা বিজনেস ওয়ার্লডের নীতি। অনেক সময়ই বিচারের পূর্বেই ফাঁসির আদেশ হয়ে যায়, পাবলিক ফিডব্যাককে এ নাম গ্রহণের সিদ্ধান্ত প্রভাবিত করেছে - এরকম বক্তব্যকে নির্দোষ হিসেবে ধরে নিতে আপত্তি নেই।
এ চিঠিতেই তিনি পার্টির রূপরেখা বর্ণনা করেন। স্বাধীনতা যুদ্ধের স্বপ্নের বাস্তবায়নই হবে এ দলের রাজনীতি করার নিয়ামক। অবশ্য সে স্বপ্নে যুদ্ধাপরাধী বলে কিছু নাই; বরং ইউনাইটেড বাংলাদেশই মূলকথা। দারিদ্র্যকে যাদুঘরে পাঠানোই হলো আসল ব্যাপার। আমার নিশ্চিত বিশ্বাস, তার বক্তব্যের আগ পর্যন্ত একটু টেনশনে থাকলেও দলের কর্মপন্থা শোনার পরে দারিদ্র্য নিজেই মুচকি হেসেছে। যেমন, প্রাথমিকভাবে বিভিন্ন দলে-উপদলে কর্মী-নেতা ও সমর্থক তৈরির যে প্রক্রিয়া তিনি বাতলে দিয়েছেন, তা নিঃসন্দেহে খুব মজার। এতে তার নিজের পকেট থেকে একটাকাও খরচ হবে না। উৎসাহী ব্যক্তিরা নিজেরাই সবকিছু করবেন, আইপিএলে হাবিবুল বাশারের ক্যাপ্টেন্সির মতো তিনি এসে সবাইকে ধন্য করবেন।
নিজ নিজ এলাকায় সবাই ২০ জনের দল গড়ে তুলবেন। আপনি অন্য এলাকায় কাজ করেন? নো প্রবলেম। এক সপ্তাহের ছুটি নিন, এলাকায় যান, যতোগুলো সম্ভব গ্রুপ বানান, তারপরে ফিরে আসেন। As simple as that! এইখানে আরো একটা কাজ করতে হবে, ইউনিয়ন পরিষদের মেম্বার ও চেয়ারম্যানদেরকে ওয়ার্ড-লেভেলের গ্রুপ তৈরিতে উৎসাহ দিতে হবে। (তারা করাপ্টেড হোক আর যা-ই হোক, ক্ষমতা বলে কথা!)
আপনি কর্মী না হলেও প্রবলেম নাই, সমর্থক হোন। সমর্থকগোষ্ঠী গড়ে তুলুন। দেশে নাই, বিদেশে আছেন? নো প্রবস! সমর্থক গ্রুপ বানান। তার অফিস বানান আপনার কর্মস্থল (!) কিংবা বাসাকে। (আপনার বস কিং বা বউ আপনারে লৌড়াইলে আপনার রিস্ক ) তবে (সেই রিস্ক থেকে মুক্ত হয়ে) সম্ভব হলে দুয়েক সপ্তাহের জন্য দেশে আসুন।  (প্লেনের ভাড়া আপনার, দারিদ্র্য যাদুঘরে রাখতে হইবো), নিজের এলাকায় যান, সমর্থক গ্রুপ সৃষ্টি করুন। সমর্থকদেরকে অর্থনৈতিক নিশ্চয়তা দিন। (এইবার বুঝলাম দারিদ্র্য কেমনে যাদুঘরে যাইবো। আপনি বিদেশে এসিডিসি করুন আর গবেষণা করে টাকা কামান, নাশের সমর্থকদের টাকা দেয়ার দায়িত্ব সূচারুরূপে পালনের দায়িত্ব আপনার।) তবে এসবের বাইরেও ইনুইচ্চ্যাকে আপনার কাজকর্মের রিপোর্ট করতে হবে। নির্বাচনের সময় আপনাকে কাজকর্মকে ছুটি দিয়ে দেশে আসতে হবে।
আপনি ফেয়ারসেক্সের লোক হইলে আপনার জন্য স্পেশাল ট্রিটমেন্ট। কারণ,
Half of the country’s people are women. But, your role in the decision-making process is ignored.
সম্ভবত, হাসিনা-খালেদার আর কোনো বেইল নাই, ক্ষমতায় তত্ত্ব সরকার। অথবা হাসিনা-খালেদা মাইয়া মানুষ না, তারা Caster Semenya র মতোই লিঙ্গ জোচ্চুরী করেছে।
পুরোদমে কাজ এগিয়ে চলেছে। পাড়ায় মহল্লায় সুশীল সমাজ, গ্রামে গঞ্জে 'এগিয়ে চলো, বাংলাদেশ', শহরে বন্দরে হৈচৈ, দেশে বিদেশে ডঃ ইউনুস সমর্থক গোষ্ঠী কিংবা ফ্যানক্লাব, ইয়াহু কিংবা গুগোল গ্রুপে 'নাশ' দলের আশার বেলুন, গ্রামীনের সুদের হার কতো কম, ইউনুস গ্রামীনের কোনো উচ্চপদে নাই, নিতান্তই গরীব ও সৎ মানুষ - কতোসব আলোচনা!
নিতান্ত দুর্ভাগ্যজনকভাবে জাতির সুশীল সমাজকে কাঁদিয়ে ২০০৭ ঈসায়ী সনেরই ৩রা মে তারিখে প্রফেসর ইউনুস তার তৃতীয় ওহীতে দল গঠনের নিজের অপরাগতা প্রকাশ করে বাণী নাজিল করলেন। বড়োই হৃদয় বিদারক সে বাণী!
পাড়ায়-মহল্লায়, দেশে-বিদেশে এত লোক এত কিছু করার পরেও ইউনুসের মন ভরে নি। যে তিনি বলেছিলেন জীবনে আর নোতুন করে তার কিছু চাওয়া-পাওয়ার নেই, সে তিনিই অন্যদেরকে গাছে তুলে দিয়ে ভাবলেন, 'নাহ! মইটা এখনো আমার দরকার।' 
সব দোষ অন্যদের। তৃতীয় চিঠির শুরুটা অবশ্য মিথ্যাচার দিয়ে,
I wrote the first letter on February 11 seeking your opinions whether I should join politics. I wrote the second letter on February 22 declaring the decision to join politics and form a political party following your encouragements. 
আগেই বলেছি, তার প্রথম চিঠিতে রাজনীতি করবেন কিনা, এই প্রশ্ন নাই। তবে তৃতীয় চিঠিতে একটু ব্যতিক্রম আছে দেখলাম। (যে অনলাইন ভার্সনের ওপর বেইজ করে এই পোস্ট) তিনি এবার আর সালাম-টালামের ধার ধারেন নি। বোধহয়, এই ২ মাস ৮ দিনে পাবলিকের ওপর তিনি তিতিবিরক্ত। পাবলিকের ওপর তিনি বিরক্ত হতেই পারেন, তবে আল্লাহর নাম না নেয়াতে অবাক হলাম। সেকুলারিজমের ধারক-বাহক একটি পার্টি পরিকল্পনায় তিনি বারবার আল্লাহর রহমতের ওপর যে জোর দিচ্ছিলেন, তাতে আল্লাহর ব্যাপারে তাকে খুব নিবেদিতপ্রাণই মনে হচ্ছিলো!
'কারো পৌষ মাস, কারো সর্বনাশ!' দেশের জরুরী অবস্থা চলাটাকেই ডঃ ইউনুসের কাছে মনে হয়েছে বিরাট সুযোগ,
A great sense of hope has prevailed in the country following the declaration of the state of emergency and the formation of a new caretaker government. 
অবশ্য এক্ষেত্রে তার সত্যবাদিতার প্রশংসা না করে উপায় নেই। জরুরী অবস্থায় যখন সব দলেরই রাজনৈতিক কার্যক্রম স্থগিত, তখন ইউনুসেরই ছাড়পত্র রয়েছে এমনকি নোতুন করে একটি রাজনৈতিক দল গঠনের! তত্ত্ব সরকার জিন্দাবাদ!
তবে দুর্ভাগ্যক্রমে শেষরক্ষা হলো না। যে লোকগুলো তাকে উৎসাহিত করছিলো, তারা নাকি রাজনীতিতে আসবে না। আল্লাহ মালুম তিনি কতো কোটি লোককে সরাসরি তার দলের কর্মী বা সমর্থক হিসেবে হিসেব করে রেখেছিলেন। এত এত ইউনুস ফ্যানক্লাবের কি কোনোই মূল্য নাই? নাকি, দুই মাস ৮ দিনে কমপক্ষে ১০ কোটি লোক তার দলে না ভিড়লে তিনি 'যাহ শালা, দলই করুম না' বলে ভাগা দিবেন?
তবে আসল মজা হলো তার দর্শানো এর পরের কারণে,
And those who are in political parties will not leave their parties, at least, now. 
ওরে মামু, এতক্ষণে মনের কথা কহিলা খুলিয়া! অন্য রাজনৈতিক দলের লোকজন, যারা সব পঁচা-গান্ধা, তারা কি নাশে ঢুকলে আতরের খুশবু বিলাইতো? তারা নিজস্ব দল ত্যাগ করে নাশে ঢুকবে - নাশের অস্তিত্ব কি এইটার ওপর এতোটা নির্ভরশীল?
স্বভাবতই ডঃ ইউনুস সমর্থক গোষ্ঠীর মুখে তখন রসগোল্লা আর করোল্লা ভাজির স্বাদে পার্থক্য নাই। গ্রে এরিয়ায় যারা ছিলো, যারা একটা দীর্ঘশ্বাস ছাইড়া ভাবলো, "দূর বেটা, ভন্ড!"
তবে ডঃ ইউনুস প্রচন্ড আশাবাদী মানুষ। তিতা মুখে মিঠা কথা বলতে তার জুড়ি নেই। তৃতীয় চিঠির শেষ পর্যায় জুড়ে তাই কেবলই আশাবাদ। বাংলাদেশ কেমনে গ্রেট পটেনশিয়ালের দোর গোঁড়ায়, পরবর্তী পাঁচ বছরে দেশ কেমনে আগায়া যাইবো, (তিনি কি ২০১২ পর্যন্ত তত্ত্বরাজত্ব কল্পনা করেছিলেন?) আমাদের দেশ কেমনে কয়লা ও গ্যাস সম্পদে টুইটম্বুর, যেখানে সারা বিশ্ব শক্তির দুর্ভিক্ষে আছে (আহেম!), দেশের এত বিশাল খনিজ সম্পদ ব্যবহারের এখনই সময় (!) এবং ইনফোটেক ব্যবহার করে বিশ্বের সর্বশ্রেষ্ঠ দেশ (???) হিসেবে বাংলাদেশকে প্রতিষ্ঠিত করতে হবে (কইছিলাম না, ডিজিটাল বাংলাদেশের স্বপ্ন কার?)
সমস্যা একটাই, তিনি নিজে এখন এসবে থাকতে পারবেন না। একটা দুর্বল দলে তার ব্যাপক আপত্তি। তার চেয়ে অন্য কেউ আসুক, কাজটা করে দিক, তারপরে দেখা যাবে খন!
Instead of trying to create a new political arena with a weak party, let us wait for someone else to make the effort and succeed.
৬৭ বছরে না বুঝলেও ২ মাস ৮ দিনের অভিজ্ঞতায় তিনি বুঝে ফেলেছেন, এই দেশের মানুষ হারামি, কথা দিয়ে কথা রাখে না। তা তিনি বুঝতেই পারেন। তবে যার আর জীবনে নোতুন করে চাওয়া-পাওয়ার কিছু নেই, তিনি ঠিক কিসের ভয়ে পিঠটান দিলেন, তার ইতিহাস কি কখনো লেখা হবে এই পোঁড়ার দেশে?
তথ্যসূত্রসমূহ: ডঃ ইউনুসের প্রথম চিঠি (বাংলায়)
ডঃ ইউনুসের দ্বিতীয় চিঠি (ইংরেজীতে)
তার রাজনীতি না করার ঘোষণা (ইংরেজিতে)

