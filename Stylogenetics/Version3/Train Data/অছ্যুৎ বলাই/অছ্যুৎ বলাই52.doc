সচল সমাবেশ - কাসেলের ছবি



আমি নির্ভেজাল অসৌখিন মানুষ। ছবি তোলার সময়ও অসৌখিনতার পরাকাষ্ঠা দেখিয়ে ক্যামেরাকে অটো মুডে রেখে ফটাফট চাবি টিপতে থাকি, ছবির অবজেক্ট প্রাণী হলে হয় মুখ বাঁকা ওঠে, নাহয় ঠ্যাং বাঁকা আর নিতান্ত নিশ্চল হলে পোর্ট্রেটে সবকিছু পিসার হেলানো স্তম্ভ এবং ল্যান্ডস্কেপে ২০° কোণাইচ্চা।
স্বভাবতঃই সচল সমাবেশে আমার ওপর কঠোর নিষেধাজ্ঞা ছিলো, যাতে ক্যামেরার ত্রিসীমানায় না আসি (চতুর্থ সীমানাটার পারমিশনটা থাকে যাতে উনারা আমার মেদ-ভূঁড়ি কি করি মার্কা ছবি তুলে সেইটা নিয়া মজা করতে পারেন।)। শালিখোঁজা পক্ষের ভয় আবার কোন বিয়ে ভাঙ্গা ছবি তুলে ফেলি। তবে ননদ সাপ্লায়ারদেরকেও খুব একটা সাহসী বলা যাবে না। ইনফ্যাক্ট, তাতাপু কাসেলে পৌঁছে গাড়ি থেকে না নেমেই প্রথমে খবর নেন আমার হাতে ক্যামেরা আছে কিনা। 'নেই' বলে অভয় দেয়ার পরেই তিনি গাড়ি থেকে নামেন।
তবে সাবেক চোরকে এতসব বিধিনিষেধ দিয়ে আটকে রাখা সম্ভব নয়। চামেচিকনে কিছু ছবি তুলে ফেলেছি। সচলদের প্রবল দাবিকে অগ্রাহ্য করে কোনো ছবি না পোস্টানোর প্রতিবাদস্বরূপ আমার এই চুরি করে তোলা কিছু আঁকাবাকা ছবি শেয়ার করা যাক।
প্রথমেই বিডিআরের সচল সমাবেশে যোগ দেয়ার প্রমাণস্বরূপ আইসিইতে বসে তার তোলা ছবি:

আমরা যখন অলসভাবে এক সচলের একই সুরে গাওয়া নজরুল গীতি, রবীন্দ্রসঙ্গীত থেকে হালের মিলার গান শুনে ত্যক্ত-বিরক্ত, ভদ্রতাবশঃত কিছু বলতেও পারছি না, তখনই প্রতিবাদী নোতুন প্রজন্মের গানের আসর থেকে উঠে গিয়ে বালির বাঁধ দিয়ে প্রতীকি প্রতিবাদ:

প্রতিবাদে তারা সফল। একে একে সবাই যখন সাহসী হয়ে গ্রিলের আগুন নিয়ে ব্যস্ত, তখন চিপস খেতে খেতে পরবর্তী কর্মসূচী নিয়ে আলোচনায় উন্মুখ নিউ জেনারেশন:

সবাই যখন গানবাজনা আড্ডায় ব্যস্ত, তখন স্বভাবতঃই আমাকে চোখে চোখে রাখায় আর ছবি তোলার সুযোগ পাইনি। তবে হারকিউলিস ভ্রমণের সময় সবাই এগিয়ে গেলে আমি সুযোগ পেয়ে হারকিউলিসের দুর্গের পেছন দিকটার একটা ছবি তুলে ফেলি:

দুর্গের ওপর থেকে কাসেল শহর:

দূরে মিউজিয়াম। ওখানে একবার গেলেও মিউজিয়ামের নাম ভুলে গেছি, কোনো এক বিখ্যাত আর্টিস্টের আঁকা ছবি খুব ঘটা করে গাইড বুঝিয়েছিলেন, সেই জ্ঞানকে আমি মিউজিয়ামের বাইরে পর্যন্ত বয়ে না নিয়ে আসতে সমর্থ হয়েছিলাম:

এক ফাঁকে ন্যাংটুপুটু হারকিউলিসের একটা ক্লোজআপ তুলে ফেললাম:

এই ছবিতে দুর্গের বিরাট অবয়বের কিছুটা এসেছে। সামনে টানানো সাদা পলিথিনের সাথে কোনো বিমূর্ত শিল্পের সম্বন্ধ নেই; ওটা স্রেফ 'মেরামত চলিতেছে'র সাইনবোর্ড:

হারকিউলিসের দুর্গ পাহাড়ের চূঁড়ায় অবস্থিত আর সেখান থেকে নিচ পর্যন্ত নেমে গেছে সিঁড়ির ধাপ। দুপাশে পায়ে হাঁটা সিড়ি আর মাঝের অংশটা দিয়ে প্রতি রবিবার ছোটে পানির ফোয়ারা। এতদিন কাসেলে থেকেও সে জলপ্রপাত আমার দেখা হয় নি; এই রবিবারও মিস করলাম ২ ঘন্টার জন্য, ফোয়ারা ছাড়ে দুপুর ২ টায়, এদিকে বদ্দার তেহারীর হাতছানি:

এর মধ্যে একজনের শখ হলো ননদ সাপ্লায়রাদেরকে ফিটনেস দেখাতে পর্বতারোহনের:

ভাবছে কি করে ওঠা যায়:

অবশেষে বিজয়:

হারকিউলিসে শুধু পর্বতারোহী বাঁদরই নয়, ছোট খানদানী কালারের পোঁকাও আছে:

এই পোঁকা মারতে কামানের দরকার নেই বলে দুর্গের গায়ে কামান বসানো গর্ত থাকলেও কামান হয়তো রাগেদুঃখে কোনো যাদুঘরেই চলে গেছে:

সিঁড়ি বেয়ে অনেকটা নিচে নেমে টান ধরা পায়ে হাঁপাতে হাঁপাতে আবার উঠে আসার সময় চোখে পড়ে মেঘের সাথে মিশে থাকা হারকিউলিসকে:

এরপরে ওরাঞ্জেরি; ঢোকার মুখেই ছোট্ট ঝিরঝিরে ঝর্ণায় বর্ণচোরা মাছের পোনারা। হাসিব পিচ্চিদেরকে দেখায়, দ্যাখো, দ্যাখো, এইটা কি। পিচ্চিরা বলে, 'পানি'। আরে পানির ভিতরে কি? এবার তাদের উত্তর, 'ময়লা'! বুড়ো সচলদের মতো এত আউফাউ বিষয়ে আগ্রহ দেখানের দায় তাদের নেই:

তারা নিজেরাই স্বাবলম্বী:

ওরাঞ্জেরিতে একটা বিরাট মাঠ আছে। মাঠের একপাশে একটা জমিদার বাড়ি (?), অন্যপাশে লেইক:

লেকের দুপাশটা বিকেলে হাঁটার জন্য দারুণ। তবে সচলেরা আর তাতে উৎসাহী নন; কারণ, অলরেডি খিদে পেয়ে গেছে, ওদিকে বদ্দার তেহারী ..... কী আর করা! নিঃসঙ্গ হংসরাজকে নিঃসঙ্গ রেখেই ফিরতে হলো:

ফেরার পথে দেখি অবাক কান্ড। হারকিউলিস তখন শহরে, হাতে একটা ড্রিল মেশিন, সাথে একদঙ্গল মানুষের মিছিল:

হারকিউলিসের মারদাঙ্গা মুড দেখে জিগাই,
- 'কি হয়েছে নানা? খ্যাপলেন ক্যান?'
- 'আর কইওনা নাতি। এক বছরের উপ্রে আমারে মেরামতের আন্ডারে রাইখা ধুনপুন শুরু করছে। এবার নিজেরডা নিজেই মেরামত করুম।'
পিছনের উৎসাহী জনতা তখন জার্মানে যে শ্লোগান ধরেছে, তার বাংলা করলে দাঁড়ায়, 'হারকিউলিসের মুন্ডু লইয়া চুদুরবুদুর চলতো ন!'

