ধীমান ঘোষ: ব্যাট হাতে দুধভাত



যখনই মুশফিকুর রহিম কোনো ক্যাচ ড্রপ করে, তখনই একটু উহ আহ এর সাথে বিকল্প উইকেট কীপারের কথা উচ্চারিত হয় এবং অবধারিতভাবে কিছুক্ষণের মধ্যেই সিদ্ধান্তে আসা হয় বাংলাদেশে আসলে তাকে রিপ্লেস করার মতো কেউ নেই। কারণ অবশ্যই তার কিপিং নয়, বরং ব্রাডম্যানসদৃশ ব্যাটিং! 
২৮ গড়ের ব্যাটসম্যানকে তার ব্যাটিং দক্ষতার জন্য বাজে উইকেট কিপিংয়ের স্বাধীনতা দেয়া যায় কিনা, সে প্রশ্নের উত্তর দেয়ার আগে কিছু সরল অঙ্ক করে দেখা যাক। বাংলাদেশ টেস্ট ক্রিকেটের নবীনতম এবং সবচাইতে দুর্বল সদস্য। স্বাভাবিকভাবেই বিপক্ষ দলের ব্যাটসম্যানের যোগ্যতা আমাদের দলের ব্রাডম্যানদের চাইতে বেশি। এ অবস্থায় একজন ব্যাটসম্যানের প্রতিটা ক্যাচ ড্রপ বা স্ট্যাম্পিং মিস করার অর্থ আসলে সেই ব্যাটসম্যানকে এক ইনিংস বাড়তি ব্যাট করার সুযোগ দেয়া।  গড়ের হিসেবে একজন শচীনের ক্যাচ ড্রপের অর্থ বিপক্ষ দলকে ৫৬ রান বেশি করতে দেয়া, কির্ক এডওয়ার্ডসের ক্ষেত্রে যেটা ৪২ (আপাতত প্রথম শ্রেণীর ম্যাচের গড়)। সুতরাং শচীনের ক্যাচ ড্রপ করা একজন কীপারকে ক্যাচ ড্রপ না করা একজনের তুলনায় তখনই দলে নেয়া লাভজনক, যখন সে দলে না নেয়া কীপারের তুলনায় অন্তত ৫৭ রান বেশি করতে পারবে।
বাংলাদেশ দলের ক্ষেত্রে আমাদের টপ অর্ডার আর টেইলএন্ডারদের ব্যাটিং গড়ে খুব বেশি পার্থক্য থাকে না। টপ অর্ডারের গড় ২০এর ঘরে, যার মধ্যে দুয়েকজন ৩০-৩২, তামিম একা ৩৯/৪০, আর টেইল এন্ডারদের গড় ১৫-২০। এ অবস্থায় একজন ভালো উইকেট কীপার যদি ব্যাটসম্যান হিসেবে জঘন্যও হয়, তাহলেও ব্যাটসম্যান হিসেবে ব্রাডম্যান ক্রাপ উইকেট কীপারের সাথে তার ব্যাটিং গড়ের পার্থক্য ১০ রানের বেশি হবে না। এই ১০ রানের সঞ্চয়ে বড়জোর ৬ ইনিংসে একবার টেন্ডুলকার বা ৪ ইনিংসে একবার এডওয়ার্ডসকে ড্রপ করার স্বাধীনতা পাওয়া যায়! বোলিং লাইনআপ দুর্বল হলে সমস্যাটা আরো বেশি। আমাদের বোলাররা শক্ত প্রতিপক্ষের ব্যাটসম্যানের বিরুদ্ধে খুব বেশি সুযোগই সৃষ্টি করতে পারে না; সুতরাং একবার লাইফ পাওয়া ব্যাটসম্যানকে আবার বাগে পাওয়া সহজ হয় না।
বিকল্প উইকেট কীপার হিসেবে যখনই ধীমানের নাম উচ্চারিত হয়, তখনই তাকে এক কথায় নাকচ করে দেয়া, কারণ, সে ব্যাট করতেই জানে না! যদিও তার প্রথম শ্রেণীর ম্যাচের গড় প্রায় ৩৩ এবং লিমিটেড ওভারে প্রায় ২৮, যা আমাদের স্পেশ্যলিস্ট ব্যাটসম্যানদের চেয়ে কোনোভাবেই কম না, তবুও তার ব্যাট করতে না পারার মিথ কিভাবে সৃষ্টি হলো, এটা আমার কাছে বিস্ময়ের ব্যাপার না হলেও বিরক্তিকর।
তার ব্যাট করতে না পারার উদাহরণ হিসেবে অবশ্য তার ওডিআই গড়কে, যা মাত্র ১৪, তুলে ধরা যেতে পারে। কিন্তু এই গড়ের পেছনের কাহিনী বিচার না করলে পুরোটা বুঝার উপায় নেই। তার এই ১৪ গড়ওয়ালা ১৪ ম্যাচের ইতিহাস সংক্ষেপে দেখা যাক:
# প্রথম ৩ ম্যাচ দক্ষিণ আফ্রিকার বিপক্ষে, স্কোর ১৫*, ০, ৩। দুর্ভাগ্যজনকভাবে তার ওই ১৫ রানই বাংলাদেশ ইনিংসের ২য় সর্বোচ্চ স্কোর এবং ৭ নম্বরে ব্যাট করা ধীমানকে রেখে বাকি সবাই আউট ১৭৮ রানে। বাকি ২ ম্যাচে বাংলাদেশের স্কোর ১৭৩ আর ১৪৩।
# এরপরের ৩ ম্যাচ আয়ারল্যান্ডের বিপক্ষে। এই সিরিজে তার ব্যাটিং অর্ডার ছিলো ১০! ২ ম্যাচে ব্যাট ধরারই সুযোগ পায় নাই। আর এক ম্যাচে ২ রানে নট আউট।
# পরের ৫ ম্যাচ পাকিস্তানের বিপক্ষে। তার স্কোর ০, ২৭, ১৮*, ০, ২৯। বাংলাদেশ দলের স্কোর ১২৯, ২২৫, ২৮৫, ২১০, ১৭৯। ধীমানের ব্যাটিং অর্ডার ৯, ৮, ৯, ৮, ৮। ২৭ স্কোর বাংলাদেশ দলের ইনিংসে ৩য় সর্বোচ্চ এবং অপরাজিত ১৮ রান এসেছে ১১ বলে। ২৯ এর ম্যাচে বাংলাদেশ দলের পক্ষে সর্বোচ্চ স্কোর ৩৭, আরো ২ জন আছে ৩০ এর ঘরে।
# শেষ ৩ ম্যাচ অস্ট্রেলিয়ার বিপক্ষে, যেখানে তার স্কোর ১, ৩০, ১। বাংলাদেশের স্কোর ৭৪, ১১৭, ১২৫। ধীমানের ব্যাটিং অর্ডার ৭। ওই সিরিজের প্রত্যেকটা ম্যাচই এত লো স্কোরিং ছিলো যে, ধীমানের ৩০ রান ২য় ম্যাচে বাংলাদেশ দলের সর্বোচ্চ স্কোর।
এই ইতিহাসের প্রেক্ষিতে যা দেখা যায়, 
১) তাকে ব্যাটিং করতে হয়েছে বিশ্ব ক্রিকেটের সবচেয়ে শক্তিশালী ৩ টি বোলিং লাইন আপের বিপক্ষে, যেখানে ১১ ইনিংসের মধ্যে বাংলাদেশ দলই বলার মতো স্কোর করেছে মাত্র ১টি।
২) তাকে ব্যাট করতে হয়েছে ৭ থেকে ১০ এর মধ্যে। অর্থাৎ তাকে সবসময়ই ব্যাটিংয়ে টেইলএন্ডার হিসেবে বিবেচনা করা হয়েছে। টপ বা মিডল অর্ডারে ব্যাট করার সুযোগ একবারও দেয়া হয় নাই।
৩) আমাদের ব্রাডম্যানদের ব্যাটিং গড়ের জন্য সবচেয়ে বড়ো আশীর্বাদ জিম্বাবুয়ের বিপক্ষে কোনো ম্যাচ খেলার অলৌকিক সুযোগ তার হয় নাই। এরপরের 'ইজি রান' আসতে পারতো আয়ারল্যান্ডের বিপক্ষে, যেখানে ৩ ম্যাচেই তার ব্যাটিং অর্ডার ছিলো ১০ এবং স্বভাবতই তাকে ব্যাট হাতে কিছু করতে হয় নি।
এই অবস্থায় তার ব্যাটিং গড় ১৪র অজুহাত দেখিয়ে তাকে নন-ব্যাটসম্যান ট্যাগ করা যায় না। বরং দলের অন্যদের (ব্যাটসম্যানদের) সাথে তুলনা করলে তার পারফর্ম্যান্স খারাপ না। ১২ বার সুযোগ পেয়ে ৬ বারই সে (অন্যদের তুলনায়) ব্যর্থ হয় নাই। 
সীমিত ওভারের ম্যাচের পরে প্রথম শ্রেণীর ম্যাচের দিকে চোখ ফেরানো যাক। ব্যাট হাতে কাঁপাকাপির মিথওয়ালা ধীমানের গড় প্রায় ৩৩, যা আমাদের যে কোনো টপ অর্ডার ব্যাটসম্যানের সাথেই তুলনীয়। তার সাম্প্রতিক ব্যাটিং ইনিংসগুলো ৪২, ২৩, ৩১, ১৬, ৭৫, ১, ১০১*, ১, ৯, ১৪১, ১৯, ১১, ৭, ৫০*, ৫১, ১০১, ৭*, যার গড় ৪৯। ব্যাটহাতে দুধভাত হিসেবে প্রচলিত মিথের অধিকারীর জন্য এটা বিস্ময়কর পারফর্ম্যান্স।
এখানে অবশ্য আরেকটা প্রশ্ন আসে, তাহলো ঘরোয়া ক্রিকেটে ব্যাট করতে পারলেই সে টেস্টম্যাচে ব্যাট করতে পারবে, তার নিশ্চয়তা কি? খুবই যৌক্তিক প্রশ্ন। কিন্তু এর উত্তরও পাওয়া যায় ঘরোয়া ক্রিকেটের স্কোরে। আমাদের প্রথম শ্রেণীর ম্যাচে বড়ো স্কোরের দলীয় ইনিংস খুব কম, অধিকাংশ দলই ২০০র ঘরে আউট, অনেক সময় ২০০র কম বা ৩০০র ঘরেও রান হয়, ৪০০র ওপরে রান একদমই কম। এ অবস্থায় একজন ব্যাটসম্যানের গড়ও খুব বেশি হওয়া কঠিন। সুতরাং আপেক্ষিক পরিস্থিতি বিচারে ৪৯ গড় বিশাল অর্জন। যে কোনো টপ অর্ডার ব্যাটসম্যানের জন্যই সংখ্যাটা গৌরবের, ধীমানের মতো টপ ৫ এ ব্যাট না করাদের জন্য কাজটা আরো কঠিন। টেস্টে সে কেমন ব্যাট করবে, সেটা বুঝা যাবে টেস্টে ব্যাট করার পরে। ইন্ডিয়া দলে যেমন প্রাভিন কুমারকে শুধুমাত্র সীমিত ওভারের ম্যাচের বোলার হিসেবে বিবেচনা করা হতো। "একবার সুযোগটা দিয়ে দেখো না!" - আত্মবিশ্বাসী প্রাভিন এখন সুযোগ পেয়েই জহিরের অনুপস্থিতিতে তিন ভার্সনেই ইন্ডিয়ার ১ নম্বর বোলার। 
সুতরাং 'ধীমান ব্যাট হাতে দুধভাত' এই মিথের আসলে কোনো বেইল নাই। বরং এই মিথের হাত ধরে বাংলাদেশ দল উইকেট কিপিংয়ের মতো একটা গুরুত্বপূর্ণ পজিশনে উন্নতির সুযোগ থেকে বঞ্চিত হচ্ছে। সমীকরণটা ঠিক মুশফিক ভার্সেস ধীমান না। একজন উইকেট কীপার খেললেই আরেকজনের জন্য দরজা বন্ধ, এমনও না। শ্রীলংকা, দক্ষিণ আফ্রিকা, নিউজিল্যান্ড বা ইন্ডিয়ায় প্লেইং ইলেভেন-এ উইকেট কীপিং করা একাধিক খেলোয়াড় খেলে। মুশফিকের বর্তমান ফর্মে বাংলাদেশ দলে সে ব্যাটসম্যান হিসেবেই খেলতে পারে। কিন্তু ভালো উইকেট কীপার দরকার। ধীমানকে দলে নিলে উইকেট কিপিং শক্তিশালী হওয়ার সম্ভাবনা খুব বেশি। সাথে ব্যাটিংও ক্ষতিগ্রস্ত হওয়ার কোনো কারণ নাই; বরং ব্যাটিংয়েও দল শক্তিশালী হওয়ার সম্ভাবনা আছে। 
টপ অর্ডার ব্যাটসম্যানরা যখন উইকেট থ্রো করার প্রতিযোগিতায় নামে, মুশফিকের হাত গলে ড্রপ ক্যাচের প্রতিপক্ষ যখন সেঞ্চুরি করে, তখন পরিবর্তনের দরকার অবশ্যই আছে। ধীমান হতে পারে বাংলাদেশ ক্রিকেটকে সামনে এগিয়ে নেয়া এরকম একটা পরিবর্তন।

