এইসব ছুটিকাহিনী



ভোরের আলো দেখে দিনের গতিপ্রকৃতি ঠাহর করা গেলেও পয়লা জানুআরির ছুটি দেখে পরের কয়েকমাসের গোয়িং-টু-হ্যাপেন ঠাহর করা অত সহজ কম্ম নয়। জানুআরি-ফেব্রুআরি পুরাপুরি ছুটিলেস কাটানো পাবলিক অধীর আগ্রহে বসে থাকে মার্চের দিকে। কারণ, ইস্টারের ছুটি এইবার মার্চে। শুক্রবার, সোমবার আর মাঝের উইকএন্ড পুরাটা মিলায়া ৪ দিনের প্যাকেজ; সাথে মহাপ্যাকেজওয়ালারা পরের সপ্তাহটাও বাং মারে। ৪ দিনের খরচায় টানা ১০ দিনের অফিসানুপস্থিতির সুযোগটা সাধারণত কেউ হাতছাড়া করতে চায় না।
তবে আমগো বাঙালিরা ৪ দিনের খরচায় না গিয়া বরং এক্কেরে ফ্রি ফ্রি যা পাওন যায়, ওইডার সদ্ব্যবহারে পাই-টু-পাই প্ল্যান প্রোগ্রাম করি। বন্ধুরা অন্য শহর থেকে আসে। দেশের বাইরে আসার পর এক শহরে একত্রে পড়াশোনা শেষে চাকুরীসূত্রে বিভিন্ন শহরে ছড়িয়ে ছিটিয়ে যাওয়াদের তাতে একটা পুনর্মিলনের সুযোগও ঘটে। 
প্রোগ্রামের বড় অংশে থাকে খাওয়া দাওয়া। সাথে ক্রিকেট। সামার তুখোড় হইলে ফুটবলও। ক্রিকেট খেলার মত উপযুক্ত স্থান পাওয়া গেলেও খেলোয়াড় সংকট প্রায় সারাবছরই লেগে থাকে। ইন্ডিয়ান কিছু পোলাপানকে দাওয়াত দেয়ার পরেও দেখা যায় টোটাল খেলোয়াড় সংখ্যা দুই দল হয়ে খেলার জন্য অপ্রতুল। সুতরাং এরকম গেট টুগেদারে আমাদের টার্গেট থাকে অন্তত দুইদিনব্যাপী একটা 'টেস্ট ম্যাচ' খেলার। সাথে গান, অশলীল কৌতুক, তাস পিটানো। কিছু মনোপলি অ্যাডিক্টেড এর সৌজন্যে এবার যুক্ত হয়েছে মনোপলি খেলা। পুরা ইনডোর আউটডোর প্যাকড প্রোগ্রাম।
তবে ফাইনাল say সেই 'তাঁহার'। মিকাইল বাবাজীকে তিনি বোধ হয় বলে দিয়েছেন এই আদম সন্তানগো লগে এইবার একটু ঠাট্টা তামাশা করা যাক। ওয়েদার ফোরকাস্ট দেইখা ১০ দিন আগে থাকতে বুঝতেছিলাম সামনে শনি। এইটুকুন এক একটা ২৪ ঘন্টার ছোট্ট দিন। তার মধ্যে কি নাই! গুড়া বৃষ্টি, ঝাপায়া বৃষ্টি, কাপায়া বাতাস, শিরশিরে বাতাস, মিনিট পাঁচেক রোদ্দুর, তার লগে বুড়া বয়সে ভীমরিতর মত শুরু হইছে আরেক জিনিস - তুষারপাত। ডিসেম্বর-জানুআরি খবর নাই, মার্চ-এপ্রিলে আইসা মনে পড়ছে আয় হায়, এই বছর তো তুষারের দেখা পাইলো না পাবলিক। অতএব, ঢালো!
মিকাইল বাবাজীর এই খেলার শিকার হইয়া গত তিনদিনে ইনডোর থাইকা আউটডোর করতে পারি নাই ১৩/১৪জন মানুষ। ক্রিকেট মাঠে একবার রেকি করতে গিয়া কাপায়া বাতাসের ধাক্কায় ফিরা আইতে হইছে। বারে বারে দেউলিয়া হওয়া পাবলিকেরাও মনোপলির বিকল্প খুঁইজা পায় নাই। একবার তাস খেলছিলাম, জমে নাই। তয় গতকাল টেবিল টেনিস খেইলা হালকা আনন্দ পাওয়া গেছে, যদিও ওই খেলায় আমি ইউজুয়ালি পঞ্চম খেলোয়াড়, সোজা বাংলায় দুধ-ভাত; চতুর্থ জন ইনজুরিতে পড়লেই আমাকে প্রক্সি দিতে হয়।
ছুটির তিনদিন কাটায়া আজ চতুর্থ দিনের সকালবেলা চোখের উপরে আলোর চাপ পইড়া ঘুম ভাইঙ্গা দেখি চকচকা রোদ্দুর। ওয়েদার ফোরকাস্টেও মিকাইল বাবাজী বড় একখান সূর্যের ছবি ঝুলায়া রাখছে। দেইখা মনডা আরো খারাপ হইয়া গেলো। দোস্তরা সব একটু পরেই যার যার ফিরতি ট্রেন ধরবে। আমি হালায় কাজকাম নিয়া বিজি হয়া পড়বো আর নেক্সট এমন বড়ছুটির জন্য ওয়েট করতে থাকবো!

