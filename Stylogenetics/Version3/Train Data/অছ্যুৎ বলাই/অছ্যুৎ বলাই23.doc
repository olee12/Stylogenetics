মুক্তিযুদ্ধ করা রাজাকারের মিথ



ঘটনা ১:
খালেক বিশ্বাস সম্পর্কে আমার নানা; নানীর কাজিন। অবস্থাপন্ন মানুষ, এলাকার চেয়ারম্যান। একাত্তরে রাজাকার ছিলেন। তার বিশাল বাড়িতে ছিলো পাক আর্মির ক্যাম্প। আশেপাশের এলাকা থেকে মুক্তি সন্দেহে লোকজন ধরে ধরে আনা হতো, সেখানে রাখা হতো। কাউকে হত্যা করা হতো, কাউকে অন্যত্র চালান দেয়া হতো।
বারিক মোল্লা সম্পর্কে আমার মামা হন। মায়ের একটু ঘুরিয়ে পেঁচিয়ে কাজিন। একাত্তরে ২০/২২ বছর বয়স। পড়াশুনা তেমন শিখেন নাই, তবে চালু লোক। তখন গ্রামাঞ্চলে সোশ্যাল গ্যাদারিংয়ের চরিত্র ভিন্ন ছিলো, চেহারায়ও ভিন্নতা ছিলো। আর এসবের একজন তুখোড় অর্গানাইজার ছিলেন এই বারিক মামা। তিনি পাক বাহিনীর হাতে ধরা পড়েন, তাকে নেয়া হয় খালেক বিশ্বাসের ক্যাম্পে।
বারিক মোল্লার মা তাদেরকে অনুনয় বিনয় করেন, কোনো কাজ হয় না। উপয়ান্তর না দেখে এসে আমার নানীকে ধরেন। আমার নানী তাকে নিয়ে সোজা চলে যান খালেক বিশ্বাসের ক্যাম্পে। খালেক বিশ্বাস বয়সে তার ছোট। বাপের বাড়ির সমস্ত জোর দেখিয়ে তিনি বারিক মোল্লাকে ছেড়ে দিতে বলেন। খালেক বিশ্বাস গাঁইগুঁই করলে তিনি বলেন, "তাইলে আমার মনোয়ারকে রেখে দে। তবু বারিককে ছাড়।" আমার নানীর একগুঁয়েমির কারণে ক্যাম্প থেকে ছাড়া পান বারিক মোল্লা।
ঘটনা ২:
এবারেও খালেক বিশ্বাসের কাহিনী। তিনি পাকি আর্মি নিয়ে পাশের গ্রামে গিয়েছেন মুক্তির খোঁজে। আর্মির লিস্টে ছিলেন স্কুলের হেডমাস্টার। হেড মাস্টার এলাকায় সর্বজন শ্রদ্ধেয় ব্যক্তি ছিলেন, খালেক বিশ্বাসও তাকে পছন্দ করতেন। তাঁর বাড়ির কাছাকাছি এসে আর্মি জিজ্ঞেস করলেও খালেক বিশ্বাস তাদেরকে বলেন, "আগাড়ে হ্যায়।" তিনি হেডমাস্টারকে বাঁচিয়ে দেন। তবে আরেকটু সামনে এগিয়েই পাকি সেনারা পরবর্তী টার্গেট ঠিকই খুঁজে পায়। আর্মি আসার খবর শুনে অনেকে পালালেও মজিদ শিকদারের ঘাড়তেড়া ছেলে আজাদ বাড়ি ছাড়ে না। আর্মি তাকে ধরে, বাড়ির উঠানেই গুলি করে হত্যা করে। বাড়ির মেয়েদেরকে তারা কিছু বলে না। খালেক বিশ্বাস তাগাদা দেয়, আর্মি চলে যায়।
--------
উপরের দুটি ঘটনাই সত্য, শুধু নামধাম একটু পরিবর্তন করতে হয়েছে সঙ্গত কারণেই। দুটি ঘটনাই আমার নানীসহ আরো অনেক লোকের কাছে শোনা। ঘটনা দুটোর সারফেসে তাকালে রাজাকার খালেক বিশ্বাসকে ফেরেশতাটাইপ লোক মনে হতে পারে। তিনি নিজের হাতে কোনো লোককে হত্যা করেছেন তার কোনো প্রমাণ নেই; বরং তিনি প্রথম ঘটনায় বারিক মোল্লাকে ছেড়ে দিয়েছেন, দ্বিতীয় ঘটনায় হেডমাস্টারকে বাঁচিয়েছেন এবং সর্বোপরি তার উদ্যোগে সে যাত্রায় কোনো মেয়ের শ্লীলতাহানি হতে পারে নি। সুতরাং, দেখা যায় তিনি রাজাকার হয়ে মূলত দেশসেবা করেছেন, মানুষের জীবন বাঁচিয়েছেন।
সম্প্রতি মাননীয় মুক্তিযুদ্ধ প্রতিমন্ত্রীর কথায়ও একইরকম সিনারিও দেখি আমরা, একই রকম সিদ্ধান্তের প্রতিধবনি শুনি,
"মুক্তিযুদ্ধে সবস্থানে রাজাকাররা খারাপ কাজ করে নি। আমার গফর গাঁওয়ে আমি যখন ব্রিজ ভাঙি, তখন রাজাকাররা আমাকে সহযোগিতা করেছে। সে ক্ষেত্রে অনেক স্থানে রাজাকাররা যেমন মুক্তিযুদ্ধে দেশবিরোধী কাজে জড়িত ছিলো, তেমনি অনেক রাজাকার মুক্তিযোদ্ধাদের সহযোগিতাও করেছে। আসলে ঘটনাটি নিয়ে ব্যাখ্যার প্রয়োজন আছে।" (সূত্র: দৈনিক প্রথম আলো, ৪ঠা এপ্রিল, ২০০৯)
এখানে বিষয়টির আরেকটি নতুন ডাইমেনশন পাওয়া যাচ্ছে। দেখা যায়, অনেক স্থানে রাজাকাররা প্রকৃতপক্ষে মুক্তিযোদ্ধাদেরকে সাহায্যই করেছে। এটাকে আরেকটু এক্সট্রাপোলেট করলে বলা যায়, রাজাকারদের মধ্যে অনেকেই ছিলো আসলে ছদ্মবেশী মুক্তিযোদ্ধা। এই পোস্টে বয়সে সিনিয়র নিজচোখে মুক্তিযুদ্ধ দেখা ব্লগার মুনিমও তেমনটাই বলেছেন,
"অনেক মুক্তি যুদ্ধা , দিনে রাজাকার গিরি করতেন রাতে মুক্তযুদ্ধা হয়ে পাকিদের উপর আক্রমণ চালাতেন।"
অর্থাৎ, এখানে একটা মিথ তৈরি হচ্ছে, আমরা একটা নতুন গোষ্ঠী পাচ্ছি, যাদের নাম দেয়া যেতে পারে, "মুক্তিযুদ্ধ করা রাজাকার"।
------
এবার আসা যাক, এই মিথ কতোটা বাস্তবসম্মত, সে আলোচনায়। একজন রাজাকার সে সময়ে নিয়মিত ভাতা পেতেন। ভাতার বিনিময়ে তাকে কাজও নিশ্চিতভাবেই করতে হতো। একদল রাজাকারের মধ্যে ধরে নিলাম দুয়েকজন আছেন ছদ্মবেশী মুক্তিযোদ্ধা। তারপক্ষে কি সহ রাজাকারদের চোখ এড়িয়ে মুক্তিযুদ্ধ করা সম্ভব? অন্যরা যখন লুটপাটে যেত, তখন কি তিনি বসে বসে আঙুল চুষতেন? অন্যরা যখন কাউকে হত্যা করতো, তিনি কি বারবার এড়িয়ে যেতে পারতেন?
এবার ইনডিভিজুয়াল থেকে দলের দিকে চোখ দেই। মুক্তিযোদ্ধারা মূলত গেরিলা আক্রমণ করতেন। কিন্তু একদল মুক্তিযোদ্ধা যুদ্ধকৌশল হিসেবে রাজাকারের খাতায় নাম লিখিয়ে তারপর মুক্তিযুদ্ধ করেছে, এটাকে অসম্ভব কল্পনা মনে হয়। কারণ, তাদেরকে অবশ্যই উর্ধতন কর্তৃপক্ষের কাছে রিপোর্ট করতে হবে। নিজেদের পাহারায় থাকা ব্রীজটি নিজেরাই উড়িয়ে দিয়ে এরকম রিপোর্টিং কতোদিন চালানো যেতে পারে, তা সুস্থ মস্তিষ্কের লোকমাত্রই বুঝবে।
এবারে শুরুতেই উল্লিখিত ঘটনা দুটোর ওপরে আবার চোখ ফেরাই। ঘটনা ১ এ একজন রাজাকার দয়াপরবশ হয়ে বা আত্মীয়তার খাতিরে একজন নিরাপরাধ মানুষকে মুক্তি দিলে বা মুক্তি দিতে বাধ্য হলে সে কি মহা পুরুষ হয়ে যায়? গোলাম আযমের আত্মজীবনীতেও এরকম মহাপুরুষত্বের ক্রেডিট নিতে চাওয়ার প্রচেষ্টা খুব স্পষ্টভাবেই লক্ষণীয়। ঘটনা ২ এ পূর্বপরিচয়ের রেশ ধরে বা শ্রদ্ধার খাতিরে ১ জনকে বাঁচিয়ে দেয়া হয়। কিন্তু, ওই ১ জন মানুষের বিপরীতে যে আরো ১০০ টা নিরপরাধ মানুষকে হত্যা কিংবা হত্যায় সহযোগিতার যে অপরাধ, তা কি ঢাকা পড়ে যাবে?
এর বাইরে অনেকে 'যুক্তি' নিয়ে আসেন, জান বাঁচানো ফরজ। তাই জান বাঁচাতে অনেকে রাজাকার হতে 'বাধ্য' হয়েছে। এটা নিশ্চিতভাবেই একটি অসত্য বক্তব্য। জান বাঁচানোর জন্য সাময়িকভাবে কেউ ছদ্মবেশ নিতে পারে; কিন্তু আশেপাশের আর ১০টা লোক যখন জীবন বাজি রেখে মুক্তিযুদ্ধে যেতে পারে, সেখানে কেউ মাসের পর মাস ধরে রাজাকারি করে গেলে তার রাজাকারিত্ব ফরজ কেন নফলের মধ্যেও পড়ে না। মুক্তিযুদ্ধের সময় অনেকেই কৌশলে 'ডান্ডি কার্ড' (পাকি সেনা কর্মকর্তাদের কাছ থেকে প্রাপ্ত নিরাপত্তামূলক আইডেন্টিটি কার্ড) বাগিয়ে সোজা ভারতে পাড়ি জমিয়েছে, ট্রেনিং শেষে মুক্তিযুদ্ধ করেছে। তারা মুক্তিযুদ্ধে যেতে পারলে অন্য কারো জান বাঁচানোর ফতোয়া দেখিয়ে রাজাকারী করা কোনোভাবেই হালাল হয় না।
যুদ্ধাবস্থা, বিশেষ করে যখন যুদ্ধ চাপিয়ে দেয়া হয় একটি নিরস্ত্র জাতির ওপর, বেসামরিক মানুষের ওপর, তখন স্বাভাবিক অবস্থার আইন-কানুন খাটে না, তখন মধ্যপন্থা বলে কিছু থাকে না। তখন হয় এইদলে, নাহয় ওই দলে - এই সহজ সমীকরণটাই একমাত্র অবলম্বন হয়ে পড়ে। মধ্যপন্থা মানেই সবসময় ভালো পন্থা নয়। আজ যারা মধ্যপন্থী সেজে মুক্তিযুদ্ধ করা রাজাকারের মিথ ছড়াতে চান, তাদের উদ্দেশ্য কি সে বিষয়ে ভাবনার প্রয়োজন এখনই। নাহলে যুদ্ধাপরাধীর বিচারে আরেকটি টুইস্ট এসে পুরো বিষয়টিকেই কাঁচিয়ে দেয়ার সম্ভাবনা খুবই প্রবল।

