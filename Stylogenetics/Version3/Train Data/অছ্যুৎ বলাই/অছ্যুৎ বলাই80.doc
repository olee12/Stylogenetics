দোষটা কার?



একটা কথা প্রায়ই ভাবি, মানুষের বর্তমান অবস্থার জন্য সে নিজে কতোটা দায়ী, আর কতোটা সে পরিস্থিতির শিকার। আমি নিজে ভাগ্যে বিশ্বাসী, তবে ভাগ্য জিনিসটার সাথেও মনে হয় অনেকগুলো চলককে জুড়ে দেয়া যায়। এই চলকের সংখ্যা হয়তো অনেক; কিন্তু অসীম নয়, কারণ, অসীম বলে কিছু নেই, অসীম মূলত আমাদের অপারগতা; যেই সীমানাটাকে আমরা সংজ্ঞায়িত করতে অপারগ হই, তাকেই অসীমের মোড়কে সাজিয়ে মস্তিষ্কে জট লাগানোর হাত থেকে বাঁচি। বেঁচে থাকাই আমাদের সকল কর্মের মূল চালিকাশক্তি, তাই আমাদেরকে ওই অভিনয়টুকু নিজেদের কাছেই করতে হয়। এই অভিনয় করা বা করতে বাধ্য হওয়ার কারণে হয়তো কার্য-কারণ সম্পর্কের ঠিক তলানিতে পৌঁছা সম্ভব হয় না, অন্তত বর্তমান প্রযুক্তিতে সেটা সম্ভবপর নয়, এজন্যই ভাগ্য জিনিসটা এখনো রাজত্ব করে, বেনিফিট অফ ডাউট পাওয়া ব্যাটসম্যানও সেঞ্চুরি হাঁকায়, ফকিরের ঝাঁড়ফুঁক এখনো মহৌষধ হিসেবে বিবেচিত হয়।
ভাগ্যের টানাপোঁড়েনের সমান্তরালে একজন মানুষের সো-কলড সাফল্যের সাথে তার প্রাপ্ত সুবিধাদীর ভূমিকা কতোটা আর তার নিজের কাজের প্রভাবইবা কতোটা, সে সম্পর্কে ঢালাও মন্তব্য করার আগে বা সামষ্টিক অর্থে একটা সিদ্ধান্তে আসার আগে প্রত্যেক ব্যক্তিকে আলাদা আলাদাভাবে নীরিক্ষা করা দরকার। আজকের মানব সভ্যতাকে যদি মানুষের সূচনালগ্ন থেকে অপেক্ষাকৃত ভালো হিসেবে সার্টিফিকেট দেয়া যায়, তাহলে বলা যায় প্রত্যেক মানুষই মূলত তার প্রাপ্যের চেয়ে বেশি সুবিধা নিয়ে জন্মায়। এই সুবিধার ভাগাভাগিতে গিয়েই পড়ে যতো গন্ডগোল। কারণ, বিভিন্ন পরিমাপকে কেউ সুবিধার ভাগটা বেশি পায়, আবার কেউ কম পায়। কেউ সোনার চামচ মুখে নিয়ে জন্মায়, কেউ রুপোর চামচ, কেউবা চামচহীন। যদিও চামচ জিনিসটার উপযোগিতা; কিংবা সোনা বা রূপার তুল্যমান তার ব্যবহারের ওপর নির্ভরশীল এবং একই কারণে এই পরিমাপকের আপেক্ষিক গুরুত্বও সময় বা পরিস্থিতির সাথে পরিবর্তিত হয়। কেউ তার প্রাপ্য সুবিধাটিকে কাজে লাগায়, কেউ অকাজে লাগায়, কেউ নিজেকে সুবিধাবঞ্চিত ভেবে গড়াগড়ি খায়। সামষ্টিক অর্থে আবার সভ্যতা ঠিকই এগিয়ে চলে। মনে হতে পারে ধবংসই সভ্যতার উন্নয়নের একটা প্রধান শর্ত; কিন্তু মানুষ মূলত সৃষ্টিকামী। ধবংস থেকে মানুষের সৃষ্টির ক্ষমতা অবশ্যই বেশি, সৃষ্টি না থাকলে ধবংস করবে কি? আমার মতে, এই সৃষ্টির ক্ষমতাই মানুষের সমস্ত ন্যায়-অন্যায়ের নির্ধারক হওয়া উচিত। এ থেকে ব্যক্তি মানুষের ওপরও একটা সরলীকৃত; কিন্তু কাজের সংজ্ঞা আরোপ করা যায়। যে মানুষটা সৃষ্টিকে এগিয়ে নিয়ে যায়, সে মানুষের জন্য দরকারী; আর যে সৃষ্টিকে বাধা দেয়, সে দরকারীর ঠিক উলটোটা।
এখন যদি আমরা ন্যায়-অন্যায় ও তার বিচারের দিকে মনোযোগ দেই, তাহলে প্রথমেই ব্যক্তিমানুষকে ব্যক্তি-স্বাধীনতার দোহাই দিয়ে সৃষ্টি বা ধবংস তার ইচ্ছের ব্যাপার বলে চালিয়ে দেয়ার একটা প্রবণতা আমাদের মধ্যে কাজ করতে পারে। সমস্যা হলো, এই প্রবণতা ততোদূর পর্যন্ত ঠিক, যতোদূর পর্যন্ত একজন মানুষ সম্পূর্ণ একা। আদতে মানুষ একা নয়, মানুষ সমাজবদ্ধ জীব। একারণেই ন্যায়-অন্যায় নির্ধারণে সৃষ্টি-ধবংসের হিসেব চলে আসে। হিসেবটা অনেক সময়ই নিষ্ঠুর; কিন্তু মানুষের জীবনটাই কি একটা নিষ্ঠুরতার সাগরে হাবুডুবু খেতে খেতে ভেসে উঠে বেঁচে ওঠা নয়? সুতরাং এই আপাত নিষ্ঠুরতাও মানুষের সামাজিক জীবনের একটা নর্ম, এই নিষ্ঠুরতাও মানুষের একটা প্রয়োজন।
কঠিন সময়েই মানুষের আচরণের খোলসহীন দিকটা বেরিয়ে আসে। যুদ্ধ এমনই একটি সময়। বাংলাদেশের স্বাধীনতা যুদ্ধের সময়ে মানুষের আচরণ বোঝার চেষ্টা করি। তখন সুবিধাবাদিতার বিচারে পাকিদের পক্ষাবলম্বনটাই সবচেয়ে সহজ ছিলো। কিছু লোক সেই সহজ রাস্তাটা বেছে নেয়। তবে অধিকাংশ লোকই সেই সহজ রাস্তায় যায় না। কারণ, রাস্তাটি মূলত মানুষের ধবংসের সাথে জড়িত। সামষ্টিক অর্থে মানুষের ন্যায়-অন্যায়বোধের বিষয়টি এ থেকে অনেকটাই পরিষ্কার হয়ে যায়। কোন কাজটি ন্যায়ের, আর কোন কাজটি দোষের ব্যক্তি মানুষ যদি সেইটা বুঝতে নাও পারে, এমনকি চোখের সামনে হাজার হাজার মানুষের ধবংস দেখেও যদি তার মধ্যে সেটাকে অন্যায় হিসেবে প্রতীতি না আসে, তাহলেও তাকে বেনিফিট অফ ডাউট দেয়া যায় না। কারণ, সেই বেনিফিট অফ ডাউট মূলত মানুষের ধবংসের পক্ষে যায়, সৃষ্টিকে কাঁচকলা দেখায়। এখানে ব্যক্তির জন্য অনুভূতি যা-ই হোক, নিষ্ঠুরতাটা মানুষের প্রয়োজনেই করতে হয়।
ইদানিং উপরিউক্ত অন্যায়কারীদের পাশাপাশি ধর্মের নামে সন্ত্রাসীদেরও বেনিফিট অফ ডাউট দেয়ার একটা প্রচারণা চলে, তাদেরকেও একটা সুযোগ দেয়ার, তাদের কথাও শোনার বায়নার সম্মুখীন হতে হয়। তাদের প্রতি 'অবহেলা'র দায় চাপিয়ে দেয়া হয় মানুষের ওপর এবং যেহেতু তাদের ওপর এই ধরে নেয়া অবহেলা করা হয়েছে, সেহেতু তাদেরও অন্যায় করার অধিকার জন্মায় - এইজাতীয় ধ্যান-ধারণার শাখা-প্রশাখা বিস্তৃত হয়। বাংলাদেশের প্রেক্ষিতে ইসলামকে ব্যবহার করে যে জঙ্গীরা মানুষের ওপর আক্রমণ করে, তাদের এই আক্রমণের সাথে ইসলামের সম্পর্ক কতোটুকু? একজন মুসলমান হিসেবে আমি মনে করি, ধর্মীয় নির্দেশের সাথে এর কোনো সম্পর্ক নেই। যদি থাকে, তাহলে এই গুটিকয়েক জঙ্গী ছাড়া বাকিদের মুসলমানিত্ব শেষ হয়ে যায়। এই মুসলমানিত্ব শেষ হওয়াটা আসলে ধর্মীয় কারণেই গুরুত্ববহ। কারণ, বিশ্বাসের আল্লাহ যদি এমন একটা নির্দেশ দিয়ে ইসলামকে মানুষের জীবন-বিধান হিসেবে পাঠান, যাতে মানুষের সৃষ্টির পরিবর্তে ধবংসকেই উৎসাহিত করা হয়, তাহলে সেই বিশ্বাসের মৃত্যু ঘটে। অবধারিতভাবে মৃত্যু ঘটে আল্লাহ, ঈশ্বর, ভগবানদের। মৃত ঈশ্বরের নামে তখন আবার জিহাদ করা যায় না। ধর্ম যেহেতু মানুষের জন্য, সেজন্য ধর্মকেও হতে হয় মূলত মানুষকেন্দ্রিক। মানুষের ধবংসের সাথে জড়িত কোনো আদর্শকে কি তাই বেনিফিট অফ ডাউট দেয়ার কোনো সুযোগ থাকে?
মাদ্রাসায় পড়া একটা ছেলে মানুষের কাছে শান্তির বাণী প্রচার করছে আর অন্য একটা ছেলে মানুষকে মারতে তরবারী প্রশিক্ষণ নিচ্ছে। এখানে দ্বিতীয় জনকে বেনিফিট অফ ডাউট দেয়ার কোনো স্কোপ কি আছে? প্রাইভেট ইউনিতে পড়া একটা ছেলে অসুস্থ বন্ধুর চিকিৎসার জন্য রাত-দিন একাকার করে পরিশ্রম করছে, টাকা সংগ্রহ করছে, অন্য একজন হিযবুত তাহরীর বা আল-বাইয়্যিন্যাত বোমাপ্রযুক্তিতে হাত মশকো করছে। এখানে অবহেলাটা কোথায়? এখানে বৈষম্যটা কোথায়? আর বৈষম্য থাকলেও কি নির্বিচারে মানব সভ্যতা ধবংস করতে হবে? সেই ধবংসকারীদের 'যুক্তি' শুনতে আমি বাধ্য? তাদেরকে 'সুপথে' আনা আমার দায়িত্ব? মোটেই না। মানুষ তার নিজস্ব কৃতকর্মের জন্য নিজেই দায়ী এবং কৃতকর্মটা যদি মানুষের ধবংসের জন্য হয়, তাহলে সেটা দোষের, সেটা অন্যায়ের। 

