বাটারফ্লাই ইফেক্ট: স্বপ্ন নিয়ন্ত্রণ



শৈশব কৈশোরে উড়ন্ত স্বপ্ন দেখতাম খুব; ঠিক স্বপ্ন উড়ন্ত নয়, স্বপ্নের মাঝে ওড়া - পাখির ডানায় নয়, নিজের দু'টি হাতে ভেসে ভেসে দেশ থেকে দেশান্তরে, কাকচক্ষু বিলের পরে; অথবা কোনো অরণ্যের ভিড় ঠেলে। দুর্গম পথ থোড়াই কেয়ার করে, রঙে-রূপে বসন্ত ঢেলে, পাখির পালক হয়ে একেবেঁকে চপল-চলনে। সময়ের সাথে গাছের পাতা ঝরে, স্বপ্নের রঙ ফিকে হয়; কিংবা গাঢ় নীল। পায়ে জমে অদৃশ্য পাথরের ভার, মাধ্যাকর্ষণ কর্ষণ করে খুব, শত্রুর ধাওয়া খেয়ে পলাতক দিশেহারা পাততাড়ি গুটাতে হিমশিম খাই, ঘামে নেয়ে উঠি, ঘুম ভেঙ্গে হীম হয়ে যাই আতঙ্কে।
বয়স বাড়ে, বাড়ে স্বপ্নের সীমানা সমানে দু'হাতে, বাড়ে কল্পনা; কিংবা কমে, হয়তো স্বপ্নই থাকে না তাতে আর। আঁধার চেপে আসে চারিপাশে জবুথবু অক্টোপাসের শেষ মরণফাঁসে। যুদ্ধ চলে ইরাকে আফগানে, স্বপ্নের ট্যাঙ্ক ধাওয়া করে কামানে, গোলায়, বোমায়, আলোয় অন্ধকার ঢেলে। আমি দিশেহারা ক্রমাগত মৃত্যুভয়, মরে যাই, জেগে উঠি, আবার মরি, পালাই উর্ধশ্বাসে, কে দেখে কে ওধারে ওপাশে! পলায়নতায় বিরক্তি ধরা শ্রান্তিই শক্তি দেয়, তারপর খোলা হাতে উপড়ে ফেলা কামানধারী ট্যাঙ্কের পাল। কখনও পিছু হটা, নিশ্চিত নিরাপত্তার অট্টহাসি হেসে স্বপ্নের ঘুড়ি কেটে দেয়া আকাশের দিগন্তে। তারপর জেগে ওঠা; কিংবা না জাগা। হাসফাস হোক, সাঁতরে সাঁতরে বিচ্ছিন্ন দ্বীপে আবারও বসতি গড়া।
শিল্পীর চোখ মেয়েটির, লোভ হয়তো ছিলো কোনো একদিন, তারপর লোভের জাল ছেড়ে হিংস্রতায় ভরা সৃষ্টির শিল্পী সে। ধনুকে তাক করা শিল্পীর তীঁর, একে একে ধাপে ধাপে জ্যাকপটের ক্রমবিস্তৃত সঞ্চয়ে আরোহণে সে এখন এক দিগ্বিজয়ী বীর। শেষ তীঁর ছুঁড়তে গিয়েই তাকে এলোমেলা করে চিরকালীন শিল্পনাশী পিশাচের ট্রিক। রাগ-ক্ষোভে দিগ্বিদিক। সারা গায়ে পেট্রোল ঢেলে বেপরোয়া হুমকিকে থোড়াই কেয়ার করে ট্রিকি পিশাচ। লাশ হয়ে যায় মেয়েটি, শিল্পীর চোখ ঘোলা হয়ে আসে, সান্ত্বনা রেখে যায় না সে, স্বপ্নের ষড়যন্ত্রে বিদ্রোহী 'আমি'কে।
স্বপ্ন পালটাতে হবে, পিশাচের ট্রিগারের চেয়ে দ্রুত হয় শিল্পীর শিল্পিত মৃত্যু; কিংবা বেঁচে থাকা। জ্বলে কার্বোহাইড্রেট, পোঁড়ে শিল্পী, তারচেয়ে বেশি বেগে পোঁড়ে শিল্পনাশী পিশাচের হাত-কাঁধ-মস্তক। পুঁড়ে যায় চরাচর, তারপরে প্লাবন নামে, বিশুদ্ধ ধবংসে শিল্প তখনও বেঁচে, ধবংসের; অথবা ভয়ঙ্কর সুন্দরের! দৌড়াই আর দৌড়াই, স্বার্থপরতায় ছোট হয়ে স্বপ্নের ঘুড়ি কেটে দেই আবার!
হো হো করে হাসি। স্বপ্ন এখন কেমন চাবি দেয়া অনিশ্চিত পুতুল! 

