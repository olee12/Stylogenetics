হিবি



আমি পিপোফিশোটাইপ* মানুষ। আন্ডারগ্রাডের শেষ বছরে বন্ধুরা যখন হরদম টোফেল আর জিআরই ফাইট দিয়ে চলেছে, আমি তখন কঠিন মনোযোগের সাথে ল্যাব রিপোর্টের চোথা বানাতে ব্যস্ত। পাশ করেই দেশের বাইরে যেতে হবে নাকি! এতদিন ঘাম ছুটিয়ে পড়াশুনা করলাম, এবার কিছুদিন আরাম-আয়েশ চলুক, তারপর না হয়। আরাম-আয়েশ অবশ্য বেশিদিন চললো না। একটা জব ইন্টারভিউ দেয়া, আরেকটা না দেয়ার অভিজ্ঞতা এবং তারপর একটা জব করার কিছুদিনের মধ্যেই বুঝলাম চলবে না। আরামের দিন শেষ!
জিআরই দেয়া সম্ভব নয়, হুটহাট করে টোফেল দিলাম। ভিসা না দিলেও নর্থ আমেরিকার বাইরে হায়ার স্টাডির চিন্তা মানে প্রেস্টিজ পাংচার - এরকম একটা ভয়ঙ্কর ধারণা তখন ভয়ঙ্করভাবেই প্রতিষ্ঠিত, হয়তো এখনও এই ধারণার খুব একটা বিবর্তন হয় নাই। কিন্তু শুধু টোফেল দিয়ে নর্থ আমেরিকার কোথাও অ্যাপলাই করার সময় তখন শেষ। এক বন্ধু কাম ক্লাসমেট কাম কলিগের পরামর্শে জার্মানির এক ইউনিভার্সিটিতে ভর্তির শেষসীমার ঠিক আগেভাগেই আবেদনপত্র পাঠাতে সক্ষম হলাম। ইউনিভার্সিটি হিসেবে এইটা নাকি ইউরোপের মধ্য ওয়ান অফ দ্য বেস্ট। যাক তাইলে প্রেস্টিজ পুরোপুরি পাংচার হয় নাই! 
জার্মানিতে আসার পরপরই বড়ভাইদের প্রথম উপদেশ হলো, হিবির জন্য অ্যাপলাই শুরু করে দাও। আমি পিপোফিশো মানুষ। হিবি কি জিনিস, তখনো জানি না। না জানা বিষয় যত সিম্পলই হোক, তা ক্লিয়ার হতে প্রশ্ন করতে আমি কখনো হীনমণ্যতায় ভুগি না। জানা গেলো, হিবি (HiWi = Wissenschaftliche Hilfskraft) হলো অনেকটা নর্থ -আমেরিকার আরএ'র ইকুইভ্যালেন্ট। জার্মান W এর উচ্চরণ একটু ভেজাইলা, ঠিক ব-এর মত সফটও না, আবার ভ-এর মত স্ট্রংও না, ব-কে একটু টেনে ভ-এর কাছাকাছি এনে ছেড়ে দিলেই হয়। যাহোক, এই উচ্চরণ কিছুদিনের মধ্যেই রপ্ত হয়ে গেল এবং উচ্চরণ রপ্ত হওয়ার আগেই পুরোদমে শুরু হয়ে গেলো হিবি (আসলে হিবি হিসেবে জব) খোঁজা।
জার্মান মার্ক পাই নি। তবে মার্ক নাকি অনেক ভালো ছিলো, ইউরো এসেই জিনিসপত্রের দাম বেড়েছে, এরকম অভিযোগ অজস্র জার্মানের। অবশ্য হিবিজবের রেট নিয়ে এরকম দুর্ণীতি হয় নি। ঘন্টায় ১৫.৬৮ মার্ক চুলচেরা হিসেব কষে দাড়িয়েছে ৮.০২ ইউরোতে। ছাত্রদের আবার কাজকর্মের সময় প্রিডিফাইন্ড। মাসে ৮২ ঘন্টা, প্লাস ৯০ ফুল ডেইজই সর্বোচ্চ লিমিট। ৯০ দিনের হিসেবটা রাখা হয়েছে সম্ভবত সামার ভ্যাকেশনের দিকে খেয়াল রেখে। এখন অবশ্য ৯০ ফুল ডেইজ অথবা ১৮০ হাফ ডেইজ করে দিয়েছে। জীবন-ধারণের জন্য এই সময়সীমা কোনো সমস্যা নয়, সমস্যা হলো সময়মতো কাজ পাওয়া। ৮২ ঘন্টার হিবি অনেক ডিপার্টমেন্ট দিতে চায় না, তারা ছাত্রদের মঙ্গলার্থী, এতে ছাত্রদের পড়াশুনার সময়ে টান পড়বে বলে তাদের ধারণা, অবশ্য আসল কারণটা অর্থনৈতিক। আমার দীর্ঘসময় কেটেছে ৬০ ঘন্টার হিবি করে, যাতে মাসে আয় ৪৩৫ ইউরো, ব্যয় ৪০০, আর বাকি ৩৫ সঞ্চয়। ৯০ দিনের কাজ মূলত ইউনিভার্সিটির বাইরে করা জব। অধিকাংশ ক্ষেত্রেই অড জব পাওয়ার একটা প্রধান শর্ত জার্মান ভাষা জানা; দেশ থেকে আসা বেশিরভাগ ছাত্রই এই কোয়ালিফিকেশনে ধরা। তার সাথে আছে প্রপার চ্যানেল পাওয়া। বিশেষ করে সাউথ ইন্ডিয়ান স্টুডেন্টদের এই বিষয়ে রমরমা অবস্থা। কিন্তু কোনো এক বিচিত্র কারণে অছাত্র বাংলাদেশিদের সাথে ছাত্রদের একটা দূরত্ব তৈরি হওয়ায় (ব্যতিক্রম আছে, তবে সেটা বোধহয় এক্সাম্পল নয়, এক্সেপশন) প্রপার চ্যানেলের সুযোগ থেকে বঞ্চিত হয় এখানকার ছাত্ররা। শিল্পোন্নত শহরগুলোয় বিভিন্ন কোম্পানিতে স্টুডেন্ট জব করার একটা সুযোগ থাকে; কিন্তু অধিকাংশ শহরেই সেটা সম্ভব হয় না। সুতরাং ছাত্রদের একটা বৃহত অংশের জন্য হিবি জবই একমাত্র আয়ের উৎস।
পড়াশুনা টিউশন ফি ফ্রি ছিলো এতদিন। বলা যায়, নামমাত্র পরিমাণের একটা সেমিস্টার ফি ছিলো শুধু। এখন জার্মান ক্ষমতাসীন রাজনীতিবিদরাও স্মার্ট হয়ে যাচ্ছেন। সেমিস্টার ফি একলাফে বেড়ে গেছে অনেকগুণ। হাই ট্যাক্স রেটের কারণে হোক আর রাজনৈতিক কারণেই হোক, জার্মানিতে জীবনধারণের খরচ ইউরোপের অনেক দেশের তুলনায়ই কম। কিন্তু তারা আর পিছিয়ে থাকবে কেন? ট্যাক্স রেট ১৬ থেকে ১৯% হয়েছে; কিন্তু তারপরও হু হু করে দাম বাড়ছে জিনিসপত্রের। শুধু রেট বাড়েনি হিবি জবের। ৫৫ সেন্টের দুধ একলাফে ৭৭ সেন্ট হয়েছে; কিন্তু হিবি রেট এখনও ঘন্টায় ৮.০২!

