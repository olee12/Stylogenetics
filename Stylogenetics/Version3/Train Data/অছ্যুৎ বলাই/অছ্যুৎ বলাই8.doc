বিমানবন্দরে উৎপাতাভিযান



বিশ্বকাপ ক্রিকেট ২০১১র প্রথম রাউন্ড শেষে উৎপাত শুভ্রের মন ঝরঝরা, মেজাজ ফুরফুরা, দিল চনমনিয়া। এর কারণ অবশ্যই আশরাফুলের বোলিং সাফল্য কিংবা সাকিবের ক্যাপ্টেন্সি ব্যর্থতা নয়; বরং বাংলাদেশের বিদায়ে পাকিস্তানের খবরে মনো সংযোগের সুবিধা। বাঙালি এই এক দেড় মাস জ্বালায়া মারছে। মাশরাফি-সাকিব-আশরাফুল-তামিমের দাপটে কাকমল, উকমল, ম্যারিমিফ্রিদি, শোয়েবদের খবর নেহাত পানসে হয়ে গেছে। কিন্তু এখন বাঙালিদের একটা বিরাট অংশ এতদিন জোর করে চেপে রাখা বাঙ্পাকিরূপের প্রকাশ ঘটাবেন এবং উৎপাত শুভ্রও মনের মাধুরী মিশিয়ে তার সাম্বানৃত্য, থুক্কু সাম্বাদিকতা চালিয়ে যেতে পারবে।
সমস্যা হলো, পাকিস্তানের ওয়েস্ট ইন্ডিজ বধের আগে এখনো দু'দিন সময় আছে। উৎপাতের তর না শইলেও আইসিসির স্কেজিউলের ওপরে তার বসেরও হাত নাই। এই ২ দিনের পানসে সময় কাটাতে উৎপাতকে পাঠানো হয়েছে সাবেক জিয়া, বর্তমান H.A.S.I.N.A বিমানবন্দরে। দক্ষিণ আফ্রিকার সাথে হারের পরে আমাদের খেলোয়াড়েরা সহি-সালামতে হোটেলে ফিরতে পারলেও তাদের অনেকেই এই সময়ে এদেশকে আর নিরাপদ মনে করছেন না। তাছাড়া এতোদিনের ধকলে জানপ্রাণের দফরফাবস্থাও কাটানো জরুরি। খেলোয়াড়দের অনেককেই বিমানবন্দরে পাওয়া যাবে বলে বিশ্বস্ত সূত্রে খবর পেয়ে বস তাকে এই ২দিন সেখানেই ঘুরঘুর করতে আদেশ দিলেন।
যারা ভাবছেন এই আদেশে উৎপাতের মেজাজ খারাপ হবে, তারা জ্যামিতির হিসাবে ভুল করেছেন। উৎপাত বরং কিছু বাড়তি আমোদের আশায় সানন্দেই এই ঘুরঘুর প্রোগ্রামে রাজি হয়ে গেলো। বরাবরের মতোই উৎপাতের কপাল ভালো। বিমানবন্দরে তার প্রথমেই দেখা হয়ে গেলো আশরাফুলের সাথে। সে আশরাফুলের সাথে কথা বলতে যাবে এমন অবস্থায় আশরাফুলই তাকে চোখ টিপি মারলো। এ টিপির মধ্যে ভবিষ্যত ভাব-ভালোবাসার কোনো বিষয় নেই; বরং অতীত অভিজ্ঞতা থেকেই উৎপাত বুঝলো, 'নিউজ' আছে এবং স্যার ফুল সেটা একটু পরে দিতে আগ্রহী।
উৎপাত আতিপাঁতি খুঁজছে কি করা যায়, কি করা যায়, এর মধ্যেই দেখলো একটা বিএমডাব্লিউ এসে হাজির। গাড়ি নিয়ে উৎপাতের বাড়তি আগ্রহ নাই; বিএমডাব্লিউ দূরে থাক, লিমুজিনেও সে হুমড়ি খেয়ে পড়ে না। তাই ওই গাড়ির দিকে পাবলিকের অতি ঔৎসুক্য তাকে বিরক্ত করে। কয়েক সেকেন্ড পরেই যখন রাজকীয় ভঙ্গিতে স্যুটেড বুটেড তামিম গাড়ি থেকে নামেন, তখন বিরক্তির ভাবটা আর থাকে না; বরং আলুর আইডিকার্ডটা আগলিয়ে ধরে সে দুর্দান্ত গতিতে তামিমের দিকে এগিয়ে যায়। বাংলাদেশ দলের বাকি খেলোয়াড়েরা উৎপাতকে চেনে, আইডি লাগে না; কিন্তু এই তামিম ছোকরা প্রতিবারই না চেনার ভান করে ইংরেজিতে ঝাড়ি মারে, "আপনি ক্যাডা? আপনের মুখ দেইখা তো আইডি বুঝনের উপায় নাই!"
অবাক করা ব্যাপার হলো, আজ তামিম আর সেই দুর্বিণীত ব্যবহার করে না; বরং তাকে দেখে নিজে থেকেই এগিয়ে আসে, "আরে উৎপাত দা যে! শইলডা ভালা?" 
উৎপাত মনে মনে গালি দেয়, "হালায় এখন দা *****তেছোস! ৭৮ রানে হারের পরে কোনো সাম্বাদিক পুছে না, তাই তোগো আর ভাবও নাই!" কিন্তু মুখে হাসি বজায়া রাখে, কুশলাদিপর্ব সংক্ষেপ করে বলে "তামিম ভাই, কই যাইতাছেন?" 
তামিম বলে, "কই আর যামু, কন? পাকিস্তানে। বিশ্বকাপের আগে ব্যাট আনছিলাম পাকিস্তান থিকা। তারা কইছিলো এই কোম্পানির ব্যাট দিয়া সাঈদ আনুয়ার ১৯৪ মারছে, আমি পেত্যেক ম্যাচেই সেঞ্চুরি মারুম, তার মধ্যে ইন্ডিয়ার বিরুদ্ধে হবে ডাবল সেঞ্চুরি! কি কমু দুঃখের কতা দাদা, পুরা ৬ ম্যাচ মিলাইয়া করছি দেড়শো রান! অগো বিরুদ্ধে পাকিস্তানের আদালতে মামলা করুম!" 
পাকিস্তানের বিরুদ্ধে মামলার কথায় উৎপাত একটু অস্বস্তি বোধ করে আমতা আমতা করে, "তা ঠিক, তা ঠিক, তবে তুমি বুধয় লাহোরের পীর সালামত আলী খান বাবার দোয়া নিতে ভুইলা গেছিলা। এবার একটু তারে কদম বুচি কইরা আইসো!"
এতোক্ষণ তামিমের সাথে কথা বলতে গিয়া উৎপাত খেয়াল করতে পারে নাই; কিন্তু একটু দূরেই দেখে এর মধ্যেই সাকিবও এসে হাজির এবং তার সাথে আশরাফুল কি নিয়া যেন আলোচনায় ব্যস্ত। উৎপাত দূর থিকা আশরাফুলের দিকে পলক মারে, সবুজ সংকেত পেয়ে তাদের আলোচনায় মুখ গলায়, "আরে, ক্যাপ্টেন ভাই, কেমুনাছেন?" 
সাকিব সোজাসাপটা বলে, "খুব পেরেশানিতে আছি, ভাই। পাবলিকরে সরি কইছি; কিন্তু তারপরেও তারা বাড়িতে ইটা মারে!" 
উৎপাত মনে মনে খুশির ভাবটা চেপে রেখে বলেন, "পাবলিক খুব খারাপ জিনিসরে ভাই। আমারে নিয়াও কি এরা কম করছে! ফেসবুক গ্রুপ বানাইয়া যাইচ্ছা তাই করতেছে। পাবলিককে ইগনোর করেন, আপনি হইলেন গিয়া আমগো সেরা পিলেয়ার, বিশ্বের এক নম্বর অলরাউন্ডার! তা যাইতাছেন কই?" 
"ইংল্যান্ডে কেনা বাড়িটার কাগজপত্র ফাইনাল করুম।" সাকিব তার ব্রিটিশ এয়ারওয়েজের বিজনেস ক্লাসের টিকেটটা নেড়ে জবাব দেয়।
"২ দিন পরে ঘরের মাঠে পাকিস্তানের খেলা! আর আপনি যান ব্রিটেনে! এইডা কেমন কথা হইলো?" উৎপাত সাকিবের পাকি-ক্রিকেটপ্রীতির কথা জেনেশুনেই খোঁচা মারে।
সাকিবের চোখ রাগে ঝকমক করে, অবস্থা সুবিধার থাকলে তাকে দুইকথা শুনাইয়া দিতো, কিন্তু শেষমেশ ইগনোর মারে, হলুদ বাহিনীর সাথে কথা বাড়াইয়া লাভ নাই, "যাই রে ভাই, দুআ করেন।"
সাকিব চলে যায়, এতক্ষণে উৎপাত আশরাফুলের সাথে দুদণ্ড কথা বলার অবসর পায়। "ঘটনা কি যা বুঝলাম ঠিকই বুঝছি?"
আশরাফুলের চোখেমুখে দুষ্টু হাসি, "ঠিকই বুঝছেন। আপনাগো চোখ ফাঁকি দিয়া কি কিছু করন যায়? এবার একটু আমারে নিয়া লিখেন-টিখেন। সাকিবরে ইংল্যান্ড পাঠাইলাম। তার দ্যাশপ্রেমের ঘাটতি নিয়া পুরা আইসিএল স্টাইলে ব্যাম্বু দিবেন, আয়ারল্যান্ডের সাথে বোলিংয়ের পর দেশের এক নাম্বার অলরাউন্ডার হিসেবে আমার যে কোনো প্রতিদ্বন্দ্বী নাই এইটা হাইলাইট করবেন। ক্যাপ্টেন্সির জন্য এমুন অভিজ্ঞতাসম্পন্ন অলরাউন্ডারের বিকল্প নাই, আলুতে এইটা নিয়া একমাস টানা চালায়া যাবেন!"
"তা করুম, তা করুম। কিন্তু এইবার আমার রেট একটু বাড়াইয়া দিতে হইবো। বিশ্বকাপের প্রেসারে আছি বুঝতেই পারছো।"
"ধুরু মিয়া, আপনে খালি খাই খাই করেন," আশরাফুল হেসে কপট শাসনের ভঙ্গিতে বলে, "আপনের কাজ আপনি করেন, টেকা পয়সা নিয়া টেনশনাইয়েন না, আপনেরে খুশি কইরা দিমুনে!"
উৎপাত শুভ্রের তা নিয়া কোনো সন্দেহ নাই। এই কয়েক বছরে হাবিবুল বাশারের পরে আশরাফুলই তাকে সবচেয়ে বেশি খুশি করেছে। এই খুশির আবহে ছন্দপতন ঘটিয়ে মুখে একরাশ কালো মেঘ আর হাতে গাট্টিবোচকার ট্রলি নিয়ে হাসিনায় হাজির বাংলাদেশ কোচ জেমি সিডন্স। উৎপাত তার নোটবুকে লালকালিতে একটা দাগ দিয়ে রাখে। এই রিপোর্ট যখন পত্রিকায় যাবে, তখন সিডন্সকে 'কোচ' নাকি 'সাবেক কোচ' লিখতে হবে, সেটা নিশ্চিত হওয়ার জন্যই এই নোটিফিকেশন। ব্লগ আর ফেসবুকের ভার্চুয়াল পান্ডারা দেখা যাবে এই সামান্য ভুলের জন্যই তার কুশপুত্তলিকা দাহ করে ফেলবে!
সিডন্স এমনিতে খুব মাই ডিয়ারটাইপ লোক। টাকমাথা লোকজন হয় চরম খাইস্টা, না হয় চরম পার্টিবাজ হয়। সিডন্স দ্বিতীয় পদের। তাকে মাল খাওয়াইয়া মাশরাফি সম্পর্কে অনেক বেফাঁস কথা উৎপাত অনেকবারই বের করেছে। গত সাড়ে ৩ বছরে তাকে এমন বিধ্বস্ত উৎপাত একবারও দেখে নাই। চোখ লালচে, ঠিকমতো ঘুমায় নাই, শেভ করলেও থুতনির নিচে এক যায়গায় কয়েকটা ২/৩ মিলিমিটারের দাড়ি অক্ষত আছে। পুরাই অসিডন্সসুলভ অবস্থা।
উৎপাত কিছুটা ভয়ে ছিলো, কিন্তু সিডন্স নরম স্বরে গুছিয়েই কথা বলেন। বাংলাদেশী ক্রিকেট ফ্যান নিয়ে তিনি চরম বিরক্ত। বিশ্বের ৯ নম্বর দল নিয়ে এরা ইন্ডিয়া-আফ্রিকার সাথে জিততে চায়। এই অবাস্তব প্রত্যাশার জন্যই আজ তাকে চাকরি খোয়াতে হচ্ছে। ইংল্যান্ডের সাথে ওয়েস্ট ইন্ডিজের হারই তার সব পরিকল্পনা এলোমেলো করে দিলো! নাহলে দক্ষিণ আফ্রিকার সাথে ৭৮ রানে আউট হওয়ার পরেও কিভাবে উন্নতির গ্রাফ দিয়ে তিনি দলের ডেভেলাপমেন্টের বিষয়টা সুন্দর করে বুঝিয়ে দিবেন, তা ঠিক করেই রেখেছিলেন। ইংল্যান্ড জয়ের পরেই বুঝেছিলেন, এখন আর ঝোলা থেকে গ্রাফ বের করে লাভ নেই। একটা শেষ চেষ্টা করেছিলেন ২০১৫র বিশ্বকাপের মুলা ঝুলিয়ে। সেটা কাজ করবে খুব বেশি আশা করেন নাই; কিন্তু বাই এনিচান্স কাজ করে গেলে আগামি ৪ বছর আরামসে ....
উৎপাত সবই জানেন, সিডন্সের কাছ থেকে বিশ্বকাপের আগে টাকা খেয়ে তাদের দায়িত্ব ছিলো ফ্যান ঠ্যাকানো। সে কাজটা করতে খুব বেশি বেগ পেতে হয় নি। অন্ধ বিশ্বাস যেই দেশে পণ্য, সেই দেশের ফ্যানদের একটা বিরাট অংশকে 'আই বিলিভ' তত্ত্ব দিয়ে ঠেকিয়ে রাখা গেছে। দল যে বালই খেলুক না কেন, তাদের সমালোচনা করা দেশদ্রোহীতার শামিল, এরকম একটা আবহ ভালোভাবেই তৈরি করা গিয়েছিলো। এমন একটা বিরাট ক্রিকেটমূর্খ ফ্যানগোষ্ঠী তৈরি করা গিয়েছিলো, যারা 'আমাদের বিশ্বকাপ শেষ হওয়ার আগে কোনো সমালোচনা নয়' তত্ত্বকে শ্রীপুরের বড়ির মতোই গুলে খেয়েছিলো। সেই বড়ির পার্শ্বপ্রতিক্রিয়া এমনকি এখনও কাটে নাই, বাংলাদেশের বিশ্বকাপ শেষ হওয়ার পরেও তারা এখনও ঘোরের মধ্যে আছে, আলোচনা-সমালোচনার অবস্থায় আসা তাদের পক্ষে সম্ভব নয়। 
সমস্যা করেছে ওই শালার কাইল্যা ওয়েস্ট ইন্ডিজ। আমরা যা-ই খেলি না কেন, তারা ইংল্যান্ডের সাথে চোক না করলে আজ জেমি সিডন্স মুসা ইব্রাহীমের মতো হিরো হয়ে যেতো!
জেমির সাথে কথা বলার মাঝেই উৎপাতের কানে কিছুটা পাবলিক গুঞ্জন আসে। কাঁচাপাকা চুল-গোঁফে ভর্তি একজন মাঝবয়সী লোককে ঘিরে রেখেছে পাবলিক। লোকটা ফ্যাল ফ্যাল করে তাকাচ্ছে আর কিছুক্ষণ পরপর স্বগতোক্তি করছে, "আই বিলিভ, আই বিলিভ", "আমরা চেম্পিয়ান, আমরা চেম্পিয়ান", "সাপুট করুন, সাপুট করুন"। হঠাৎ লোকটা একটা কোকের ক্যানে পা লেগে মাটিতে পড়ে যায়। পড়ে গিয়েই বিকট চিৎকার করে ওঠে, "আমি পড়ছি রে, বিমান বন্দর ব্যথা পাইছে, বিমান বন্দর ব্যথা পাইছে রে, বিমান বন্দররে ত্যাল মালিশ করে দে!"
উৎপাত লোকটাকে চিনতে পারে। চিনতে পারে বলেই আর ওদিকে যেতে চায় না। আবার জেমি সিডন্সে মনোযোগ দেয়। জেমি তখন ল্যাপটপ খুলে খুব খিয়াল কইরা কি যেন দেখছে। উৎপাত আড়চোখে জেমির ল্যাপির স্ক্রিনে চোখ রেখে দেখে, তার ব্যাঙ্ক অ্যাকাউন্টের হিসাবপত্তর। জেমির বিষণ্ন চোখে তখন আলোর খেলা। "যাক, বিসিবির বাস্টার্ডগুলা টাকা মারে নাই! শেষ পেমেন্টটাও ঠিক সময়মতোই ট্রান্সফার করে দিয়েছে।"

