স্কুলজীবন: নকল



চার. (১)
"স্যার, আমার ভালো নাম কি?"
কামরুলের প্রশ্নের জবাবে মৎস্যদৃষ্টিতে তাকিয়ে আছেন নির্মল স্যার। আমিসহ আশেপাশের সবাই থ। পরীক্ষার হল। ইংরেজী পরীক্ষা। ক্লাস এইট। কামরুল হলো আমাদের মধ্যে যারা নকলকে শিল্পের কাছাকাছি রূপ দিয়েছে, তাদের একজন। হাতের তালু সাইজের শিল্পায়িত ভাঁজে ভাঁজযোগ্য কাগজে মাইস্ক্রোস্কোপিক ফন্টে লিখা থেকে শুরু করে ইকোনো বলপেনে সূঁচের আঁচড় - কি বাকি রেখেছে সে! 
কিন্তু নির্মল স্যার তখন ত্রাস। তিনি কোনো হলে গার্ড পড়া মানে নকলবাজরা নির্ঘাত ফেল, সেইসাথে ধরা খেলে জোড়া ব্যাতের নির্দয় প্রহার। প্রহারের পরে অবশ্য তিনি নিজের পকেটে সার্বক্ষণিকভাবে বিরাজমান জামবাক বের করে দিতেন, অন্যেরা মালিশ করতো।
আমার নকল জীবন তেমন সমৃদ্ধ নয়। তবে ভালো ছাত্রের তকমা ঝুলিয়ে অনেক সময়ই নকল করেও সুবিধা পাওয়া গেছে। যতদূর মনে পড়ে নকল বলে কিছু আছে, এটা শিখি ক্লাস ওয়ানে। সেদিন নামতা পড়া ছিলো। ১ থেকে ২০ পর্যন্ত। স্যার এসে লিখতে দিবেন। ১৯এর নামতা আয়ত্বে নিয়ে এসেছি ২০ এর নামতার সাথে সংখ্যা বিয়োগ করে করে। কিন্তু ১৩ আর ১৭ কিছুতেই ম্যানেজ হচ্ছে না।
খুব ভোরবেলা স্কুলে গেছি। ক্লাস শুরু হতে আধাঘন্টার মত বাকি। একরাশ উদ্বেগ নিয়ে নামতা মুখস্ত করছি। বন্ধু শাফা ওরফে শাফায়েত আমার কষ্ট দেখে হাসছে।
: হাসোস ক্যান?
: আরে বোকা! এত কষ্ট কষ্ট করে মুখস্ত করতে হয় নাকি? এই দেখ।
শাফায়েত তার খাতা খুলে দেখায়। ভিন্ন ভিন্ন পাতায় ভিন্ন ভিন্ন ঘরের নামতা লিখা। স্যার যেটা লিখতে দিবেন, সেটাই সে জমা দিয়ে দিবে। তার এই আইডিয়ায় চমৎকৃত হই। কষ্ট করে পড়া বাদ দিয়ে শাফার আবিষ্কারকে অনুসরণ করে খাতার পৃষ্টায় কপি করতে থাকি নামতা বইয়ের দুর্বোধ্য হিসেবগুলো।
একটু কাঁপাকাপি হলেও সময়মতো ঠিকঠাক কাজে লাগে। ১০-এ ১০। কনফিডেন্স বাড়ে।
(চলবে)

