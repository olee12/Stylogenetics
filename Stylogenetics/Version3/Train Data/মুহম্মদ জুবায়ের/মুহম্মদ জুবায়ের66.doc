শহীদ কাদরী গুরুতর অসুস্থ (আপডেট ২ - জুন ১৮)



আগ্রহীদের জন্যে সর্বশেষ সংবাদ:
এখনো সম্পূর্ণ বিপদমুক্ত না হলেও শহীদ কাদরীর প্রাণসংশয় এই মুহূর্তে নেই বলে চিকিৎসকরা জানাচ্ছেন। তাঁরা বলেছিলেন, 'শহীদ ইজ আ ফাইটার'। শহীদ কাদরী তা প্রমাণ করছেন।
তাঁর রক্তচাপ স্বাভাবিক পর্যায়ে আছে গত ক'দিন ধরে, শ্বাস-প্রশ্বাসের জন্যে অক্সিজেনের সহায়তার পরিমাণও অনেক কম, নিয়মিত ডায়ালিসিস করা যাচ্ছে। অন্যসব উপসর্গ সহনীয় পর্যায়ে। শারীরিক যন্ত্রণা যাতে অনুভব করতে না হয়, সেজন্যে টানা প্রায় দু'সপ্তাহ ওষুধ দিয়ে তাঁকে ঘুম পাড়িয়ে রাখা হয়েছিলো, গত দু'দিন তা বন্ধ হয়েছে। স্নায়ু সক্রিয় হয়ে আসছে। এখনো কথা বলতে সক্ষম নন, তবে বুঝতে পারছেন। দু'একদিনের মধ্যে কথা বলাও সম্ভব হবে বলে ধারণা রা হচ্ছে।
চিকিৎসকরা এখন তাঁর রক্তে সংক্রমণের কারণটি খুঁজে বের করার জন্যে বিভিন্ন ধরনের পরীক্ষা করছেন। সেটি নির্ণয় করা গেলে পরবর্তী চিকিৎসা-পদ্ধতি নির্ধারিত হবে।
মূল পোস্ট
নিউ ইয়র্কে প্রবাসী কবি শহীদ কাদরী দীর্ঘকাল ধরে দুই অকেজো কিডনি নিয়ে চিকিৎসাধীন। একটি কিডনি প্রতিস্থাপনের অপেক্ষায় আছেন পাঁচ বছর। সপ্তাহে তিনদিন ডায়ালিসিস তাঁকে সীমিতভাবে সচল রেখেছে। সপ্তাহ দেড়েক আগে পিঠে অসহ্য ব্যথা বোধ করলে তাঁকে একটি প্রাইভেট ক্লিনিকে নেওয়া হয়। দু’দিন আগে তাঁকে হাসপাতালে স্থানান্তর করতে হয়েছে একাধিক গুরুতর শারীরিক জটিলতার কারণে। তখন থেকে তাঁকে সিসিইউ-তে পর্যবেক্ষেণে রাখা হয়েছে, নানাবিধ পরীক্ষা চলছে।
রক্তে সংক্রমণ ও নিচু রক্তচাপ চিকিৎসকদের সবচেয়ে বেশি চিন্তায় রেখেছে। হার্টবিট নেমেছে ৪৭-এ। অক্সিজেন দেওয়া হচ্ছে। এপিলেপসির লক্ষণও দেখা গেছে, পরশু এবং আজ সিজার হয়েছে। নিউরোলজিক্যাল পরীক্ষা-নিরীক্ষা করা হবে। তবে রক্তচাপ স্বাভাবিকের কাছাকাছি না এলে তা করা সম্ভব হবে না।
এইসব জটিলতার কারণে নিয়মিত ডায়ালিসিস করা যাচ্ছে না, করা হচ্ছে আংশিক। একটাই হয়তো ভালো খবর, তাঁর হার্টে কোনো গোলযোগ পাওয়া যায়নি। সেটা হলে দুর্যোগ আরো বড়ো ও জটিল হতে পারতো।
শারীরিক এতোসব সংকট সম্পর্কে আমার ধারণা প্রায় শূন্য, তবে কবির অসুস্থতা যে গুরুতর তা কোনো বালকও বুঝবে। নীরা ভাবী ফোনে যা জানিয়েছেন, তাই বয়ান করছি। শহীদ ভাইয়ের অনুরাগী-শুভার্থীদের খবর জানাতে অনুরোধ করে তিনি বললেন, আমি নিজেও অসুস্থ, মানসিকভাবে বিপর্যস্ত। সবাইকে এইসব বলতে বলতে আমি ভেঙে পড়ছি। কেউ যদি আমাকে এখন কিছু জিজ্ঞাসা না করেন, তাহলে সবচেয়ে ভালো হয়।
শহীদ কাদরী আছেন লং আইল্যান্ড জ্যুয়িশ হাসপাতালের সিসিইউ-এর ১৩ নম্বর কক্ষে। নিউ ইয়র্কবাসী কেউ ইচ্ছে করলে হাসপাতালে যেতে পারেন। হাসপাতালে ফোন (৭১৮.৪৭০.৭০০০) করলে ঠিকানা ও দিক-নির্দেশনা পাওয়া যাবে।
ডাক্তাররা বলেছেন, শহীদ ইজ আ ফাইটার। 
আমরা চাই, যোদ্ধা যেন জয়ী হয়ে ফেরেন।
যাঁরা বিশ্বাসী, তাঁরা প্রার্থনা করতে পারেন কবির জন্যে। আর আমরা অবশিষ্টরা উদ্বেগ-ঊৎকণ্ঠা নিয়ে মন খারাপ করে বসে থাকা ছাড়া আর কী করতে পারি?
---------------------------------------------------
সর্বশেষ (জুন ০৯, ২০০৮ - সকাল ১০টা, নিউ ইয়র্ক সময়)
কবি শহীদ কাদরীর শারীরিক অবস্থার সামান্য উন্নতি হয়েছে। গতকাল সামান্য জ্বর চিকিৎসকদের কিছু উদ্বিগ্ন করে রেখেছিলো। আজ সকালে জ্বর ছেড়েছে। পরীক্ষায় কোনোরকম নতুন উপসর্গ বা সংক্রমণ পাওয়া যায়নি। রক্তচাপ ও হার্টবিট এখনো ওঠানামা করলেও চিকিৎসকরা সুলক্ষণ দেখছেন।
তিনি সম্পূর্ণ বিপদমুক্ত নন, তবু কিছু ইতিবাচক খবর জানলে আমরা আশাবাদী হতেই পারি।

