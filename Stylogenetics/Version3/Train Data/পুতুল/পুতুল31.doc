যেতে যেতে পথে....



আঁচল
আঁচল আমার কোলে বসে পা দিয়ে ধাক্কা মেরে সামনে রাখা তবলা বায়া সরিয়ে দেয়। দিনের শেষে আমার দেখা পেয়ে ও আমাকে একাই পেতে চায়। কাজে যাবার সময় গলাটা ছাড়তে চায় না কিছুতেই। আমি কাজ থেকে ফিরে এলে ওর মা জমে থাকা ঘরের কাজে হাত দেয়। 
টেবিল, চেয়ার, ব্ইয়ের তাক, সোফার হাতল ধরে হাঁটতে গিয়ে কখন পরে যায়, সেই আশংকায় ওর পিছু ছাড়া দায়। তাই কোলে নিয়ে মেয়েকে তেরেকেটে শেখানোর ওছিলায় নিজেই নতুন শোনা বাজনার চাটিটা আমার হাতে আসে কী না চেষ্টা করে দেখি।
দূর প্রবাসে বদ্ধ খাঁচার মতো ঘরটাতে বন্দী আমার মেয়ে। আত্মীয় বলতে ঐ এক মা। মাঝে মাঝে মেয়েকে আমার জিম্মায় রেখে দোকানে রুটি বা দুধ আনতে যায় ও। বাকীটা সময় মেয়েকে নিয়েই থাকে। এ বন্ধন থেকে ছুটি চাই না, কিন্তু মাঝে বিশ্রাম পেলে ভালো হতো। সে উপায় নেই।
থালা বাসন ধোয়ার কাজ দিয়ে প্রবাসের কর্ম জীবন শুরু। শরীরটা কঠিন শ্রমের উপযুক্ত ছিল না কখনো। কয়েক বছর কায়ীক পরিশ্রম করে একটা ডিপ্লোমা করলাম। কিন্তু এখানেও ছুটোছুটির শেষ নেই। ক্লান্ত অবসন্ন দেহটা নিয়ে বাড়ি এসে একটু আয়েস করতে কে না চায়। 
আমার মা আমার মেয়ের নামটা জানে কিনা সন্দেহ আছে। তাঁকে দোষ দেই না। যতো দিন পেরেছি আয়ের পুরোটাই দেশে পাঠিয়েছি। এখন নিজের সংসার চালানোই কঠিন। দেশে ফোন করলেই টাকা লাগবে এমন অশুভ সংবাদ পেতে পেতে, ভয়ের চোটে এখন আর ফোন্ই করি না। 
মেয়েটা পিতৃ বা মাতৃকূলের কারো কোলেই উঠে নি। পছন্দ অপছন্দের দন্ধে মিউনিখে পরিচিতের মাত্রা বেড়ে বন্ধুত্ব হয়েছে কেবল তীরুদা আর আলীর সাথে। তাঁরাই পরমাত্মীয়। বিভিন্ন উপলক্ষ আশ্রয় করে কিছু করতে গেলে জার্মানের সচলদেরকেই আপনার লোক মনে করে ডাকি।
মেয়ের প্রথম জন্মদিনে প্রায় পাঁচশ কিলোমিটার দূর থেকে এলো সুমন, হিমু। ধূ-গো পারিবারিক ঝামেলায় আটকে গেলো। হাসিব কাছে থাকে বলে ঘরের লোক। কাটা-কুটি থেকে শুরু করে মেহমানদারী সব সচলদের উপড় দিয়ে গেলো। রান্নার ঝামেলাটা সামাল দিলো আলী ভাই।
আলীর ছেলে লুকাস-এর মুসলমানী। সেটা সচল ছাড়া হয় কী করে! হিমু, সুমন যথা সময়ে উপস্থিত। হাসিব চলে গেছে একটু দূরে। কিন্তু এলো যথারীতি। আগের বার ধূ-গো আসে নি। কিন্তু এবার না এলে কেমন দেখায়! তাই পারিবারিক ঝামেলা শনিবারে মিটিয়ে রবিবার ট্রেনে চেপে বসলো। 
পড়ালেখা সবার্ই শেষ। এই সামারেই হয়তো থিসিস জমা দেবে জার্মানের ছাত্র সচলরা। তারপর কে কোথায় যাবে কে জানে! অচ্ছুৎ বলাইতো চলেই গেছেন। কামনা করি সবাই যেনো জার্মানিতে থেকে যায়। আমাদের আত্মীয়ের তালিকাটা আর ছোট না হোক। 
শুভ কামনা সবার জন্য।  
 
