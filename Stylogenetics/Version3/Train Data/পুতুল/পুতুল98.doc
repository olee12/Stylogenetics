মরণের পরে



আজ হোক কাল হোক, মরতে তো একদিন হবেই। জীবনের অনেক কিছুর উপড়েই আমার নিয়ন্ত্রণ ছিল না। অনেক সময় জীবনের অনেক গুরুত্বপূর্ণ সিদ্ধান্ত প্রভাবিত হয়েছে পরিস্থিতির কারণে। নাম-ধাম-জন্মতারিখ-ধর্ম-পেশা কোন কিছুই আমার ইচ্ছাকে গ্রাহ্য করে নি। বেঁচে থেকেই এমন অনেক বিষয় মেনে নিতে হয়েছে আমাকে। মৃত্যুর পরে আমার ইচ্ছার দাম দেবে কে? আর এমন কোন মহৎ কর্ম তো এ জীবনে করি নি যে, লোকে আমার মৃত্যুর পর আমার ইচ্ছার প্রতি সদয় হবেন।
তবুও গরিবের ঘোড়া রোগের মতো কয়েকটা ইচ্ছা জানিয়ে যাই। সম্ভব হলে রক্ষিত হবে, না হলে ক্ষতি নাই। 
ধর্ম বিষয়টা আমি ঠিক বুঝি না। বিশ্বাসী অবিশ্বাসী কারো প্রতি কোন অভিযোগ নাই। আমার চিন্তায় আমি ঈশ্বরের কোন অস্তিত্ব আবিস্কারে ব্যর্থ। অনুরোধ থাকবে মরনের পরে যেনো নাস্তিক হিসাবেই আমাকে দাহ করা হয়। তীরুদার (আনিস ভাই) গাওয়া একটা রবীন্দ্র সংগীত আমার খুব প্রিয়। “ বাদল ধারা হল সারা, বাজে বিনায় সুর। গানের পালা শেষ করে দে রে, যাবি অনেক দূর”। সম্ভব হলে এই গানটা গেয়ে বা বাজিয়ে প্রার্থনার মতো রেওয়াজটা পালন করা যায়। কিন্তু কোন ধর্মীয় রেওয়াজ পালন না করার বিশেষ অনুরোধ রইল। গানটা গাওয়া হলে আমার মরদেহ দাহ করার অনুরোধ থাকলো। যদি সে পর্যন্ত আমার কোন বই বের হয়, তাহলে দাহ করার সময় একটা করে কপি দেবেন চিতায়।
কুমিল্লার নেচারাল খদ্দরের পাঞ্জাবী (কোন রং না দিলে কাপড়টা হাল্কা হলুদ) আর সাদা রং-এর পাজামা আমার খুব প্রিয় পোষাক। সম্ভব হলে সেটাই পরতে চাই শেষ যাত্রায়।  
আমাদের গ্রামের দুই পাশে দু’টো খাল আছে। এই খাল দু’টোতে ডুব সাঁতার দিয়ে কাটিয়েছি শৈশবটা। অনেক বছর হলো সেখানে যেতে পারি নি। এ জীবনে কখনো পারবো সে আশা এখন আর করি না। দাহ করার পরে অর্ধেক করে ছাইটা দুটো খালে ছিটিয়ে দিলে খুব খুশী হবো।
মৃত্যুর পরে আমার সব কিছুর মালিক হবে আমাদের একমাত্র কন্যা আঁচল (পূরবী)। আমার সব লেখার সর্বস্বত্বও তখন থেকে তার।
দুর্ঘটনা বা অন্য যে কোন কারণে অথর্ব, পঙ্গু, কোমা নিরাময়ের অতীত এই জাতীয় পরিস্থিতিতে আমার বলা-চলার ক্ষমতা না থাকলে, শুভ-কে অনুরোধ করবো কোন প্রাণ নাশক ইঞ্জেকশন বা পানীয় দিয়ে আমাকে আমার একমাত্র সম্পত্তির, “জীবন” থেকে মুক্তি দিতে। স্বাবালিকা হওয়ার পর এমন পরিস্থিতিতে আঁচলের প্রতিও একই অনুরোধ। তোমরা না পারলে অন্য যেনো মানুষের সাহায্য নিতে পারো।
(প্রিয় পাঠক, আমার এখনই মরার কোন খায়েশ হয় নাই। কিন্তু কখন ফুরুৎ করে উড়াল দেবে প্রাণ পাখি তাতো জানি না। অনেক দিন থেকেই ভাবছি, বড় মজলিশে আমার মরনোত্তর ইচ্ছেটা জানিয়ে রাখি। সে জন্যই লেখা। এখনো যেহেতু সময় আছে, আপনাদের সুচিন্তিত পরামর্শও সাদরে গ্রহন করবো, মরনোত্তর ইচ্ছায়।)           

