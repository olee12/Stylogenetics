কন্যার "নাম" দায়গ্রস্থ জননী/জনকের আকুতি!



চোখ বুঁজে "শেরালী"-র কথা ভাবি। পরের পর্বটা কেমন এবং কবে হবে। পাশ থেকে বউ অভিযোগের সুরে কয়; তোমার মাইয়ার কথাও একটু  চিন্তা কর! প্লাস্টিকের একটা বোতল হাতে ধরিয়ে দিয়ে বলে; এই নাও এটা আমার পেটে মালিশ কর; তোমার মেয়ে তোমার মত, ঠেটাপরা মাইনশের লাহান সচলের পাতা খুইল্যা ঝিম মেরে থাকে না, আমার পেটের ভেতর হাডুডু/কাবাডি খেলে। দিনে দিনে পেট বড় হচ্ছে, চামড়ায় ফাঁটা দাগ, ভাল করে মালিশ কর।
মেয়ের মায়ের জন্য নিত্য নতুন কাপড়/ আরো আরো অনেক কিছু কিনতে কিনতে আমি পেরেশান। আবার অনেক কিছু কোথায় কিসের দোকানে পাওয়া যায় তাও জানিনা। এমতাবস্থায় ব্লগার তীরন্দাজের গিন্নী কয়; ক্রিম/লোশন/সাবান (প্রেগনেট মহিলাদের জন্য) আমি নিয়ে আসব। সে মতে তীরুদা গত সন্ধ্যায় সেটা শিল্পীর (আমার মতে আমাদের মেয়ের নাম শিল্পী) মায়ের হাতে দিয়ে ফ্রাংকফুটে ফুটছে।
বউয়ের পেটে সে ক্রিম মালিশ করার উছিলায় মেয়ের মাথায় হাত বুলাই। আর বলি "মা তাল এখনই ধর, নইলে তোমার মায়ের মত তাল কানা হবে কিন্তু!"
বউ চেইত্যা কয় "জান আঁচল (মেয়ের মায়ের মতে আমাদের মেয়ের নাম) তোমার বাবা একটা বানানও শুদ্ধকরে লিখতে পারে না! মা-মনি বানান-এর দিকে খুব ভাল খেয়াল রাখবে!
কিন্তু ক্রিমটা হাতে নিয়ে মালিশ করার কিচ্ছুক্ষন পরে গন্ধটা শুঁকে কেমন যেন মনে হচ্ছে! বউকে বললাম; দেখি বোতলটা দাও তো!
বোতল হাতে নিয়ে দেখি একটা প্রেগনেট মহিলার ছবির নীচে লেখা "স্নান করার ক্রিমযুক্ত সাবান"।
সুপ্রিয় সচলা ও সচল বৃন্দ, দয়া করে হাসি থামান। আমরা অতীব কলহের মধ্যে কালাতিপাত করিতেছি। আমি মেয়েকে শিল্পী বলে আদর করি। সেটা শুনে গিন্নী কয় এখানে শিল্পী নামে কেউ থাকে না। উনি কয়; আঁচলের বাবা আমটা কেটে দাও। আমি মনিটর থেকে চোঁখ না সরিয়েই স্পষ্ট জবাব দেই আমার মেয়ের নাম আঁচল নয় শিল্পী।
বুদ্ধি খাঁটিয়ে মেয়ের মা শ্যাম-কূল দুই-ই রেখে কয় "শিল্পাচল-এর" বাবা আমাদের সমস্যার কথাটা সচলে জানাও দেখি, আমাদের মেয়ের একটা সুন্দর নাম দিয়ে সচলরা আমাদের নামের লড়াইটা মিমাংসা করতে পারে কিনা! 

