অনেক অনেক ভালবাসা 



আঁচল ০৫.০১.০৯
ঠাণ্ডায় জ্বলে হাত-পা। কান গরম, নাক দিয়ে পানি পরে। তুষার জমে বরফ হয়ে গেছে। পুরোটা দিন কুয়াশার মতো মেঘে ঢাকা। একমাত্র আশার আলো নবজাতিকার মাথার কালো চুল। ব্যাথায় নীল মুখ, মা হওয়ার গর্বে উজ্জ্বল হতে আরো একটু কষ্ট ধৈর্য্য ধরে সইতে হবে।
কাল সবাই কাজে যাবে। আমিও ছুটি পাইনি। পিতা হওয়ার আনন্দ, এখনো দুঃশ্চিন্তার ভাঁজে লুকানো। শুকনো তেনায় জড়িয়ে দু’জনের জায়গায় বাড়ি ফিরলাম তিনজনে মিলে। 
এতো অসহায় নিজেকে কখনো মনে হয়নি। কি করে শিশুকে কোলে নিতে হয়, সেটাই জানিনা। কতো কিছু শিখতে হবে!
ধীরে ধীরে অভ্যস্ত হয়ে যাচ্ছি। অথবা আঁচল আমাদের অক্ষমতা ক্ষমাসুন্দর দৃষ্টিতে উপভোগ করছে। কাজ শেষে বাড়ি এসে মেয়েকে কোলে নিয়ে একটাই ছড়া বলি। প্রায় সব সুর-ছন্দে-তালে “আঁচল ঘুমালো, পাড়া জুড়ালো, বর্গী এলো দেশে”। আর কোন ছড়া মনে নেই।
কিন্তু তাতে সব সময় কাজ হয়না। মেয়ের কান্না থামেনা। খুব আস্তে মেয়ের পিঠে “তেরে কেটে” বাজাই আর ছড়া বলি। কোনদিন কাজ হয়, কোনদিন মেয়ের মায়ের বকা খাই। একদিন কোন উপায় না পেয়ে বোকার মতো বলে ফেলি; “তেরে কেটে ধা, তেরে কেটে ধা, তেরে কেটে ধা”। মেয়ে আমার ফিক করে হেসে দেয়।
পিঠ চাপড়ে বউ বলে; “তোমার সাধনা সিদ্ধ হয়েছে”। বাজনার পেছনে খাজনা অনেক দিয়েছি। কিন্তু উন্নতি তেমন কিছু হয়নি। শুধু বুঝতে শিখেছি, ভাল বাজনা বাজাতে হলে, খুব খাটতে হয়। আফসোস, কেন আরো ভাল করে শিখিনি!
কিন্তু যখন মেয়েটা আমার এই বাজনার সাথে ছোট ছোট হাত-পা গুলো ছুড়ে, শরীরটা নাড়ে আর মেয়ের মা বলো; এই দেখো, আঁচল নাচছে। তখন আর কিছু চাওয়ার থাকেনা। 
কেমন করে একটা বছর নিমিষে পার করে দিলাম তিনজনে! আঁচল, মাগো, বিশাল এক সচল-পরিবার ছাড়া, আমাদের নিয়ে তোমার গর্ব করার মতো কিছু নেই। খুবই সাধারণ বাবা-মা তোমার। কিন্তু আমাদের সবকিছু তোমার জন্য। প্রথম জন্মদিনে অনেক অনেক ভালবাসা তোমাকে, মা।
আঁচল ০৫.০১.১০
 
