পরিবেশ পরিস্থিতি



মানুষের সংখ্যার সাথে পাল্লা দিয়ে হাইব্রীড পদ্ধতিতে বাড়ছে ফলন। অবস্থাদৃষ্টে মনে হয় এই উন্নত পদ্ধতিতে ফুলে-ফেপে উঠছে কেবল কর্পোরেট সংস্থাগুলো। লাগামহীন ঘোড়ার মতো বাড়ছে ভূমিহীন এবং ক্ষুধার্থ মানুষের সংখ্যাও। আর একটা জিনিস তাদের সাথে সমান তালে বেড়ে চলেছে। সেটা হলো জল।
আমাদের দেশ জলে ভেসে যায়। আবার জলের অভাবে শুকিয়ে ধুসর হয়ে যায় ধানের ছড়া। পাদ্রী সরকার শুক্নো একটা ধানের ছড়া এনেছেন সাথে। গ্লোবালাইজেসনের সাথে নিবিড় ঘনিষ্ঠতায় এগিয়ে চলে গ্লোবাল ওয়ার্মিং। সেটাকেই পুঁজি করে Brot für die Welt (পৃথিবীর জন্য খাদ্য) আয়োজন করেছে এবারের অর্থ সংগ্রহের কর্মসূচী। বিষয় বাংলাদেশ। 
দীপন ভাই ফোনে বলেছিলেন কোথায় একটা রবীন্দ্র সংগীত করবেন দাদরা-য়। ভাল বাজাই না, কিন্তু দাদরা-র একটা রবীন্দ্র সংগীতের সাথে বাজাতে কোন রিহার্সেল দরকার বলে মনে করি না। তাও করলাম। আনন্দ লোকের বাসিন্দারা মঙ্গলালোকে আমাদের আলোকিত করতে জড়ো হয়েছেন বিসবাডেন-এ। অন্ততঃ তাদের সম্মানে আরেকবার বসি আমরা। গীটারে বায়েজীদ, দীপন ভাই হারমোনিয়ামে, শাওন ভাবীর হাতে আমিই ধরিয়ে দিয়েছি মন্দিরাটা। 
ষ্টেজ রিহার্সেল শেষ করে হেসেন প্রদেশের পার্লামেন্টে Brot für die Welt (পৃথিবীর জন্য খাদ্য)-র আলোচনা সভায় গেলাম। শুধুমাত্র আমন্ত্রিত অতিথিদের ঐ অনুষ্ঠানে দীপন ভাইয়ের মাটির সুর দলের সদস্য বলে ঢুকতে পারলাম। ঢুকে দেখি জার্মন মিডিয়ার বেশ কিছু পরিচিত মুখ। প্রাদেশিক মন্ত্রীসভার সদস্য, পরিবেশ বিশেষজ্ঞ, পরিবেশবাদী এবং গবেষক; অনেকেই আছেন। চার্চের লোকদের তেমন একটা পছন্দ করি না। সে ভাবটা এখনও আছে। কিন্তু এই হালুয়া-রাটির মালিক হচ্ছে চার্চ। জলে থেকে কুমিড়ের সাথে লড়াইয়ে না গিয়ে চুপচাপ বসে পড়লাম নাবিলার পাশে।
একে একে উঠে আসছেন নির্ধারিত বক্তারা। তাঁদের স্বাগত জানাচ্ছেন জ্ঞান অনুষ্ঠানের অভিজ্ঞ উপস্থাপক। সবাই আমাদেরকে দেখানোর জন্য একটা করে বস্তু নিয়ে আসছেন সাথে। পরিবেশবাদী মহিলা সাথে এনেছেন পরিবেশবান্ধব রান্নার বই। আবহাওয়া বিশারদ নিয়ে এসেছেন “শ্বেত-ভাল্লুকের কী ফ্রীজ দারকার!” বই। বাংলাদেশ থেকে আমন্ত্রিত প্রোটেষ্টান্ট পাদ্রী নিয়ে এলেন ধানের ছড়া। 
অনেক কষ্টে হাসি চেপে রাখলাম । ধানের ছড়া একটা প্রদর্শনের বস্তু হলো! এ অনুষ্ঠানের আয়োজকদের শ্লোগান; পৃথিবীর জন্য রুটি। তা একটা গমের ছড়া আনলেও চলতো। তিনি এনেছেন ধানের ছড়া! যাই হোক আলোচনা শুরু হলো। আমরা আলোকিত হতে থাকলাম; আমেরিকা কিউটো প্রটকলে সই করেনি। জলের স্রোতে বরফের স্তুপে ভেসে যাচ্ছে শ্বেতভাল্লুক। ধীরে ধীরে ফুলে ফেপে উঠছে জল। অদূর ভবিষতে তলিয়ে যাবে বাংলাদেশের নিম্নাঞ্চল।
আমরা বেশ আলোকিত হলাম। কিন্তু ভেসে থাকার কোন উপায় আমাদের জানা নেই। যাদের জানা আছে তারা অর্থনৈতিক মন্দা কাটাকে প্রতিটা নতুন কেনা গাড়ির মালিককে আড়াই হাজার ইউরু দিয়ে সাহাজ্য করেছেন। প্রতি নবজাতককে দিয়েছেন একশ ইউরু। শহরে এখন নতুন গাড়ীর ছড়াছড়ি। একশ কিলোমিটারে তেল লাগে ১৫ থেকে ২০ লিটার। কারণ প্রায় সবাই জীপ টাইপের গাড়ি কিনেছে এবং কিনছে। একটা বিকল্প অবশ্য আছে। অর্গানিক ডিজেল। যে শষ্যদানা থেকে তা তৈরী হয়, তার জন্য লাগে আবাদ জোগ্য জমি। খাদ্যশষ্যের চাষের ভূমি কমবেই। অবশ্য খাদ্যশষ্যের চেয়ে তেলের দাম বেশী। তেলবীজের ভূমি বাড়াতে বনে আগুন ধরিয়ে দিচ্ছে ইন্দোনেসিয়ার চাষীরা। 
ফলে পৃথিবীতে পরিবেশ দূষণ বাড়ছে। কমছে বন ভূমি। তলিয়ে জাচ্ছি আমরা। কিন্তু আমাদের কিছুই করার নেই, তাকিয়ে দেখা ছাড়া। পৃথিবীর সমস্ত সম্পদের মালিক তার ২০ ভাগ বাসিন্দা। এই বিশ ভাগ মানুষই কেবল পরিবেশ দূষণ করছে। তাদের গ্লোবাল বানিজ্য তলিয়ে দিচ্ছে আমাদের বাসত ভিটা, ক্ষেতের ফসল। আমাদের জন্য তাদের চিন্তা দেখলে আমার বড় কষ্ট হয়। কৃষ্ণলীলা নাট্যকারের মতো তাদের নির্দেশনা। যা দেখে হরিজনেরাও কাঁদে।
একদিক থেকে দেখলে সনাতনীদের সততায় মুগ্ধ হওয়া ছাড়া উপায় নেই। তাদের ধর্মগ্রন্থে হরিজন থেকে ঠাকুরে উন্নতির কোন বিধান রাখা হয়নি। হরিজন হয়ে জন্মালে, মরতেও হবে অচ্ছুৎ থেকেই। কিন্তু অন্য ধর্ম গুলো আবার সব মানুষকে সমান করে দিয়েছে। খৃষ্টান ধর্ম নিয়ে রাম, সামরা; এন্থনি, গমেজ হয়েছে কিন্তু আর কিছুই বদলায় নি। তারা আগেও মেথর ছিল, এখনও মেথরই আছে। খুইয়েছে নিদ্রিত নারায়ণের দ্বারে প্রচণ্ড জোড়ে লাথি মারার শক্তি।
বিচার মেনে তালগাছ বগলে রাখতে লাগে বাহু বল। জি-আট দেশগুলোর সব দরবার বাহু বলেই শেষ হয়। নিজের দেশের চাষীদের ভর্তূকী বাড়ান। আমাদের বলেদেন, কৃষিতে ভর্তুকী দিলে সাহাজ্য বন্ধ। ফলন বাড়াতে হাইব্রীড বীজ তো আছেই। সেই কর্পোরেট সংস্থার কাছেই ঘুরে ফিরে যেতে হয়। এর কোন নির্ভানা নেই।
কিন্তু গরীব মানুষদের সামান্য কিছু সাহাজ্যে বিঘ্ন ঘটিয়ে লাভ কী! হোক তা ঈশ্বরের হাতে। পরের দিন লাইফ প্রগ্রামে ঈশ্বর পুত্র যীশু কত ভাল লোক সেটাই শুনলাম পাদ্রীর মুখে। যীশুতে ভক্তি রেখেও যে বাংলাদেশের গাড় উপজাতীয়দের কোন লাভ হয়নি সেটা দুই মিনিটের ডকুমেন্টআরীটা দেখেই বোঝা যায়। ARD-র লক্ষ্য লক্ষ্য দর্শক গাড়-খৃষ্টানদের মানবেতের জীবনের ছবি দেখেতো পরিবেশ বান্ধব জীবন যাপন শুরু করবে না। কিন্তু সবাই কিছু ইউরো দিলে গাড়দের একটা স্কুল বা হাসপাতাল হবে। 
কাজেই দুই মিনিট সময়ের মধ্যে প্রার্থনা বেদীর মেঝে বসে গেলাম যন্ত্রপাতি নিয়ে। রবীন্দ্র নাথের আনন্দলোকের  জার্মান অনুবাদ টিভির পর্দায়। পেছনে আমাদের শুক্নো মুখ।

