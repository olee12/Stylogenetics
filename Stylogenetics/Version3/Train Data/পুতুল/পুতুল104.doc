সচলে আমার পড়া প্রথম উপন্যাস জুলিয়ান সিদ্দিকী-র "কম্পেন্ডার"



উপন্যাসটির লিংক-
এর আগেও সচলে বেশ ক'টি উপন্যাসের অনেকগুলো পর্ব পড়েছি। মধ্যবিত্তের দীর্ঘশ্বাসের কুয়াশায় আচ্ছন্ন সে সব লেখা পড়তে কেমন যেন দৃষ্টি ঝাপসা হয়ে আসে। ক্লান্তিতে চোখে ঘুম আসে। মাঝ পথে থেমে যাই।
বলাই বাহুল্য; সে সব বইয়ের নিখুঁত ভাষা, ঘটনা, পাত্র-পাত্রী এবং বর্ণনা সব কিছু কেমন যেন গতানুগতিক। জুলিয়ান সিদ্দিকী-র আরো কয়েকটা গদ্য রচনা পড়েছি। সেখানে নিজের ফেলে আসা গ্রামের আভাটুকু দেখেছি। সে কারনেই তার পিডিএফ-এ ক্লিক করেছি। সময়ের অভাবে বইটি পড়তে আমাকে দু'বার বসতে হয়েছে।
"পাউডারের গুড়োর মতন লবণ ভাসে সোভানের গায়ে।"
আমি সোভানের গায়ের সে লবণটা দেখতে পাই। সোভান গত দশদিন বন্যার জলে ডোবা ঘরের চালে চিড়া আর গুড় খেয়ে পরে আছে। বাঁধের উপর আশ্রয় নেয়া জাহেদা-র অনুরোধ আর জলের তলে তলিয়ে যাওয়ার ভয়ে শেষ পর্যন্ত সোভান বাঁধের উপর আশ্রয় নিতে বাধ্য হয়।
খাদ্যের অভাবে ঔষধের প্রয়োজনীয়তার কথা বাঁধে আশ্রয় নেয়া অনাহারীদের মনে থাকে না। তারা ঔষধের লঞ্চ ফিরিয়ে দেয়। কিন্তু ডাক্তারের কম্পাউন্ডার সোভান বুঝতে পারে যে কাজটার ঠিক হয়নি। সোভান বাঁধে আশ্রয় নেয়া কেরামত মেম্বারকে সাথে নিয়ে রিলিফ এবং একটা চাপ কলের ব্যবস্থা করে ফেলে। মমিনার ডায়েরিয়ায় গুড় আর লবণ দিয়ে সেলাইন বানাবার পদ্ধতি সবাইকে শিখিয়ে দেয়। 
এভাবেই মেম্বারের বড় মেয়ে মদিনার হৃদয় জয় করে ফেলে সোভান। কিন্তু একদিকে মদিনার পাণি গ্রহন করলে ঘরজামাই হওয়ার ভয় আর অন্য দিকে জাহেদা-র প্রতি অশৈশব টান। এর টানাপোড়নে বাঁধের মানুষদের দুঃখ-দুর্দশা যেন একটু অবর্ণনীয় থেকে যায়।
আমার কাছে ভাল লেগেছে ঘটনার স্থান-কাল-পাত্র-পাত্রী চেনা-জানা বলেই হয়তো। সে কারণেই মনে হয় জুলিয়ান সিদ্দিকী খু-উ-ব কাছে গিয়ে প্রান্তিকের মানুষ জন চিনেছেন। তাদের দৈনন্দিন জীবন প্রণালী দেখেই বর্ণনা দেয়া যায় না। লেখককে সে জীবনে অভ্যস্ত হতে হয়। জুলিয়ান সিদ্দিকী-র বর্ণনা শুনে মনে হয় তিনি সোভানের মত নাও বাইতে পারেন। এমনি কথোপকথন, সংলাপ ঠিক যাদের কথা বলা হচ্ছে তাদের মত, তাদের মুখে, তাদের ভাষায় লিখেছেন। দু'একটা অতি আঞ্চলিক শব্দ কিছুটা পরিমার্জণ করা হয়েছে বলে মনে হল, যার কোন প্রয়োজন ছিলনা।
সোভান আর জয়নাল বেলতলী বাজারে নাও ভিড়ালে আমার চেনা বেলতলী বাজারের ল্যাংটার দরগায় মেলার কথা মনে পড়ে যায়।
আমি বেশী কথা বলি বলেই সোভানের হতাশ দৃষ্টিতে প্লাবিত জনপদের ছবি, বর্ণনার সংযমে পরিস্কার দেখতে পাই না। বাঁধের দুই দিকের জীবন ধারার পার্থ্যক্যও একই কারনে আবছা থেকে গেছে। কিন্তু বন্যার কারণে বাঁধে আশ্রয় নেয়া মানুষের দুর্ভোগ তাতে কমেনি।
সোভান-কে "ছোবান" লিখলে আরো চেনা লাগতো। সে ভাবেই কম্পেন্ডার এর জায়গা জলেভাসা বা অন্য কোন শব্দ দিয়ে বইটির নাম করলে জুৎসই হতো।
আরো একটু যত্ন নিয়ে সোভান জাহেদা-র প্রেমাকুলতা একটু কমিয়ে বন্যাকবলিত মানুষের জীবনের কথা একটু বিস্তার করে, অনু-পরমানু গল্পের দিকে ঝোক কম হলে জলে ভাসা মানুষের মুখপাত্র হয়ে বইটি "তিতাস একটি নদীর নাম"-এর পাশে স্থান করে নিতে পারতো!
ব্যাতিক্রমী এ বইটি লেখার জন্য জুলিয়ান সিদ্দিকী-র তারিফ করতেই হয়। আশা করি বইটি পড়ে আরো অনেক সচল তাদের মূল্যবান মতামত ও পরামর্শ দিয়ে কম্পেন্ডারের লেখককে শক্তি ও সাহস যোগাবেন।
ধন্যবাদ জুলিয়ান সিদ্দিকী।     

