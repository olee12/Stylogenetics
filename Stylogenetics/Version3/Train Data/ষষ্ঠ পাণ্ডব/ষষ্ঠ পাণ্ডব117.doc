ছোটদের পত্রিকার আকাল



কিছুদিন আগে শিশুতোষ বইয়ের আকাল নামে একটা পোস্ট দিয়েছিলাম। ঐ লেখাটা লেখার সময় একই সাথে ছোটদের পত্রিকার ব্যাপারটিও স্বাভাবিকভাবে মনে এসেছিল। কিন্তু এব্যাপারে লিখতে গিয়ে দেখি তথ্য প্রায় নেই। তারপরও এই লেখাটিতে হাত দেবার সাহস করছি এই ভেবে যে, সচলের পাঠকরা হয়তো আমার এই ছাড়া ছাড়া লেখায় বস্তুনিষ্ঠ তথ্য যোগ করতে পারবেন। তাতে আশা করি আমরা মোটামুটি একটা চিত্র পাবো। আরেকটা দুরাশা আছে। যেহেতু সচলে খোদ লুৎফর রহমান রিটন আছেন, যিনি নিজেই ছোটদের জন্য প্রচুর লেখার পাশাপাশি ছোটদের জন্য একাধিক পত্রিকা বের করেছেন, তিনি চাইলে এব্যাপারে একটা পূর্ণাঙ্গ পোস্ট দিতে পারেন।
স্বাধীনতা পরবর্তী বাংলাদেশে উল্লেখ করার মত প্রথম ছোটদের পত্রিকা সম্ভবতঃ “টাপুর-টুপুর”। এখলাস উদ্দীন আহমেদ সম্পাদিত এই পত্রিকাটি লেখার মানে, ছাপায়, কাগজে, রঙে এখনো অদ্বিতীয়। যারা “টাপুর-টুপুর” পড়ার সুযোগ পেয়েছেন তারা সবাই এর প্রগতিশীল ও আধুনিক অ্যাপ্রোচে এখনো মুগ্ধ হবেন। “টাপুর-টুপুর”-এর সমান্তরালে যে পত্রিকাটির নাম উচ্চারিত হবে তা হচ্ছে রফিকুল হক দাদুভাই সম্পাদিত “কিশোর বাংলা”। “কিশোর বাংলা” কনটেন্টে সমৃদ্ধ হলেও এর ফরমাট, কাগজ, রঙ ছিল একেবারেই অনাকর্ষনীয়। এই পত্রিকাটি বের করার ক্ষেত্রে পেশাদারী মনোভাব (বাণিজ্যিক অর্থে নয়) কাজ করেনি। তাই অপেক্ষাকৃত কমবয়সী বা পড়তে অনাগ্রহী শিশুদের এই পত্রিকাটি আকর্ষন করতে পারে নি। সত্তরের দশক শেষ হবার পর এই দুই পত্রিকাকে আর চোখে পড়েনি। 
শিশু একাডেমীর পত্রিকা “শিশু” আর ডিএফপির পত্রিকা “নবারুণ” যাত্রা শুরু করে সত্তরের দশকেই। এদের মধ্যে “নবারুনে”র কাগজ আর ছাপা “শিশু”র চেয়ে ভালো হলেও “শিশু”র কনটেন্ট ছিল অপেক্ষাকৃত সমৃদ্ধ। নিয়মিত পত্রিকা হিসেবে “নবারুণ” দ্রুত পটল তুললেও “শিশু”র সুদিন থাকে আশির দশকের শেষভাগ পর্যন্ত। এরপর সরকারী প্রতিষ্ঠানগুলোতে যা হয়, “শিশু”কে গ্রাস করে ক্ষমতাসীনদের তোষণের রাজনীতি। পত্রিকাটির কনটেন্ট আর ছোটদের পড়ার-উপভোগের-শেখার উপযুক্ত থাকে না, পড়ার-বমির-ভুলে যাবার উপযুক্ত হয়ে পড়ে। “শিশু” এখনো প্রকাশিত হয়, সম্ভবতঃ “শিশু” বাংলাদেশের সবচেয়ে দীর্ঘদিন ধরে একটানা প্রকাশিত হওয়া ছোটদের পত্রিকা। 
আশির দশকে সরকারী প্রতিষ্ঠান ইসলামী ফাউণ্ডেশন তাদের চার বিভাগীয় কার্যালয় থেকে চারটি ছোটদের পত্রিকা বের করার উদ্যোগ নেয়। ঢাকা থেকে “নতুন চাঁদ”, চট্টগ্রাম থেকে “সাম্পান”, খুলনা থেকে “সপ্তডিঙ্গা” আর রাজশাহী থেকে “ময়ুরপঙ্খী”। বাজেট হালাল করার এই পত্রিকাগুলো শুরুতে বেশ আওয়াজ দিলেও অচিরেই তাদের আর খুঁজে পাওয়া যায়নি।
সেবা প্রকাশনীর “রহস্য পত্রিকা”র বাচ্চা “কিশোর পত্রিকা” আর সিনেম্যাগাজিন “তারকালোক”-এর বাচ্চা “কিশোর তারকালোক”ও কিছুদিন চলেছিল। এই দু’টো পত্রিকাই লেখক আর কনটেন্টের অভাবে শুরু থেকে ভুগেছে। ছোটদের পত্রিকা প্রকাশের ক্ষেত্রে দর্শনটা যে একটু ভিন্ন হওয়া উচিত তা এদের মালিক পক্ষ বোঝেন নি। তাই পত্রিকা দু’টো অবশ্যম্ভাবী পরিনতি বরণ করেছে।
ছোটদের জন্য স্বতন্ত্র পত্রিকার চেয়েও আকর্ষনীয় ছিল দৈনিক পত্রিকার সাপ্তাহিক ছোটদের পাতা। “কচি-কাঁচার আসর”, “খেলাঘর”, “চাঁদের হাট”, “মুকুলের মাহফিল” এগুলো শুধু সাহিত্য-সাপ্লিমেন্টের নামই না বরং এক সময়ে দেশব্যাপী ছোটদের শক্তিশালী সংগঠণেরও নাম। এক কালে সপ্তাহের নির্দিষ্ট দিনে পত্রিকায় ছোটদের পাতার জন্য আমাদের অধীর আগ্রহ ছিল। এক বাসায় যেহেতু একটির বেশী দৈনিক পত্রিকা রাখা হয় না, তাই বিভিন্ন পত্রিকার ছোটদের পাতা বদলা-বদলি করে পড়ার রীতিও ছিল।    
ছোটদের পত্রিকাই বলুন আর দৈনিকের ছোটদের সাহিত্য-সাপ্লিমেন্টই বলুন একসময় সেগুলোতে প্রতিষ্ঠিত লেখকরা নির্দ্বিধায় তরুন লেখক বা জীবনে প্রথমবার লিখছে এমন সব শিশুদের সাথে সমান তালে লিখেছেন। পুরোনো “টাপুর-টুপুর”, “কিশোর বাংলা” বা “শিশু” হাতে নিলে  একথার সত্যতা বুঝতে পারবেন। তারপর কিভাবে যেন ছোটদের জন্য লেখাটা প্রতিষ্ঠিত লেখকেরা নিজেদের জন্য অবমাননাকর বলে মনে করতে শুরু করলেন। নয়তো ছোটদের জন্য তাঁদের প্রায় সবাই লেখা বন্ধ করে দিলেন কেন? ছোটদের পত্রিকাতে কনটেন্টের অভাবের বড় কারন হচ্ছে প্রতিষ্ঠিত লেখকদের শিশু-সাহিত্য থেকে মুখ ফিরিয়ে নেয়া। এখনকার “প্রথম আলো”, ইত্তেফাক”, “যুগান্তর”, “জনকন্ঠে”র মত হেভীওয়েট দৈনিকগুলোর ছোটদের সাহিত্য-সাপ্লিমেন্টগুলোর দিকে লক্ষ্য করলে বুঝতে পারবেন তাঁদের মুখ ফেরানোর কারনটা অর্থনৈতিক নয়।
ইলেকট্রনিক মিডিয়ার সর্বগ্রাসী আগ্রাসণের যুগে আজকে ছোটদের হাতে তুলে দেবার মত কোন পত্রিকা আর অবশিষ্ট নেই। আজকের ছোটরা যখন বড় হবে তখন তারা তাদের শৈশব নিয়ে আলোচনার সময় কোন পত্রিকার নামই কী মনে করতে পারবে না?
দোহাইঃ
“আসন্ন” আর “ছোটদের কাগজ” এই দু’টি পত্রিকাকে এই আলোচনার বাইরে রাখলাম। কারনটি বোধগম্য। আলোচনায় আনতে পারিনি স্থানীয় পর্যায়ে অথবা ঢাকার বাইরে থেকে প্রকাশিত পত্রিকাগুলোর কথাও। সেটির কারন তথ্যের অভাব।

