গল্প প্রচেষ্টা-১১




“What is Hecuba to him, or he to Hecuba, that he would weep for her?” - William Shakespeare, Act 2, Scene 2, Hamlet

****************************************************************************************
ইশরাতের মতো মেয়ের পক্ষে হানিফের মতো ছেলেকে পাত্তা দেবার কোনো কারণ ছিল না। বিশেষ পাত্তা সে দেয়ওনি। শুধু মাঝে-মধ্যে এক-আধটু করুণা করেছিল মাত্র। কোনটা ‘করুণা করা’ আর কোনটা ‘সুযোগ দেয়া’ সেটা বোঝার ক্ষমতা হানিফের থাকার কথা না, তাই হানিফ যা কিছু নিয়েছে প্রসাদ ভেবে নিয়েছে।
ইশরাতকে তুলনা করা যেতে পারে খাপখোলা তলোয়ারের সাথে - স্লিম, ঝকঝকে, ধারালো। তার অ্যাকাডেমিক রেকর্ড খুব উজ্জ্বল নয়, তবে ফেলনাও নয়। তার ঔজ্জ্বল্য তার ব্যক্তিত্বে, মাদকতাময় সৌন্দর্যে, সাংগঠনিক গুণে, মঞ্চ-কাঁপানো পারফর্ম্যান্সে। নাড়ুগোপাল বললে যে ছবিটা মনে ফুটে ওঠে হানিফ হচ্ছে তাই। তাতে কি! সে ইশরাতকে ভালোবাসে। সেটা মোহ-মুগ্ধতা নয়, ভালোবাসা। ইশরাত কি সে’কথা জানতো? সম্ভবত না। হানিফের পক্ষে সে’কথা জানানো সম্ভব ছিলো না, সে চেষ্টা করার সাহসও তার ছিলো না। তবু বিশ্ববিদ্যালয় জীবনের শেষ বছরে ইশরাত যখন পরিবারের পছন্দে একই বিশ্ববিদ্যালয়ের তরুণ প্রভাষক মিরাজ সাহেবকে বিয়ে করে বসলো সে তখন অঝোর ধারায় কেঁদেছিলো। বিশ্ববিদ্যালয় ক্যাম্পাসে বা তার মেসবাড়িতে এই কাঁদা সম্ভব ছিলোনা, সন্ধ্যায় পার্কের নির্জন কোনে বসে সে অনেকক্ষণ কেঁদেছিলো। স্নাতক পর্যায় শেষ হতে না হতে ইশরাত বিদেশে অধ্যয়নরত স্বামীর কাছে চলে গেলে সে তার আর কোনো খোঁজ পায়নি।

উচ্চশিক্ষার্থে বিদেশ গমন, সরকারী বা বহুজাতিক কোম্পানীতে চাকুরী অথবা ব্যবসা করা এর কোনটাই যে হানিফের কপালে নেই সেটা যখন স্থির হয়ে গেছে তখন এক আড্ডায় সাবেক সহপাঠীর কাছে ইশরাতের খোঁজ পাওয়া গেলো। জানা গেলো, বছর দুই হয় সে এই শহরেই আছে। ব্যক্তিত্বের সংঘাতের জন্য হোক, দু’জনের যে কারো তৃতীয় কারো সাথে সম্পর্কের কারণে হোক অথবা অন্য কোন কারণে তার বিয়েটা টেকেনি। ইশরাতের সাপেক্ষে একটু আশ্চর্যের ব্যাপার এই যে সে আবার বিয়ে করার জন্য উঠে-পড়ে লেগেছে। এ’ধরনের পরিস্থিতিতে তার আবার বিয়ে না করার কথা। তাকে বিয়ে করতে আগ্রহী এমন লোকের সংখ্যা কম ছিলোনা। কিন্তু নিজ অভিজ্ঞতায় সে বুঝেছিল তার জন্য ঠিক মানুষ পাওয়াটা সহজ নয়, তাই পাণিপ্রার্থীদের দলকে সে নিরাশ করছিলো। এই সুযোগে হানিফ একবার সাহস করে এতদিন মনে জমানো কথাটা তাকে বলে ফেলে। ইশরাত বললো, “আচ্ছা, ভেবে দেখবো”।

হানিফ ভেবেছিলো ইশরাত সত্যি সত্যি তার প্রস্তাব বিবেচনা করবে। কিন্তু বৈষয়িক দিক দিয়ে অসফল হানিফের সাথে গাঁটছড়া বাঁধার ইচ্ছে ইশরাতের ছিলো না। তবু একদিন এক দুর্বল মুহূর্তে সে হানিফের প্রস্তাবে রাজী হয়ে গেলো। এ’ঘটনায় হানিফ আকাশে ওড়া শুরু করলো। তার যাবতীয় কাজের লক্ষ্য অনতিবলম্বে ইশরাতকে বিয়ে করাতে গিয়ে ঠেকলো। মুহূর্তের দুর্বলতায় দেয়া কথাকে অগ্রাহ্য করার ক্ষমতা ও মানসিকতা ইশরাতের ছিলো; পালটা যুক্তিগুলোও শানানো ছিলো - শুধু সেগুলো হানিফকে শোনানোর সুযোগটা দরকার ছিলো। এক প্রবাসী গবেষক ভদ্রলোকের বিবাহ ও নিজ দোষে বিবাহ-বিচ্ছেদের অভিজ্ঞতা ছিলো। তাই তার কাছে যত দ্রুত সম্ভব আরেকটি বিয়ে এবং সেখানে স্ত্রীর ইচ্ছাতে নিজেকে সমর্পণের ব্যাকুলতা ছিলো। এমন স্বামী ইশরাতের বিবেচনায় আদর্শ হবার কথা। ভদ্রলোক পাত্রীর সন্ধানে দেশে আসতে নিজস্ব মহলে ইশরাতের খোঁজ পেয়ে গেলেন। ইশরাতও হানিফকে দেয়ার জন্য শানানো যুক্তিগুলো ব্যবহার করার চেষ্টা না করেই গবেষক ভদ্রলোককে বিয়ে করে আবার দেশ ত্যাগ করলো।

****************************************************************************************
“আর, রামলোচন রায় উকিল, তাহার বিশেষ করিয়া সুরবালারই স্বামী হইবার কোনো জরুরি আবশ্যক ছিল না; বিবাহের পূর্বমুহূর্ত পর্যন্ত তাহার পক্ষে সুরবালাও যেমন ভবশংকরীও তেমন," - রবীন্দ্রনাথ ঠাকুর, একরাত্রি, গল্পগুচ্ছ

