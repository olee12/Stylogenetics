খাবনামা




পুরনো বই-খাতা, খবরের কাগজ আর ম্যাগাজিনের বিনিময়ে আপা কড়কড়ে দশ টাকার নোটের সাথে বাড়তি যেটুকু কটকটি পেয়েছিলো আমাদের বাকি তিন ভাই-বোনের চোখ ছিল সেদিকে। কিন্তু আপার চোখ ছিল কটকটিওয়ালার টুকরির পুরনো অন্য বইগুলোর দিকে। সেখানে হাত বাড়িয়ে আপা একটা মলাট ছেঁড়া বই তুলে নিল, নাম - মোহাম্মদী খাবনামা। বইটা কিসের তাই বুঝতে পারলাম না। আপা বইটা নিতে আগ্রহী কিন্তু তার জন্য টাকা দিতে আগ্রহী না। কটকটিওয়ালা টাকা না দিলে কটকটি দেবে না, তাতে আমাদের তিন জনের আপত্তি আছে। আপার জেদের কাছে আমাদের আপত্তি পাত্তা পায় না। অতএব লোভনীয় কটকটির বদলে আমরা মোহাম্মদী খাবনামার মালিক হলাম। বইটা খুলে দেখা গেলো সেখানে ফালনামা আর হরকতে বদন নামের দুটো বড় অধ্যায় আছে। এগুলো কোনটারই মাথামুন্ডু বুঝলাম না। যে জিনিস বুঝিই না তার জন্য কটকটি হাতছাড়া করার কী মানে! আপা বুঝিয়ে দিলো স্বপ্নে আমরা যা দেখি তার অর্থ জানা যায় খাবনামা থেকে। হরকতে বদন মানে হচ্ছে গায়ের কোথায় তিল থাকলে কী হয়, শরীরের কোন অংশ আপনা থেকে কেঁপে উঠলে কী হয়, কারো আকৃতি আর চেহারা দেখে বুঝতে পারা সে কেমন লোক ইত্যাদি। ফালনামার অর্থ আপাও ঠিক বুঝতে পারেনি।

বইটা আপার তথা আমাদের সম্পত্তি হলেও বিকেলের মধ্যে সেটা মায়ের দখলে চলে যায়। ছোটদের নাকি এসব জানার দরকার নেই। আমি প্রায় রাতেই স্বপ্ন দেখি, যদিও তার খুব কমই সকালে মনে থাকে। সেসব স্বপ্নের মানে জানলে ভালো হতো। কিন্তু মা আমার সেসব স্বপ্নকে পাত্তা দিলেন না। “তুই আবার কী স্বপ্ন দেখিস”? এমন প্রশ্নের উত্তর আমার মুখে যোগায় না, উত্তর ঠিক জানাও নেই। কয়েকদিন পর সিনেমার গান, নামাজ শিক্ষা, গীত আর পত্রলেখার বই নিয়ে হকার এলে আপা তার কাছ থেকে ছয় টাকা দিয়ে ‘খা’বের তাবীর’ নামে একটা বই কেনে। গোলাপী মলাটের বইটা আসলে আরেকটা খাবনামা - কেবল নাম ভিন্ন। বয়সে বড় বলে আপা মায়ের দখলে থাকা দুটো বইই পড়ার সুযোগ পায়। বই দুটো মিলিয়ে দেখতে দেখতে আপা বলে ওঠে,
- যত্তোসব ফালতু কথাবার্তা!
-কেন?
- এই দ্যাখ! এই বইয়ে লিখেছে, “স্বপ্নে হলুদ দেখলে = রোগমুক্তির লক্ষণ” আবার এই বইটাতে লিখেছে, “স্বপ্নে হলুদ দেখলে = রোগাক্রান্ত হবার লক্ষণ”। তাহলে কোনটা ঠিক?

আপার গবেষণালদ্ধ প্রশ্নের উত্তর আমার জানা থাকার কথা না। আমি ভাবি, লোকে স্বপ্নে হলুদ দেখতে যাবে কেন? হলুদ তো হচ্ছে একটা মশলা! হলুদ দিয়ে মাছ বা মাংস রান্না করা দেখতে পারে। সেক্ষেত্রে ঘটনাটাকে বলা উচিত “স্বপ্নে গরুর মাংস রান্না করতে দেখলে” বা “স্বপ্নে পুঁটিমাছ রান্না করতে দেখলে”। কিন্তু খাবনামাতে অমন যৌক্তিক ঘটনাগুলোর কথা লেখা ছিল না। সেখানে সাপে তাড়া করা, মাকড়সা দেখার মতো আজব আজব ব্যাপার ছিলো। সেখানে আরো বলা ছিল কীভাবে রাতে অজু করে কোন কাত হয়ে শুয়ে কোন দোয়া পড়লে ভালো স্বপ্ন দেখা যায়। বাপরে! একি ঘুমুতে যাওয়া নাকি নামাজ পড়তে যাওয়া! আমি তাই বোধহয় বইয়ে বলা ভালো স্বপ্নগুলো দেখতাম না।

আমি ভালো স্বপ্ন দেখি বা না দেখি মা’কে প্রায়ই দেখতাম সকালে খুব চিন্তিত মুখে খাবনামা দুটো খুলে কী যেন খুঁজছে। খুঁজতে খুঁজতে ঠিক উত্তরটা পেলে মা’র মুখ আনন্দে ভরে উঠেছে এমনটা দেখিনি। বেশিরভাগ সময় দেখতাম মায়ের মুখটা নিরাশায় কালো হয়ে গেছে। পৃথিবীর সবচে’ সুন্দর মানুষটার মুখ কালো হয়ে যেতে দেখলে আমাদের ভাই-বোনদের কারোই ভালো লাগতো না। স্বপ্নের মানে খারাপ হবার পরিণতিতে আজ আমাদের কপালে কী পরিমাণ পিটুনী জুটতে পারে সেই আশঙ্কা করার চেয়ে মা যে আজ সারাদিন মন খারাপ করে থাকবে সেটা আমাদের বেশি ভাবাতো।

আমাদের তখন ভয়াবহ দুর্দিন। বাবা মাস চলার চালটা ঠিকমতো কিনতে পারতেন কেবল। আর কোন কিছুরই যোগানই নিয়মিত হতো না। সকালে নাস্তায় মুড়ি আর চা, বড়জোর শুকনো রুটি আর চা জুটতো। বিকেলের নাশ্‌তা বলে কোন বস্তু ছিল না। দুপুর আর রাতে ভাতের সাথে জুটতো নিরামিষ। সব্জির সেই চচ্চড়িকে আমরা বলতাম “বটি”। যেমন, “চালকুমড়োর বটি” বা “ডাঁটার বটি”। বটি শব্দটার উৎস আমাদের জানা না থাকলেও বটির উপাদানগুলোর উৎস আমাদের জানা। আমাদের বাড়ির সীমানা আড়াই কাঠায় সীমাবদ্ধ হলেও মা সেখানে মৌসুমী সব্জির চাষ করতো। কোন মৌসুমে বরবটি হলো তো মাসখানেক বরবটির ভর্তা আর বটি খাওয়া চলতো। কোন মৌসুমে ঢেঁড়স, আবার কখনো গাছ আলু বা ধুঁধুল বা চালকুমড়ো। ভর্তা, ভাজি, বটি। কখনো কখনো দুই তিন পদের সবজি একসাথে মিলিয়ে রান্না করা লাবড়া। বাসায় বারোমাস্যা কাঁচামরিচ আর লেবুর গাছ ছিল। তাই বটি দিয়ে ভাত মাখানোর সময় লেবুর রস আর মরিচ ডলে নেয়া যেতো। সে এক আশ্চর্য সুবাস ছিল লেবু আর মরিচে। একবার প্রায় ছয়মাস টানা বটি খাওয়া চলেছিলো। ঘোর বর্ষায় একজন একগাদা আধপঁচা পোয়ামাছ নিয়ে আনলে মা সপ্তাহের বাকিতে সেগুলো কিনেছিল। তারপর সাত দিন ধরে লেবুপাতা দিয়ে রাঁধা পঁচা পোয়ামাছ খাওয়া চললো। পোয়ামাছটা আমার খুবই অপছন্দ, কিন্তু কোন গত্যন্তর ছিলো না। পোয়ামাছের মাথা খেলে বড় বড় সাদা দাঁতের মতো হাড় পাওয়া যেতো। আমরা দু’ভাই সেসব দাঁত জমিয়ে রাখতাম। কিন্তু সেই দাঁত দিয়ে কী খেলবো সেটা জানতাম না।

সকালে ঘুম থেকে উঠে মা যেদিন খাবনামা নিয়ে বসতো, বুঝতাম সেদিন মায়ের মেজাজ খারাপ থাকতে পারে। আমরা তাই তাড়াতাড়ি করে বই নিয়ে গলা ফাটিয়ে পড়তে বসে যেতাম। মা না বললেও রান্নাঘর থেকে ভেজা কাঠ নিয়ে বাইরে রোদ্দুরে দিতাম, অথবা কা’র (অ্যাটিক) থেকে রান্না করার জন্য ধানের ভুষি নামিয়ে রাখতাম, অথবা নিজেই নিজের ময়লা জামা-কাপড়গুলো ধুয়ে দিতাম। তবু মায়ের মন ভালো হতো না। একদিন মা আশ্চর্য একটা কথা জিজ্ঞেস করলো,
- আচ্ছা, তোরা যে মাঠে খেলতে যাস্‌ সেখানে খেতের আ’লে কখনো মাটির কলস দেখস্‌নি - সোনার মোহর ভরা! অথবা যখন বাজারে যাস্‌ তখন কোন টাকার থলে পড়ে থাকতে দেখিস্‌নি?
আমরা তখনই জানতাম সোনার মোহরভরা কলস বা টাকাভরা থলে কেবল গল্পেই থাকে। বাস্তবে মানুষের ব্যাঙ্কভরা টাকা বা সিন্দুকভরা গয়না থাকে। মা বড় মানুষ হয়েও এমন ছেলেমানুষী কথা কেন বললো সেটা তখন বুঝিনি। পরে বুঝেছি সীমাহীন দারিদ্র থেকে বাঁচার জন্য মা অলৌকিক সমাধান খুঁজতেন খা’বের তাবীরে, সোনার মোহরভরা কলসে বা টাকাভরা থলেতে।

স্বাভাবিকভাবে মায়ের দারিদ্রের সমাধান অলৌকিকভাবে হয়নি। আসলে মায়ের আর্থিক দারিদ্র কোনদিনই ঘোঁচেনি। বহুদিন হয় বাসায়, যেটা এখন মায়ের বাসা হয়ে গেছে, সেখানে আর কোন খাবনামা জাতীয় বই নেই। হতাশ হতে হতে মা বোধহয় এখন পাথরের মতো হয়ে গেছে। জীবনের সবদিকেই অসফল তার ছেলেমেয়েগুলোর ভাবনা তাকে বোধহয় টাকার ভাবনার চেয়ে বেশি গ্রাস করে। কে জানে, হয়তো তার ছেলেমেয়েদের কেউ কেউ হঠাৎ কোনদিন সকালে ঘুম থেকে উঠে খাবনামায় স্বপ্নের মানে বের করতে বসে। মায়ের মতো করে টাকার অভাবের মতো লৌকিক সমস্যার অলৌকিক সমাধান খোঁজে। তখন তাদের মুখটাতেও হয়তো মায়ের মুখের মতো আষাঢ়ের মেঘ ভর করে।

