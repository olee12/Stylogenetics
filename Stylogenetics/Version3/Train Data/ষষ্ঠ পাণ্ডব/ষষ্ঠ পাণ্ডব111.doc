বাহাত্তরের সংবিধানে প্রত্যাবর্তন (প্রথমার্ধ)



যখনই বাংলাদেশের সংবিধান নিয়ে কথা ওঠে, মুক্তিযুদ্ধের চেতনা নিয়ে কথা ওঠে, যুদ্ধাপরাধীদের বিচার নিয়ে কথা ওঠে তখন প্রায়শঃ বাহাত্তরের সংবিধানে প্রত্যাবর্তন বা বাহাত্তরের সংবিধান পুনর্বহালের কথা ওঠে। নবম জাতীয় সংসদ নির্বাচনের পর পরই এব্যাপারে আবার কথা শুরু হয়েছে। ঘাতক দালাল নির্মূল কমিটি ইতোমধ্যে এব্যাপারে দাবীও জানিয়েছেন। সরকারও না কি এব্যাপারে উদ্যোগ নিচ্ছেন। স্বাভাবিকভাবেই প্রশ্ন হতে পারে কেন বাহাত্তরের সংবিধান, কেন বিরাশি, বিরানব্বই বা দুই হাজার দুইয়ের সংবিধান নয়? আসলে এখানে বাহাত্তরের সংবিধান বলতে মূলতঃ সকল সংশোধনপূর্ব আদি সংবিধানকে বোঝানো হয়। সংশোধনপূর্ব আদি সংবিধানে এই প্রত্যাবর্তন বা পুনর্বহালের দাবীর পেছনে কম-বেশি যে উদ্দেশ্যগুলো থাকে সেগুলো হচ্ছেঃ
১। প্রথম সংবিধানের চার মূলনীতিতে প্রত্যাবর্তন।
২। যুদ্ধাপরাধীদের বিচার সহজকরণ।
৩। রাষ্ট্রধর্ম বাতিলকরণ।
৪। সংবিধানের শুরু থেকে “বিসমিল্লাহ” ও মূলনীতি থেকে “আল্লাহর উপর পূর্ণ আস্থা” বিয়োজন।
৫। ধর্মভিত্তিক রাজনৈতিক সংগঠণ করার পথ বন্ধ করণ।
৬। সামরিক শাসনামলসমূহ বৈধকরণ সংক্রান্ত সংশোধনীসমূহ বাতিলকরণ।
মোট উদ্দেশ্যর সংখ্যা এই তালিকা থেকে বেশি হতে পারে। আবার যারা বাহাত্তরের সংবিধানে প্রত্যাবর্তন দাবী করেন, তাদের সবাই যে উপরের সবগুলো পয়েন্টের বাস্তবায়ণ দাবী করেন এমনটা নয়। যাই হোক, এখানে উপরোক্ত সবগুলো পয়েন্ট একে একে আলোচনা করার চেষ্টা করা হবে।
১। প্রথম সংবিধানের চার মূলনীতিতে প্রত্যাবর্তনঃ
প্রথম সংবিধানের চার মূলনীতি ছিল ধর্মনিরপেক্ষতা, জাতীয়তাবাদ, গণতন্ত্র ও সমাজতন্ত্র। এইখানে জাতীয়তাবাদ বলতে বাঙালী জাতীয়তাবাদ বোঝানো হয়েছিল এবং সমাজতন্ত্র বলতে “আর্থ-সামাজিক ন্যায়বিচার অর্থে” বোঝানো হয়নি। এখনকার আলোচনা হয় মূলতঃ ধর্মনিরপেক্ষতা ও বাঙালী জাতীয়তাবাদে প্রত্যাবর্তনের উদ্দেশ্যে। 
সংবিধানের ইংরেজী ভাষ্যে ধর্মনিরপেক্ষতা-কে বলা হয়েছিল  “Secularism”। এই “Secularism”-এর অর্থ খুঁজলে আমরা পাইঃ
Secularism is the assertion that governmental practices or institutions should exist separately from religion and/or religious beliefs. (Wikipedia)
Indifference to or rejection or exclusion of religion and religious considerations. (Merriam-Webster)
A doctrine that rejects religion and religious considerations. (Wordweb)
Secular: adjective 1 not religious, sacred, or spiritual. 2 (of clergy) not subject to or bound by religious rule. 3 Astronomy denoting slow changes in the motion of the sun or planets. 4 Economics (of a fluctuation or trend) occurring or persisting over an indefinitely long period. — DERIVATIVES secularism noun, secularist noun,  secularity noun, secularize (also secularise) verb, secularly adverb. (Oxford)
প্রথম সংবিধানে “ধর্মনিরপেক্ষতা”কে দেখা হয়েছিল সকল ধর্মের সমানাধিকার এবং রাষ্ট্রের এব্যাপারে পক্ষপাতিত্ব না থাকা কে। যদিও Secularism-এর অর্থ “ধর্মহীনতা” বা “ইহজাগতিকতা” হওয়াই যৌক্তিক। তবুও পাকিস্তানের “ইসলামী প্রজাতন্ত্রের” ধারণার বিপরীতে সকল ধর্মের সমানাধিকারের ব্যাপারটি প্রতিষ্ঠা করার উদ্দেশ্যেই এই মূলনীতিটি যোগ করা হয়েছিল বলে মনে হয়। রাষ্ট্রের নাম যদি “গণপ্রজাতন্ত্র” হয় বা রাষ্ট্রের মূলনীতিতে যদি “গণতন্ত্র” থাকে, তাহলে সকল ধর্মের সমানাধিকারের কথা আর বলার প্রয়োজন পড়ে না। বাহাত্তরের সংবিধানে প্রত্যাবর্তনের পথে এই মূলনীতিটি থাকলে তার অপব্যাখ্যার এবং ভুল বোঝানোর সুযোগ থেকে যায়। এই সুযোগ নিয়েই জেনারেল জিয়ার সরকার একে “আল্লাহর উপর পূর্ণ বিশ্বাস” বানিয়েছিল। সুতরাং এই মূলনীতিটি না রেখেও গণতন্ত্রের কথা বলে সকল ধর্মের সমানাধিকার সাংবিধানিকভাবে নিশ্চিত করা সম্ভব। রাষ্ট্রের তরফ থেকে ধর্মীয় বিষয়ে উৎসাহ বা অনুৎসাহ প্রদর্শন বা অংশগ্রহণের পথও বন্ধ করা যায়।
দ্বিতীয় মূলনীতি জাতীয়তাবাদ এর অর্থ ছিল বাঙালী জাতীয়তাবাদ। আমার দৃষ্টিতে এটি ছিল প্রথম সংবিধানে অবহেলাজনিত কারনে সৃষ্ট একটি ভ্রান্ত ধারনা। কারণ, বাঙালী জাতীয়তাবাদ বললে বাংলাদেশের নাগরিক ক্ষুদ্র জাতি-গোষ্ঠীদের জাতীয়তাকে অস্বীকার করা হয়। দেশের বৃহত্তর জনগোষ্ঠী বাঙালী হলেও সংখ্যায় কম বলে বাকিদের জাতিসত্ত্বাকে উপেক্ষা করার বা ছোট করার কোন অবকাশ গণপ্রজাতন্ত্রে থাকার উপায় নেই। প্রথম সংবিধানের প্রণেতারাও ক্ষুদ্র জাতি-গোষ্ঠীদের জাতীয়তাকে অস্বীকার বা অগ্রাহ্য করতেন বলে মনে হয় না। সুতরাং সংবিধানে এই মূলনীতিটি এই আকারে না রাখাই উচিত। নাগরিকত্বের প্রশ্নে “Citizen of the United States”-এর মত “বাংলাদেশের নাগরিক” বললে নৃতাত্ত্বিক জাতীয়তার সাথে নাগরিকত্বের সংঘাত এড়ানো যায়। ফলে “বাঙালী” নাকি “বাংলাদেশী” এই অহেতুক বিতর্কটিও এড়ানো যায়।  
চতুর্থ মূলনীতি ছিল সমাজতন্ত্র। আমরা জানি সমাজতন্ত্র হচ্ছে গণতন্ত্রে উত্তরণের পথে একটা অন্তর্বর্তীকালীন ব্যবস্থা। গণতন্ত্রে উত্তরণের পথে কোন রাষ্ট্র সমাজতন্ত্রের পথ ধরবে কিনা তা মূলনীতিতে উল্লেখের প্রয়োজন পড়ে না। তবে সে সময়ের প্রেক্ষাপটে সোভিয়েত লবীর নেক-নজরে থাকার জন্য এ ধরণের মূলনীতি নেয়া হয়েছিল বলে মনে হয়। বর্তমানে ব্যাখ্যাত “আর্থ-সামাজিক ন্যায় বিচার অর্থে” আর যাই হোক “সমাজতন্ত্র” নয়। আওয়ামী লীগসহ বাংলাদেশের প্রধান রাজনৈতিক দলসমূহ সমাজতন্ত্রের পথ বহু আগেই পরিত্যাগ করেছে। রাষ্ট্রও কখনো এর তেমন চর্চা করেছে বলে মনে হয় না। বস্তুতঃ মূলনীতির এই “সমাজতন্ত্র” এক কালে কিছু শিল্প-কারখানার জাতীয়করণ ছাড়া আর কোন ক্ষেত্রে প্রযুক্ত হয় নি। সুতরাং এই মূলনীতিটি আদৌ থাকার দরকার আছে কিনা তা ভাবার বিষয়।
তৃতীয় মূলনীতি ছিল গণতন্ত্র। বস্তুতঃ এটিই সংবিধানের একমাত্র মূলনীতি হওয়া প্রয়োজন। এই মূলনীতিটিই রাষ্ট্রের চরিত্র ও নীতি নির্ধারন করে দেয়। প্রয়োজনে গণতন্ত্রের বিশদ ব্যাখ্যা সংবিধানের পরিশিষ্টে সংযোজন করা যেতে পারে।
২। যুদ্ধাপরাধীদের বিচার সহজকরণঃ
একটা ধারণা প্রচলিত আছে যে সংবিধানের দ্বিতীয় সংশোধনীর বলে বা ভারত-পাকিস্তান-বাংলাদেশের ত্রিপাক্ষিক চুক্তির বলে বাংলাদেশে ১৯৭১ সালের যুদ্ধাপরাধীদের বিচার করা সম্ভব নয়। সেক্ষেত্রে সংশোধনীবিহীন সংবিধান পাওয়া গেলে ১৯৭১ সালের যুদ্ধাপরাধীদের বিচার করা সহজতর হবে। এর বিকল্প হিসেবে অনেকে বিশেষ ট্রাইবুনাল গঠণ বা সংবিধান পুনরায় সংশোধন বা এসংশ্লিষ্ট পুরাতন সংশোধনীটি বাতিলের কথা বলেন। আমি আইনের ছাত্র নই, তাই আইনের মার-প্যাঁচের কথা বলতে পারবো না। তবে আমার সাধারণ জ্ঞান দিয়ে আমি বুঝি যে এসব কোন কিছু না করেই বিদ্যমান আইন দিয়ে দেশী-বিদেশী সকল যুদ্ধাপরাধীর বিচার করা সম্ভব।  
আমরা যদি একথা স্বীকার এবং বিশ্বাস করি যে, ১৯৭১ সালের ২৬ শে মার্চ থেকে বাংলাদেশ রাষ্ট্র কার্যকর হয়েছে এবং সে সময় থেকে সাবেক পাকিস্তান রাষ্ট্রের আইন ও ধারণা এই ভূখন্ডের জন্য প্রযোজ্য নয়। তাহলে, ১৯৭১ সালের ২৬ শে মার্চ হতে আজ পর্যন্ত বাংলাদেশ রাষ্ট্র, রাষ্ট্রের জনগণ, রাষ্ট্রের সম্পত্তি ইত্যাদির বিরূদ্ধে দেশী-বিদেশী যে কারো করা অপরাধের জন্য দেশে বিদ্যমান ফৌজদারী ও দেওয়ানী দণ্ডবিধির আওতায় বিচার করা সম্ভব। এর জন্য কোন নতুন আইনের বা ট্রাইবুনালের প্রয়োজন পড়ে না। যদি ১৯৭১ সালের ১৭ই এপ্রিল থেকেও সরকার কার্যকর ধরা হয়, তাহলে সে দিন থেকেই সকল দণ্ডবিধি কার্যকর বলে ধরা উচিত। সেক্ষেত্রেও বিদ্যমান আইনে বিচার হওয়া সম্ভব। ফৌজদারী অপরাধের ক্ষেত্রে বিশেষ বিবেচনায় বিলম্বে মামলাও গ্রহণযোগ্য। সুতরাং কোন অজুহাতেই যুদ্ধাপরাধীদের তাদের অপকর্মের জন্য বিচারের হাত থেকে বাঁচানোর কোন পথ নেই। এর জন্য সংবিধান সংশোধন করার বা বাহাত্তরের সংবিধানে প্রত্যাবর্তনের মত জটিলতায় যাওয়ার দরকার আছে বলে মনে হয় না। এর জন্য সরকারের সদিচ্ছাই যথেষ্ঠ।
৩। রাষ্ট্রধর্ম বাতিলকরণঃ
সংবিধানের অষ্টম সংশোধনীতে রাষ্ট্রধর্ম হিসাবে ইসলামকে যুক্ত করা হয়েছে। সেখানে বলা হয়েছে, 
“The state religion of the Republic is Islam, but other religions may be practiced in peace and harmony in the Republic.”
জেনারেল এরশাদের করা খারাপ কাজগুলোর মধ্যে অন্যতম হচ্ছে এই সংশোধনীটি। আসলে এই সংশোধনীটির কোন দরকারই ছিল না। জেনারেল এরশাদের পূর্বসূরী জেনারেল জিয়া সংবিধানের পঞ্চম সংশোধনীতে রাষ্ট্রের প্রথম মূলনীতি করেছিল,
“Absolute trust and faith in the Almighty Allah shall be the basis of all actions.”
এই মূলনীতির পর আর রাষ্ট্রধর্ম ইসলাম ঘোষনা দেবার দরকার পড়েনা। তবুও রাজনৈতিক ফায়দা হাসিল করার জন্য এবং ভবিষ্যতে রাজনীতিবিদদের জন্য ব্যাপারটি দুরূহ করার জন্য জেনারেল এরশাদ এই কাজটি করেছিল। দেশের সংখ্যাগুরু মানুষের ধর্মকে রাষ্ট্রধর্ম করায় এটি এখন একটি অতীব স্পর্শকাতর বিষয়ে পরিনত হয়েছে। বাহাত্তরের সংবিধানে যারা প্রত্যাবর্তনের কথা বলেন তারা কৌশলে এই স্পর্শকাতর বিষয়টির বিতর্কে না জড়িয়ে একে বাদ দেবার জন্যই একথা বলেন। এর উলটা পথের পথিকরা এই কৌশল আঁচ করতে পেরে ইতোমধ্যেই হৈ-চৈ শুরু করে দিয়েছেন। বস্তুতঃ বাহাত্তরের সংবিধানে প্রত্যাবর্তনের কথা যত জোরে উচ্চারিত হবে তার সাথে সাথে এই হৈ-চৈও বাড়তে থাকবে। এর জন্য প্রয়োজন ভিন্ন সমাধাণ। এই আলোচনার শেষাংশে এর সম্ভাব্য সমাধাণ নিয়ে বলার চেষ্টা করব।
(আগামী পর্বে সমাপ্য)

