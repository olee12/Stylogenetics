নতজানু মনন, অপচিত মেরুদণ্ড-১



বাংলাদেশে আপনি যে ধরনের প্রতিষ্ঠানেই কাজ করুন না কেন আপনাকে কোন না কোন ভাবে বিদেশীদের সাথে কাজ করতে হবে। খুব স্বল্প কিছু প্রতিষ্ঠান ছাড়া একথাটি সবার জন্য সত্য। বাংলাদেশে প্রায় সবকিছু আমদানী করতে হয় বলে চিত্রটা এইপ্রকার। 
ব্যক্তিগতভাবে আমি আমার কর্মজীবনের প্রথম চার বৎসর রফতানীমূখী প্রতিষ্ঠানে এবং পরবর্তী প্রায় আট বৎসর আমদানী নির্ভর প্রতিষ্ঠানে কাজ করেছি (এখনো করছি)। অর্থাৎ আমার কর্মজীবনে আমি কখনো ক্রেতা আবার কখনো বিক্রেতা হিসাবে বিদেশীদের সাথে কাজ করেছি (এবং করছি)। মাঝে মাঝে এই ভুমিকাটা যুগপৎও হয়। 
যাই হোক, এই বারো বৎসরে আমি আমার দেশী সহকর্মীদের (Senior, Peer, Junior) বিদেশীদের সাথে কাজ করার ব্যাপারটা লক্ষ্য করে কতগুলো উল্ল্যেখযোগ্য সিদ্ধান্তে উপনীত হয়েছি। সেগুলোই আজ বলব।
এক, বিদেশী সহকর্মীর ভাষা যদি ইংরেজী না হয় তবে আমরা চেষ্টা করি তার ভাষাতে একটা-দুইটা শব্দ বা বাক্য বলতে। ভুল উচ্চারনের বা ভুল অর্থের সেসব কথা শুনে বিদেশী সহকর্মীরা বেশ আমোদ পান, আর আমরা বেশ গর্ব অনুভব করি। যদিও আমাদের বিদেশী সহকর্মীরা খুব কমই এধরনের চেষ্টা করেন। বিদেশী সহকর্মী যদি হিন্দী বা উর্দুভাষী হন তাহলেতো কথাই নেই। আমাদের মুখ দিয়ে ভুল হিন্দী-উর্দুর খই ফুটতে থাকে। হিন্দী-উর্দু জানাটা বোধহয় আজকাল আবশ্যিক যোগ্যতার পর্যায়ে চলে গেছে। নয়তো চাকুরীপ্রাথীদের মধ্যে প্রায় সবাই “হিন্দী-উর্দু জানেন” একথা  লেখেন কেন? যদিও বাংলাদেশের কোন স্কুলে হিন্দী-উর্দু শেখানো হয় বলে আমার জানা নেই। এধরনের হিন্দী-উর্দু জানা লোকদের জিজ্ঞেস করে দেখেছি, কথা শুনে তারা হিন্দী আর উর্দুর পার্থক্য ধরতে পারেননা। অথবা একটি বাংলা বাক্যকে হিন্দীতে এবং উর্দুতে পর পর অনুবাদ করতে পারেননা।
দুই, খাওয়া, পোষাক, আচরনে আমরা আমাদের বিদেশী সহকর্মীদের অনুসরণ করার চেষ্টা করি। চামচ-কাঁটাচামচ-ছুরি বা চপস্টিক যুৎমত চালাতে না জানলেও সেগুলো দিয়েই খাবার চেষ্টা করি। হাত দিয়ে খাওয়াটাকে গর্হিত অপরাধ বলে মনে করি, যদিও হাত দিয়ে খাওয়াটাই আমাদের জন্য সুবিধাজনক এবং আরামদায়ক। আমাদের বিদেশী সহকর্মীরা কখনোই হাত দিয়ে খাওয়ার চেষ্টা করেন না, বরং এটি নিয়ে উপহাস করেন, আমরা তখন জাতিগত লজ্জায় মরে যাই। বিদেশীদের মত মশলাবিহীন খাবার, অর্ধসিদ্ধ খাবার, নিষিদ্ধ মাংস, আমরা খাইনা এমন সব বস্তু, পানির মত করে মদ খেতে না পারাটাকে আমরা অযোগ্যতা বলেই মনে করি। যদিও আমাদের পার্শ্ববর্তী দেশের নিরামিষাসীরা দেশে বা বিদেশে কখনো তাদের সাপেক্ষে নিষিদ্ধ বস্তু খান না। এতে তাদের লজ্জাও করেনা, আর ব্যবসা আমাদের থেকে কমও পান না। আমরা আমাদের জাতীয় পোষাক পরে বাইরে বের হবার অথবা বিদেশ যাবার কথা ভাবতেই পারিনা। অথচ, বিশ্বের অধিকাংশ লোক তার জাতীয় পোশাক পরেই দুনিয়া ঘুরে বেড়ান বা সব কাজ করেন, তা তাঁর পদ যাই হোকনা কেন।
তিন, বিদেশী সহকর্মীরা আমাদেরকে বয়স বা পদ নির্বিষেশে নাম ধরে সম্বোধন করেন। অধিকাংশ ক্ষেত্রে নামের শুরুতে মিস্টার বলার ভদ্রতাটুকুও দেখান না। এবং বয়স বা পদ নির্বিষেশে আমাদের সাথে হম্বিতম্বি করেন। বাংলায় অনুবাদ করতে পারলে সেগুলো মনে হয় “তুই-তোকারি” করে গালাগালিই হত। আমরা কিন্তু মিস্টার, ম্যাডাম, স্যার এসব ছাড়া কথা বলার কথা ভাবতেই পারিনা। যৌক্তিক ক্ষেত্রেও হম্বিতম্বি দূরে থাক স্যার-স্যার বলে গলা শুকিয়ে লক্ষবার স্যরি বলতে থাকি। স্যার বা স্যরি বলাতে আমার আপত্তি নেই, তবে তা যুক্তিসঙ্গত ক্ষেত্রেই বলা উচিত।
চার, বিদেশীদের সাথে যেকোন ধরনের বার্গেইনিং এবং নেগোসিয়েশনে (শব্দদুটোর যুৎসই বাংলা করতে পারলামনা বলে ক্ষমাপ্রার্থী) আমাদের ভুমিকা সবসময় নতজানু। বিদেশীদের সাথে বার্গেইনিং করাটাকে আমরা রীতিমত বেয়াদবী বলে মনে করি। বিদেশীদের সাথে নেগোসিয়েশনে আমরাই সবসময় ঠকি। আমরা আমাদের প্রাপ্য কমপেনসেশনও বিদেশীদের কাছ থেকে আদায় করতে পারি না। এসব নিয়ে আমাদের লজ্জাও নেই, গ্লানিও নেই। আমরা কিনতেও ঠকি, বেচতেও ঠকি। আবার বিদেশীদের কাছে যথেষ্ঠ ঠকতে পারলামনা বলে তাদের সামনে লজ্জায় অধোবদন হয়ে থাকি।
পাঁচ, আমাদের সবচেয়ে বেশী লজ্জা আমাদের গায়ের রঙ আর ধর্ম নিয়ে। আফ্রিকানরা কিন্তু তাদের রঙ নিয়ে লজ্জিত হয়না। বরং এ নিয়ে অবমাননা করতে গেলে তেড়ে আসে। ধর্মের মতো ব্যক্তিগত বিশ্বাস নিয়ে লজ্জা পাবার কারন না থাকলেও আমরা হরহামেশা লজ্জিত হতে থাকি। ব্যক্তিগত জীবনে ধর্মাচরন করেও, “আমি গুড মুসলিম/হিন্দু না, আমি নামায পড়িনা/পূজা করিনা” এসব কথা বলতে দ্বিধা হয়না। 
এত কিছু করেও না আমরা কাজ পাই, না আমরা ব্যবসা পাই। আমরা টাকাও বানাতে পারিনা, অবস্থার উন্নতিও করতে পারি না। পাবার প্রতিযোগিতায় আমরা কেবল পিছিয়েই পড়ি।  
বিদেশীদের মত কথা বলে, খাবার খেয়ে, খ্যামটা নেচে আমরা নিজেদের খুব স্মার্ট ভাবি। আমাদের মধ্যে যারা অমনটা ভালো ভাবে পারেননা তাকে উপহাস করি। তাকে আরো মনোযোগী হবার পরামর্শ দেই। 
দেশের মাটি খুঁড়ে, জঙ্গল কেটে, সমুদ্র খুঁড়ে, পাহাড় কেটে প্রাকৃতিক সম্পদ আর পুরাতত্ত্ব নিয়ে যায় বিদেশী লুটেরারা। দেশে ঢেলে দিয়ে যায় বিষাক্ত আবর্জনা, বাতিল মাল, পঁচা-বিষাক্ত খাবার, অপরিক্ষীত ঔষধ আর প্রযুক্তি, পরিবেশ দূষনকারী শিল্প, ঘাতক ব্যাধি। মগজে ঢেলে দিয়ে যায় সাম্প্রদায়িকতা, সন্ত্রাস আর বিদ্বেষ। তবু আমরা ওদের বশংবদ হতে চাই। ওদের সাথে যুগ-যুগব্যাপী ওদের শর্তমত চুক্তিতে আবদ্ধ হই। ওদের অনুকরণে সঙ সাজি। 
নতজানু মনন আর অপচিত মেরুদণ্ড নিয়ে কবি শামসুর রাহমানের ভাষায় আমরা বরাবর “জেল্লাদার বিদেশী দেখলে উরুদ্বয় ফাঁক করে দেই”।
ষষ্ঠ পান্ডব


