গল্প প্রচেষ্টা-০৮



১.
কামলা খেটে দেশে ফেরার পথে দেশী উড়োজাহাজে উঠে বিদেশের মাটিতে থাকতেই মনে হয় দেশে পৌঁছে গেছি। স্কুল জীবনের এক সহপাঠিনীকে বিমানবালাদের একজন হিসাবে আবিষ্কার করে পূর্ব পরিচিতির জন্য যতোটা না, কথা বলা যাবে ভেবে তারচেয়েও বেশি আনন্দ হয়। প্রাথমিক কুশলাদির পর সহপাঠিনী বললেন,
- শুনেছিস, গত সপ্তাহে কামাল ভাই খুন হয়েছেন।
- কোন কামাল ভাই?
- আরে পুরনো বাজার মহল্লার লুনার বড় ভাই।
- ওহ্‌! তা কীভাবে খুন হলেন? কারা খুন করলো?
- কারা খুন করেছে সেটা জানা যায়নি, কেন খুন করেছে সেটাও জানা যায়নি। ছুরি মেরে কণ্ঠনালীটা ফাঁক করে ব্রিকফিল্ডের কয়লার গাদায় ফেলে রেখেছিল।
- কামাল ভাইতো কারো সাতে-পাঁচে থাকার মানুষ না, তারপরও এমন হলো!
- সেটাইতো কথা!

বাড়ি ফিরে ছোট ভাইয়ের কাছে শুনলাম সন্দেহভাজন খুনী এলাকারই এক বড় রাজনৈতিক নেতা। কামাল ভাইয়ের সম্ভাব্য অপরাধ ঐ নেতার মেয়ের সাথে প্রেম করা ও গোপনে বিয়ে করার চেষ্টা। সে’সময় যারা দেশের ক্ষমতায় ছিলো কামাল ভাইদের পরিবার ছিল তাদের অন্ধ সমর্থক। দেশে নির্বাচন হলে তার পরিবারের লোকজন ঐ দলের জন্য খুব খাটাখাটুনিও করতো। তবু কামাল ভাইয়ের পরিবার প্রথমে কোন মামলাই করতে পারলো না। পরে বিরোধী দলের এক প্রভাবশালী নেতাকে ধরে কোন রকমে একটা মামলা করা হলো যেখানে খুনী ও খুনের মদতদাতার নাম লেখা হলো ‘অজ্ঞাত’। কোনো সাক্ষীও পাওয়া গেলো না। যদিও কামাল ভাইকে সর্বশেষ একটা ক্যারম খেলার আড্ডা থেকে কাদের সাথে যেনো বেরিয়ে যেতে দেখা গিয়েছিলো।

অজ্ঞাত আততায়ীর হাতে নিহত কামাল হত্যা মামলার পরিণতি কী হলো সেটা বর্ণনা করা অহেতুক। যা হবার, তাই হলো - অর্থাৎ মামলাটা ধামাচাপা পড়ে গেলো। কামাল ভাইয়ের পরিবার বাস্তবতাকে মেনে নিয়ে নিজেদের কাজে মন দিলেন। একসময় কামাল ভাইয়ের কথা সবাই ভুলে গেলো।

কামাল ভাইয়ের খুনের ঘটনার সময় মনে পড়ে তার বছর পাঁচেক আগে কলেজে আমাদের সহপাঠী জামশেদউল্লাহ্‌কে এক শুক্রবার সকালে কারা যেনো হোস্টেলের ক্যান্টিন থেকে ডেকে নিয়ে গিয়ে কলেজের মসজিদের সামনে গুলি করে মেরেছিলো। সেই খুনেরও খুনী কারা তা জানা যায়নি, খুনের মোটিভ জানা যায়নি, কোনো সাক্ষীও পাওয়া যায়নি - যদিও ক্যান্টিনে তখন আরো অন্ততঃ পঞ্চাশ জন নাশ্‌তা করছিলো। পত্রিকাওয়ালারা “প্রেমঘটিত কারণে খুন” লিখে দায়িত্ব শেষ করে ফেলে। জামশেদউল্লাহ্‌কেও আর কেউ মনে রাখেনি। শুধু মাঝে মধ্যে, জামশেদউল্লাহ্‌ যেই দলটার মিছিলে যেতো, তারা জামশেদউল্লাহ্‌র মৃত্যুদিবসে তার স্মরণে এক আধটা বিবৃতি দিতো। তাদের দলে শহীদের সংখ্যা কম বলে, প্রতিপক্ষের সাথে সংঘর্ষ ছাড়া এমন ফাও ফাও নিহতকে শহীদের মর্যাদা দিয়ে বিবৃতি দিতো। নয়তো এটুকুও তারা মনে রাখতো না।

এর বহু বছর পরে একদিন বিছানায় আধশোয়া হয়ে মুড়ি-চানাচুর খেতে খেতে যখন রাজ কুমার গুপ্তা’র সিনেমা “নো ওয়ান কিল্ড জেসিকা” দেখছিলাম তখন আমার কামাল ভাই আর জামশেদউল্লাহ্‌র কথা মনে পড়ে। সিনেমাতে পাবলিকের চাপে পড়ে নিম্ন আদালতে নির্দোষ ঘোষিত জেসিকার খুনীদের উচ্চ আদালতে শাস্তি হবার আনন্দে আমি তৃপ্তি ঢেঁকুর তুলে পার্শ্ববর্তিনীর দিকে সাহসী হাত বাড়াই। কামাল ভাই আর জামশেদউল্লাহ্‌ আবার অনির্দিষ্ট কালের জন্য বিস্মৃতিতে চলে যায়।
২.
খুব ভোর থেকে পারভীনের দৌড় শুরু হয়। প্রথমে আহসান সাহেবের বাসায় ঘর পরিষ্কার করে নাশ্‌তা বানানো, তারপর থালা-বাসন ধুয়ে রান্নার যোগাড়-যন্ত্র করে দেয়া, কাপড় ধোয়া। সাড়ে দশটা থেকে আউয়াল সাহেবের বাসায় একই রুটিন, শুধু নাশ্‌তা বানানোর বদলে দুপুরের রান্না করে দেয়া। সাড়ে পাঁচটা থেকে রায়হানা ম্যাডামের বাসায় - একই কাজ। সপ্তাহে সাত দিন, একই রুটিন - শীত-গ্রীষ্ম-বারো মাস। কখনো কখনো ক্যাটারার সেলিম মিয়ার অর্ডারের চাপ বেশি থাকলে কাটাকুটি করার জন্য রাতের বেলাতেও তার ডাক পড়ে।

পারভীনের কাজের খুঁত সচরাচর কেউ ধরতে পারেনা। সবাই জানে পারভীন খুব মনোযোগী। আসলে পারভীনের মন কখনোই কাজে থাকে না। সে শুধু জানে তাকে ভুল না করে কাজ করে যেতে হবে; যেন মাস শেষে অন্তত পাঁচ হাজার টাকা হাতে আসে। দুই হাজার টাকায় ঘর ভাড়া, লাইট-পানির বিল, খাই-খরচা মিটতে চায় না। তবু বাসা-বাড়ির কাজ বলে প্রতি বেলায় খাবারের অভাবটা হয় না। সব বাসাতেই কিছু না কিছু খাবার মিলে যায়।

বস্তিতে একই ঘরে থাকা সেলিনা, দীনা আর রাবেয়া গার্মেন্টসে কাজ করে। ওরা অনেক বার ওকে বলেছে এই ঝিগিরির কাজ ছেড়ে ওদের মতো গার্মেন্টসে কাজ করতে। তাতে পয়সা কম, কিন্তু সম্মান আছে। কিন্তু পারভীনের সম্মানের তোয়াক্কা নেই, টাকাটা ওর দরকার - অনেক টাকা। গার্মেন্টসে সেলাইকল চালাতে চালাতে যেমন কোমর থেকে পা পর্যন্ত অবশ হয়ে আসে, চোখের জ্যোতি কমতে থাকে; বাসা-বাড়ির কাজেও তেমন মেঝে মুছতে মুছতে, কাপড় ধুতে ধুতে, হাঁড়ি মাজতে মাজতে কোমর ব্যথা হয়ে যায়, হাতের চামড়া ক্ষয়ে যায়। কাজ হিসাবে পারভীনের কাছে দুটোকে তাই একই রকম লাগে।

পারভীন কাজ করে যায়। গৃহকর্ত্রীদের অশ্রাব্য গালাগালি, গৃহকর্তাদের কুপ্রস্তাব, উঠতি বয়সী ছেলেদের অশ্লীল চাহনী, বাসে-ভীড়ে বাড়িয়ে দেয়া নোংরা হাত কোন কিছুই সে গায়ে মাখে না। ওসব কিছু যেন পিছনের পর্দায় ঘটতে থাকা আলো-ছায়ার খেলা। রাতের বেলা এক ঘরে থাকা বস্ত্রবালিকারা মোবাইলে পছন্দের মানুষের সাথে নিচু গলায় কথা বলে, রাগ করে, অভিমান করে, সোহাগ করে। পারভীন ওসব কিছুই করেনা। শুধু শরীর খুব খারাপ থাকলে গৃহকর্ত্রীদের ফোন করে বলে যে সে আসতে পারবে না। মাঝে মধ্যে দেশের বাড়িতে কাকে যেন ফোন করে নিজ পরিবারের খোঁজ নেয়, আরো কারো খোঁজ নেয়। সেলিনা-দীনারা যখন তাদের পছন্দের মানুষের সাথে ফোনে কথা বলে তখন তারও কাউকে ফোন করতে ইচ্ছে করে। তবে যার মোবাইল ফোন নেই তাকে তো ফোন করার কোনো উপায় নেই, তাই মনে মনে তার সাথে কথা বলে।

সেলিনা-দীনাদের মতো সাজগোজ করার কিছু বা নতুন জামা-কাপড় কেনে না বলে ওরা পারভীনকে কৃপন বলে জানে। এত টাকা জমিয়ে কী করবে তাকে মাঝে মাঝে সে প্রশ্নও করে। এমন সব প্রশ্নে পারভীন নিরব থাকে। পারভীন বলতে পারে না যে তার আসলে এইসব কাজ করার দরকার ছিলো না। তার পরিবার ধনী না হলেও সচ্ছল, খাওয়া-পরার জন্য ঝিগিরি করার তার দরকার নেই। দেশের বাড়িতে থাকলে এতদিনে তার মোটামুটি একটা বিয়েও হয়ে যেতো। কিন্তু পারভীন ওসব চায়নি, যেমন সে এই জীবনটাও বেশি দিনের জন্য চায় না। পারভীন জানে, এখনকার এই ঝিগিরিটা তার জীবন নয়। তার জীবন অন্য কোথাও আছে, সেটা অন্য রকম জীবন।

কয়েক বছর শহরে বিভিন্ন বাড়িতে ঝিগিরি করলে, বস্ত্রবালিকাদের সাথে বস্তির ঘরে থাকলে, নিজের পরিবারের সাথে যোগাযোগ বিচ্ছিন্ন হয়ে থাকলে অনার্স ক্লাশের সাবেক ছাত্রী শায়লা শারমীন ওরফে বর্তমানে পারভীন নামে পরিচিতের মগজ থেকে কি শ্রেণীচেতনা দূর হয় না? তার আগের শ্রেণীচরিত্র বদলে গিয়ে কি নতুন পরিচয় তৈরি হয় না? তখন ঝিগিরি করে জমানো টাকায় অনায়াসে কয়েক বছর আন্ডারগ্রাউন্ডে থেকে কৃষক আর ক্ষেতমজুরদের মধ্যে থেকে পার্টির কাজ করা যাবে, পার্টির ফান্ড থেকে বরাদ্দ লাগবে না। টাকা একটু বেশি জমলে পার্টির সশস্ত্র উইং-এর জন্য দু’একটা স্মলআর্মস্‌ও কিনে দেয়া যাবে। তখনো কি তাকে পার্টির সার্বক্ষণিক কর্মী করা হবে না? এত কিছু করার পরও কি বিষন্ন চোখের, পাথরের মতো হৃদয়ের মানুষটা শুধুমাত্র পার্টির কাজের অজুহাত দিয়ে তার কৌমার্য ভেঙে পারভীনকে বিয়ে করতে রাজী হবে না?

