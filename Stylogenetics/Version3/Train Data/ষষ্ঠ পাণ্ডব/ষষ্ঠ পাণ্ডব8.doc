কাজলরেখা সিনড্রোম



“কাজলরেখা” ডঃ দীনেশচন্দ্র সেন কর্তৃক সঙ্কলিত “মৈমনসিংহ গীতিকা”র অন্যতম জনপ্রিয় আখ্যান। কাজলরেখার গল্পটি কম-বেশী সবার জানা। তবুও পরবর্তী আলোচনার সুবিধার্থে সংক্ষেপে তা একবার বলে নিচ্ছি।
“ভাটি দেশের সওদাগর ধনেশ্বর জুয়া খেলে সর্বস্বান্ত হলে তার আর্থিক অবস্থার পরিবর্তনের জন্য শরণাপন্ন হন ধর্মমতী শুকপাখীর। শুকপাখীর পরামর্শে ধনেশ্বর হীরার আংটি বিক্রি করে পুনরায় বাণিজ্যে যান। এবার ভাগ্যলক্ষী তার উপর সদয় হন। তারপর ধনেশ্বর তার বিবাহযোগ্যা কন্যা কাজলরেখার বিবাহের জন্য পরামর্শ চাইলে শুক পরামর্শ দেন চম্পানগরের হীরাধন সাধুর অভিশপ্ত রাজকুমার সূঁচরাজার সাথে বিবাহ দেবার। 
সূঁচরাজা সর্বাঙ্গে সূঁচগ্রথিত অবস্থায় বনবাসী। ধনেশ্বর ব্যাপারটিকে ললাট-লিখন বিবেচনা করে কাজলরেখাকে সূঁচরাজার কাছে বনবাসে রেখে আসেন। এবার কাজলরেখা সূঁচরাজার সর্বাঙ্গ থেকে একে একে সূঁচ তুলে নেন। শুধু দুই চোখের দুটো সূঁচ বাকী থাকে। এই দুটো সুঁচ তুলে একটি বিশেষ পাতার রস লাগালেই সূঁচরাজা জীবন ও দৃষ্টিশক্তি ফিরে পাবেন। নবজীবনপ্রাপ্ত কুমার তখন ধর্মমতে প্রানদায়ীনিকে বিবাহ করতে বাধ্য হবেন। 
এসময় কাজলরেখা নিজেকে আসন্ন বিবাহের উপযুক্ত করে তুলতে চোখের সূঁচ না তুলেই স্নান করতে যান। স্নানের পূর্বাহ্নে এক দাস-ব্যবসায়ী একজন দাসী নিয়ে আসেন। দাস-ব্যবসায়ীর আহ্বানে কাজলরেখা তার হাতের কঙ্কনের বিনিময়ে দাসীটি ক্রয় করেন। ক্রীত দাসীর নতুন নামকরণ করা হয় কঙ্কন-দাসী। কাজলরেখা কঙ্কন-দাসীকে সূঁচরাজার বিবরন এবং তার নিরাময়ের রহস্য জানিয়ে স্নান করতে যান। ইতোমধ্যে কঙ্কন-দাসী কাজলরেখা বর্ণিত পদ্ধতিতে সূঁচরাজাকে নিরাময় করে তোলে। সত্যবদ্ধ সূঁচরাজা তখন কঙ্কন-দাসীকে বিবাহ করতে বাধ্য হন। স্নানশেষে কাজলরেখা ফিরে এসে দেখেন তার যা সর্বনাশ হবার তা হয়ে গেছে। কঙ্কন-দাসী সূঁচরাজার কাছে কাজলরেখাকেই কঙ্কন-দাসীরূপে পরিচয় করিয়ে দেয়। নিরূপায় কাজলরেখা নিশ্চুপ থাকেন। 
সূঁচরাজা স্ত্রী এবং দাসীসহ দেশে ফিরে আসেন। তার রাজ্যাভিষেক হয়। কঙ্কন-দাসী রানীরূপে আর কাজলরেখা দাসীরূপে দিন অতিবাহিত করতে থাকেন। প্রথম দর্শন থেকেই সূঁচরাজা কাজলরেখার রূপমুগ্ধ ছিলেন। এমন সময় চম্পানগরে আসেন সূঁচরাজার এক বন্ধু। বন্ধুটিও কাজলরেখার রূপে মুগ্ধ। বন্ধুকে চমৎকৃত করতে সূঁচরাজা আয়োজন করলেন এক অভিনব প্রদর্শনীর। প্রদর্শনীতে রানী আর কাজলরেখা উপস্থাপন করলেন তাদের রান্না, সূঁচীকর্ম এবং পটচিত্র। 
সুশিক্ষিতা কাজলরেখার কাছে অশিক্ষিতা রানীর সকল বিষয়ে পরাজয় ঘটল। বন্ধুটি এবার কাজলরেখার গুণমুগ্ধও হলেন। রূপে-গুণে মুগ্ধ বন্ধুটি এবার কাজলরেখার কৌলিণ্যে নিঃসন্দেহ হয়ে কাজলরেখার পাণিপ্রার্থনা করলেন। কিন্তু অন্যপূর্বা কাজলরেখা তাকে বিবাহ করতে অক্ষম। একইসাথে তিনি পরিচয়ের এই রহস্যও জানাতে অক্ষম। নাছোড়বান্দা বন্ধুটি কাজলরেখাকে অপহরণ করে নদী পথে রওয়ানা হন। কাজলরেখা তার সতীত্বের দোহাই দিয়ে নদীর সাহায্য প্রার্থনা করেন। নদীতে চড়া পরে নৌকা আটকে গেলে কাজলরেখা দ্বীপবাসিনী হন। 
কাজলরেখার ভাই রত্নেশ্বর ইতোমধ্যে প্রাপ্তবয়স্ক হয়ে বাণিজ্যে বের হন। পথিমধ্যে দ্বীপবাসিনী কাজলরেখাকে দেখে তাকে না চিনতে পেরে তার পাণিপ্রার্থনা করেন। কাজলরেখা তাকে রত্নেশ্বরের দেশে নিয়ে গিয়ে প্রথমে উন্মূক্ত সভায় শুকপাখীর কাছ থেকে তার জীবন-বৃত্তান্ত শোনানোর আহ্বান জানান। উক্ত সভার সংবাদ পেয়ে সূঁচরাজাও উপস্থিত হন। 
শুকপাখী কাজলরেখা-বৃত্তান্ত সবিস্তারে বর্ণনা করে শূন্যে মিলিয়ে যায়। লজ্জিত রত্নেশ্বর বোনের নিকট ক্ষমা প্রার্থনা করেন। অনুতপ্ত সূঁচরাজাও কাজলরেখার নিকট ক্ষমাপ্রার্থনা করে তার পাণিপ্রার্থনা করেন। 
এবার স্ত্রী কাজলরেখাকে নিজ দেশে ফিরিয়ে নেবার আগে সূঁচরাজা তার পূর্বতন রানীর (কঙ্কন-দাসী) সাথে এক প্রতারণার আশ্রয় নেন। প্রাসাদে ফিরে সূঁচরাজা কঙ্কন-দাসীকে বলেন যে পূর্বোক্ত বন্ধুটি সদলবলে প্রাসাদ আক্রমণ করতে আসছে তাই পরিখাতে ধন-রত্নসহ আশ্রয় নেয়া ছাড়া উপায় নেই। ধন-রত্নসহ কঙ্কন-দাসী পরিখায় আশ্রয় নিলে রাজার ইঙ্গিতে তার লোক-জন কঙ্কন-দাসীকে মাটিচাপা দিয়ে হত্যা করে। এবার সূঁচরাজা কাজলরেখাকে সসম্মানে তার দেশে নিয়ে আসেন। অতঃপর তারা সুখে দিন কাটাতে লাগলেন।“
“কাজলরেখা” আখ্যানের এক বৈশিষ্ট্য হচ্ছে এর চরিত্রদের নাম। প্রত্যেকটি নাম সংশ্লিষ্ট ব্যক্তির চরিত্রের ধারক। যেমন, ধনেশ্বর, রত্নেশ্বর, কঙ্কন-দাসী, হীরাধন, সূঁচরাজা এমনকি কাজলরেখা। নামগুলো বোধগম্য এবং ব্যাখ্যা নিষ্প্রয়োজন। মৈমনসিংহ গীতিকার আর কোন আখ্যানে চরিত্রদের এমন অর্থবহ নাম দেখা যায় না। 
শুকপাখীকে যদি দৈবত্ব, অলৌকিকত্ব বা সীমিত অর্থে ধর্মের প্রতীক হিসাবে দেখি, তাহলে দেখতে পাই তার ভূমিকা শুধু প্রয়োজনের সময়। বিপদে সহায়তা করা ছাড়া তার আর কোন ভূমিকা নেই। যে মুহূর্তে তার প্রয়োজন শেষ, সেই মুহূর্তে সে শূণ্যে মিলিয়ে গেছে। অর্থাৎ আখ্যান-রচয়িতা ধর্মকে শুধু পার্থিব স্বার্থোদ্ধারের হাতিয়াররূপেই ব্যবহার করেছেন।
সূঁচরাজার অভিশপ্ত জীবনে দেবতাদের অভিশাপ থাকলেও তার শাপমুক্তির প্রক্রিয়াটি পুরোপুরি লৌকিক। সূঁচ তুলে নেয়া এবং তারপর ভেষজ চিকিৎসাতে কোন অলৌকিকত্ব নেই। আখ্যান-রচয়িতা এখানে পুরোপুরি বস্তুবাদী, আকাশের মুখাপেক্ষী নন।
মৈমনসিংহ গীতিকার সব আখ্যানই ট্রাজিক আপাত ব্যতিক্রম শুধু “কাজলরেখা”। আসলে কাজলরেখাও ট্রাজিক যদি তা কঙ্কন-দাসীর প্রেক্ষিত থেকে দেখি। মানুষ দাস হয়ে জন্মায় না, পরিবেশ-পরিস্থিতি তাকে দাসত্বে বাধ্য করে। তাই সুযোগ পেলে সে যদি তার দাসত্বকে মোচনের চেষ্টা করে তাকে অন্যায় বলা যায়না। কঙ্কন-দাসীর সুযোগ গ্রহন তাই অন্যায় নয়। কঙ্কন-দাসীর করুন পরিনতি ঐ সময়কার বাস্তবতা, কিন্তু তা কি ট্রাজিক নয়? তৎকালীন সময়ের প্রেক্ষিতে আবদ্ধ আখ্যান-রচয়িতা ভবিষ্যতের পাঠকদের কাছে তাই কৌশলে ট্রাজেডিকে উপস্থাপন করেন। দেবতা আর রাজা-রানীদের গল্পের বাইরে নিম্নবর্গের মানুষের আশা আর বঞ্চনার গল্প “ওল্ড ম্যান এন্ড দ্য সী”র শত শত বৎসর আগেই এভাবে এদেশে রচয়িত হয়েছে।
মৈমনসিংহ গীতিকা উজান অঞ্চলে প্রাপ্ত আখ্যান হলেও এই গল্পটি ভাটি অঞ্চলের। ভাটির সাথে উজানের ঐতিহাসিক বাণিজ্যিক সম্পর্ক এবং ভাটি সম্পর্কে উজানের মানুষের অসীম আগ্রহ এধরনের গল্পের জন্ম দিয়েছে। পাশাপাশি নিজ সমাজের বাস্তবতাকে অন্য সমাজের প্রেক্ষিতে বা ভিন্ন আঙ্গিকে দেখানোর চেষ্টার আধুনিক প্রচেষ্টাও আছে। 
“কাজলরেখা” আখ্যানের সবচেয়ে প্রাসঙ্গিক বিষয় হচ্ছে পরিশ্রমের শেষ মুহূর্তে ক্রেডিট অন্যের ঘরে চলে যাওয়ার পরিহাস। এখনকার প্রবাদে যাকে বলে “নেপোয় মারে দৈ”। নেপোর ঐতিহাসিক এবং অক্ষয় উপস্থিতি প্রবাদটি জন্মের বহু আগেই জন্ম দেয় “কাজলরেখা সিনড্রোম” -এর। কাজলরেখার আবেদন তাই চিরায়ত। এটি নতুন নতুন ব্যাখ্যা-বিশ্লেষনেরও দাবী রাখে। সম্ভাব্য ফললাভ থেকে আমাদের বার বার বঞ্চিত হবার ইতিহাসকে পরিবর্তনের জন্য “কাজলরেখা সিনড্রোম”-এর সতর্ক অধ্যয়ণও প্রয়োজন।     
বিঃদ্রঃ এই লেখাটি যদি সচলায়তনে প্রকাশিত হয়, তাহলে পূর্বাহ্নেই সকল পাঠক ও মন্তব্যকারীদের কাছে ক্ষমা প্রার্থনা করছি তাদেরকে ধণ্যবাদ জানানো বা তাদের মন্তব্যের উত্তর দেবার অসামর্থতার জন্য। কারন নিবন্ধনের পর থেকে দেখছি নিজ নামে আমি লগ-ইন করতে বা মন্তব্য পোষ্ট করতে অক্ষম। যদিও নিবন্ধনের আগে নিজ নামে মন্তব্য পোষ্ট করতে পারতাম। সমস্যাটির সমাধানের জন্য প্রিয় মডারেটরদের সুপরামর্শ আশা করছি।
ষষ্ঠ পান্ডব
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6a%69%6d%62%72%6f%77%6e%37%30%40%67%6d%61%69%6c%2e%63%6f%6d%22%3e%6a%69%6d%62%72%6f%77%6e%37%30%40%67%6d%61%69%6c%2e%63%6f%6d%3c%2f%61%3e%27%29%3b'))

