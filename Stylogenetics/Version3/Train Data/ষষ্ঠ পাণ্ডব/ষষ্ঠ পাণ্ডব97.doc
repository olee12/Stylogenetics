রাজনৈতিক সংগঠণ কেন করব?



“One of the penalties for refusing to participate in politics is that you end up being governed by your inferiors” - Plato
বাংলাদেশের মানুষদের সবচেয়ে প্রিয় আলোচ্য বিষয় রাজনীতি। আমরা খুব ছোটবেলা থেকেই আমাদের চারপাশের মানুষদের দিনের একটা অংশ রাজনীতি নিয়ে কথা বলতে শুনি। যদিও খুব কমজনই রাজনৈতিক কর্মকান্ডে সক্রিয় অংশগ্রহন করেন। তাই প্লেটোর রাজনীতি সংক্রান্ত বিখ্যাত উক্তিটি পড়ার অনেক আগেই আমাদের মধ্যে রাজনীতি সম্পর্কে জানার আগ্রহ তৈরী হয়। তবে অধিকাংশ ক্ষেত্রে জানার আগ্রহটা রাজনীতির পরিবর্তে রাজনৈতিক দল, রাজনৈতিক নেতা-কর্মী আর তাদের কর্ম-কান্ডের আলোচনার মধ্যে সীমাবদ্ধ হয়ে পড়ে। 
রাজনীতি সম্পর্কে মৌলিক পড়া-শোনা, ইতিহাসের নিবিড় অধ্যয়ণ আর তার সাথে সম-সাময়িক ঘটনাবলী বিশ্লেষন করে নিজের মধ্যে রাজনৈতিক সচেতনতা তৈরী করার কাজটি করেন খুব কমজন। আরো কমজন সেই সচেতনতা অর্জন করার পাশাপাশি রাজনীতির চর্চা করেন। রাজনীতির চর্চা বলতে এখানে রাজনৈতিক দলের মাধ্যমে সমাজ, রাষ্ট্র বা বিশ্বের যে কোন জনগুরুত্বসম্পন্ন বিষয়ে করণীয় নির্ধারন, তার বাস্তবায়ণ, আদর্শের চর্চা ও প্রতিষ্ঠা, বৃহত্তর কল্যানার্থে জনসচেতনা তৈরী করা এবং নেতৃত্ব প্রদানকে বুঝানো হচ্ছে। রাজনীতির পরিধিটি এখানে কিছুটা সীমাবদ্ধ হয়ে পড়লেও রাজনীতি চর্চার মূল বিষয়গুলো উপেক্ষিত হচ্ছে না। 
আজ থেকে ষোল বৎসর আগে যখন আমি বিশ্ববিদ্যালয়ের স্নাতক পর্বের ছাত্র তখন ছাত্র-রাজনীতির সাথে জড়িত হয়ে পড়ি। বাংলাদেশে অবশ্য ছাত্র-রাজনীতি ভিন্ন কোন বিষয় নয়, তা জাতীয় রাজনীতির একটু ভিন্ন রূপ মাত্র। আমার এই রাজনীতি সংশ্লিষ্টতা কোন অধ্যয়ণ বা সচেতনাপ্রসূত নয়, নিতান্তই বন্ধুস্থানীয় বয়োজ্যেষ্ঠদের প্রভাবে আসা। আমার সৌভাগ্য যে আমাকে হলে সীট পাবার জন্য, কোন বিপদ থেকে উদ্ধার পাবার জন্য বা অর্থ-উপার্জনের জন্য রাজনীতিতে জড়িত হতে হয়নি। আমি যে দলটির সাথে জড়িত হই তারা বাংলাদেশে “বৈজ্ঞানিক সমাজতন্ত্রের” ফেরিওয়ালা অনেকগুলি আনুবীক্ষনিক দলের একটি। 
দলটির সাথে জড়িত হবার পর আমি যে সান্ত্বনাগুলো লাভ করি সেগুলো হলঃ এক, এই দলটির যে শাখার আমি সদস্য তার অধিকাংশ জন আমার প্রিয়জন। দুই, দলটি অন্ততঃ মুখে মুখে হলেও মার্কসবাদের কথা বলে (মার্কসবাদের ব্যাপারে আমার আগ্রহ ও দুর্বলতা আছে)। তিন, দলটির ঐ শাখার অধিকাংশ জন রূচিবান এবং তখনো লেখা-পড়ার চর্চা করতেন। চার, দলটি তখনো আমার অপছন্দের দলগুলোর লেজুড়বৃত্তি করত না। পাঁচ, দলটি শিবিরীয় কায়দায় নিজেদের স্বাধীন ছাত্র সংগঠণ বলে দাবী করত না, যদিও মূল সংগঠণের সাথে তাদের মত-পথের পার্থক্য ছিল দুস্তর। কারনগুলো বালখিল্য মনে হলেও আমার তখনকার বাস্তবতায় সেগুলো সত্য ছিল। এ নিয়ে আজ আমার আর কোন কুন্ঠা বা লজ্জা নেই।  
বুদ্ধ যে তিন শরণ নেবার কথা বলেছেন রাজনীতি করার জন্যও সেগুলো সত্য। এখানে বুদ্ধ বা নেতৃত্বের, ধর্ম বা আদর্শের, সঙ্ঘ বা দলের শরণ নিতে হয়। ব্যক্তিগত বিশ্বাসে আমার মধ্যে সংশয়ভাব প্রবল থাকায় আমি কোনদিন নেতৃত্ব, দল বা দলের ব্যাখ্যা করা আদর্শে অবিচল আস্থা রাখতে পারিনি। তাই অচিরেই নেতৃত্ব, দল বা দলের ব্যাখ্যা করা আদর্শের সাথে আমার মত পার্থক্য প্রবল হয়ে ওঠে। আমার আশা ছিল দল আদর্শে অবিচল থেকে রণনীতি ও রণকৌশলের ক্ষেত্রে বহু মত চর্চার সুযোগ দেবে। কিন্তু আমার সে আশার গুড়ে বালি ছিল। দলটি নেতৃত্বের অন্ধ ও প্রশ্নাতীত অনুকরণপন্থী ছিল। ফলে দিনে দিনে আমি এবং আমার মত যারা ছিলেন সবাই প্রথমে কোনঠাসা এবং পরে দল থেকে ছিটকে পড়তে থাকি। 
দল পরিবর্তনের কথা যে মাথায় আসে নি তা নয়। তবে ঘর পোড়া গরু আমি। তাই নতুন কোন দলে ঢোকার আগে যাচাই করে নিতে গিয়ে দেখি অন্যদের অবস্থা কম-বেশী এক রকম। তাদের অবস্থার আশু পরিবর্তনেরও সম্ভাবনা নেই। নিজের কাছাকাছি মতের লোকজন নিয়ে হয়তো নতুন দল করা যেত, তবে আমার সে সাংগঠণিক ক্ষমতা নেই।
এরপর বিপ্লবের পথ ক্রমে ক্রমে গার্হস্থ্যর দিকে বেঁকে যেতে থাকে। আমি এক সময় পুরোপুরি রাজনীতি বিবর্জিত সংসারী মানুষে পরিণত হই। কিন্তু আমি চাইলেই রাজনীতি আমাকে ছাড়বে কেন? রাজনীতি তো আমাদের জীবনে নিঃশ্বাস-প্রশ্বাসের মত জড়িত। অধম রাজনীতিকদের দ্বারা অবিরাম শাসিত হতে হতে মাঝে মাঝেই মনটা বিদ্রোহী হয়ে ওঠে। আমি জানি স্ফুলিঙ্গের মত জ্বলে ওঠা বা হঠাৎ একটা চীৎকারে হাততালি হয়তো পাওয়া যেতে পারে তবে লাভ কিছু হয় না। 
আমার কাছে বেশ অবাক লাগে যখন দেখি যথেষ্ঠ জ্ঞানী, বুদ্ধিমান ও সংবেদনশীল মানুষরাও তাদের দল বা নেতৃত্বের ভুল পদক্ষেপগুলোতেও দলের পক্ষে এঁড়ে তর্ক করেন। দলের মতকে নিজের বিবেকের উপরে স্থান দেন। আশু ফললাভকেই গুরুত্বপূর্ন মনে করেন। কখনো কখনো খোদ নিজের অস্তিত্ব, পরিচয়, ইতিহাস বা কল্যাণের বিপক্ষেও দাঁড়িয়ে যান। আরো ভয়ের কথা এই যে, এতে তারা কোন অনুশোচনায়ও ভোগেন না। ভুল রণকৌশল নিয়ে, ভুল ব্যাখ্যা দিয়ে সশস্ত্র সংগ্রামের পথে জনগণকে ঠেলে দিয়ে, বিপদ দেখে পিঠটান দেন। নিজেদের ভুলের জন্য হাজার হাজার তরুন প্রান ঝরে পড়লেও তার জন্য কখনো ক্ষমা প্রার্থনার কথা পর্যন্ত ভাবেন না। ঐসব ঝরে যাওয়া তরুনদের রিক্ত পরিবারগুলোর কথা ভুলেও উচ্চারন করেন না।   
প্রগতিপন্থার দাবীদার দলগুলোর বড় ব্যর্থতা জন-বিচ্ছিন্নতা এবং ভূমি-বিচ্ছিন্নতা। যুগের পর যুগ পার হয়ে গেলেও তারা জন-মানসের প্রকৃতরূপ এবং জনগণের প্রকৃত চাহিদা বুঝতে অসমর্থ। এটি কি সংবেদনহীনতা না জ্ঞান-পাপ ঠিক বুঝে উঠতে পারিনা। এর বিপরীত ধারার রাজনৈতিক দলগুলোর ব্যাপারে আমার বলার কিছু নেই। তারা নিজের পেট ভরাতে এসেছেন এবং দিনে দিনে তা আরো দক্ষতার সাথে করছেন। প্রগতিপন্থার দাবীদারদের ব্যর্থতার বিপরীতে প্রতিক্রয়াশীল দলগুলো দিনে দিনে আয়তন ও সংখ্যায় ভারী হচ্ছে।
এরপর কি আমার কোন দ্বায়িত্ব থাকে না? আমার কি কিছুই করার নেই? কেউ কেউ বলেন সবার সাথে কথা বল, লেখা-লেখি কর। নিজের ভাবনাকে সবার সামনে তুলে ধর। কিন্তু এতে করে কি সামাজিক আন্দোলন তৈরী করা বা পরিবর্তনের সূচনা করা সম্ভব? বিষয়টি কি বড্ড বেশী কল্পনাশ্রয়ী হয়ে যায়না? 
সংগঠণ যদি না থাকে তাহলে সৎ মানুষদের চিন্তা ও কর্মের synergic effect -টা কিভাবে পাওয়া যাবে? অনেক আশার বিপ্লবের সূচনা এবং নেতৃত্বই বা কে দেবে? প্রশ্ন হতে পারে সংগঠণ গড়ার ‘বেড়ালের গলায় ঘন্টা বাঁধা’র কাজটা কে বা কারা করবে?
তথ্যপ্রযুক্তির বিপ্লবের যুগে সংগঠণ গড়ে তোলার পূর্বতন ধারনাতে মৌলিক কিছু পরিবর্তন এসেছে। এখন দুই বা ততোধিক জন মানুষ পরস্পরের সামনাসামনি পরিচিত না হয়েও ভাব বা চিন্তার বিনিময় করতে পারেন। গোষ্ঠীগত চিন্তা বা উদ্যোগের জন্য ভৌত যোগাযোগ অপরিহার্য নয়। যোগাযোগের সময়ও নূন্যতম পর্যায়ে নেমে এসেছে। চিন্তার ধারাবাহিকতা রক্ষার এবং চিন্তার ভুল চিহ্নিত করার প্রক্রিয়াও সহজতর হয়ে গেছে। একই সময়ে বিশ্বের বিভিন্ন অংশের মানুষ আলোচনায় অংশ নিতে পারার সুযোগ থাকায় মানবিকতা, মূল্যবোধ, নৈতিকতা ইত্যাদির সংজ্ঞা ও অবয়বেও পরিবর্তন আসছে। অঞ্চল বা জাতিভেদে সফল সংগঠণের বাহ্যিকরূপে পার্থক্য থাকলেও সংগঠণ গড়ে তোলার প্রাথমিক পর্যায়গুলো সবার জন্যই সহজতর হয়ে গেছে।
তারপরও আঞ্চলিক জনগোষ্ঠী বা রাষ্ট্রীয় জাতিগোষ্ঠীর সার্বিক উন্নয়নের জন্য অপরিহার্য সৎ রাজনৈতিক সংগঠণ সহসা গড়ে উঠছেনা। মানুষের বোধের ঊন্মেষ হচ্ছে কিন্তু কার্যকর পদক্ষেপগুলো নেয়া হচ্ছেনা। ফলে রাজনীতির দূর্বৃত্তায়ণ বন্ধ হচ্ছেনা। এই পিছু হঠার বড় কারনটি হচ্ছে individualism এর প্রসার। তেমন কোন ঘোষিত মত না হয়েও শুধুমাত্র আঙ্গিক ও তাৎক্ষনিক ফল লাভের গ্ল্যামার ভিতরে ভিতরে এই মত-পথকে জনপ্রিয় করে তুলেছে। মানুষ জানে রাজনৈতিক সংগঠণ করা বা বিপ্লবের হ্যাপা না নিয়েও নূন্যতম চেষ্টা করলে আজ সে অপেক্ষাকৃত উন্নত সমাজের বাসিন্দা হতে পারে (সদস্য নয়)। বিশ্বজুড়ে আজ তাই মাইগ্রেশনের হিড়িক, যদিও মাইগ্রেশনের অন্যান্য কারনগুলো আরো আগে থেকেই আছে। অপেক্ষাকৃত উন্নত বিশ্বের দেশগুলোর অধিবাসীদের নৃতাত্ত্বিক প্রোফাইলগুলো তাই প্রতিদিন একটু একটু করে পালটে যাচ্ছে।
এরপরও কিন্তু বিপ্লব বা সৎ রাজনৈতিক সংগঠণের প্রয়োজনীয়তা একটুও কমে যায় না। Heterogeneous সমাজগুলোতে আভ্যন্তরীন সংকটগুলো নতুনরূপে আরো প্রবলভাবে দেখা দিচ্ছে। “য পলায়তি স জীবতি”র ধারনা সাময়িক স্বস্তি দিলেও স্থায়ী কল্যান করতে ব্যর্থ হচ্ছে। নতুন সংকটগুলোকে পাশ কাটানোর নতুন ফন্দি-ফিকির বার করার চেয়ে সেগুলোর মুখোমুখি হওয়াটা বরং দূরদর্শীর কাজ হবে। Plato-র উক্তি তাই আজো দেশ-সমাজ নির্বিশেষে প্রাসঙ্গিক। নিজ ভূমিতে হোক আর নিজ বাসস্থানেই হোক, সংকটের মুখোমুখি দাঁড়াবার জন্য, লড়াই করবার জন্য রাজনৈতিক সংগঠণ করার কোন বিকল্প নেই। আমি রাজনীতি বুঝি না, বুঝতে চাই না, বলে পার পাবার কোন উপায় এখানে নেই।         
ষষ্ঠ পান্ডব      

