পাণ্ডবের চীন দর্শন-১৩




সাদা সাপ, কালসাপ

যারা উপকথা পড়তে ভালোবাসেন বা এই ব্যাপারে কিঞ্চিত খোঁজ-খবর রাখেন তারা চীনা উপকথার সাদা সাপের গল্পটা জানেন। আমি গল্পটার পুনরাবৃত্তি করতে চাইনা। সেই গল্পের ঘটনা চীনের কোথায় ঘটেছিলো সেটা নিয়ে নানা মত আছে। এক পক্ষের মতে ঘটনা মিঙ শাসনামলে ঝেজিয়াঙ প্রদেশের রাজধানী হাঙচৌ-এর শী হু বা পশ্চিম হ্রদ এলাকার লেইফেঙ মন্দিরে ঘটেছিলো। আরেক পক্ষের মতে ঘটনা চিঙ শাসনামলে জিয়াঙসু প্রদেশের ঝেনজিয়াঙ শহরের কাছের জিনশান মন্দিরে ঘটেছিলো। পশ্চিম হ্রদ আর তার আশেপাশের সব মন্দির, খোদাই চিত্র সম্বলিত গুহা, স্তুপ দেখার সুযোগ হয়েছিলো ২০০১ সালে। আর জিনশান মন্দিরে যাবার সুযোগ আসে ২০১১ সালে। শ্বেত সর্পিনীর দুই তীর্থ দেখতে আমার দশ বছর লেগে গেলেও এই দশ বছরে গণচীনের এখানে সেখানে ভালোবাসা আর ত্যাগের মহিমায় পূর্ণ সাদা সাপের দেখা পেয়েছি বিস্তর। দুঃখজনক হলেও সত্য, তার সাথে কালসাপের দেখাও পেয়েছি অনেক।

কয়েক বছর ধরে দুনিয়া জুড়ে চলতে থাকা অর্থনৈতিক মন্দার ধাক্কা গণচীনেও লেগেছে। নিত্য প্রয়োজনীয় জিনিসের দাম বাড়তে বাড়তে আকাশ ছোঁয়া হলে; বাসস্থান, শিক্ষা, চিকিৎসার ব্যয় নাগালের বাইরে চলে গেলে দরিদ্র মানুষের নৈতিকতার মান নামতে থাকে। এই অবস্থায় তাদের দোষ দেয়া চলে না। আগের এক পর্বে গণচীনের ট্যাক্সি ড্রাইভারদের সুখ্যাতি করেছি। তাদের বদনাম করার মতো অবস্থা এখনো দেখিনি, তবে মন্দার ধাক্কায় তাদের সেবার অবনতিটা চোখে পড়ার মতো হয়েছে। আগে ট্যাক্সিতে উঠে শুধু জায়গার নাম বললেই হতো - ট্যাক্সি সোজা গন্তব্যে চলে যেতো আর আপনি মিটার অনুযায়ী ভাড়া চুকিয়ে দিতেন। আর এখন ট্যাক্সিতে উঠে গন্তব্যের নাম বললে ড্রাইভার আপনার সাথে ভাড়া নিয়ে দরাদরি শুরু করে দেবেন। আজকাল ছোট বা বড় যে কোনো শহরে ট্যাক্সি ড্রাইভারেরা মিটার অনুযায়ী ভাড়া নিতে নিতান্ত অনিচ্ছুক। তবে দরাদরির সময়ও এরা আপনাকে নতুন বা বিদেশী পেয়ে আমাদের ট্যাক্সি ড্রাইভারদের মতো দশগুণ দাম চাইবেন না, উচিত ভাড়ার চেয়ে কিছু বেশি চাইবেন কেবল। তারা আপনাকে ঠিক জায়গাতে নামিয়ে দেবেন; তারা আপনার টাকা-পয়সা ছিনিয়ে নেবার চেষ্টাও করবেন না; বরং আপনার ব্যাগটা তিনি সাবধানে একটু এগিয়ে দেবেন। ট্যাক্সি ড্রাইভারদের আপাতত নির্দোষ এই অবনতিকে আমি কিছুটা ক্ষমার চোখে দেখলেও সাদা সাপকে সরিয়ে কালসাপের এগিয়ে আসার ক্ষীণ শব্দটাও কিন্তু শোনা যায়। পাবলিক ট্রানসপোর্ট ব্যবস্থার ক্রমাগত উন্নতি ও সহজলভ্যতা ট্যাক্সি ব্যবসাতে তার বর্তমান অবস্থার সাপেক্ষে বিপর্যয় ডেকে আনাটাই স্বাভাবিক। কে জানে দশ বছর পর এই সেক্টরে হয়তো কালসাপ ফণা তুলে দাঁড়াবে।

২০০৭ সাল থেকে গণচীনে দ্রুত গতির রেল ব্যবস্থার সূচনা হয়। এখন পূর্ব চীন সাগরের উপকূলের প্রদেশগুলো এই রেল ব্যবস্থার আওতায় চলে এসেছে। ফলে অনেক বেশি দূরের জায়গায় যাতায়ত বেশ সহজ, সময় ও ব্যয় সাশ্রয়ী হয়েছে। ট্রেন স্টেশনগুলো যথেষ্ট ঝকঝকে তকতকে; স্টেশনের শৌচাগারগুলো পরিষ্কার; অপেক্ষা করার জায়গাগুলো দোকান দিয়ে ভরে ফেলা হয়নি; স্টেশনের কর্মীরা বেশ তৎপর; ট্রেনগুলোও মোটামুটি সময় মেনেই চলাচল করে। স্টেশন বা ট্রেনের ভেতরে চীনা আর ইংরেজী ভাষায় ঘোষণা দেয়া হচ্ছে। সাথে সাথে ডিসপ্লে বোর্ডগুলোতেও এই দুই ভাষায় বিজ্ঞপ্তি জানিয়ে দেয়া হচ্ছে। ফলে দেশী বা বিদেশী যাত্রী কারো কোনো অসুবিধা হবার কথা নয়। প্লাটফর্মে দাগ কেটে লিখে রাখা আছে কতো নাম্বার কোচ কোথায় থামবে। ট্রেনও ঠিক ঠিক সেই জায়গাতেই থামছে। তাই দুই মিনিটেই সবার ওঠা নামা সহজেই সম্ভব হচ্ছে। ট্রেনের ভেতরে পরিস্কার টয়লেট, খাবার জন্য ঠান্ডা পানি আর গরম পানির ব্যবস্থা, ডাইনিং কার, টেলিভিশন, ইলেকট্রিক প্লাগপয়েন্ট ছাড়াও আছেন বিমানবালাদের মতো স্মার্ট-সুবেশী রেলবালারা। এক যাত্রায় ট্রেনে উঠতেই একজন রেলবালা ইংরেজীতে জানতে চাইলেন আমি কোথায় যাবো। গন্তব্যের নাম শুনে বলে দিলেন কতগুলো স্টেশন পরে ঠিক কতোটার সময় সেখানে পৌঁছাবো। আরেকবার গন্তব্যে নামার সময় কাছিয়ে আসলে আমি নামার উদ্যোগ করতে এক রেলবালা আমাকে থামালেন। চীনা ভাষায় কিছু বলে আমাকে নিবৃত্ত করতে চাইলে আমি ইংরেজীতে বললাম যে আমি চীনা ভাষা জানি না। সাথে সাথে তিনি তার মোবাইল ফোনে ট্রানস্লেটর খুলে একটু খুটখাট করে ইংরেজীতে লেখা দেখালেন - “ট্রেন নির্ধারিত সময়ের চেয়ে বিলম্বে যাচ্ছে, আপনার গন্তব্য আসতে আরো পনের মিনিট লাগবে”।

ট্রেনের প্রসঙ্গ আসায় অত্যন্ত কুণ্ঠার সাথে একটা বিষয়ে বলি। আমি বাংলাদেশ ও ভারতের ট্রেনে দেখেছি ট্রেনের টয়লেটের কমোড বা প্যানের নিচটা ফাঁকা। অর্থাৎ টয়লেট ব্যবহারকারী মল-মুত্র যা ত্যাগ করছেন তা সরাসরি রেল লাইনের উপরে পড়ছে এবং যথাযথ ফ্ল্যাশ করার ব্যবস্থা নেই। ফলে দুই/একজন ব্যবহার করার পরই টয়লেট ব্যবহারের অনুপযুক্ত হয়ে পড়ে। চীনের ট্রেনের ব্যবস্থাটা এমন নয়, সেখানে কমোড বা প্যান একটা ট্যাঙ্কের সাথে যুক্ত, ফ্ল্যাশ করার ব্যবস্থাও আছে। ফলে সহজেই ফ্ল্যাশ করে টয়লেট পরিষ্কার রাখা যায় আর রেল লাইনও নোংরা হচ্ছে না। গোটা দেশের রেল লাইনকে তা টেকনাফ থেকে তেঁতুলিয়া পর্যন্ত হোক অথবা কাশ্মীর থেকে কন্যাকুমারী পর্যন্ত হোক সেটাকে এই খোলা নর্দমা বানানোর দুর্বুদ্ধি যে কাদের মাথায় এসেছিল সেটা ভেবে পাই না।

চীনের ট্রেন লাইনগুলো বেশিরভাগ জায়গায় একটু এলিভেটেড। তাছাড়া কোথাও তা মাটির ভেতরে ঢুকে গেছে, কোথাও আবার নদী বা পাহাড়ের উপরে উঠে গেছে। পথে কোথাও লেভেল ক্রসিং দেখিনি, তাই দুর্ঘটনার ঝুঁকি কমেছে। এরপরও সব সময় দুর্ঘটনা ঠেকিয়ে রাখা যায় না। ২০১১ সালের জুলাই মাসের তৃতীয় সপ্তাহে ওয়েনচৌ-এর কাছে বিদ্যুৎ সরবরাহজনিত সমস্যার জন্য পথিমধ্যে থেমে থাকা এক ট্রেনকে পেছন থেকে আড়াইশ’ কিলোমিটারের চেয়ে বেশি বেগে আর একটা ট্রেন এসে ধাক্কা দেয়। এই দ্বিতীয় ট্রেনটার নাম D3115। এই একই নামের ট্রেনে একই পথে দুর্ঘটনাটির ঠিক দশ দিনের মাথায় আমি ভ্রমণ করেছি। তখনো মানুষের মনে দুর্ঘটনার স্মৃতি তাজা এবং ট্রেনে আলোচনার অন্যতম বিষয়ও এটা। ঐ দুর্ঘটনায় ট্রেন দুটোর ইঞ্জিন আর সামনের দিকের কোচগুলো দুমড়ে যায়, পেছনের কোচগুলোর কয়েকটা লাইন থেকে নেমে শূন্যে ঝুলতে থাকে। সরকারের ভাষ্য অনুযায়ী মৃতের সংখ্যা প্রায় চল্লিশ জন। দুর্ঘটনার খবরও প্রচার মাধ্যমে সরকারের ভাষ্য অনুযায়ী আসে। কিন্তু ইন্টারনেটে এই ঘটনা নিয়ে ভিডিও, ছবি আর খবর চলে আসায় বিশ্বব্যাপী চীনাদের মধ্যে এর প্রতিক্রিয়া হয় অন্য রকম। চীনে ফেসবুক, গুগল প্লাস বা অর্কুটের মতো সোশ্যাল নেটওয়ার্ক; ইউটিউব, ডেইলিমোশানের মতো ভিডিও নেটওয়ার্ক; টুইটারের মতো মাইক্রোব্লগ; ফ্লিকারের মতো ফটোব্লগ সবই নিষিদ্ধ। তাই ব্যক্তিগত মেইল, এখনো নিষিদ্ধ হয়নি এমন ব্লগ, মাইক্রোব্লগ, ফটোব্লগে ভিডিও, ছবি আর খবরের শেয়ারিং চলতে থাকে। মিডিয়ার এই কঠোর নিয়ন্ত্রণকে পাশ কাটিয়ে সত্যকে জানানোর জন্য সাধারণ মানুষের যে বহুমূখী প্রচেষ্টা তাতে আমি সাদা সাপের ঝিলিক দেখতে পাই।

মধ্যত্রিশের নারী লিয়াঙ একটা কারখানার রপ্তানী বিভাগে কাজ করেন। কাজের ফাঁকে ফাঁকে, দুপুর বা সন্ধ্যার খাবারের সময় তার সাথে চীনের জনজীবন নিয়ে কথা হয়। লিয়াঙ তার সাড়ে তিন বছর বয়সী কন্যাকে একটা সাধারণ মানের প্রাইভেট স্কুলে প্রি-স্কুল পর্যায়ের ক্লাশে পড়তে পাঠিয়েছেন। কন্যার স্কুলের বার্ষিক ব্যয় প্রায় তিন হাজার মার্কিন ডলার। ব্যয়ের অঙ্ক শুনে আমি আঁতকে উঠি, জিজ্ঞেস করি সরকারী স্কুলের ব্যয় কেমন? জানা যায় সরকারী স্কুলের মান খুবই খারাপ, তাই ব্যয় সাশ্রয়ী হলেও পিতা-মাতার নূন্যতম সামর্থ থাকলে তারা সন্তানদের সরকারী স্কুলে পাঠাতে চান না। ঊচ্চশিক্ষার ক্ষেত্রে ব্যয়ভারটা তাহলে কোথায় গিয়ে ঠেক্‌ছে? আমি ভাবি, তাহলে গণচীনের গ্রামগুলিতে বা পশ্চাতপদ প্রদেশগুলোতে শিক্ষার অবস্থা কী? তাহলে মানসম্পন্ন শিক্ষা কি গণচীনে এখন সুযোগে পরিণত হয়েছে, অধিকার নয়! আরো জানতে পারলাম যে, গ্রীষ্মকালে বা শীতকালে স্কুল একটু লম্বা সময়ের জন্য ছুটি হলে সেসময় ইংরেজী বা গণিতের মতো বিষয় পড়ানোর জন্য রাতারাতি কোচিং সেন্টার গড়ে ওঠে। তাদের ব্যবসা জমজমাট। সেসব কোচিং সেন্টারের ফি’ও অনেক চড়া। এই ক্ষেত্রে আমি কালসাপের ফোঁস ফোঁসানি শুনতে পাই।

লিয়াঙের এক বন্ধু তাকে ফোন করে জিজ্ঞেস করেছিলেন - সে কি একজন দুস্থ নারীকে সাহায্য করতে পারবে কিনা। বন্ধুটি জানায়, সে এক দোকানে খাবার কিনতে গেলে ঐ নারীটির সাথে দেখা হয়। নারীটি কিছু জামা-কাপড় কেনার জন্য তার কাছে অর্থ সাহায্য প্রার্থনা করেন। জানা যায় ঐ নারী বেকার, তার স্বামীও বেকার এবং মাতাল। তাছাড়া স্বামীপ্রবর প্রায়ই তাকে মারধোর করে থাকে। মারধোরের খবর পুলিশ জানলে স্বামীটিকে হয়তো জেল খাটতে হবে। তখন স্ত্রীটিকেই আবার দৌড়াদৌড়ি করে তাকে ছাড়াতে হবে। তাই নিরব পারিবারিক নির্যাতন চলতে থাকে। লিয়াঙ তাদের জন্য কিছু টাকা পাঠান, তবে সবাই জানেন এটা সমাধান নয়। মন্দা কালে বেকার পরিবারগুলোকে মাসিক সহায়তা দেবার সরকারী উদ্যোগ সম্ভবত অপ্রতুল। তাছাড়া বিকল্প কর্মসংস্থানের চেষ্টা করার বদলে ভিক্ষাবৃত্তির চেষ্টা, রাষ্ট্রের এই ব্যাপারে নতুন উদ্যোগ গ্রহন না করা এবং নিরব পারিবারিক নির্যাতনের কথায় আমি কালসাপের গর্জন শুনতে পাই।

গত কয়েক বছরে গণচীনের সমৃদ্ধ প্রদেশ ও শহরগুলোতে জমি ও ফ্ল্যাটের মূল্য জোরেশোরে বাড়ছে। এই মূল্যবৃদ্ধি এখন অস্বাভাবিক পর্যায়ে চলে যাচ্ছে। সাধারণ মানুষদের মধ্যে জমির চাইতে তৈরি ফ্ল্যাটবাড়িতে আগ্রহ বেশি। কিন্তু নির্মাণ শ্রমিকের ঘাটতির দরুণ নির্মাণ ব্যয় দিন দিন বেড়ে চলেছে। ত্রিশের নিচে বয়স এমন যুবকরা এখন আর নির্মাণ কাজের মতো শারিরীক পরিশ্রম করতে নারাজ। তারা অফিসের ভেতর চেয়ারে বসে করতে হয় এমন কাজের ব্যাপারে বেশি আগ্রহী। তাই নির্মাণ শ্রমিকের দিনমজুরী বাড়লেও শ্রমিকের সংখ্যা ক্রমাগত হ্রাস পাচ্ছে। এই ঘাটতি হয়তো অপেক্ষাকৃত দরিদ্র প্রদেশগুলো থেকে শ্রমিক এনে মেটানো হবে। তবে আরো বিশ-ত্রিশ বছরের মধ্যে গণচীনকে হয়তো বাইরে থেকে এধরনের শ্রমিক আমদানী করতে হবে। অন্তত দেড় বিলিয়ন লোকের দেশ কোনো পর্যায়ে শ্রমিক আমদানী করার অবস্থায় যেতে থাকার এই প্রবনতাটি শুভ কিনা আমি ঠিক বুঝতে পারি না। একটা সাপ আবছা দেখতে পাই, তবে সেটা সাদা সাপ নাকি কালসাপ ঠিক বুঝতে পারি না।

মধ্য-কুড়ির কন্যা কাই কারখানায় কাজের পাশাপাশি কমিউনিস্ট পার্টির যুব শাখার কর্মী হিসাবে নিজ কারখানা ও আশে-পাশের এলাকায় পার্টির কাজ করেন। পরিহাসচ্ছলে আমি তাকে বলি, “আজ থেকে চল্লিশ বা পঞ্চাশ বছর পর তোমাকে কি চীনের প্রথম নারী প্রধানমন্ত্রী হিসাবে দেখতে পাবো”? 
কাই হেসে বলেন, “সেটা হওয়া কি খুব ভালো ব্যাপার”?
- কেন নয়?
- দেখো চীনের কেন্দ্রে যারা আছেন তারা নিঃসন্দেহে চমৎকার মানুষ। কিন্তু স্থানীয় পর্যায়ের নেতৃত্বের সবাই ভালো নন্‌। পত্রপত্রিকায় তুমি প্রায়ই বিভিন্ন পর্যায়ে দুর্নীতির কথা জানতে পারবে। 
- হ্যাঁ, আমি একবার টেলিভিশনে দেখেছি দুর্নীতির দায়ে পুলিশের এক কর্তার মৃত্যুদন্ড হতে।  
- শুধু পুলিশই না। স্থানীয় পর্যায়ের সরকারী অফিসগুলোতে দেখবে লোকজন এমনিতে কাজ করতেই চায় না। সারা দিন ধরে তারা খবরের কাগজ পড়ে, ফোনে কথা বলে আর নিজেদের মধ্য গল্পগুজব করে। এর মধ্যে চা পান আর ধুমপান তো লেগেই আছে।
চীনের সরকারী অফিসের চিত্র জানতে পেরে আমি অবাক হইনা। আমাদের দেশে এমন দৃশ্য আমরা ছোটবেলা থেকেই দেখে আসছি; আমাদের পৌত্র-প্রপৌত্ররাও তাদের আমৃত্যু এই দৃশ্য দেখে যাবে। কে জানে দুনিয়াভর সরকারী অফিসের চিত্রটা হয়তো কম-বেশি এরকমই! দুর্নীতির গল্পগুলোও হয়তো একই রকম।

বিশ্ববিদ্যালয় থেকে সদ্য বের হওয়া কন্যা সিশি স্বাভাবিকভাবেই ছটফটে, প্রাণচঞ্চল। কাজের মাঝে মাঝেই প্রাসঙ্গিক-অপ্রাসঙ্গিক নানা প্রশ্ন করে। একবার তার প্রশ্ন,
- পাণ্ডব, তুমি কি ভারতীয় মুভি দেখেছো?
বুঝলাম সে হিন্দী ছবির কথা বোঝাচ্ছে।
- হ্যাঁ, অনেক দেখেছি।
- আমিও অনেক দেখেছি, ইংরেজী বা চীনা ভাষায়। সেখানে কিছু কিছু অভিনেতা-অভিনেত্রী আমার খুব পছন্দ, কিন্তু তাদের নাম বলতে পারবো না। 
- তুমি মুভির নাম বলো, আমি অভিনেতা-অভিনেত্রীর নাম জানিয়ে দেবার চেষ্টা করছি।
- মুভিগুলোর মূল নাম আমি জানি না, চীনা নাম জানি।
- তাহলে একটু একটু করে কাহিনী বলো, তাহলে হয়তো কোনো কোনোটার নাম বলতে পারবো।
সিশি কাহিনী বলতে থাকে আর আমি সেখান থেকে কিছু কিছু মুভির নাম উদ্ধার করি। ইন্টারনেট থেকে আমি সেসব মুভির পোস্টার দেখাই আর সে সেখান থেকে তার পছন্দের অভিনেতা-অভিনেত্রীকে দেখায়। এভাবে তার পছন্দের তালিকায় যোগ হয় আমির খান, শাহরুখ খান, কারিনা কাপুর, জিয়া খান আর ইন্দিরা ভার্মার নাম। হঠাৎ সে বলে, “তুমি দেখেছো ভারতের সব অভিনেত্রীরই চুল লম্বা, চোখ বড় বড়”। পরে আমার পরিবার আর বন্ধু-বান্ধবদের ছবি দেখতে দেখতে সে মন খারাপের সুরে বলে, “তোমাদের দেশের মেয়েদেরও তো দেখি চুল লম্বা আর চোখ বড় বড়”! সিশি কে কী বলবো আমি বুঝে পাই না।

প্রত্যেক জাতির মানুষ তাদের নিজস্ব নৃতাত্ত্বিক বৈশিষ্ট্যের মধ্যে সৌন্দর্য খুঁজে পান। তাই অন্য জাতির মানুষের চোখে তাদের সৌন্দর্য পুরোপুরি ধরা না পড়লেও তাদের চোখে নিজেদের সৌন্দর্যটা ঠিকই ধরা পড়ে। চীনের বৃহত্তর জনগোষ্ঠী হানদের চোখ ছোট হয়, চুল কালো রঙের হয়। এটা নিয়ে কোন চীনাকে কখনো আফসোস করতে শুনিনি। কিন্তু পত্রিকায়, টেলিভিশনে বা বিলবোর্ডে রঙ ফর্সাকারী ক্রিম; চুলের রঙ বদলানোর ডাই এমন সব পণ্যের বিজ্ঞাপনের বহর দেখলে ধারণা হয় যে তাদের কারো কারো মধ্যে গায়ের বর্ণ, চোখের আকার-আকৃতি, চুলের রঙ এগুলো নিয়ে যে বিস্তর ক্ষোভ আছে। দৈহিক নানা পরিবর্তনের জন্য বিভিন্ন রকমের যন্ত্রপাতির ব্যবহার আর নানা রকমের শল্যচিকিৎসার প্রচারণাও এখানে আছে। বোঝা যায় এসবের বাজারটাও কম নয়। তাই নারীর জন্য অবমাননাকর ও বুর্জোয়াঁ সংস্কৃতি বলে বিবেচিত বিশ্ব সুন্দরী প্রতিযোগিতার উপর থেকে ৫৪ বছরের নিষেধাজ্ঞা প্রত্যাহার করে ২০০৩ সালে গনণচীন নিজেই হোস্ট হয়ে বসে। ২০০৪ সালে “মিস প্লাস্টিক সার্জারি” প্রতিযোগীতার এশিয়া-প্যাসিফিক অঞ্চলের সেরা সুন্দরীর মুকুটও একজন চীনা নারীর মাথায় ওঠে। প্লাস্টিক সার্জারী করে নিজস্ব নৃতাত্ত্বিক বৈশিষ্ট্য লুপ্ত করে সুন্দরী হবার প্রবল চেষ্টা আজকের চীনে তাই নতুন কিছু না। রাস্তা-ঘাটে তাই হরহামেশা সোনালী বা লাল রঙা চুলের চীনা তরুণ-তরুণীর দেখা মেলে। নিজেদের সৌন্দর্য নিয়ে এই আফসোসটি তৈরি করার অবদান পুরোপুরিই আগে বলা ঐসব পণ্যের উৎপাদকদের। এটি কোনো শুভ লক্ষণ নয়। তরুণ-যুবারা যদি তাদের আয়ের বড় অংশ নিয়মিতভাবে চুল রঙ করতে, রঙ ফর্সা করতে বা কসমেটিক সার্জারী করতে ব্যয় করে ফেলে তাহলে তারা নিশ্চিতভাবেই অভাবে পড়বে। আর অভাবে স্বভাব নষ্ট এ’কথা কে না জানে। বাংলাদেশ-ভারতের মেয়েদের চোখ আর চুল নিয়ে সিশির আফসোস শুনলে, রাস্তায় সোনালী চুলো চীনা তরুণ-তরুণী দেখলে বা চীনা টেলিভিশনে ঐসব পণ্যের বিজ্ঞাপন দেখলে আমি কালসাপের লেজ নাড়ানোই দেখতে পাই।

কারখানাতে পণ্যের কার্টনের গায়ে “হনুমান” নামের ব্রান্ড দেখে আমি উঈ স্যুনকে জিজ্ঞেস করি,
- তোমরা ভারতেও রফতানী করছো নাকি?
- নাতো! কিন্তু এ’কথা জিজ্ঞেস করছো কেনো?
- না “হনুমান” ব্রান্ডের পণ্য ভারতে চলার কথা, নয়তো ইন্দোনেশিয়ায়।
- ঠিক! এগুলো ইন্দোনেশিয়ার বাজারের জন্যই, কিন্তু তুমি বুঝলে কী করে?
- হনুমান একজন ভারতীয় দেবতা, ইন্দোনেশিয়াতেও সে ব্যাপক পরিচিত। ব্যাপক ক্ষমতাসম্পন্ন একজন বানর, অনেকটা চীনের স্যুন উখোঙ-এর মতো।
আমার মুখে স্যুন উখোঙের কথা শুনে উঈ স্যুনের মুখ হাঁ হয়ে গেলো। অবাক কণ্ঠে বললো,
- তুমি স্যুন উখোঙের কথা জানলে কী করে? জানো, আমার পারিবারিক পদবীও স্যুন!
- সে অনেক লম্বা কথা। এক কালে গণচীনের সরকার তৃতীয় দুনিয়ার মানুষদের কাছে, বিশেষত সেসব দেশের ছোটদের কাছে চীনের ইতিহাস, ঐতিহ্য, সংস্কৃতির কথা তুলে ধরার জন্য তাদের ভাষায় সুন্দর সুন্দর বই বের করতো। স্যুন উখোঙকে সেভাবে চিনি। শুধু তাই নয়, ওভাবে ল্যু স্যুন, লি বাই, দু ফু’র লেখা পড়তে পেয়েছি। ক্যুঙ ফু চি আর লাও চে’র দর্শনের কথা শুনেছি। সুয়াঙ চ্যুয়ান আর ফা শিয়েনের আমাদের দেশ ভ্রমণের কথা জেনেছি।
চীনা সাহিত্যের সাবেক ছাত্র উঈ স্যুনের বিস্ময়ের ঘোর কাটেনা,
- তুমি ল্যু স্যুনের লেখা পড়েছো?
- শুধু পড়িনি, তাঁর চার-পাঁচটা ছোট ছোট লেখা ইংরেজী থেকে বাংলায় অনুবাদও করেছি।
- দেখো ল্যু স্যুন কতো বড় মাপের সাহিত্যিক অথচ উনি নোবেল প্রাইজ পেলেন না। পেলেন কিনা গাও শিঙজিয়ান!
- এতে কিছু যায় আসে না। যারা ল্যু স্যুন পড়েছেন তারা সবাই জানেন উনি কতো মহান সাহিত্যিক। তবে দুঃখের কথা কী জানো? গণচীন সরকার অনেক দিন হয় অন্য ভাষায় চীনা সাহিত্য প্রকাশের কাজটি বন্ধ করে দিয়েছে। আমাদের মতো অপেক্ষাকৃত দরিদ্র দেশের মানুষদের নিয়ে তাদের ভাবার সময়-সুযোগ বোধহয় আর নেই।


উঈ স্যুন চুপ করে থাকেন। তৃতীয় দুনিয়ার মুক্তিকামী মানুষদের জন্য ভালোবাসা আর ত্যাগের জন্য যে সাদা সাপেরা চীনের ক্ষমতায় ছিলেন তারা বোধহয় আর নেই। হয়তো তারা অনির্দিষ্ট কালের জন্য লেই ফেঙ বা জিনশানের মন্দিরের কুয়াতে আটকা পড়ে গেছেন। চীনের চারদিকে এখন দ্রুত টাকা কামাতে ও ক্ষমতা পেতে আগ্রহী শক্তিশালী মধ্যবিত্ত শ্রেণীর উত্থান ঘটছে। ব্যবসা-বাণিজ্যের পাশাপাশি পার্টি ও রাষ্ট্রব্যবস্থায় তাদের অংশগ্রহন বাড়ছে। কর্পোরেট-বুর্জোয়াঁ চরিত্রের সাথে চীনের ঐতিহ্যবাহী সামন্ততন্ত্রের মিশেল দেয়া এই শ্রেনীটির মাঝে সাদা সাপের গুণগুলো নেই। তাদের মাঝে কী আছে সে কথা নাহয় আরেকদিন বলা যাবে।

