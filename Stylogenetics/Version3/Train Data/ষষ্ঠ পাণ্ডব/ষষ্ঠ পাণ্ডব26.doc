বিশ্ব মায়ের আঁচল পাতা



বোনপোকে বুয়েটে পৌঁছে দিয়ে সন্ধ্যার পর বাসায় ফিরছিলাম - পলাশী থেকে ফুলার রোড ধরে। এই রাস্তাটা দিয়ে যখনই যাই আমার চোখ পড়ে উদয়ন স্কুলের সামনে্র সড়কদ্বীপের দিকে। আমার বুক চিরে একটা দীর্ঘশ্বাস বের হয়। মনে পড়ে এইখানে এখন যে ভাস্কর্য আছে তা হবার কথা ছিলনা। অন্য কিছু হবার কথা ছিল। আমাদের একটা বিমূর্ত স্বপ্ন এখানে মূর্ত হবার কথা ছিল। এখানে শতাব্দী স্মারক ভাস্কর্য “বিশ্ব মায়ের আঁচল পাতা” হবার কথা ছিল। 
**************************************
১৯৯৩ সালের শুরুর দিকের কথা। তখন বুয়েটের নিচের দিকের ক্লাসে পড়ি। সে বৎসর এপ্রিলে বাংলা ১৪০০ সাল শুরু হবে। এ’নিয়ে সবার মধ্যেই কম-বেশি উত্তেজনা। কী করা যায়, কীভাবে পয়লা বৈশাখ পালন করা যায়। যদিও নতুন শতাব্দী আসতে তখনও এক বৎসর দেরি। এমন সময় একদিন পলাশীর কাছে রাস্তার পাশে চা খেতে গিয়ে দেখি পবনপুত্র দ্বিতীয় পাণ্ডব আর আমদের এক জাহাজী বন্ধু চা খাচ্ছেন। পবনপুত্র হঠাৎ আমাকে জিজ্ঞেস করলেন, “আচ্ছা, এমন একটা বালি ঘড়ি কি বানানো যায় যেটা একশ’ বৎসর চলবে? মানে একশ’ বৎসর পর সেটা উলটানো দরকার হবে”। আমি হিসেব কষে দেখালাম ব্যাপারটা মোটামুটি অসম্ভব। তা বালি যত মিহিই হোক, অথবা বালি চলার পথ যত সরুই হোক। জাহাজী জানালেন পবনপুত্র গত দু’দিন ধরে এ’নিয়ে নানা চিন্তা-ভাবনা, গবেষণা করছেন। স্বাভাবিকভাবেই প্রশ্ন করলাম, কিন্তু কেন? পবনপুত্রের উত্তর, এমন একটা বালি ঘড়ি বানালে, বাংলা ১৪০০ সালের পয়লা বৈশাখে তা চলা শুরু করলে ১৪৯৯ সালের চৈত্রের শেষদিন পর্যন্ত চলবে। ১৫০০ সালের পয়লা বৈশাখে তা আবার উলটে দেয়া হবে। আমরা কি এমন একটা বালি ঘড়ি বানাতে পারি না? আমি বললাম, দেখতেই তো পাচ্ছেন বালি ঘড়িটা বানানো সম্ভব না। এরচেয়ে এমন একটা স্তম্ভ টাইপ কিছু বানানো যায় না যেখানে প্রতি বৎসর একটা করে নতুন বাতি যোগ হবে? একশ’ বৎসরে মোট একশ’টা বাতি যোগ হবে। ১৫০০ সালের পয়লা বৈশাখ সকালে শেষ বাতিটা জ্বালিয়ে জিনিষটার পূর্ণতা দেয়া হবে। পবনপুত্র দোনোমনা করলেন, শেষে বালি ঘড়ির অসম্ভাব্যতা মেনে নিলেন। 
বালি ঘড়ির চিন্তাটা আপাতভাবে গেলেও নতুন একটা চিন্তা কিন্তু আমাদের মাথায় ঢুকে গেল, নতুন শতাব্দীর আগমণ উপলক্ষ্যে বড়-সড় একটা কিছু করতে হবে, এবং তার মধ্যে বালি ঘড়ি হোক আর স্তম্ভই হোক, ভাস্কর্য জাতীয় একটা কিছু থাকবে। বিষয়টা অন্য পাণ্ডবদেরও জানানো হল। কম-বেশি সবাই এ’নিয়ে ভাবলেন, নানা রকম মত দিলেন। শেষ পর্যন্ত ঠিক হল একটা ভাস্কর্য তৈরি হবে বুয়েট, উদয়ন স্কুল আর এস এম হলের সংযোগস্থলের সড়কদ্বীপে অথবা ফুলার রোডের অপর প্রান্তে ঢাকা বিশ্ববিদ্যালয়ের উপাচার্যের বাসভবনের সামনের সড়কদ্বীপে। একটা স্মারক সংকলন বের করা হবে বাঙালী জীবনের একশ’টা দিক নিয়ে। লিখবেন সংশ্লিষ্ট বিষয় বিশেষজ্ঞরা। একটা সপ্তাহব্যাপী বাঙালী সাংস্কৃতিক উৎসব করা হবে, যেখানে দেশের চার প্রান্ত থেকে শিল্পী-কলা-কুশলীরা একমাস ধরে লং মার্চ করে ঢাকার দিকে আগাতে থাকবেন। পথে তাঁরা অনুষ্ঠান করতে করতে আসবেন, তাঁদের সাথে যোগ দিতে থাকবেন মধ্যবর্তী স্থানের শিল্পীরা। প্রধান প্রকল্প এই তিনটি। এদের যাবতীয় খুঁটিনাটি দিক নিয়েও আমাদের বিস্তর গবেষণা-আলোচনা চলতে থাকল।
কাহিনীর এই পর্যায়ে এসে আমাকে একটি বিষয়ে পূর্বাহ্নেই পাঠকের ক্ষমা প্রার্থনা করতে হচ্ছে। এই বর্ণনায় আমি চেষ্টা করব ঘটনা সংশ্লিষ্ট জীবিত ব্যক্তিদের নাম উল্লেখ না করতে। কারণ, ব্যক্তিগত পাপ ও দুঃখের কথা স্বীকার করার সময় অহেতুক বিতর্কে জড়াতে চাই না।
একটা সত্য আমরা টের পেলাম যে এই মাপের কাজ করার বয়স, অভিজ্ঞতা, অর্থ, জানা-শোনা কোনটাই আমাদের নেই। তাই আমরা শরণাপন্ন হলাম আমাদের এক প্রিয় শিক্ষকের। তাঁকে আমরা এরপর থেকে শিক্ষকই বলব। সবশুনে তিনি প্রথমে আমাদের এর অসম্ভাব্যতা বোঝালেন। পরে আমাদের পীড়াপীড়িতে এতে জড়িত হতে রাজী হলেন। এরপর যাবতীয় পরিকল্পনা, লোক নির্বাচন, কমিটি গঠণ, সভা আয়োজন, পরামর্শ দেয়া সব কিছুতেই শিক্ষক আমাদের সাথে ছিলেন। প্রায় প্রতিদিন রাত দশটার পর আমি আর দ্বিতীয় পাণ্ডব তাঁর বাসায় যেতাম। আলোচনা চলত মধ্যরাত পর্যন্ত। পরদিন সকালে আমরা কাজে নেমে পড়তাম। 
মূল প্রকল্প ভাস্কর্য নির্মাণের জন্য যাজ্ঞসেনীর সহায়তায় আমাদের যোগাযোগ হল দেশের একজন প্রধাণ শিল্পীর সাথে। এরপর থেকে তাঁকে আমরা শিল্পী বলব। শিল্পী তাঁর এক অনুজপ্রতিম ভাস্করকে দ্বায়িত্ব দিলেন ভাস্কর্যটির পরিকল্পনা করার। শিল্পীর এই অনুজপ্রতিম ভাস্কর হচ্ছেন প্রয়াত ভাস্কর আনোয়ার জাহান, ঢাকা বিশ্ববিদ্যালয়ের চারুকলা ইনস্টিটিউটের প্রাক্তন শিক্ষক। আশির দশকে জ্যাভেলিনধারী এক ক্রীড়াবিদের বিশাল ভাস্কর্য নির্মাণ করেছিলেন তিনি। স্থাপণ করা হয়েছিল আজকের নূর হোসেন চত্বরে। ভাস্কর্যটি স্থাপণের একদিনের মাথায় তখনকার সামরিক জান্তা সেটি তুলে সরিয়ে নিয়ে গিয়েছিল অজ্ঞাত স্থানে। আজো সেটির হদিস মেলেনি। অভিযোগ ভাস্কর্যটি নাকি জাতীয় মসজিদের পবিত্রতা নষ্ট করছিল।
সঙ্কলনের সম্পাদনার ভার দেবার কথা ভাবা হল এক বিতর্ক সংগঠককে। সাথে তাঁর সংগঠনের সক্রিয় সহযোগিতা নেবার কথাও সাব্যস্ত হল। এরপর থেকে আমরা তাঁকে বিতার্কিক বলব। সাংস্কৃতিক অনুষ্ঠান আয়োজনের জন্য ভাবা হল দেশের এক বরেণ্য সাংস্কৃতিক ব্যক্তিত্বকে। এরপর থেকে তাঁকে আমরা গায়ক বলব। কমিটির প্রধান করা হল প্রয়াত সওগাত সম্পাদক মোহাম্মদ নাসিরউদ্দীনকে। সাথে থাকলেন বুয়েট আর ঢাকা বিশ্ববিদ্যালয়ের উপাচার্যদ্বয়, জনাব শিক্ষক, জনাব শিল্পী, জনাব বিতার্কিক, জনাব গায়ক। যাবতীয় কামলা খাটার জন্য প্রধান কাণ্ডারী পবনপুত্র, সাথে বাকি পাণ্ডবেরা, পাণ্ডবদের বন্ধুদের একাংশ, জনাব বিতার্কিকের অল্প-স্বল্প লোকজন।
প্রথম দিকে কাজ এগিয়ে গেল তরতর করে। ভাস্কর আনোয়ার জাহান ভাস্কর্যের মডেল নির্মান করে ফেললেন। ভাস্কর্যের নাম দিলেন তিনি “বিশ্ব মায়ের আঁচল পাতা”। ভাস্কর্যটির মডেলের ছবি দেখুন। শিক্ষকের সহায়তায় সঙ্কলনের জন্য বিষয় আর লেখকদের নাম ঠিক করে ফেললাম আমি আর পবনপুত্র। লেখকদের সম্মানীর বিনিময়ে লেখা দেবার অনুরোধপত্রও হাতে হাতে পৌঁছে দেয়া হল। কমিটির সভা চলতে থাকল নিয়মিত ভাবে বুয়েটে আর ঢাকা বিশ্ববিদ্যালয়ে হোম এণ্ড অ্যাওয়ে ভিত্তিতে। পরিকল্পিত স্থান দুটোরই সার্ভে করে ফেললাম আমরা নিজেরাই। কর্তৃপক্ষের অনুমতিও মিলল উদয়ন স্কুলের সামনের সড়কদ্বীপের জন্য। 
শিক্ষক পরামর্শ দিলেন ভাস্কর্যটি নির্মাণের ক্ষেত্রে ফেরোসিমেন্ট প্রযুক্তি ব্যবহারের জন্য। বিষয়টির যথার্থতা যাচাই করার জন্য প্রাথমিক পর্যায়ে কিছু খোঁজাখুঁজির দরকার হল। এরজন্য পুরকৌশলের একজন প্রবীন শিক্ষকের শরণাপন্ন হলাম। তিনি তাঁর বিভাগের লাইব্রেরীতে নিয়ে জার্ণাল রাখার শেলফের দিকে নির্দেশ করে বললেন, “এখান থেকে খুঁজে নিয়ে জেরোক্স সেকশনে দিয়ে যাবে, সাতদিন পর জেরোক্স সেকশন থেকে কপি নিয়ে যাবে”। ডাক্তারী পড়ুয়া আমাদের এক বন্ধুকে নিয়ে আমি নামলাম এই সাগর সেঁচার কাজে। বন্ধুটিকে বললাম, “যেখানেই ফেরোসিমেন্ট কথাটা দেখবেন সেটিই আলাদা করে রাখবেন, আমি আবার দেখে ঠিক জিনিষটা বেছে নেব”। দিন শেষে একটা গন্ধমাদন দাঁড় করানো গেল। সাতদিন পর জেরোক্স সেকশনে গেলে আমাদের একটা জেরোক্স করা বই দিয়ে বলা হল, “এইটা নিয়ে বাইরে থেকে ফটোকপি করে ফেরত দিয়ে যাবেন”। বইটা খুলে দেখি আমাদের খুঁজে বের করা গন্ধমাদনেরই জেরোক্স কপি বাঁধানো হয়েছে যার প্রথম পৃষ্ঠায় লেখা আছে “Use of ferrocement in open air sculpture – a collection of articles” by Professor ……(বলাই বাহুল্য নামটি সেই প্রবীন শিক্ষকের)। তখন অল্প বয়স ছিল তাই একটা ছোট-খাট ধাক্কা খেলাম। আমাদের জানা ছিলনা আমাদের জন্য তখনও অনেক বড় বড় ধাক্কা খাওয়া বাকি আছে।
সাংস্কৃতিক অনুষ্ঠানের যোগাড়-যন্ত্রের জন্য গায়কের বাসায় বার দুই বসলাম। দেখলাম কাজের জন্য তিনি আমাদেরকে আস্তে আস্তে ক্ষমতাসীন দলের চাঁইদের দিকে ঠেলছেন। তাঁর ভাষ্য, সরকার আর তার দলের সহযোগিতা ছাড়া এমন কাজ নামানো সম্ভব না। আমরা সমূহ বিপদ আঁচ করে গায়কের সংস্পর্শ থেকে বের হবার কথা ভাবলাম।  
তখনো কারণে অকারণে যেখানে সেখানে স্পনসর হবার জন্য একপায়ে খাড়া মোবাইল ফোন কোম্পানীগুলোর আবির্ভাব হয়নি। তাই যাবতীয় কাজের অর্থায়ণের জন্য কমিটির কর্তাব্যক্তিরা বিশ্ববিদ্যালয়ের বাজেট থেকে কিছু করা যায় কিনা ভাবছিলেন। ছোট ছোট স্পনসর নেবার কথাও হচ্ছিল। প্রাথমিক কাজগুলো করার জন্য বুয়েট সামান্য কিছু টাকাও দিয়েছিল। তবে পবনপুত্র এই প্রাথমিক কাজগুলো করতে গিয়ে নিজের স্কলারশীপের টাকা, টিউশনীর উপার্জন সব ব্যয় করে ফেললেন। সম্ভবতঃ তার জমানো অল্প টাকাও ছিল যা ব্যয় হল একই কাজে। আমরা বাকি পাণ্ডবেরা বা আমাদের নিকট বন্ধুরা পবনপুত্রের এই all-out প্রচেষ্টার ব্যাপারটা বুঝতে পারছিলাম। তাই কিছুটা শংকিতও ছিলাম তাকে নিয়ে। সংশ্লিষ্ট বাকি কামলাদের উজাড় করে দেবার ব্যাপারটি পবনপুত্রের সাথে তুলনীয় নয় বলে উহ্য রাখলাম।
তারপর হঠাৎ কতগুলো ঘটনায় সব কাজেই কেমন যেন ধাক্কা লাগল। প্রথমে মোহাম্মদ নাসির উদ্দীন তার পর ভাস্কর আনোয়ার জাহান চলে গেলেন না-ফেরার দেশে। এই দুই মৃত্যু আমাদের হতবল করে দিল। এরপর জনাব শিক্ষক তাঁর বিশ্ববিদ্যালয়ের প্রশাসনিক পদ থেকে পদত্যাগ করলেন। তিনি অন্যদিকে ব্যস্ত হয়ে পড়লন। ফলে উর্ধ্বতন কর্তৃপক্ষের সাথে আমাদের যোগাযোগে ব্যাঘাত ঘটল। রাজনৈতিক টানা-পোড়েনে দুই উপাচার্যই নিজ নিজ বিশ্ববিদ্যালয়ে অসুবিধায় পড়ে গেলেন। ভাস্করের মৃত্যুতে শিল্পী মুষড়ে পড়লেন। ফলে আমাদের আর কাজ আগালো না। এদিকে ১৪০১ সালও কাছিয়ে আসতে থাকল। পবনপুত্র কিন্তু হাল ছাড়লেন না। তিনি কিন্তু বিষয়টিতে লেগেই থাকলেন। বিশ্ববিদ্যালয় এলাকাতে বিশ্ববিদ্যালয়ের ছাত্রদের উদ্যোগে একটা স্থাপণা সহজ ব্যাপার নয়। বিশেষতঃ রাজনৈতিক বিবেচনায় নিয়োগপ্রাপ্ত কর্তারা যখন সেখানে নিজের ক্ষমতাকালে লাভের আশা দেখতে পান না। ফলে কর্তৃপক্ষের অসন্তোষের মুখে তাঁদেরই আঙ্গিনাতে ভাস্কর্যটি নির্মাণের আশা আর থকল না। ভাস্কর্যটিই মূল ব্যাপার থাকায়, আর তার আশা নিরাশায় পরিণত হওয়ায় সঙ্কলন আর সাংস্কৃতিক অনুষ্ঠানের ব্যাপারগুলোও মুখ থুবড়ে পরল। অর্থায়ণের জন্য যাঁরা আগে আগ্রহ দেখিয়েছিলেন তারাও মুখ ফিরিয়ে নিলেন।
এরপরও অনেকদিন দ্বিতীয় পাণ্ডব তার পিঠে ঝোলানো জলপাই রঙা ব্যাগে প্রকল্পের প্যাড, পরিকল্পনার নানা খসড়া, নানা রকম চিঠি নিয়ে ঘুরতেন। তখনকার তার কথা মনে করলে আমার এখনো উইলিয়াম ওয়ালেসের কথা মনে হয়। যাই হোক শেষ পর্যন্ত কিছুই আর হলনা। ১৪০১ সাল যখন সত্যি সত্যি কাছে চলে আসল আমাদের কাছে তখন ঢাকা শহরটিকে অসহ্য মনে হল। ২৯শে চৈত্র সাংগ্রাইং উৎসব দেখার জন্য আমরা সবাই বান্দরবানের চিম্বুক ছাড়িয়ে এম্পুপাড়া চলে গেলাম। এক সময় আমাদের বয়স আরো বাড়লো, আমরা একটা বড় স্বপ্নের মৃত্যুর মধ্য দিয়ে পরাজয়ের গ্লানি নিয়ে বুয়েট ছেড়ে চলে আসলাম।
মাঝে মাঝে মনে হয় আমরা হেরে গেলাম কেন? ভাবলে অভিজ্ঞতার অভাব আর মানুষকে নির্বিচারে আস্থায় আনা ছাড়া আমাদের আর কোন ত্রুটি চোখে পড়ে না। এই পণ্ডশ্রম আমাদের অবশ্য জীবন চলার পথে অনেকগুলো দরকারী শিক্ষা দিয়েছিল। ঐ শিক্ষাগুলোর জন্য আজ আমাদের সোনালী সময়গুলোকে নিছক তামার দামে বিক্রয় বলে মনে হয় না। যেমন, এই সময় ক্ষমতাবান, প্রথিতযশা, সর্বজন শ্রদ্ধেয় অনেক মানুষের এমন স্বার্থান্ধ, আত্মকেন্দ্রিক রূপ দেখেছি যা আমাদের ধারণায় ছিল না। ব্যক্তিগতভাবে আমি তখন থেকে মানুষের যশের ছটায় দিশেহারা হই না, এবং নামজাদা মানুষদের সঙ্গ সযত্নে এড়িয়ে চলি। গ্ল্যামারের প্রতি অহেতুক মোহও তখন থেকে সারাজীবনের জন্য দূর হয়ে গেছে।
**************************************
ত্রিভুজাকার সড়কদ্বীপের একবাহুর পাশ ঘেঁষে আমার রিকশা নিরবে চলে যায়। আমি ফিরে ফিরে বর্তমান ভাস্কর্যটিকে দেখি। তাল তাল মাংসস্তুপের মত গঠণ, সাদা প্লাস্টার অভ প্যারিসের ওপর হোলির রঙের মত রঙের ছাপ। মনে হয় যেন কেউ গতকাল এখানে রঙ খেলে গেছে। এখান দিয়ে ওখান দিয়ে আলো বেরুচ্ছে, পানি পড়ছে, ক্যারক্যারে শব্দ হচ্ছে। মনে হল রাজনীতি যখন শিল্পকেও গ্রাস করে তখন নান্দনিকতা দূরের বস্তু হয়ে যায়। শিল্পতো ইতিহাসের পাঠ্যপুস্তক নয়, শিল্প ক্যানভাসারের একঘেঁয়ে বর্ণনাও নয়। ইতিহাসই বরং শিল্পকে অধ্যয়ন করে নিজেকে নির্মাণ করে, পরিমিতি বোধই বরং রাজনৈতিক বানিজ্যবোধ থেকে শিল্পকে নিরাপদ দূরত্বে রাখে। থাক এসব, ছোট মুখে বড় বড় কথা আর নাই বা বললাম। ব্যক্তিগত পাপ আর দুঃখের গল্প এখানেই শেষ করি। নটে গাছটি মুড়ালো।

