বানপ্রস্থে যাবো.....




একটা সময় ছিল যখন ভারতবর্ষের রাজাদের কেউ কেউ বৃদ্ধ বয়সে বানপ্রস্থ অবলম্বন করতেন। লিখিত ইতিহাসের প্রায় সবটাই রাজা-রাজড়াদের কাহিনী বলে সাধারণ মানুষদের কেউ তখন বানপ্রস্থ অবলম্বন করতেন কিনা সেটা সম্পর্কে আমরা নিশ্চিত হতে পারিনা। বানপ্রস্থ অবলম্বন যেহেতু একটা ধর্মীয় বিধান তাই ধারণা করা যায় সাধারণদের কেউ কেউও নিশ্চয়ই বানপ্রস্থ অবলম্বন করতেন। রাজারা যে সব কারণে বানপ্রস্থ অবলম্বন করতেন তার প্রথম কারণ হচ্ছে ধর্মীয়, দ্বিতীয় কারণ হচ্ছে ভোগে বিতৃষ্ণা, তৃতীয় এবং সবচে’ বড় কারণ হচ্ছে পুত্রসহ ক্ষমতার সম্ভাব্য উত্তরাধিকারীদের হাত থেকে নিজের জীবন রক্ষা করে সসম্মানে ক্ষমতাত্যাগ করা। পৌরাণিক রাজাদের মধ্যে অযোধ্যার রাজা দশরথকে বানপ্রস্থ অবলম্বনের চেষ্টা করতে দেখা যায়, কিন্তু তিনি সে সুযোগ পাননি। পুত্র রামের বনবাসজনীত কারণে সৃষ্ট বিয়োগব্যথায় তিনি বানপ্রস্থ অবলম্বনের আগেই দেহত্যাগ করেন। মধ্যযুগের বাংলার রাজাদের মধ্যে কুলীন ব্যবস্থার প্রবর্তক রাজা বল্লাল সেনকে (রাজত্বকাল ১১৬০-১১৭৮) আঠারো বছরের সফল রাজত্ব ছেড়ে বানপ্রস্থ অবলম্বন করতে দেখা যায়। দশরথ আর বল্লাস সেন কোন্‌ কোন্‌ কারণে বানপ্রস্থ নিয়েছিলেন (বা নিতে চেয়েছিলেন) তা আমরা নিশ্চিত নই, তবে সেগুলো উপরোক্ত তিন কারণের কোন একটাতে হবার কথা। ইতিহাসে তাঁদের মর্যাদা বিবেচনায় আমরা বরং বলি তাঁরা ধর্মীয় কারণেই বানপ্রস্থ অবলম্বন করেছিলেন।

সাধারণ মানুষদের মধ্যে যারা বানপ্রস্থ অবলম্বন করতেন তাদের এই পথ নেবার ক্ষেত্রে ধর্মীয় কারণটি প্রধান। সাধারণের ভোগের সুবিধা সীমিত বলে তাদের ক্ষেত্রে ভোগে বিতৃষ্ণা আসার সম্ভাবনা কম, তবে সে সম্ভাবনা শূন্য নয়। সম্পত্তির লোভে উত্তরাধিকারদের হাতে খুন হবার সম্ভাবনা সাধারণের মধ্যেও আছে, তবে তা সীমিত। সাধারণের মধ্যে এই পথ নেবার একটা বড় কারণ আছে যেটা রাজা-রাজড়াদের ছিলনা তা হচ্ছে সংসারজীবনের অশান্তি ও ব্যক্তিগত ব্যর্থতা থেকে পলায়ন। এক কালে আমার মা প্রায়ই আমাদের ভাই-বোনদের যন্ত্রণায় “সব কিছু ছেড়ে ছুড়ে জঙ্গলে চলে যাবার” বাসনা ব্যক্ত করতেন। তাঁর গর্ভজাত অকাল কুষ্মাণ্ডের দল বানপ্রস্থ ব্যবস্থা সম্পর্কে অজ্ঞ ছিল, তারা ভাবতো মা খুব ক্ষেপেছেন তাই কিছুটা সময় সুশীল হয়ে থাকতে হবে। মা’ও যে আমাদের ছেড়ে চলে যাবেন বলে ভাবতেন অমনটা নয়, তাই এক্ষেত্রে আমাদের ধারণাটাই সঠিক ছিল। কিন্তু আত্মহত্যায় অনাগ্রহী অথবা আত্মহত্যার সাহস বা দুর্বুদ্ধি নেই এমন কেউ কেউ নিশ্চয়ই সংসারজীবনের অশান্তি ও ব্যক্তিগত ব্যর্থতা থেকে পলায়ন করার জন্য এই পথ অবলম্বন করার কথা ভাবেন। রমাপদ চৌধুরীর “একদিন হঠাৎ”-এর কিছু না বলে হঠাৎ হারিয়ে যাওয়া অধ্যাপক মশাইয়ের (পরে মৃণাল সেনের বানানো ছবি “এক দিন অচানক”) কথা আপনাদের মনে থাকার কথা।

ব্যক্তিগত জীবনে আমি ধার্মিক নই, তাই ধর্মীয় কারণে আমার বানপ্রস্থ বা অনুরূপ সন্ন্যাসীর জীবন নেবার কোন সম্ভাবনা নেই। জীবনে ভোগের সুযোগও এমন কিছু পাইনি যে তাতে বিতৃষ্ণ হয়ে ভগবান তথাগতের মতো পূর্ণিমা রাতে সবকিছু ছেড়ে ছুড়ে চলে যাব। আমার অর্জিত স্থাবর-অস্থাবর মোট সম্পদের পরিমাণ শূন্য, তাই সম্পত্তির লোভে আমাকে কেউ খুন করতে পারে অমন সম্ভাবনা নেই - তাই সেই ভয়ে আমার সন্ন্যাসী হবার দরকার নেই। সংসার জীবনে আমার ভূমিকা অতিথী শিল্পীর মতো তাই সংসারে অশান্তির ঘটনা আমার জীবনে নেই। জীবনের শুরু থেকে ‘সফলতা আর আমি’ ব্যাপরাটা গণিতের ভাষায় mutually exclusive, তাই ব্যক্তিগত ব্যর্থতার প্রশ্ন বহু আগে মিটে গেছে। তারপরও আমি বানপ্রস্থ অবলম্বন করতে চাই। কিন্তু কেন? 

জীবনের অধিকাংশ সময় পার করার পর দেখতে পাই এই জীবনে অর্জন কিছুতো নেই-ই বরং স্বীয় অযোগ্যতার জন্য অন্যের জন্য সমস্যা সৃষ্টি করেছি বেশি। এমন জীবন আরো চললে আমার কাছাকাছি থাকা মানুষগুলোর দুর্ভোগ বাড়বে বই কমবেনা। কিন্তু এর জন্য আত্মহত্যা করার দরকার নেই। আমাদের জীবন একটাই, সেটাকে খামাখা নষ্ট করার কোন মানে নেই। যতক্ষণ বেঁচে আছি ততক্ষণ পৃথিবীর রঙ-রস-রূপ দেখে নেয়াই ভালো। তবে তার জন্য কারো গলগ্রহ হওয়া বা কারো কষ্টের কারণ হওয়াটা গৌরবের নয়। এক্ষেত্রে তাই বানপ্রস্থ অবলম্বন করাই শ্রেয়। এই বানপ্রস্থে ধর্মীয় আচার পালনের রক্তচক্ষু নেই, দেহকে শুকিয়ে কাঠ বানানোর দরকার নেই, পৃথিবীর রূপ-রস থেকে দূরে থাকার ব্যাপার নেই। এখানে সংসারে সফল হবার ব্যাপার নেই, ধনী-জ্ঞানী-মানী হবার ব্যাপার নেই, কর্পোরেট ইঁদুরদৌড় নেই। এখানে যে কেবল শান্তি আর শান্তি এমনতা নয়, তবে প্রতিদিনকার অশান্তিগুলো থেকে পরিত্রাণ আছে।

কিন্তু চাইলেইতো কেউ বানপ্রস্থ অবলম্বন করতে পারেন না। বানপ্রস্থের জন্য অত্যাবশকীয় সন্ন্যাসীর ন্যায় বাসোপযোগী বন কোথায়? কোথায় সেই বন যেখানে যথেষ্ট ফল-মূল-বুনো শস্য মেলে? কোথায় সেই বন যা শ্বাপদসঙ্কুল বা দুর্বৃত্তসঙ্কুল নয় অথচ নিবিড়। অমন বন দুনিয়ার আর কোথাও আছে কিনা জানি না, তবে বাংলাদেশে নেই এটা বলতে পারি। ভারতে যদি অমন বন থেকেও থাকে সেই বনে গিয়ে বানপ্রস্থ অবলম্বন করতে চাইলে (তা তিনি বাংলাদেশী হোন আর ভারতীয়ই হোন) বনপ্রহরী বা নিরাপত্তাবাহিনীর সদস্যদের হাতে ধরা পড়ে উত্তম-মধ্যম খাওয়া, কারাবাস বা প্রাণ হারানোর সমূহ আশঙ্কা আছে। এই বানপ্রস্থে বন থাকাটা যেহেতু আবশ্যক নয় তাই বন ছাড়া কী হতে পারে তা ভাবা যাক।

“ভোজনং যত্রতত্র, শয়নং হট্টমন্দিরে” কথাটা কোন কালে সম্ভব ছিল কিনা জানি না, তবে এখনকার সময়ে তা অসম্ভবের কাছাকাছি। এখনকার কোন ধর্মের উপাসনালয়ে ঘুমানোর কোন জায়গা নেই। সেখান থেকে উটকো মানুষকে তাড়ানোর জন্য দারোয়ান, পূজারী, পুলিশ, র‍্যাব সবই আছে। কোন কোন মাজারে ঘুমানো যেতে পারে হয়তো, তবে তার জন্য “লাল সালু”র মজিদের ভূমিকায় নামতে হতে পারে। সেটা করলে তো আর বানপ্রস্থ হলোনা। শয়নের জন্য তাই লোকালয়ের একটু বাইরে, একটু জংলা ধরনের জায়গা বেছে নেয়া যাক যেখানে একটা কুটির বাঁধা যাবে। একটু খোঁজ খবর নিলে দেশের কোন না কোন জেলায় এমন জায়গা পাওয়া যাবার কথা। থাকার জন্য প্রথমে চর অঞ্চলের কথা ভেবেছিলাম কিন্তু খাওয়ার কথা ভেবে ও’চিন্তা মাথা থেকে দূর করছি। মাঝে মধ্যে থাকার জায়গাটার জন্য স্থানীয় প্রভাবশালী কারো বা পুলিশের হুড়কো খেতে হতে পারে, তবে সেটাকে Natural hazard বলে মেনে নিতে হবে। খাওয়ার যোগাড়ের জন্য কোন পেশা নেয়াটা ঠিক হবেনা। করলে সেটাতো বর্তমান জীবনের মতো কিছু হয়ে যাবে। আমাদের এক ব্যবসায়ী বন্ধু বলেন, “শেষ জীবনে নিজের হাতে করতে হয় এমন কিছু করে জীবিকা নির্বাহ করতে চাই”। তাকে সমূদ্র সৈকতের কাছে (সৈকতে নয়) ডাব-কলা বিক্রি করার পরামর্শ দিয়েছিলাম। কিন্তু আমি অমন কিছু করতে চাই না। তাতে ব্যবসায়ের ঝামেলাগুলো কাঁধে চলে আসবে। একটা উপায় আছে, যাকে সাহিত্যের ভাষায় “মাধুকরী” বলে - অর্থাৎ ভিক্ষাবৃত্তি। কিন্তু সেটারও কিছু সমস্যা আছে।

ভিক্ষাবৃত্তির প্রথম সমস্যা ভিক্ষুক হতে পারা। ছাত্রজীবনে চরম বামপন্থী সংগঠন করা এক বন্ধুকে তার পার্টি শ্রেণীবিচ্যুতি ঘটানোর জন্য বিশ্বকর্মার পাঠশালা ছেড়ে দূরের কোন জেলায় গিয়ে রিকশা চালানোর নির্দেশ দিয়েছিল। সেই বন্ধুটি এখন একটা বহুজাতিক কোম্পানীর প্রধান নির্বাহী। আমি অমন কিছু না হলেও ভিক্ষুক হবার জন্য যে শ্রেণীবিচ্যুতি দরকার সেটা আমাকে আগে চর্চা করতে হবে। ব্যাপারটা সহজ নয়, তবে অসম্ভব নয় হয়তো। প্রতিদিনের অভ্যস্ততা ও সুবিধা থেকে বের হওয়া কঠিন। শেখ ফরিদ উদ্দিন আত্তার বা ইব্রাহিম বিন আদহামের মত সাধু পুরুষদের এই শ্রেণীবিচ্যুতি ঘটানোর জন্য বারো থেকে ছত্রিশ বছর সাধনা করতে হয়েছে। আমার লক্ষ্য অত উঁচুতে না, তাই কয়েক মাস একটু কষ্ট করলেই চলবে মনে হয়।

শহরাঞ্চলে ভিক্ষাবৃত্তি সুসংহত নেটওয়ার্ক দ্বারা নিয়ন্ত্রিত। সেই নেটওয়ার্কে ঢোকা আর কোন পেশা নেয়া সমান কথা। তাই শহরাঞ্চলে ভিক্ষাবৃত্তির পরিকল্পনা বাদ। গ্রামাঞ্চলে বাড়ি বাড়ি গিয়ে, হাট-বাজারে ঘুরে ঘুরে ভিক্ষা করার চেষ্টা করা যেতে পারে তবে তাও সহজ নয়। একতারা বাজিয়ে গান গেয়ে ভিক্ষা করলে কিছুটা সুবিধা পাওয়া যায়। কিন্তু এই দেশে একতারা বাজানো শেখার স্কুল নেই, গিটার শেখার স্কুল আছে। আর বাংলাদেশে গিটার বাজিয়ে ভিক্ষা করা সম্ভব না। লেগে থাকলে বছর খানেক সময়ের মধ্যে নিজে নিজে একতারাতে টুংটাং করে একটা কিছু বাজানো শেখা যাবে আশা করি। কিন্তু আমার যে গানের গলা নেই! যাকগে, ভিখেরীর আবার গানের গলা! সেতো আর খুরশীদ আলম বা এন্ড্রু কিশোর নয়, কোন মতে খান পাঁচেক গানের দুই-তিন লাইন গাইতে পারলেই চলবে। লম্বা চুল রাখতে পারলে ভালো হতো, কিন্তু সে’উপায় নেই। বছর পনের আগেই চুল পড়ে মাথা ঝাঁ চকচকে হয়ে গেছে। টাক মাথার বাউল হয় না, তবে গামছা মাথায় বাঁধা বাউল হতে পারে। তাই একটা রঙিন গামছা লাগবে। পরনে লুঙ্গী-ফতুয়া মানানসই হবে। এরমধ্যে বিভিন্ন পরিস্থিতিতে লুঙ্গী সামলানোটাও শিখতে হবে। এমন আরো অনেক কিছুই শিখতে হবে - তাতে পরোয়া নেই যদি কাম্য জীবনটা পাওয়া যায়। দেখা গেল চেষ্টা-টেষ্টা সবই করলাম কিন্তু ভিক্ষুক জীবনে অভিযোজিত হতে পারলাম না; অথবা দিশা পুলিশ পাঠিয়ে আমাকে ধরে নিয়ে গেল - তাহলে তো মুশকিল।

এর চেয়ে একটা কাজ খুঁজি যেটার কর্মক্ষেত্র আফ্রিকা বা দক্ষিণ আমেরিকার গহীন জঙ্গলে। সেখানে আয় আমার দিন চলার মতো হলেই চলবে। নাগরিক সুবিধা ও যন্ত্রণা থেকে দূরে গভীর অরণ্যে আমি ভোরের আলোয় উঠে সূর্যোদয় দেখবো, নদীতে স্নান করবো, অরণ্যের রঙে আমার চোখ জুড়াবো, পাখির কাকলীতে আমার কান জুড়াবো, সারা দিন কাজ করবো শরীরটাকে খাটিয়ে, আবীর মাখা সন্ধ্যায় প্রাণ খুলে গান গাইতে গাইতে আমার কুটিরে ফিরবো, অন্ধকার গাঢ় হলে পেটপুরে খেয়ে পাখিদের মতো নিশ্চিন্তে সারা রাত ঘুমাবো।

