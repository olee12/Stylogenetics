অপদার্থ, অকৃতজ্ঞ, কুলাঙ্গার



১৯৯২ সালে আমাদের বাবা যখন না ফেরার দেশে চলে যান, তখন আমাদের ভাই-বোনদেরকে মোটামুটি অপোগণ্ড বলা যায়। বড় বোনের সবে বিয়ে হয়েছে, মেজ বোন আর আমি বিশ্ববিদ্যালয়ের প্রথম বর্ষের শিক্ষার্থী। বাকিরা কোন যোগ্যতা অর্জনের বয়সেই পৌঁছোয়নি। বাসায় তখন কোন উপার্জনক্ষম সদস্য নেই, আমাদের কোন সঞ্চয় নেই, নিয়মিত আয়ের কোন উৎস নেই। উদ্বাস্তু পরিবার বলে সাহায্য করার মত কোন নিকটাত্মীয়ও নেই। আমার হয়তো তখন অকূল সাগরে পড়ার অনুভূতি হওয়া উচিত ছিল, কিন্তু তা হয়নি। এর একটা কারণ আমি মোটামুটি নির্বোধ শ্রেণীর মানুষ, আমার সব কিছু বুঝতেই একটু সময় লেগে যায়। আর আরেকটি কারণ, আমার মা বেঁচে থাকায়।
আমার ঠিক ধারণা নয়, তখন মোটামুটি স্থির বিশ্বাস ছিল আমার মা নিশ্চয়ই একটা কিছু উপায় করে ফেলবেন যাতে আমরা অকূল সাগরে ভেসে না যাই। আজ সতের বছর পর দুনিয়া ফাটানো গলায় বলতে পারি আমার বিশ্বাস ভুল ছিল না। অথচ আমার মা কর্মজীবি ছিলেন না, জীবনে কোন চাকুরী বা ব্যবসা করেন নি। আমি এ’কথা বলবনা যে আমাদের ভাই-বোনদের কোন পরিশ্রম ছিলনা। বরং ছোট ভাই-বোনগুলোকে যে অমানুষিক পরিশ্রম করতে হয়েছে তা ভাবলে আজো আমার বুকটা হাহাকারে ভরে যায়। ওদের খেলার দিনগুলো, আনন্দের দিনগুলো হাড়ভাঙ্গা পরিশ্রমে পিষ্ট হয়ে গেছে। এত বঞ্চনার পরও বুকে হাত দিয়ে বলতে পারি আমরা কোন ভাই-বোন অমানুষ হইনি। আজ আমরা সবাই বিশ্ববিদ্যালয়ের নূন্যতম দুইটি করে ডিগ্রী নিয়েছি (এতে অবশ্য কী হয় জানি না), তার মানে মোটামুটি লেখা-পড়া শেষ করেছি। সবাই এখন কর্মজীবনে, সবার নিজের সংসার হয়েছে। আমরা কেউ ড্রাগ অ্যাডিক্ট হইনি, মাস্তান হইনি, চোরাকারবারী বা ঘুষখোর হইনি। আমরা কেউ ধণী হইনি সত্য, কিন্তু অথৈ পাথারে পড়িনি। একে নিশ্চিতভাবে আমাদের কোন সাফল্য বলা যায় না, কিন্তু এটি নিঃসন্দেহে আমার মায়ের এক বিরাট অর্জন। 
তাপগতিবিদ্যার প্রথম সূত্র বলে, শূন্য থেকে কিছুই উৎপন্ন হয়না (ex nihilo nihil fit)। কিন্তু আমি দেখেছি, আমার মা প্রায় শূন্য থেকে অনেক কিছু বের করতে পারতেন। তাপগতিবিদ্যার দ্বিতীয় সূত্র মনে হয় এতে ভুল প্রমাণিত হয়ে যায়। আজকাল ঘরে বাজার না থাকলে আমার-দিশার মাথা খারাপ হয়ে যায় কী রাঁধা হবে, কি খাবো ভেবে। অথচ দিনের পর দিন গেছে আমাদের বাসায় কোন বাজারই করা হয়নি। আমার মা কোথা দিয়ে কী দিয়ে যে কী রাঁধতেন তা ভাবাই যায় না। পৃথিবীতে কত প্রকারের যে ভর্তা হয়, শাক হয়, নিরামিষ হয় তা আমরা দূরে থাক সিদ্দীকা কবীর বা টমি মিয়াও আমার মায়ের সমান জানেন বলে মনে হয় না। আর সেই খাবারের কী স্বাদ! স্বর্গের খাবারের স্বাদ আমাদের কাছে ভূতলে এনে দিয়েছিলেন আমার মা।
বাংলাদেশে সরকারী চাকুরীজীবিদের পেনশন হাতে পাওয়া নিয়ে অনেক গল্প-নাটক-সিনেমা আছে। বাবা বেঁচে থাকতেই সেই নাটকের একবার মঞ্চায়ন দেখেছিলাম। বাবা চলে যাবার পর মায়ের অংশের পেনশন তুলতে গিয়ে যে নাটকের মধ্যে পড়ি তা মনে হয় কবির কল্পনাকেও হার মানায়। থাক সেসব কথা, কৃমিকীটেরা পৃথিবীতে সব সময়ই ছিল, তাদের চোষকও সমান নির্লজ্জতার সাথে মানুষকে চুষে খেয়েছে। আমরা যখন জীবনের পথে এক ধাপ এক ধাপ করে আগাচ্ছি, আমার মা তখন একটু একটু করে নিঃস্ব হয়ে গেছেন। তার নাক, কান, গলা, হাত কখন নিরাভরন হয়ে গেছে তা আমার অন্ধচোখ টেরও পায়নি। এক এক করে তাঁর জীবন থেকে শখ, সুখ, আয়েশ কখন চলে গেছে বুঝতেও পারিনি। তার পরনের রঙিন শাড়ি কবে যে একরঙা হয়ে গেছে তাও জানতে পারিনি।
ছোটবেলায় এক বিয়ে বাড়িতে এক মহিলার গলায় বিশাল কন্ঠহার দেখে মাকে বলেছিলাম, আমি বড় হলে তোমাকে অমন হার গড়িয়ে দেব। ছোটবেলায় ম্যাগাজিনে আফ্রিকার জঙ্গলের ছবি দেখে মাকে বলেছিলাম, আমি বড় হলে তোমাকে প্লেনে করে আফ্রিকার জঙ্গল ঘুরিয়ে দেখাবো। আমি এখন বড় নয় বুড়ো হয়ে গেছি, কিন্তু ছোটবেলায় মাকে দেয়া দু’টো কথার একটা রাখার যোগ্যতাও অর্জন করতে পারিনি। আচ্ছা, নাইবা হল কন্ঠহার বা আফ্রিকা ভ্রমণ, অল্প আয়াসে করা যায় এমন অনেক কিছুই মায়ের জন্য আজো করা হয়নি। মাকে নিয়ে কখনো কোথাও বেড়াতে যাওয়া হয়নি। মাকে নিয়ে একটা ভালো রেস্টুরেন্টে খাওয়া হয়নি। মা তার শ্বশুরের ভিটেটা একবার দেখতে চেয়েছিলেন, কিন্তু তাকে নিয়ে হাওড়া ব্রীজটাও পার হতে পারিনি।
সন্তানধারণ একজন নারীর জন্য কতটুকু আনন্দের বা গৌরবের তা ঠিক বলতে পারবোনা। তবে সন্তানধারণ আর তাদের মানুষকরণে আমার মায়ের শরীরটি ঝাঁঝরা হয়ে গেছে। মানুষ বাটিতে করে মুড়ি খায়, আর আমার মা গত বারো বৎসর ধরে দিনে চারবেলা বাটি ভরে নানা রকম ট্যাবলেট-ক্যাপসুল-সিরাপ খায়, নাকে-মুখে ইনহেলার টানে। আমরা মাঝে-মধ্যে অসুস্থ্য হলে পাঁচদিন ধরে দিনে দুইবেলা দু’টি করে ঔষধ খেতে দিলেই বিরক্ত হই, ভুলে যাই। অথচ আমার মা, শুধু আমাদের কথা ভেবে কোন রকম ভুল না করে বছরের পর বছর ধরে দিনে চারবেলা এই বিষ গিলে যাচ্ছেন।
আজ মা দিবসে সকাল থেকে দমবন্ধ করা কাজের মাঝে ছিলাম। তাই মাকে একবার ফোন করার কথা মনেও হয়নি। বিকেলে মা নিজেই ফোন করলেন। আমি জানি তিনি এর মধ্যে তাঁর সব ছেলে-মেয়েকেই ফোন করে খোঁজ নিয়েছেন। মা যখন ফোন করলেন তখন বলবো বলবো করেও তাঁকে কিছুই বলতে পারলাম না। অথচ গত সাতাশ বছর ধরে বুঝে-না বুঝে, জেনে-না জেনে কত বিষয়ে গলাবাজী করেছি, স্টেজ ফাটিয়ে ফেলেছি, লিখে পাতার পর পাতা ভরে ফেলেছি। মাকে নিয়ে আজ পর্যন্ত একটা পাতা দূরে থাক, দুটো লাইনও লিখতে পারিনি।  
মাঝে মাঝে অনেক দিন পার হয়ে যায় মার সাথে দেখা করা হয়ে ওঠেনা, একটা ফোনও করা হয়ে ওঠেনা। মা কিন্তু তাঁর কোন ছেলে-মেয়েকেই ভুলে থাকতে পারেন না। ঠিক ঠিক সময় করে ফোন করে জিজ্ঞেস করেন, কিরে তোর শরীর কেমন? বউ ভালো আছে তো? বাবুটা কেমন আছে? বাবুকে আজ স্কুলে পাঠিয়েছিলি?
আজ পর্যন্ত মায়ের জন্য উল্লেখ করার মত কোন কাজই করতে পারিনি। তাঁর নিয়মিত খোঁজটাও রাখিনা। অথচ আমার মা তার গোটা জীবনটাই আমাদের জন্য বিলিয়ে দিলেন। এই আমাকে একজন বোধসম্পন্ন, ন্যায়পরায়ন মানুষ কী বলবেন? অপদার্থ, অকৃতজ্ঞ, কুলাঙ্গার ছাড়া আর কোন বিশেষন কি আমার প্রাপ্য হতে পারে?

