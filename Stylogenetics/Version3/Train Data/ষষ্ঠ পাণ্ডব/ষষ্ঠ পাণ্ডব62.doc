ম্যয় হুঁ খতরনাক!



১.

একবার আমার শাশুড়ি অসুস্থ হওয়ায় দিশা আর বাবান মাসাধিককাল তাঁর কাছে ছিল। ঐ সময়টাতে টের পেয়েছি ঘোরতর সংসারী মানুষ কখনো বউবাচ্চাবিহীন অবস্থায় পড়লে তার অকূল সাগরে পড়ার মতো অনুভূতি হয়। তখন সকালে ঘুম থেকে উঠে মনে হতো নাস্তা বানানোর দরকারটা কী! তাই না খেয়েই অফিসে চলে যেতাম। অফিস থেকে ফিরে কোন আড্ডায় যেতে, বই পড়তে, নেটে বসতে, গান শুনতে বা টিভি দেখতে ইচ্ছে করতো না। এমনকি রান্না করার বা খাবার ইচ্ছেও হতো না। তাই প্রথম চার-পাঁচ দিন সন্ধ্যায় ঘরে ফিরে না খেয়েই সারা বাড়ি অন্ধকার করে শুয়ে পড়তাম। শুয়ে পড়লেই যে ঘুমানো যেতো তা নয়। বস্তুত ঐ মাসাধিককালে খুব কম রাতই আছে যে রাতে ঘুমাতে পেরেছি।
চার-পাঁচ দিনের মধ্যে বাড়ি ফিরেই শুয়ে পড়াটা অসহ্যকর লাগলো। তখন শুয়ে শুয়ে টেলিভিশন দেখা শুরু করলাম। দেখা মানে হচ্ছে টিভি চালিয়ে দিয়ে রিমোট কনট্রোলটা হাতে নিয়ে ‘০’ নাম্বার চ্যানেল থেকে ‘১০০’ নাম্বার চ্যানেল পর্যন্ত ক্রমাগত ওঠানামা করা। মাঝে মাঝে একআধটা চ্যানেলে কয়েক মিনিটের জন্য থামা, তারপর আবার সিঁড়ি ওঠানামা করা।
২.
এই ওঠানামার মধ্যে লক্ষ করলাম বাংলাদেশী টিভি চ্যানেলগুলোতে সৃজনশীল চিন্তার নির্মাতা, পরিচালক, প্রযোজকের অভাব আছে। তাই বাংলা চ্যানেলগুলো দেখা মোটামুটি স্নায়ুচাপ সহ্য করার মতো ব্যাপার। যা একটু দেখা যায় সেটা হচ্ছে সংবাদ। তাও দিনে একবার দেখলেই চলে। কারণ, সারা দিনে দফায় দফায় সম্প্রচারিত খবরগুলো বিশেষ হেরফের ছাড়া মোটামুটি এক, সেখানে ঘটনার বিশেষ পরিবর্তনের কথা জানা যায় না। এক কালে প্রায়ই মোবাইল ফোনের নিউজ সার্ভিসগুলো শুনতাম। তারপর এক সময় লক্ষ করলাম সেখানে সাত দিন আগের খবরও শোনানো হচ্ছে। আর খবর চলাকালে লাইন কেটে যাওয়ার নিয়মিত ব্যাপারটা তো ছিলই। অর্থের বিনিময়ে সেবা দেবার নামে এমন নির্লজ্জ প্রতারণার ব্যাপার মোবাইল ফোনগুলোতে হরহামেশা হয়ে থাকে বলে এসব নিয়ে আমরা বিশেষ কোন কথা বলি না। রেডিও, টিভি, ছাপানো পত্রিকা, অনলাইন পত্রিকারা মোবাইল ফোন কোম্পানির বিজ্ঞাপনের ওপর এমনভাবে নির্ভরশীল যে তারা কোম্পানিগুলোর প্রতারণা নিয়ে কোন কথা বলার সাহস পায় না। তাছাড়া ভ্যালু অ্যাডেড সার্ভিসগুলো সাধারণত তৃতীয় পক্ষ নামক নামগোত্রহীণ কোম্পানিগুলোকে দিয়ে করানো হয় বলে মোবাইল ফোন কোম্পানিগুলো ঐ সব সার্ভিসের কোন দায় বহন করে না।  
বাংলা মুভি চ্যানেলগুলোতে এমনসব চলচ্চিত্র দেখায় যেগুলো দেখলে নিম্নমানের প্রিন্টের জন্য চোখ, বাজে শব্দ ও গানের জন্য কান আর ভয়ঙ্কর সব গল্পের জন্য মাথার ওপর চাপ পড়ে। বাংলা মিউজিক চ্যানেলগুলো দেখলে মনে হয় কারো ‘গায়ে হলুদ’-এর অনুষ্ঠানে এসেছি। সেখানকার বেশিরভাগ গানের কথা, সুর আর চিত্রায়ণ ঐ গায়ে হলুদের অনুষ্ঠানে গাওয়া গানের মানের। অথচ আমাদের দেশে বহু ভালো চলচ্চিত্র তৈরি হয়েছে, প্রতি বছর প্রচুর ভালো গান বের হয়। তাছাড়া ভালো বাংলা গানের ভাণ্ডার যে বিশাল সেগুলোর চিত্রায়ণ করে দেখালে টানা পাঁচ বছরেও একটা গান রিপিট করতে হবে না। তো সম্পদ থাকলেই তো হয় না, সেটা নেড়েচেড়ে খাবার মতো ঘিলু থাকতে হয়, নয়তো এমন ভিক্ষা করে বাঁচতে হয়। 
৩.
ভারতীয় হিন্দী চ্যানেলগুলোর অবস্থা যে বাংলাদেশী বাংলা চ্যানেলগুলোর চেয়ে খুব ভালো তা নয়। সেখানে কিছু চ্যানেল সারাদিন ধরে সিরিয়াল আর রিয়ালিটি শো দেখায়, কিছু চ্যানেল সারা দিন ধরে ফিল্মী গান আর কিছু চ্যানেল সারা দিন ধরে হিন্দী চলচ্চিত্র দেখায়। হিন্দী মিউজিক চ্যানেল দেখলে এ’কথা বোঝা খুব কঠিন যে ভারতে ফিল্মী গানের বাইরে আর কোন গান আছে, বা ভারতীয়রা ফিল্মী গানের বাইরে অন্য কোন গান শোনেন। এদিক দিয়ে হিন্দী মুভি চ্যানেলগুলো বরং কিছুটা ভালো। তারা সামান্য ব্যতিক্রম ছাড়া মধ্য-সত্তর দশক থেকে শুরু করে চলতি বছরের বাণিজ্যিক মুভিগুলো দেখায়। মাঝে মাঝে কোন নির্মাতা, অভিনেতা বা থিমকে কেন্দ্র করে কয়েকদিন ধরে মুভি দেখায়। তাতে বাণিজ্যিক ধারার বাইরের কিছু মুভিও দেখানো হয়। ভারতীয় বাংলা চ্যানেলগুলো হিন্দী চ্যানেলগুলোর প্রতিরূপ মাত্র। তাই ওগুলো নিয়ে বিশেষ কিছু বলার নেই।
যারা হিন্দী বা বাংলা সিরিয়ালগুলোর কাহিনী লিখে থাকেন, নির্মাণ করে থাকেন এবং সেগুলোতে অভিনয় করে থাকেন তাদের মেধা-যোগ্যতার খোঁজ করার আগে তাদের মানসিক সুস্থ্যতা পরীক্ষা করে দেখার দরকার আছে। এই আবর্জনা কেমন করে দিনের পর দিন নির্মিত হচ্ছে এবং লোকজন গিলে যাচ্ছে সেটা সমাজবিজ্ঞানী আর মনোবিজ্ঞানীদের গবেষণা করে দেখা উচিত। একটা সাধারণ ধারণা হচ্ছে, সিরিয়ালগুলোর সিংহভাগ দর্শক নারী। এটা ধারণা করা যায় সিরিয়ালগুলোর উপস্থাপনা পদ্ধতি থেকে। পরিবারের সদস্যদের মধ্যে সামান্য সব বিষয় নিয়ে দ্বন্দ্ব-কলহ, দাম্পত্য সম্পর্কে অবিশ্বাস, বিবাহবহির্ভূত শারিরীক-মানসিক সম্পর্ক, অসমবয়সী সম্পর্ক, একে অন্যের সম্পদ দখল — মোটামুটি এগুলো হচ্ছে সিরিয়ালগুলোর মূল উপজীব্য। স্পষ্টতই সমাজ-সংসারের মূল সমস্যাগুলো থেকে মানুষের দৃষ্টি সরিয়ে রাখা, ভোগ্যপণ্যনির্ভর জীবনযাত্রার দিকে মানুষকে প্রলুদ্ধ করা, পণ্যের বিজ্ঞাপন — এমন সব উদ্দেশ্য সাধনের জন্য এমন আকার-আকৃতির সিরিয়াল আবিষ্কার করা হয়েছে।
বাজার অর্থনীতির দুনিয়াতে মানুষ বাজার ব্যবস্থার শোষণপ্রক্রিয়া, লুটপাট ও অমানবিকতার ব্যাপারে যেন সোচ্চার হতে না পারে এ’জন্য নিয়মিতভাবে নানা প্রকার ইনসেনটিভ ও উত্তেজনা সরবরাহ করা হয়ে থাকে। রিয়ালিটি শোগুলো হচ্ছে অমন ইনসেনটিভ আর উত্তেজনা সরবরাহের জনপ্রিয় উপায়। এগুলোতে মানুষকে এমন ধারণা দেয়া হয় যে, এখানে অংশ নিয়ে যে কেউ রাতারাতি ‘সুপারস্টার’ বনে যেতে পারে। এবং কোন বিষয়ে ভালো করার জন্য নিয়মমাফিক অধ্যয়ণ, নিয়মিত চর্চ্চা, গবেষণা, পরিশ্রম, চিন্তাভাবনা ইত্যাদির প্রয়োজন নেই। এখানে বানোয়াট সুপারস্টারদের অর্থমূল্যের মানে সামান্য পুরস্কার দেয়া হয়, আরো পুরস্কারের প্রতিশ্রুতি দেয়া হয় (যেগুলো পালিত হয়েছে কিনা তা কখনো জানা যায় না) এবং পরবর্তী সিজন আসতে না আসতে তাদের বিস্মৃতির অতলে পাঠানো হয়। নির্বোধ দর্শকেরা তাদের জন্য নিজের গাঁটের কড়ি খরচ করে মোবাইলে ভোট দেয়, সময়-কাজ নষ্ট করে টিভির সামনে বসে থেকে হাততালি দেয় এবং ভাবে একটা জুতমতো সুযোগ পেলে সে নিজেও ছোটখাটো একটা স্টার হয়ে যেতে পারে। এই ফাঁকে স্পনসরদের পণ্য তার জীবনযাপনে ঢুকে পড়ে এবং তাদের অন্যায়গুলো তার মগজের অ্যান্টেনায় আর ধরা পড়ে না।      
৪.
মূল গল্পে ফেরত যাই। বাংলা, হিন্দী আর স্বল্পসংখ্যক ইংলিশ চ্যানেলে দৌড়াদৌড়ি করে হয়রান হয়ে আমি জানি না এমনসব ভাষার চ্যানেলগুলো দেখতে থাকি। কিন্তু এর মধ্যে উর্দ্দু চ্যানেলগুলো পাকিস্তানী বলে এড়িয়ে যাই। বাংলাদেশে এই চ্যানেলগুলো দেখায় কেন? আচ্ছা, পাকিস্তানে কি কোন বাংলাদেশী চ্যানেল দেখানো হয়? দর্শক থাকুক আর না থাকুক, বাংলাদেশী কেবল অপারেটরদের কোন্‌ ঠ্যাকা আছে যে তারা পাকিস্তানী চ্যানেলগুলো দেখায়? 
চীনা, কোরিয়ান, জাপানি, জার্মান ভাষার চ্যানেলগুলো দিন দুই দেখে জুত না পেয়ে ক্ষ্যান্ত দেই। খেয়াল করে দেখলাম, এক কালে রুশ, ইতালিয় আর স্পেনিয় ভাষার যে চ্যানেলগুলো ছিল এখন সেগুলো বন্ধ করে দেয়া হয়েছে।
আমার না-জানা ভাষার চ্যানেলগুলোর মধ্যে একটা চ্যানেলে দেখি নামের জায়গায় একটা রশ্মিওয়ালা সূর্যের ছবির সাথে ইংলিশে টিভি লেখা। মনে মনে তাকে ‘সান টিভি’ বলে ডাকা শুরু করলাম। কথাবার্তা শুনে আর লোকজনদের দেখে বুঝলাম ভাষাটি কোন দ্রাবিড় ভাষা। টিভিতে দেখানো নানা লেখা দেখে একসময় বুঝলাম ভাষাটা তামিল। আমি তামিল ভাষা জানি না। কিন্তু ছাপানো হরফে লেখা দেখে তামিল, তেলুগু, মালইয়ালম আর কানাড়াকে বেশিরভাগ সময়ে আলাদা করতে পারি। যেমন ছাপানো হরফে লেখা দেখে ম্যান্ডারিন, ক্যান্টোনিজ, কোরিয় আর জাপানি ভাষা আলাদা করতে পারি। 
কী মনে করে যেন ঐ তামিল সান টিভি টানা দেখা শুরু করলাম। এক ফোঁটা ভাষা বুঝি না, লেখা পড়তে পারি না, তবু জোম্বির মতো দেখে যাই। অন্য অনুষ্ঠান বিশেষ না বুঝলেও কোন চলচ্চিত্র বা সিরিয়াল দেখালে তার কাহিনী কিছুটা বুঝতে পারি। এভাবে কয়েকটা তামিল চলচ্চিত্র দেখা হয়ে যায়। দক্ষিণী বাণিজ্যিক ধারার চলচ্চিত্রগুলো কেমন হয় সেটা সবাই জানেন। সেখানে নায়ক অতি সচ্চরিত্রবান এক সুপারহিরো (প্রায়ই তারা পুলিশ অফিসার হয়ে থাকে); নায়িকা সুন্দরী, লুতুপুতুটাইপ, তার একমাত্র কাজ নায়ককে সিডিউস করা; ভিলেন দেখতে ভীতিকর এবং সর্বদোষযুক্ত। সেখানে ফর্মুলাবদ্ধ গল্প, ভয়ঙ্কর ভায়োলেন্স, উদ্ভট সৃজনশীল চিন্তার মারামারি বা অ্যাকশান, খুব মেলোডিয়াস গান এবং অদরকারী যৌনতা থাকে। কাহিনীতে সর্বদা ‘ওয়ান ম্যান আর্মি’ বা ডেভিড-গোলিয়াথের লড়াই থাকে এবং পরিণতিতে ন্যায়ের জয় ও অন্যায়ের বিনাশ থাকে। সুতরাং সান টিভিতে তামিল মুভি বুঝতে আমার বিশেষ কষ্ট হয় না।
৫.
কিছু দিনের মধ্যে আবিষ্কার করলাম হিন্দী মুভি চ্যানেলগুলো হরহামেশা দক্ষিণী চলচ্চিত্রগুলো হিন্দীতে ডাব্‌ করে দেখাচ্ছে। হিন্দীতে এই ভাষান্তরের সময় চলচ্চিত্রগুলোর মূল নাম পালটে দেয়া হয়। এই পালটে দেয়া নামগুলোতে একটা অদ্ভুত প্যাটার্ন আছে। যেমন, ঔর এক ভিনাশক, ম্যয় হুঁ খতরনাক, আজ কা গুন্ডারাজ, আরিয়া এক দিওয়ানা, পুলিশওয়ালে দাবাং ইত্যাদি। তো চলচ্চিত্র শুরু হবার আগেই তার নাম দেখে চিনতে শুরু করলাম যে এটা হিন্দীতে ডাব্‌ করা দক্ষিণী চলচ্চিত্র কিনা।
অনেকদিন ধরেই হিন্দী বা ভারতীয় বাংলা বাণিজ্যিক চলচ্চিত্রগুলোর একটা বড় অংশ দক্ষিণী চলচ্চিত্রের সরাসরি প্রতিলিপি বা পুনর্নির্মাণ বা অনুপ্রাণিত। আর এখন দক্ষিণী চলচ্চিত্রগুলো সরাসরি হিন্দী-বাংলা-ইংলিশে ডাব করা হচ্ছে। এমন ডাব করা চলচ্চিত্রের ডিস্ক দোকানে পাওয়া যাচ্ছে, টেলিভিশন চ্যানেলেও দেখাচ্ছে। ফলে দর্শকরা মূল চলচ্চিত্রটাই দেখার সুযোগ পাচ্ছেন। এই ব্যাপারটা হিন্দী বা বাংলা চলচ্চিত্র শিল্পের বাণিজ্যিক ধারার জন্য সুখবর নয়। 
দক্ষিণী বাণিজ্যিক চলচ্চিত্রে নায়কের চরিত্রগুলো অতিমানবীয় শক্তি ও ক্ষমতার অধিকারী হয়ে থাকে। এটা খুব সাধারণ ব্যাপার। ইদানীং অতিমানবীয় শক্তি ও ক্ষমতাসম্পন্ন চরিত্রসমৃদ্ধ নায়িকা এবং নায়িকা প্রধান চলচ্চিত্রও নির্মিত হচ্ছে। এই চলচ্চিত্রগুলো জনপ্রিয়ও হচ্ছে। এমন একজন নায়িকা হচ্ছেন মালাশ্রী। তার ইদানীংকালে অভিনীত চলচ্চিত্রগুলোর কোনটা দেখলে ব্যাপারটা পরিষ্কার হবে। খোদ তার নামে নাকি চলচ্চিত্র বানানো হচ্ছে। হিন্দী আর বাংলা চলচ্চিত্রে এই ধারার এক-আধটা চলচ্চিত্র থাকলেও এখনও এটা ধারা হিসেবে প্রতিষ্ঠিত নয়। এই ধারাটার নাম কী হতে পারে? 
হিন্দীতে ডাব্‌ করা বা ইংলিশে সাবটাইটেল করা দক্ষিণী চলচ্চিত্র দেখতে দেখতে মনে একটা প্রশ্ন জাগে — মূলত নিরামিশাষী দক্ষিণ ভারতীয়দের নির্মিত চলচ্চিত্র এতো বেশি এবং এতো ভয়ঙ্কর রকমের ভায়োলেন্সে পূর্ণ কেনো? আইন-শৃঙ্খলা পরিস্থিতি বিবেচনা করলে দক্ষিণ ভারতের অবস্থা উত্তর বা পশ্চিম ভারতের চেয়ে ভালো। তার পরেও তাদের মাথায় কেবল ভয়ঙ্কর ও এমন উদ্ভট রকমের ভায়োলেন্সের গল্প খেলা করে কেন?
৬.
মোটামুটি সাড়ে তিন থেকে চার হাজার বছর আগে আর্যরা ভারতে প্রবেশের পর থেকে আজ অবধি অনার্যদের ওপর আর্যদের হামলা-হুমকি-ধমকি-শোষণ-শাসন চলছে। অনার্যদের কাছ থেকে অনেক কিছু গ্রহন করলেও আর্যরা সেগুলো নিজেদের বলে দাবি করে আসছে। কোন বিষয়ে অনার্যদের শ্রেষ্ঠত্ব না মেনে নেয়া আর্যরা তাদের রচনাতে, কথায়, অভিনয়ে অনার্যদের অসভ্য, অশিক্ষিত, মনুষ্যেতর বলে চিত্রিত করে গেছে। আর্যদের রচিত গল্পকথায় অনার্যরা রাক্ষস, দানব, অসুর, বানর, হনুমান, নিষাদ। একটা নৃতাত্ত্বিকগোষ্ঠীর দৃশ্যমান-অদৃশ্য সব সম্পদ-পরিচয় যে এভাবে লুণ্ঠনের শিকার হতে পারে সে ভাবনাটা পীড়াদায়ক। তাই বঞ্চিত নিপীড়িত অনার্যদের কল্পনায় এক এক জন অতিমানবের উপস্থিতি স্বাভাবিক। দ্রাবিড় জনগোষ্ঠী অধ্যুষিত দক্ষিণ ভারতের লোক সাহিত্য-সংস্কৃতিতে তাই মুরুগান, আয়াপ্পান, থিরুমলের মতো সুপারহিরো এবং মীনাচ্চী, কান্নাগী, কোত্রাভাইয়ের মতো সুপারহিরোইনের উপস্থিতি দেখা যায়। অতিমানবের উপস্থিতিকে যৌক্তিক করে তোলার জন্য দক্ষিণ ভারতীয় চলচ্চিত্রে সুপারহিরো আর ব্যাপক ভায়োলেন্সের আধিক্য স্বাভাবিক। কিন্তু প্রশ্ন উঠতে পারে, তাই বলে এমন উদ্ভট-হাস্যকর রকমের?
শিল্পসাহিত্যকর্মে কল্পনার সাথে বাস্তবতার পার্থক্যরেখা যখন মুছে যায় বা একে অন্যের ভেতরে যাওয়া আসা করে তখন তাকে আমরা magic realism বা জাদু বাস্তবতা বলে অভিহিত করি। কিন্তু সেখানে পাঠক-দর্শক সাধারণ বাস্তবতাকে বিস্মৃত হয় না। আলেখ্বো কার্পেন্তিয়ের যাকে বলেছেন lo real maravilloso তার বাংলা আমরা কী করতে পারি? ‘চমকপ্রদ বাস্তবতা’ নাকি ‘দুর্দান্ত বাস্তবতা’!  lo real maravilloso নিশ্চিতভাবে তার লাতিন আমেরিকান চরিত্র ও অনন্য বৈশিষ্ট্যগুলোর জন্য magic realism-এর সাথে পার্থক্যপূর্ণ। এই বিবেচনায় দক্ষিণ ভারতীয় চলচ্চিত্রের এই ভাষাটিকে আমরা সম্ভবত lo real maravilloso sur de India বলতে পারি। এ’জন্য দক্ষিণ ভারতীয় চমকপ্রদ বাস্তবতা আমাদের মতো বাইরের দুনিয়ার মানুষের চোখে উদ্ভট বলে মনে হয়।
৭.
দক্ষিণ ভারতের চলচ্চিত্রের ভাষায় এই চমকপ্রদ বাস্তবতার উপস্থিতির মূলটি স্বীকার করে নিলেও তার ব্যাপকত্ব ও বহুল উপস্থিতিতে একটু ভ্রু কোঁচকানো যেতে পারে। কপালের ভাঁজ আরো গভীর হয় যখন আমরা দেখতে পাই চলচ্চিত্রে ঐশ্বরিক চরিত্রে ক্রমাগত আবির্ভাবের দরুণ মারুধুর গোপালন রামাচন্দ্রন ওরফে এমজিআর অথবা নন্দমুরি তারকা রামা রাও ওরফে এনটিআর বাস্তব জীবনেও দেবতাতুল্য বলে বিবেচিত হন। ফলে তারা রাজনৈতিক জীবনে যেমন ধারাবাহিক জনপ্রিয়তা লাভ করেন, তেমন তাদের প্রয়াণে আত্মহত্যা করার মতো ভক্তেরও অভাব হয় না। একইভাবে চলচ্চিত্র থেকে অর্জিত দেবত্বে জয়ললিতা জয়রাম ওরফে আম্মা রাজনৈতিক জীবনে দুর্নীতি করে কারাদণ্ডাদেশ পেলে ভক্তরা আত্মহত্যা করে। এমনকি চলচ্চিত্রে শিবাজী রাও গায়কোয়াড় ওরফে রজনীকান্তের চরিত্র ব্যাপক মার খেলেও নাকি কোন রক্তপাত দেখানো যাবে না। কারণ, রজনীকান্ত নাকি দেবতাতুল্য!
চমকপ্রদ বাস্তবতার দক্ষিণ ভারতীয় চলচ্চিত্রে অকল্পনীয় পরিমাণ অর্থের বার্ষিক লগ্নি, তার পৃথিবীজোড়া প্রসার তৈরি করার ব্যাপারটিতে নানামুখী প্রয়াস আমার কাছে গভীর উদ্দেশ্যপ্রণোদিত বলে মনে হয়। আপাতদৃষ্টিতে মনে হতে পারে এ’সব চলচ্চিত্র সমাজে ভায়োলেন্স বাড়িয়ে দিতে পারে। বাস্তবে কিন্তু তা হয় না। বরং এর ঠিক উলটোটা ঘটে। প্রতি নিয়ত নানা ক্ষমতাবান ব্যক্তি, গোষ্ঠী ও দলের হাতে বঞ্চনা, অত্যাচার, শোষণ ও লুণ্ঠনের শিকার সাধারণ মানুষ যেন দলগতভাবে ফুঁসে না ওঠে তার জন্য অসীম ক্ষমতাধর একক ব্যক্তির ধারণা প্রতিষ্ঠা করা প্রয়োজন। সংঘশক্তির চেষ্টা না করে একক ক্ষমতাধরের সাফল্য দেখালে দলগত বিদ্রোহের ধারণায় সন্দেহের বীজ বোনা যায়। এই চমকপ্রদ বাস্তবতায় বুঁদ মানুষ অত্যাচারিত বা বঞ্চিত হলে মনে মনে নিজেকে রূপালী পর্দার নাগার্জুন, সুরিয়া, মহেশ বাবু বা মালাশ্রীর মতো ভাববে। মনে মনে দুরাচার ও তার দলকে পিটিয়ে তুলোধুনো করবে। এবং বাস্তবে অন্যায়ের বিরুদ্ধে লড়বে না। জনতার শক্তিকে নিবীর্য ও নিস্তেজ করার ক্ষেত্রে চমকপ্রদ বাস্তবতার দক্ষিণ ভারতীয় চলচিত্রের শক্তি রিয়ালিটি শো, টিভি সিরিয়াল থেকে অনেক বেশি। এটা ঠিক ঠিক জায়গাটিতে আঘাত করতে পারে বলে অধিক কার্যকর।
৮.
গোষ্ঠীতান্ত্রিক দুনিয়ায় দুর্বল গোষ্ঠীর সদস্য হলে শক্তিশালী গোষ্ঠীর হাতে প্রতিনিয়ত মার খাওয়াটা স্বাভাবিক। যখন আমরা দেখি,
শিশুখাদ্যে ভেজালকারীদের কেশাগ্র স্পর্শ করা যায় না
ঔষধে ভেজাল দিয়ে হাজারো মানুষকে মেরে ফেললেও কারো কিছু হয় না
ভবন ধ্বসে হাজারো মানুষ মরলেও কারো বিচার হয় না
আগুনে পুড়িয়ে বা জবাই করে শ্রমিক মারলেও অপরাধী ধরাছোঁয়ার বাইরে থাকে
গাড়ি চালিয়ে পঞ্চাশ জন মারলেও হত্যা মামলা হয় না
নদী, জলাভূমি, বাতাস দূষিত করে অঞ্চল ধ্বংস করলেও কারো দৃকপাত নেই
বন উজাড় করে ফেললেও সবাই চুপ করে থাকে
জনগণের সম্পদ লুট করে বিদেশে পাচার করলেও লুঠেরার নির্বাচিত জনপ্রতিনিধি হতে কোথাও বাধে না
একের পর এক হত্যাকাণ্ড হতে থাকে কিন্তু হত্যাকারী ধরা পড়ে না
ধর্ষণে কেউ শতক পূর্ণ করলেও তার পক্ষে দাঁড়ানোর মতো সুশীলদের অভাব হয় না
তখন অক্ষম আমরাও মনে মনে এক একজন সুপারহিরো হয়ে শক্তিশালী গোষ্ঠিকে তুলোধুনো করি। অভিকর্ষ বলকে কাচকলা দেখিয়ে আমরা উড়ে উড়ে এক একজনকে শায়েস্তা করতে থাকি। হাজারো জনের সম্মিলিত আক্রমণ বা ব্রাশ ফায়ারের মুখে আমরা অক্ষত থেকে বেধড়ক পিটাপিটি চালাতে থাকি। সংঘশক্তির কথা আমাদের মনে থাকে না। সম্মিলিত প্রতিরোধের কথা ভুলে যাই। আর মনে মনে এক একজন ভাবি, ম্যয় হুঁ খতরনাক!

