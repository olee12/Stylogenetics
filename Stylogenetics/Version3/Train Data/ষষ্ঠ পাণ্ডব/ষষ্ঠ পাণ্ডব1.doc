এরশাদের আখেরী খায়েশ



নভেম্বরের তের তারিখ রাতে চ্যানেল আই-এর খবরে দেখলাম পতিত সামরিক স্বৈরাচারী শাসক লে, যে, হু, মু, এরশাদ বলছেন, মহাজোটের সাথে তার চুক্তি ছিল ২০০৭-এর জানুয়ারীতে যে নির্বাচন হবার কথা ছিল সেখানে মহাজোট জিতলে তাকে দেশের রাষ্ট্রপতি বানানোর। তার ভাষ্য, চুক্তিটি বাতিল না হওয়ায় তা এখনো বিদ্যমান বলে ধরতে হবে। আমি দুই দিন অপেক্ষা করেছিলাম মহাজোটের পক্ষ থেকে এব্যাপারে কিছু শোনার জন্য। না, কিছুই বলেন নি তারা। অন্ততঃ আমি তাই জানি, কেউ এব্যাপারে অন্য কিছু জানলে জানাবেন। 
রাষ্ট্রপতির পদ বাংলাদেশের এখনকার সংবিধান অনুযায়ী প্রায় আলঙ্কারিক হলেও এরশাদের “আখেরী খায়েশ” তাই হওয়া। তিনি সম্মানের সাথে মৃত্যুবরণ করতে চান এবং নিজের নিজের অবস্থানের যৌক্তিকতা প্রমাণ করতে চান।
মহাজোটের সব দলই (নতুনরা ছাড়া) এক সময় এরশাদকে হঠাতে দুর্বার আন্দোলন করেছিলেন। তাদের অনেক নেতা-কর্মী এ আন্দোলনে প্রান দিয়েছেন। জেল-জুলুমসহ অন্যান্য অত্যাচারের তো লেখা-জোখা নেই। আজ সম্ভবতঃ তাঁদের সেসব কথা কিছু মনে নেই। বিএনপি-জামাতকে ঠেকাতে এবং যে কোন প্রকারে ক্ষমতায় যাবার জন্য তাঁরা আজ মরিয়া। 
এই সামরিক স্বৈরাচারকে হঠাতে সেলিম - দেলোয়ার - বসুনিয়া - নূর হোসেন - ডাক্তার মিলন বা চট্টগ্রামের লালদিঘীতে যাঁরা শহীদ হয়েছিলেন তারা কবরে শুয়ে আজ কী ভাবছেন? আমরা যারা তাঁদের আত্মত্যাগের সুফল গুনছি তারাই বা কী ভাবছি?
এই নপুংসকদের রাজনীতির দেশে ক্ষমতাটাই বড় কথা। দু-দশটা ম্যাঙ্গো পাবলিক কবে, কোন কালে গণ্ডগোলে পরে মারা গিয়েছিল তা ভাবলে কী দেশের উন্নতি হবে? উনারা যে কোন ভাবে বেঁচে-বর্তে থেকে ক্ষমতায় যেতে পারলেই না দেশের উন্নতি হবে। যে দেশের নেতা বলেন, “আমি পাকিস্তানের প্রধাণমন্ত্রী হওয়া মানে পূর্ব পাকিস্তানের ৯৮% স্বায়ত্বশাসন অর্জন”, সে দেশে সেই নেতার উত্তরসূরীরা নিজের ভালো ছাড়া আর কিছু যে বুঝবেন না সেটাই তো স্বাভাবিক।
আসুন আমরা আঠারোই ডিসেম্বরের নির্বাচনের ফলাফলের দিকে তাকিয়ে থাকি। দেখি পতিত সামরিক স্বৈরাচারকে দেশের সর্বোচ্চ আসনে বসাতে আর কতটুকু দেরী!!  
এব্যাপারে এএফপির খবর পড়ুন এখানে। 

