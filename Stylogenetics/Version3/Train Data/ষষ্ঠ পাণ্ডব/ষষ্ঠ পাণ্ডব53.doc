ব্লগে লাফালাফি করে কী লাভ?



একটা ব্যাপার লক্ষ করেছি যে, যখন কেউ যুদ্ধাপরাধীদের বিচার বা শাস্তি চাওয়া, রাজাকারদের উত্থান ঠেকানো, মুক্তিযুদ্ধ বা মুক্তিযোদ্ধাদের অপমান ঠেকানো ইত্যাদি বিষয় নিয়ে কেউ কোন ব্লগ পোস্ট করেন, তখন কেউ কেউ এমন কথা বলেন যে, “ব্লগে এ’সব কথা লিখে কী লাভ?” “ওরা তো অনেক সংগঠিত।“ “ওদের শক্তি অনেক বেশি।“ “এভাবে কি বিচার করা যায়?” “এসব করে কোন লাভ হবেনা” ইত্যাদি ইত্যাদি। বস্তুতঃ ১৯৭১ সালেও এমন অনেক মহাজ্ঞানী, পণ্ডিত ব্যক্তি ছিলেন যারা হিসেব কষে বুঝিয়ে দিতেন একটা প্রশিক্ষিত, আধুনিক সমরাস্ত্রে সজ্জিত, রাষ্ট্রিয় পৃষ্ঠপোষকতাপ্রাপ্ত সৈন্যবাহিনীর বিরূদ্ধে লুঙিপরা, অপ্রশিক্ষিত লোকজনের থ্রি-নট-থ্রি রাইফেল সম্বল করে যুদ্ধ করাটা কত অর্থহীন। সেই অর্থহীন যুদ্ধ করে যখন গ্রাম্য, অপ্রশিক্ষিত লোকগুলো জিতে গেল তখন মহাজ্ঞানীরা বছরের পর বছর ধরে তাদের পেয়ারুদের যুদ্ধে হেরে যাবার কারণ খুঁজতে হাজারো ষড়যন্ত্রের তত্ত্ব খুঁজে পেলেন। ব্লগে এ’ধরণের মন্তব্য পড়লে সেইসব মহাজ্ঞানীদের ছায়া দেখতে পাই, তাদের কন্ঠ শুনতে পাই।
ব্লগ সর্বরোগের মহৌষধ নয়। ব্লগ যাবতীয় সমস্যা সমাধানের উপায় নয়। ব্লগ লিখে সর্বাঙ্গীন বিপ্লব করা যায় না। ব্লগ ভাত-কাপড় দেয় না। সেখানে ব্লগ লিখে যুদ্ধাপরাধীদের মত রক্তবীজদের কিভাবে শায়েস্তা করা যাবে? মুক্তিযুদ্ধ বা যুদ্ধাপরাধীদের নিয়ে যারা ব্লগ লেখেন তারা কেউ এই দাবী করেন না যে এই ব্লগ লেখাটাই যথেষ্ঠ। বরং তারা যা করতে চান তা হচ্ছে আমাদের অজানা কিছু বিষয়কে সামনে নিয়ে আসতে, অপপ্রচারের উপযুক্ত জবাব দিতে, সত্য ইতিহাস তুলে ধরতে, দালালদের সাম্প্রতিক কার্যকলাপ তুলে ধরতে, আমাদের সচেতন করতে, আমাদের জাগিয়ে রাখতে। মুক্তিযুদ্ধের চেতনাকে প্রতিষ্ঠিত করতে, যুদ্ধাপরাধীদের বিচারের দাবীকে প্রতিষ্ঠিত করতে, মুক্তিযোদ্ধাদের প্রাপ্য সম্মান প্রতিষ্ঠা করতে এই লেখালেখি, আলোচনাটা জরুরী।
ব্লগেই আমরা দেখেছি অনেকে এমন কথা লিখেছেন যে, তিনি অমুকের বই পড়ে বা অমুকের লেখা পড়ে মুক্তিযুদ্ধ সম্পর্কে অনেক কিছু জেনেছেন। তাহলে দেখা যাচ্ছে এই বইগুলো বা এই ব্লগগুলো লেখা না হলে অনেকেই মুক্তিযুদ্ধ সম্পর্কে অসম্পূর্ণ ধারণা নিয়ে থাকতেন। এটি নতুন কিছু নয়। আগে লেখা অনেক ভালো বইয়েরই আর কোন কপি বাজারে পাওয়া যায় না, মুক্তিযুদ্ধ প্রত্যক্ষ করেছেন এমন অনেকেই আর আজ আমাদের মাঝে নেই। তাই আরো হাজার বছর ধরে এ’নিয়ে লিখে যেতে হবে, আলোচনা চালিয়ে যেতে হবে। মুক্তিযুদ্ধের চেতনাকে সমুন্নত রাখতেই এ’সব করতে হবে।
এই লেখা-পড়া-আলোচনায় আর কী লাভ? প্রাথমিক লাভটা হচ্ছে এই যে প্রকৃত সত্যটা কী সেটা জানা যায়। পরবর্তী পর্যায়ে তাতে আশু কর্তব্যটা নির্ধারণ করা যায়। সম্ভাব্য কার্যধারা, কর্মকৌশল নিয়েও আলোচনা করা যায়। এত কথা না বলে, না বুঝে কাজে ঝাঁপিয়ে পড়তে গেলে প্রথম ধাপেই কচুকাটা হতে হবে। আমাদের মুক্তিযুদ্ধও দীর্ঘ আন্দোলন-সংগ্রামের চূড়ান্তরূপ - ভূঁইফোড় কিছু নয়, আকাশ থেকে নেমে আসা কিছু নয়।
আবারো ব্লগের কথা বলি। এই মাধ্যমটা অপেক্ষাকৃত নতুন, কিন্তু বেশ কার্যকর। খোদ সচলায়তনে ব্লগ লিখে জনমত সংগঠিত করা গেছে, অনেক বড় বিপর্যয় ঠেকানো গেছে, অনেক অন্যায় রোধ করা গেছে, মানবতার সপক্ষে মানুষকে এক কাতারে আনা গেছে। এগুলো নিছক গল্প নয়, ইতিহাসের এই ঘটনাগুলোর সাক্ষী সচলের শত-শত ব্লগার-পাঠক। উদাহরণ দেবার প্রয়োজন বোধ করিনা। যারা অবিশ্বাস করেন তারা সচলের ইতিহাস দেখতে পারেন, অথবা আগামী দিনগুলোর দিকে তাকিয়ে থাকতে পারেন - অমন ঘটনা সচলরা আরো ঘটাবেন।
*******************************************************
পনেরই ডিসেম্বর রাতে বাসায় ফিরে দেখি মা-ছেলে মিলে কাগজের পতাকা আর স্মৃতিসৌধের ছবি দিয়ে বাসা সাজাচ্ছে। বাসার বাইরে জাতীয় পতাকা উড়ানোর চেষ্টা করছে। আমি বোকা শ্রেণীর মানুষ বলে তাদের কাজে সায় দিলাম। অথচ সময়-অর্থের কী অপচয় দেখুন! আমি জ্ঞানী মানুষ হলে নিশ্চয়ই তাদেরকে এইসব আজেবাজে কাজ না করে লাঠি নিয়ে মগবাজারের দিকে রওয়ানা দিতে বলতাম। পতাকা লাগাতে লাগাতে দেখি মা ছেলেকে বলছে, “বাবা, দেশের গান গাও, বিজয় দিবসে দেশের গান গাইতে হয়”। অনুচ্চস্বরে মা-ছেলে দেশের গান গায়, আমি গলা মেলাই। আমি সেই গান শুনে কথার ভুল শুধরে দেই। আমার দৃশার দেশের গানের কথা মনে হয়। ব্লগে দৃশা দেশের গান একসাথ করার মত বোকামী না করলে আমারও নিশ্চয়ই গানের বানী শুধরানোর কথা মনে হত না। পুরোই অর্থহীন। এই ব্লগে লিখে রাগিব মুক্তিযুদ্ধ, মুক্তিযোদ্ধা আর যুদ্ধাপরাধীদের নিয়ে বাংলা উইকিতে ভূক্তি লেখার জন্য সবাইকে এগিয়ে আসার কথা বলেন, সত্য ইতিহাসকে ধরে রাখতে বলেন। কে জানে অনেক বোকাই হয়তো এ’সব ব্লগ পড়ে ঐসব অদরকারী কাজে কোমর বেঁধে নেমে পড়বে। এই দেশে মূর্খের তো আর অভাব নেই! মূর্খ না হলে পদে পদে রাগিবকে বলতো, ‘ব্যাটা ভুট্টাক্ষেত আর মায়াপুরীতে বসে এইসব আজেবাজে কাজ না করে এখানে এসে লড়াই কর্‌”। বস্তুতঃ সচল জুড়েই এইসব উন্মাদদের আনাগোনা, কয়টার নাম আর বলবো?      
*******************************************************
আজকে যারা যুদ্ধাপরাধীদের নিয়ে ব্লগ লিখতে নিরুৎসাহিত করে, আগামী কাল তারা পতাকা দিয়ে বাড়ি সাজানো, দেশের গান গাওয়া, মুক্তিযুদ্ধের আলোকচিত্র প্রদর্শণী, মুক্তিযুদ্ধভিত্তিক নাটক-চলচিত্রের কী দরকার সেই প্রশ্ন তুলবে। তারা নানা ধরণের একতার কথা বলবে, পুরনো কাসুন্দি না ঘাঁটার উপদেশ দেবে, সামনের দিকে এগিয়ে যাবার কথা বলবে, নিজেদের তাহ্‌জীব-তমদ্দুন রক্ষার কথা বলবে। সাথে সাথে তাদের বানানো ইতিহাসের ব্লগ লেখা, ওয়েবসাইট তৈরির কাজ চলতে থাকবে। আগামী প্রজন্মের মাঝে মুক্তিযুদ্ধ নিয়ে ভ্রান্ত ধারণা তৈরি করতে সক্ষম হবে। 
আগামীকাল যদি আমাদের সন্তান আমাদের এই প্রশ্ন তোলে যে, “সেদিন তোমরা চুপ করে বসেছিলে কেন? কেন তোমরা কিছুই বলনি, কিছুই লেখনি? কেন আমাদের বিস্মৃতির দিকে ঠেলে দিলে? কেন চেনালে না আমাদের শত্রু-মিত্রকে?” তখন আমরা কি উত্তর দেব?

