বেঁচে থাক রাধাচূড়া



পলাশী নিয়ে এনকিদুর মন্তব্য দেখেই সন্দেহ হয়েছিল একটা কিছু ঘাপলা হয়েছে। কিন্তু কী হয়েছে তা আঁচ করতে পারিনি। গতকাল সকালে দিলকুশা থেকে ধানমণ্ডি যেতেই ব্যাপারটা পরিষ্কার হল। 
যখনই আমাকে সাবেক এশিয়ান হাইওয়ে ধরে চানখাঁর পুল থেকে আজিমপুরের দিকে যেতে হয় তখন বখশীবাজারের মোড় পার হলেই আমার চোখ একবার ডানে একবার বাঁয়ে ঘুরে যায়। প্রথমেই বাঁয়ে চোখে পড়ে ফজলে রাব্বী হলের ভেতরের পোড়ো মন্দির আর ঝুড়ো বটগাছ, তারপর ডানে উঁচু পাচিল ঘেরা বুয়েটের ক্রিকেট মাঠ। তারপর লাল রঙের রেজিস্টার বিল্ডিং-এর কোনা পার হয়ে আখাম্বা ইএমই বিল্ডিং, এদিকে বাঁয়ে আহসানউল্লাহ হলের ঝাউগাছগুলো। আবার ডানে বুয়েটের মেইন গেটের ভিতর দিয়ে দেখার চেষ্টা - অবস্থা কী বোঝার জন্য। এরপর গোটা শরীরটাই বাঁয়ে ঘুরে যায়। রেইনট্রীতে  ঢাকা একে একে তীতুমীর, শেরে বাংলা আর সোহরাওয়ার্দী হল। আমার তৃষ্ণার্ত চোখ খোঁজার চেষ্টা করে সোহরাওয়ার্দী হলে সেই বিশেষ রুমটা আর তার বর্তমান বাসিন্দাদের। হলের ছোট গেট পার হতেই রাজধানী কনফেকশনারি আর তাসমিয়া ফটোস্ট্যাট দিয়ে পলাশী বাজার শুরু। তারপর একে একে আরো ফটোকপির দোকান, ফলের ঝাঁকা নিয়ে বসে থাকা হকার, গরুর মাংসের দোকান, বড় বড় লোভনীয় আকারের মাছ নিয়ে বসা জেলেরা, কাঁদি কাঁদি কলা ঝোলানো চায়ের দোকান। এরপর ঝপ করেই বাজারটা ঢাকেশ্বরী রোডের দিকে মোড় নিয়ে শেষ। 
এই আমাদের পলাশী - পলাশী বাজার, পলাশীর মোড়। ঢাকেশ্বরী থেকে এক লেন, আজিমপুর থেকে ইডেন ঘেঁষে দুই লেন, নীলক্ষেত থেকে ফ্রেপড ঘেঁষে দুই লেন, ফুলার রোড থেকে সলিমুল্লাহ হল ঘেঁষে দুই লেন আর বুয়েট থেকে দুই লেন - মোট নয় লেনের পাঁচটি রাস্তার জাংশান। আমার আর আমার মত আরো কয়েক হাজার মানুষের টীন এজের শেষ ভাগ থেকে প্রথম যৌবনের চারণভূমি। দুনিয়ার সব শহরের পুরোনো, ঐতিহ্যবাহী আর বড় বাজারগুলো নিয়ে গল্পের শেষ নেই। এই মিনি সাইজের পলাশী বাজার নিয়েও কিন্তু আমাদের গল্পের শেষ নেই।  
ফটোকপি করতে হবে? ছোটো পলাশী! খিদে পেয়েছে? ডাইনিং - ক্যান্টিন - ক্যাফে বন্ধ? ছোটো পলাশী! অসময়ে চা খেতে চাই? ছোটো পলাশী! নিজেরা মিলে একটা ফিস্টি দিতে চাই? ছোট পলাশী! টুকটাক দরকারী সব জিনিষ লাগবে? ছোটো পলাশী! মাঝরাতে খিদে পেয়েছে কিন্তু বেশি দূর যাবার রেস্ত নেই? ছোটো পলাশী!
তাসমিয়া ফটোস্ট্যাটের সামনের লো-বেঞ্চগুলোতে বসে চা খেতে খেতে দুনিয়ার কত তাবৎ সমস্যার সমাধান হয়ে গেল। কত প্রেম জোড়া লাগল, কত প্রেম ভেঙ্গে গেল। কত মহৎ মহৎ সব পরিকল্পনা তৈরি হল যেগুলো কোনদিন আলোর মুখ দেখেনি। কত ছোট-খাটো সিদ্ধান্ত থেকে কত বড় বড় কাজ হয়ে গেল। ১৯৬২ সাল থেকে ২০০৯ পর্যন্ত সাতচল্লিশ বছরে সাতচল্লিশ প্রজন্মের পঁচিশ হাজারেরও উপরে ইঞ্জিনিয়ার, আর্কিটেকট আর প্ল্যানার এই পলাশীর চা-সিগারেট-কলা-বিস্কুট-ধুলা-ধোঁয়া খেয়ে সারা দুনিয়ায় ছড়িয়ে পড়ল।
না, পলাশী বাজার আর নেই। বাজার ভেঙ্গে টিন দিয়ে ঘিরে রাখা। ভিতর থেকে হলুদ রঙা এক্সকেভেটরের লম্বা হাত দেখা যায়। সম্ভবতঃ এখানে বহুতল সুপার মার্কেট বানানো হবে। রাস্তার পাশে নির্মাণের ক্ষেত্রে যে দোকানদারী সংস্কৃতি এখন বাংলাদেশকে গ্রাস করেছে তাতে অমন হবার সম্ভাবনাই বেশি। একটা জায়গা সারা জীবন একই প্রকার থাকবে তা অবশ্যই ঠিক না। নতুন নির্মাণ অবশ্যম্ভাবী। তবে নির্মাতা যখন বুয়েট কর্তৃপক্ষ তখন আমার মনটা আশংকিত হয়। কারণ, তাঁদের ডিজাইনে বানানো ইএমই বিল্ডিং, ইউআরপি বিল্ডিং, রশীদ হল আর নতুন অ্যাকাডেমিক বিল্ডিং দেখলে প্রকৌশল-স্থাপত্য পরিকল্পনা আর রুচিবোধ নিয়ে হতাশ হতে হয়। পলাশী বাজারে অমন আখাম্বা কিছু ওঠার চেয়ে ঐ নোংরা বাজারটাই ভালো ছিল। আমার আশংকা সত্যি নাও হতে পারে। তবে এঁদের নিয়ে আমি আশা করারও কিছু দেখিনা - ইতিহাস সাক্ষী।
পলাশী বাজারের ঢাকেশ্বরী রোডের কোনায় একটা পুরোনো রাধাচূড়া গাছ আছে। এই ভাংচুরের মধ্যেও গাছটা কীভাবে যেন টিকে আছে। মৌসুম বুঝে সে সোনারঙা ফুলে গা ভরিয়ে রেখেছে। বাজারটা না থাকায় গাছটা এখন বেশ ভালোভাবে চোখে পড়ে। আমার ভয় নির্মাণের সৌন্দর্য রক্ষার্থে রাধাচূড়াটা না আবার কাটা পড়ে। কে জানে ফল দেয়না, ভালো কাঠ হয়না, খালি গ্রীষ্মে কিছু ফুল দেয় এমন অকম্মা গাছ রাখার চাইতে আরেকটা দোকান বানানোর সুবুদ্ধি কারো মাথায় চলে আসে কিনা।
এই বৈরী সময়ে ফুলভরা একটা রাধাচূড়া যে শান্তি দেয় তা হাজারোটা নান্দনিক চেহারার বিল্ডিং দিতে পারে না। আমাদের পলাশী বাজার আর তার স্মৃতি না হয় আমাদের মনেই থাক, কিন্তু রাধাচূড়াটা যেন বেঁচে থাকে। প্রতি বছর গ্রীষ্মে ফুলে ফুলে ভরে উঠে পথিকের মন প্রশান্তিতে ভরে তুলুক। 
***************************************************
পরিবার (Kingdom):Plantae
পর্ব (Division):Magnoliophyta
শ্রেণী (Class): Magnoliopsida
বর্গ (Order): Fabales
গোত্র (Family): Fabaceae (সাবেক Leguminosae)
উপ-গোত্র (Subfamily): Caesalpinioideae (সাবেক Caesalpinieae)
গণ (Genus):	Peltophorum
প্রজাতি (Species): P. pterocarpum
দ্বিপদী নাম (Binomial name): Peltophorum pterocarpum
ইংরেজী নামঃ Copperpod, Golden Flamboyant, Yellow Flamboyant, Yellow Flame Tree, Yellow Poinciana
বাংলা নামঃ রাধাচূড়া

