নারীর বিরুদ্ধে সহিংসতা রুখে দাঁড়ান!




আমার এক বন্ধু একদিন রাতের বেলা নিজের বাসার বারান্দায় বসে আছেন, এমন সময় হঠাৎ নারীকণ্ঠের আর্তচিৎকার শুনতে পেলেন। চিৎকারের উৎস খোঁজ করতে দেখা গেল সেটা তার দুই তলা উপরের ফ্ল্যাট - যার মালিক একজন অবসরপ্রাপ্ত উচ্চপদস্থ সরকারী কর্মকর্তা। আরো খোঁজ নিয়ে জানা গেল চিৎকারের কারণ ঐ সাবেক উচ্চপদস্থ তার স্ত্রীকে পিটাচ্ছিল বলে, এবং এই কাজটি সে নিয়মিতই করে থাকে। এই ঘটনাটি বিচ্ছিন্ন বা একমাত্র কোনো ঘটনা নয়। স্ত্রীকে পিটানো বস্তিতে বা স্বল্প শিক্ষিত লোকেদের মধ্যে সীমাবদ্ধ এই ধারনাটি একেবারেই ভুল। উচ্চবিত্ত বা উচ্চ শিক্ষিতদের পরিবারেও এটি একটি নিয়মিত ঘটনা। বিদ্যমান প্রাতিষ্ঠানিক শিক্ষা তাদের মধ্য থেকে এই পাশবিকতাকে নির্মূল করতে পারেনি।
স্বামী কর্তৃক স্ত্রীকে পিটানো ছাড়াও আরো নানা প্রকার শারিরীক ও মানসিক অত্যাচার চলে; কোথাও কোথাও স্বামীর সাথে শ্বশুর-শাশুড়ী-ননদ-দেবর-ভাসুর-জা এরাও হাত লাগায়। এই অত্যাচার পারিবারিকভাবে নারীর বিরুদ্ধে সহিংসতার পর্যায়ে পড়ে। এই সহিংসতার ফলে নারী মানসিকভাবে বিপর্যস্ত ও শারীরিকভাবে ক্ষতিগ্রস্থ হন। কোথাও কোথাও নারীর অঙ্গহানি ঘটে বা প্রাণ হারান। এই অত্যাচার ও সহিংসতা যে কেবল যৌতুকের দাবীতে ঘটে এমনটা নয়। যৌতুকের দাবীর পাশাপাশি নারীর প্রতি অবজ্ঞাসূচক মনোভাব, নারীকে সমমর্যাদার মানুষ না ভাবা, নারীকে অত্যাচার করলে কিছুই হয় না এমন মনোভাব, নারীকে নির্যাতন করার ব্যাপারে ধর্মীয় সমর্থন ইত্যাদি দায়ী। খুব কমক্ষেত্রেই এধরনের সহিংসতার জন্য দায়ী ব্যক্তির বিরুদ্ধে পুলিশের কাছে অভিযোগ  বা মামলা দায়ের করা হয়। ফলে বধু নির্যাতনকারী বা হত্যাকারী অনায়াসে পার পেয়ে যায়। ডমেস্টিক ভায়োলেন্সের কারণে নিহত বা আহত নারীর সংখ্যা নিরূপিত হবার কথা আমরা জানি না, কিন্তু এটা আঁচ করা যায় প্রকৃত সংখ্যা ভয়াবহ রকমের বড়।
নারীর প্রতি অবহেলা, বৈষম্যমূলক আচরণ, বঞ্চনা ও শোষণের কথা সবাই জানেন; আজ সেসব নিয়ে কথা বলব না। আজ এগুলোর চূড়ান্তরূপ সহিংসতার কথা বলব। কারণ, আজ ২৫শে নভেম্বর, আজ “নারীর বিরুদ্ধে সহিংসতা নির্মূলের জন্য আন্তর্জাতিক দিবস” (International Day for the Elimination of Violence against Women)। পঞ্চাশ বছর আগে এই দিনে স্বৈরশাসক রাফায়েল ত্রুহিয়োর গুণ্ডারা মিরাবাল বোনদের নৃশংসভাবে পিটিয়ে হত্যা করে। সে কথা গত বছর একটা লেখায় বলেছিলাম।
শারিরীকভাবে বিবেচনা না করে সামাজিক ভাবে নারীকে পুরুষের চেয়ে দুর্বল করা রাখা হয়েছে। এই বলে বলীয়ান হয়ে অনেক পুরুষ কারণে-অকারণে নারীর উপর সহিংস আচরণ করে। সহিংসতার প্রচলিত পদ্ধতিগুলোর বাইরে স্থানীয়ভাবে আরো নৃশংস সব পদ্ধতি আবিষ্কার করা হয়েছে নারীকে আক্রমণ করার জন্য। এর মধ্যে বাংলাদেশের এসিড নিক্ষেপ, ভারতের ব্লেড ঘুড়ি, মধ্যপ্রাচ্যের অনার কিলিং অন্যতম।
ডমেস্টিক ভায়োলেন্সের তালিকায় স্ত্রীদেরও উপরে আছেন নারী গৃহকর্মীরা। নারী গৃহকর্মীদের বিরুদ্ধে সহিংসতার জন্য পুরুষের পাশাপাশি নারীরাও দায়ী। গৃহকর্তা বা তার পুত্রের প্রহার, ধর্ষনের বাইরে গৃহকর্ত্রী বা তাদের কন্যার প্রহারও নারী গৃহকর্মীর কপালে বরাদ্দ আছে। আর্থিক ও সামাজিকভাবে দুর্বল বলে নারী গৃহকর্মীদের উপরে সহিংস আচরণের খুব কমই প্রকাশিত হয় বা ন্যায় বিচার পায়। হরহামেশাই নারী গৃহকর্মীরা খুন হন, কিন্তু তাঁদের হত্যার দায়ে আজ পর্যন্ত কারো শাস্তি হবার কথা পত্র-পত্রিকায় দেখিনি।
ইদানিং ইভ টিজিং-এর নামে নারীর বিরুদ্ধে করা যৌনসন্ত্রাসের কথা বেশ আলোচিত হচ্ছে। বস্তুতঃ এটি একটি প্রাচীন সমস্যা। সহিংসতার এই রূপটিকে কালে-ভদ্রে সামাজিক বিচারের নামে প্রশমিত করার চেষ্টা করা হলেও ফৌজদারী পর্যায়ের এই সহিংসতার শাস্তি হয়নি বলা চলে। শাস্তি না হওয়ায় এই ক্ষেত্রে আরো অনেকে নতুন নতুন সহিংসতার সাহস পেয়েছে।
কোন দেশে যুদ্ধ লাগলে সেখানকার মানুষের জন্য প্রতিপক্ষের সহিংস হামলা অবধারিত। এই হামলার শিকার নারী-পুরুষ নির্বিশেষে হলেও সেখানকার নারীদের কপালে বোনাস হিসাবে জোটে যৌন নিপীড়ন। যুদ্ধ ছাড়া সাম্প্রদায়িক বা গোত্রগত দাঙ্গা বা স্থানীয় পর্যায়ের সংঘর্ষেও নারীকে যৌন নিপীড়ন ভোগ করতে হয়। নারী যুদ্ধবন্দী হলে বা সাধারণ বন্দী হলেও সাধারণ নির্যাতনগুলোর সাথে তাকে যৌন নিপীড়নও ভোগ করতে হয়। এখানে এটি প্রাতিষ্ঠানিকভাবে করা হয়, এবং এনিয়ে খুব কমই বলা হয়ে থাকে।
সামাজিক নিয়ম বা ধর্মের দোহাই দিয়ে করা নারীর বিরুদ্ধে সহিংসতার পথ রুদ্ধ করতে হবে। যত দিন পর্যন্ত না প্রতিটি পুরুষ একজন নারীকে একজন পূর্ণাঙ্গ মানুষ ও তার সমকক্ষ ভাবতে শিখবে ততদিন পর্যন্ত নারীর প্রতি বৈষম্যমূলক আচরণ বন্ধ হবেনা - নারীর প্রতি সহিংসতার পথও বন্ধ হবেনা। নারীকে তাঁর প্রাপ্য মানবিক ও মর্যাদাপূর্ণ জীবনে প্রতিষ্ঠিত করতে এবং সহিংসতার এই ঘৃন্য চর্চার পথ বন্ধ করতে পুরুষকেই এগিয়ে আসতে হবে - কথায়, কাজে, বিশ্বাসে ও চর্চায় তার প্রমাণ দিতে হবে।





