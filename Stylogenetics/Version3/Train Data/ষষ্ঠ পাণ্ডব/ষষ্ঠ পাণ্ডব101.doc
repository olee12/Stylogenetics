পাণ্ডবের চীন দর্শন-১২



চীনের খরা, চীনের দুর্যোগ
চীনে যাবার সময় দিশা সাধারণত চা আর চকোলেট আনতে বলে। চীনের চায়ের হাজারোটা প্রকরণের মধ্যে খুব কমই আছে যা আমাদের স্বাদের সাথে যায়। চীনা চায়ের মধ্যে আমার পছন্দ হাঙবাইজু বা চন্দ্রমল্লিকা ফুলের চা। এটার স্বাদ হালকা, গরম পানিতে ভেজালে এক সেন্টিমিটারের চেয়ে কম ব্যাসের চন্দ্রমল্লিকা ফুলগুলো ফুলে ওঠে। দিশা আবার কড়া চা পছন্দ করে। তাই ওর জন্য কিনি শৌ প...চীনের খরা, চীনের দুর্যোগ
[justify]চীনে যাবার সময় দিশা সাধারণত চা আর চকোলেট আনতে বলে। চীনের চায়ের হাজারোটা প্রকরণের মধ্যে খুব কমই আছে যা আমাদের স্বাদের সাথে যায়। চীনা চায়ের মধ্যে আমার পছন্দ হাঙবাইজু বা চন্দ্রমল্লিকা ফুলের চা। এটার স্বাদ হালকা, গরম পানিতে ভেজালে এক সেন্টিমিটারের চেয়ে কম ব্যাসের চন্দ্রমল্লিকা ফুলগুলো ফুলে ওঠে। দিশা আবার কড়া চা পছন্দ করে। তাই ওর জন্য কিনি শৌ পু’য়ের চা। এই চা দেখতে কালো ট্যাবলেটের মত। গরম পানিতে দিলে গাঢ় রঙ হয়। ছোট সাইজের একটা ট্যাবলেটে অনায়াসে এক মগ চা হয়ে যায়। চীনারা আবার এক পাতিতে দুই-তিন বার গরম পানি ঢেলে চা খায়। তিন বার পানি যোগ করলেও শৌ পু’য়ের চায়ের রঙ বিশেষ ফিকে হয়না। ইন্দোচীনের দেশগুলোতে পু’য়ের চায়ের ব্যাপক চাষ হলেও চীনে মূলতঃ ইউনান প্রদেশে এই চায়ের চাষ হয়। ইউনানের পু’য়ের চা আসলেই ভালো চা। ঢাকা থেকে ইউনানের রাজধানী কুনমিঙে যাবার সরাসরি ফ্লাইট চালু হবার পর থেকে চীনে পৌঁছানোর সময় যেমন কমেছে তেমন ভালো পু’য়ের চা পাবার সুযোগও বেড়েছে। অন্য প্রদেশে যা পাওয়া যায় তা হয় তেমন ভালোনা অথবা দাম অনেক বেশি।
২০১০ সালের মার্চে চীনে গিয়ে শুনি ইউনান, কুইচৌ, কুয়াঙশি, সিচুয়ান, চঙচিঙ, হেনান, Shanxi আর Shaanxi প্রদেশ ভয়াবহ খরায় আক্রান্ত। অর্থাৎ গোটা দক্ষিণ-পশ্চিম, মধ্য ও মধ্য-উত্তর চীন খরার কবলে পড়েছে। খরা শুরু হয়েছে ২০০৯-এর অগাস্টে, ২০১০-এর মে’র আগে তা শেষ হবার সম্ভাবনা নেই। ভয়াবহ পানি সঙ্কটে পড়েছে পাঁচ কোটিরও বেশি মানুষ। অনেকেই আছেন যারা গত ছয় মাসেও স্নান করার সুযোগ পাননি। সরকার কমদামে খাবার পানি সরবরাহের চেষ্টা করছে - প্রতি এক হাজার লিটার বাংলাদেশী টাকায় ২৮ টাকা করে। কিন্তু ট্রাক ভাড়া করে প্রত্যন্ত অঞ্চলে সে পানি পৌঁছাতে পৌছাতে দাম পড়ে যায় প্রতি হাজার লিটার ১,৬২০ টাকা করে। পাহাড়ের বা  গ্রামের মানুষদের পক্ষে এই দামে পানি কেনা দুঃসাধ্য হয়ে পড়েছে।
খাবার পানি, ব্যবহারের পানির সঙ্কটের বাইরে খরা পীড়িত মানুষ অবধারিতভাবে মুখোমুখি হয়েছে ক্ষুধার। ক্ষেতের গত মৌসুমের ফসল মার খাওয়ায় কৃষকের ঘরে নিজের উৎপাদিত খাদ্যশস্য বা সব্জী নেই, খাবার কেনার মত পর্যাপ্ত অর্থও নেই। ইউনানের গ্রামের কৃষকদের অনেকেরই খাবার হচ্ছে ইউয়াঙ্গ-কাও নামের তিত্‌কুটে স্বাদের এক রকমের ঘাস, যা আসলে গরু-ভেড়ার খাবার। এক-আধজনের কাছে অল্পস্বল্প বাঁধাকপি বা লেটুস পাতার মত সব্জী আছে। কারো কারো ক্ষেতে কিছু সব্জী হয়তো আছে তবে সেটা তার এই মৌসুমের উৎপাদন। ওইটুকু খেয়ে ফেললে মৌসুম শেষে বেচার মত তার কাছে কিছুই থাকবেনা। তাই খাবার আর পানির ভাবনার সাথে এই এলাকার মানুষের বড় ভাবনা চলতি মৌসুমের ফসল মার খাওয়া। পানির অভাবে চা, কফি, ফল, রাবার আর ফুলের উৎপাদন স্বাভাবিকের চেয়ে অর্ধেক হয়ে যাবে। এক পু’য়ের চায়ের উৎপাদনই কমে যাবে দুই-তৃতীয়াংশ। খরার ধকলটা আংশিক টের পেলাম চা কিনতে গিয়ে। দেখি ভালো চায়ের দাম এর মধ্যেই তিনগুণ হয়ে গেছে। চা কোম্পানীগুলো আগামী বছর চলার জন্য যথেষ্ঠ চা পাবেননা এই আশংকায় এর মধ্যেই চায়ের দাম বাড়িয়ে দিয়েছেন। সরকারী সাহায্যে খরা কবলিত জনপদের মানুষ বর্ষা মৌসুম পর্যন্ত টিকে থাকতে পারবে ঠিকই কিন্তু তাদের আর্থিক অবস্থার বিপর্যয় কাটাতে অনেকটা সময় লেগে যাবে।
খরার মত দীর্ঘ মেয়াদী প্রাকৃতিক দুর্যোগের ক্ষেত্রে দুর্গত এলাকায় নিয়মিত পানিয় জল সরবরাহ, অতি সঙ্কটপূর্ণ অঞ্চল থেকে মানুষ সরিয়ে আনা, সেচের জন্য বিকল্প ব্যবস্থায় পানি সরবরাহ ইত্যাদি ব্যাপারে সরকারী ব্যবস্থা এখনো যথেষ্ঠ নয়। বস্তুতঃ ১৮৭৬-১৮৭৯ সালের ভয়াবহ খরার পর চীনে এই খরাটাই সবচে’ বিস্তৃত ও ভয়াবহ। তাই চীনের ক্ষেত্রে এই অভিজ্ঞতাটি নতুনই বলা যায়। অনেক ব্যাপারেই চীনা সরকার ভূমিকা প্রশংসনীয়, গৃহীত সিদ্ধান্তও বেশ দ্রুত বাস্তবায়িত হয়। এই খরার ক্ষেত্রে মোকাবেলা করার জন্য চীনা সরকার কী কী পদক্ষেপ নেয় সেটা লক্ষ করার বিষয় - চীনাদের জন্যতো বটেই আমাদের জন্যও।
এখন পর্যন্ত খরাতে যা ক্ষতি হয়েছে বা হচ্ছে; অথবা এই ব্যাপারে যা যা করা হয়েছে বা হচ্ছে সেটা নিয়ে চীনের মিডিয়াগুলোতে খবর, প্রতিবেদন দেখেছি পড়েছি। কিন্তু যা দেখিনি বা পড়িনি তা হচ্ছে খরা নিয়ে রাজনীতি। খরা কবলিত মানুষকে সাহায্যের নামে নেতা-নেত্রীদের নষ্টামীও দেখতে হয়নি। খরা নেই এমন এলাকার মানুষদের দেখেছি সাহায্যের হাত বাড়াতে। এমনকি প্রাথমিক বিদ্যালয়ে পড়ুয়া শিশুরা পর্যন্ত সহযোগিতা করতে নেমেছে। কিন্তু খরার জন্য ত্রান বা অর্থ যোগাড় করে লোপাট করার কথা শুনিনি।
একটা বিশাল আকারের দেশে যেখানে দুনিয়ার সবচে’ বেশি মানুষ থাকে আর যে দেশটার বড় অংশই দুর্গম সেখানে পর্যাপ্ত পরিমাণ মানবিক সাহায্য না-ই পৌঁছাতে পারে। অথবা সাহায্য পৌঁছাতে দেরি হতেই পারে। কিন্তু আমাকে ভাবিয়েছে অন্য ব্যাপার। প্রযুক্তিতে চীন যতই উন্নতি করুক তার বিশাল অংশের মানুষ এখনো পুরোপুরি প্রকৃতির উপর নির্ভরশীল। দীর্ঘদিন ধরে বৃষ্টি না হওয়ায় খরা কবলিত এলাকার ভূপৃষ্ঠস্থ পানির উৎসগুলোর বেশিরভাগ শুকিয়ে গেছে। নদীবিহীন পাহাড়ী এলাকাগুলোর অবস্থা বেশ সঙ্কটজনক। দেশের বিশাল অঞ্চল জুড়ে প্রকৃতির উপর এই নির্ভরতা সে অঞ্চলে যথাযথ উন্নয়ন না হওয়াকে নির্দেশ করে। তাছাড়া খরাক্রান্ত প্রদেশগুলোর প্রায় সবগুলোই দরিদ্র প্রদেশ বলে পরিচিত। এই দারিদ্রের কারণ যে সার্বিক উন্নয়ন পরিকল্পনায় এদের নাম নিচের দিকে থাকা সেটা বোধগম্য। আবার এই অঞ্চলগুলো হানদের তুলনায় অন্য নৃ গোষ্ঠীর মানুষ বেশি না হলেও তাঁরা সংখ্যায় অনেক বড় এই ব্যাপারটাও ভাবনার।
দক্ষিণ-পূর্বের ঝেঝিয়াঙ আর ফুজিয়ান প্রদেশ প্রায়ই তাইফুন, ঝড় আর ভারী বৃষ্টিপাতের কবলে পড়ে। একবার পূর্ব চীন সাগরের কাছের শহর ওয়েনলিঙ ছাড়ার দু’দিন পরেই টেলিভিশনে দেখি সামুদ্রিক ঝড়ের কবলে পড়ে গোটা ওয়েনলিঙের লণ্ডভণ্ড অবস্থা। দু’দিন আগেই যে রাস্তা-সেতুর উপর দিয়ে গাড়ি করে গেছি সেখানে কল্‌কল্‌ করে পানি ছুটছে। ছোট ব্রীজ, কালভার্টগুলো ভেঙে গেছে, গাছ উপড়ে পড়েছে। কিন্তু এক মাসও লাগেনি সবকিছু আবার আগের অবস্থায় ফিরিয়ে আনা হয়েছে। চীনে দুর্যোগ পরবর্তী কালে পূনর্গঠন বা পূনর্নির্মাণের কাজ হয় অসম্ভব দ্রুততায়। সেখানে আমাদের দেশে সাইক্লোনের তিন বছর পরও রাস্তা-ব্রীজের করুণ হাল দেখেছি।
বস্তুতঃ চীনে যে হাজার হাজার কিলোমিটার রাস্তা বা রেলপথ তৈরি হয়েছে বা হচ্ছে, হাজার হাজার ছোট-বড় ব্রীজ হচ্ছে সেগুলো নিয়ে সরকার বা জনগণের কোন উচ্ছ্বাস নেই, রাজনীতি নেই। সড়ক-সেতুর নামকরণ নিয়েও কোন নোংরামী নেই। বাইশ মাইল লম্বা হাঙচৌ উপসাগরীয় সেতু (পৃথিবীর দ্বিতীয় বৃহত্তম) তৈরি হয়েছে মাত্র চার বছরে। আর তার নামকরণ বা উদ্ধোধন নিয়ে একটা দিনও নষ্ট করা হয়নি। বিশেষজ্ঞদের ছাড়পত্র পাওয়ামাত্র জনসাধারণের ব্যবহারের জন্য তা উন্মূক্ত করে দেয়া হয়েছে। সেতুটির নামও রাখা হয়েছে যে উপসাগরের উপর দিয়ে তা গেছে তার নামে - মাও, চৌ এন লাই বা দেঙ-এর নামে নয়।
চীন প্রাকৃতিক দুর্যোগপ্রবন দেশ। খরা, জলোচ্ছ্বাস, সামুদ্রিক ঝড়, বন্যা, তুষারপাত, তুষার ঝড়, মরু ঝড়, ভুমিকম্প সবই সেখানে হয়, এবং তা পরিমাণে যথেষ্ঠ বেশি। এইসব দুর্যোগে প্রাণহানী বা ক্ষয়ক্ষতির পরিমাণও অনেক। তবু চীন সাহসের সাথে এগুলো মোকাবেলা করে যাচ্ছে। আস্তে আস্তে যেখানে সম্ভব সেখানে স্থায়ী সমাধাণের পথ খুঁজে বের করছে বা ভালো দুর্যোগ ব্যবস্থাপণার আয়োজন করছে। এই কারণে সাহায্যের জন্য যখন তখন বাইরের দুনিয়ার কাছে হাত পাতছেনা।
দক্ষিণ চীনে বন্যা মোটামুটি নিয়মিত ব্যাপার। কিন্তু বন্যার কারণে ফসল মার খেয়ে দুর্ভিক্ষ পরিস্থিতি সৃষ্টি হয়না। ১৯৮৮ সালে বাংলাদেশের বন্যায় সহজ প্রযুক্তি ব্যবহার করে চীনা প্রকৌশলীদের বাঁধ রক্ষা করতে বা প্লাবনের পানি ঠেকাতে দেখেছি। এ’সব ব্যাপারে চীনের কাছ থেকে আমাদের শেখার অনেক কিছু আছে।
২০০৮-এর চীনা নববর্ষের সময় ভারী তুষারপাতে যোগাযোগ ব্যবস্থা বিশেষতঃ রেল যোগাযোগ ব্যাহত হয়। ফলে উত্তর, মধ্য আর পশ্চিমাঞ্চলের দরিদ্র এলাকা থেকে পূর্বের আর দক্ষিণের শিল্পাঞ্চলে আগত শ্রমিক-কর্মীদের বাড়ি ফেরার ট্রেনের জন্য ষ্টেশনে অপেক্ষা করতে হয় কয়েকদিন ধরে। প্রচণ্ড ঠাণ্ডাতেও লাখ লাখ চীনা শ্রমিক-কর্মী অপেক্ষাকৃত শান্তভাবে অপেক্ষা করেন। এ’ধরনের পরিস্থিতিতে সরকার দ্রুত ব্যবস্থা নিলেও ভারী তুষারপাতে রাস্তাগুলোকে চলাচলের উপযুক্ত রাখা বা ট্রেন যোগাযোগ অব্যাহত রাখার জন্য চীনের ব্যবস্থা যথেষ্ঠ নয়।
বেশিরভাগ সময়ে প্রাকৃতিক দুর্যোগে সৃষ্ট বিপর্যয় ঠেকানো সম্ভব নয়। তবে আগেভাগে ব্যবস্থা নিলে, কিছু কিছু ক্ষেত্রে স্থায়ী ব্যবস্থা নেয়া সম্ভব হলে, বড় ধরণের মানবিক বিপর্যয় রোধ করা যায় - ক্ষতির পরিমাণও কমিয়ে আনা যায়। দুর্যোগ পূর্ববর্তীকালে সঠিক পুর্বাভাসের ব্যবস্থা আর দুর্যোগ পরবর্তীকালে দ্রুত সাহায্য পৌঁছানো ও পূনর্গঠন দুর্যোগের ক্ষতি হ্রাস করে। চীন এই ব্যাপারে নিরলস কাজ করে যাচ্ছে। তাই দুর্যোগপ্রবণ দেশ হলেও বাংলাদেশের সাথে চীনের এইখানে একটা বড় ফারাক তৈরি হয়ে যায়। কিন্তু দুর্যোগকালীন একটা বিষয়ে বাংলাদেশের সাথে চীনের মানুষের বেশ মিল আছে। তা হচ্ছে, দুর্যোগে দুস্থ মানুষের সহায়তায় শ্রেণী-অবস্থা নির্বিশেষে মানুষের সাহায্যের হাত বাড়িয়ে এগিয়ে আসা। এই সব দুর্যোগে বাংলাদেশের মত চীনেও দুস্থ মানুষের উপর দুর্বৃত্তদের থাবা বসানোর কথা শোনা যায়না। আর বার বার দুর্যোগে বিপর্যস্ত চীনারা বাংলাদেশের বন্যাপ্রবণ বা উপকূলীয় অঞ্চলের মানুষের মতই প্রতিবার ঘুরে দাঁড়ায়, সাহসভরে সুন্দর আগামীর জন্য আগামীর জন্য আবার কাজে ঝাঁপিয়ে পড়ে।

