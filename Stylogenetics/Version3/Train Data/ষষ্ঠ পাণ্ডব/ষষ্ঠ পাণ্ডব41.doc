কাক-কোকিল সমাচার



“বসন্তের কোকিল” বাগধারাটিতে কোকিলের প্রতি কোন সম্মান দেখানো না হলেও বাস্তবে আমরা কোকিলকে যথেষ্ঠ সম্মান দেই। মধুর কণ্ঠ মানে “কোকিলকণ্ঠ”, বসন্ত মানে কোকিলের মধুর ডাক, সুন্দর কালো রঙ মানে “কোকিল-কালো”, বসন্তের দূত মানে কোকিল। কোকিল না থাকলে কবি-সাহিত্যিকেরা বিশেষ বিপদে পড়ে যেতেন মনে হয়। ফাল্গুন মাসের প্রথমদিনে পত্রিকার প্রথম পাতায় শিমুল বা এই জাতীয় রঙিন ফুলওয়ালা কোন গাছে একটা কোকিল বসে আছে এমন ছবি দিয়ে লেখা হয় “আজ বসন্ত”। যেন কোকিল না থাকলে বসন্তকে সাজানোর জন্য গোটা প্রকৃতির প্রচেষ্টাটাই জলে যেত, বসন্ত আসতোই না।
আমাদের এমন পরাণের কোকিল আদতে পরিযায়ী পাখি। সারা বছর জুড়ে এনাদের দেখা মেলে না। গরম পড়তে থাকলে নিজভূমে যখন খাবারের ঘাটতি দেখা দেয়, তারচেয়ে বড় বংশ টেকানোর তাগিদে আমাদের দেশে এসে হাজির হন। সারা বছর যেখানে থাকেন, সেই উত্তরে তারা বাড়ি-ঘর বানান বা না বানান, এদেশে এসে উনারা কোন বাড়ি-ঘর বানানোর কথা ভাবেন না। বছরে একটা মাত্র ডিম-পাড়া এই মহাজন বেছে নেন কাক বা তার চেহারার কাছাকাছি অন্য কোন পাখির বাসা।
আদতে কাকের বাসা পক্ষীকূলের বাসার মধ্যে সবচে’ নিকৃষ্ট। বাবুইয়ের মত অমন শিল্পিত তো নয়ই টুনটুনির মত দক্ষতাও বাসা বানানোর ক্ষেত্রে কাক দেখাতে পারেনা। আর সেই বাসার workmanship এত বাজে, নির্মাণসামগ্রী এত নিকৃষ্ট যে নিতান্ত ঠেকায় না পড়লে “বসন্তের কোকিল” তাতে ডিম পাড়তোনা। আর কোকিলও বলিহারী যাই, ডিম পেড়েই ফুট্‌! ডিম ফুটে বাচ্চা বের হল কিনা, সেই বাচ্চার খাবার-দাবারের কী হবে, কাক আর তার বাচ্চারা কোকিলের বাচ্চার সাথে কী ব্যবহার করবে তার কোন তোয়াক্কাই নেই। এই দিক দিয়ে কোকিল মোটামুটি মেনকা-বিশ্বামিত্রের গোত্রের। শকুন্তলাকে শকুনে খেল নাকি বাঘে খেল তাতে উনাদের পরোয়া নেই। একজন চল্‌লেন স্বর্গে আর আরেকজন চল্‌লেন তপস্যায়।
কোকিলের মত এই স্বার্থপর, চালবাজ, ভিনদেশী পাখিটার প্রতি আমাদের এত দরদ কেন? লোকে বলে, 
কাকের কঠোর স্বর বিষ ঢালে কানে,
কোকিল অখিলপ্রিয় সুমধুর তানে।
তা কাকের গলাটা এমন কী খারাপ? রোদজ্বলা দুপুরে অথবা খুব ভোরে একা একা ডাকা কাকের স্বর আমাদের মন কি উদাস করে দেয় না? কাক পরিবেশ রক্ষায়, খাদ্যশৃঙ্খল রক্ষায় যে গুরুত্বপূর্ণ ভূমিকা রাখে তার কোন কাজটা কোকিলকে দিয়ে হয়? আমার দেশের খেয়ে, আমার দেশের পাখির বাসায় ডিম পেড়ে যে ভেগে গেল তার দাম বেশি! আর যে বাচ্চা ফুটানো, বাচ্চা পালা, আশ্রয়-খাদ্য দেবার ত্যাগস্বীকারটা করল তার কোন দাম নেই? স্বদেশী ঠাকুরকে ফেলে বিদেশী কুকুরকে কেন আমরা পূজি? বলতে পারেন কাক ব্যাটা একটা গাধা তাই সে পরের বোঝা টানে। আমরা কাকের বোকামীটা দেখলাম, কোকিলের শয়তানীটা দেখলামনা। আমরা কাকের সরলতা আর মায়াকে মূল্যায়ণ করলামনা, কোকিলের চালাকী আর মনভুলানো ডাকে ভুললাম।
কাককে আমরা চোর বলি, বোকা বলি। গল্পের চোর কাক ছেলের হাত থেকে মিঠাই কেড়ে নিয়ে বনে গেলে ধূর্ত শেয়ালের স্তোকবাক্যে ভুলে সেই খাবার হারায়। কাকের বোকামীতে আমরা হেসে উঠি, ভাবি চোর ব্যাটার আচ্ছা শিক্ষা হয়েছে। এভাবে কাক একইসাথে চোর আর বোকা হয়। বলি, ক্ষেতের মাঝে কাকতাড়ুয়া লাগিয়ে, ক্যানেস্ত্রা পিটিয়ে কাককে ভাতে মারার ব্যবস্থা কে করেছিল? খেতে দেবনা অথচ ছেলের হাত থেকে কেড়ে খেলেই দোষ। এদিকে বাটপার শেয়ালকে আমরা “শেয়াল পণ্ডিত” আখ্যা দেই।  
ব্যক্তিজীবনে আমার মত অনেকেই আছেন যারা কাকের সাথে তুলনীয়। আমার না আছে রূপ, না আছে বিশেষ কোন গুণ। টিকে থাকার গুণটুকু শুধু আছে তাই ধ্বংস হয়ে যাইনা। বিশেষ কোন দক্ষতা অর্জন করতে পারিনি যার জন্য লোকে আমাকে পুঁছবে। অবশ্য লোকের বিশেষ ক্ষতিও করিনা, বিরক্তি উৎপাদন ছাড়া। ঠোঁটকাটারা বলেন মুরোদের অভাবে ভদ্দরলোক, তা তারা ভুল কিছু বলেননা। চালাকী করতে পারিনা, আসলে সেই বুদ্ধিও নেই। প্রায়ই নিজের অজান্তে অন্যের বোঝা বয়ে বেড়াই। আবার বোঝাটা ঠিকমত বইতে না পারার জন্য গালমন্দও শুনি। যদিও টের পাই ঝোলার মাল আমার ভোগে লাগবেনা কখনো। একটু সম্মান দিলে বলা যায় অবস্থা ঋষি কাহ্নর মত। গৃধিনীদের হাত থেকে বাঁচিয়ে, লালন-পালন করে শকুন্তলাকে যৌবনবতী করাই তার দ্বায়িত্ব। যৌবনা শকুন্তলার পরিচয় আমাদের কাছে আশ্রয়দাতার নামে নয়, তার দয়িত দুষ্মন্তর নামে, পুরুরবা বংশের নামে, বড়জোর তার বায়োলজিক্যাল বাবা-মা বিশ্বামিত্র-মেনকার নামে। আমার ভাবনা যদি অন্যের অভিসন্দর্ভের রসদ হয়, অথবা আমার পরিকল্পনা যদি অন্যের বাণিজ্যকে প্রসারিত করে তখন আমার জানা উচিত তাতে কামলা খাটাই আমার নির্বন্ধ। এই বিধিলিপি সেই বৈদিক যুগ থেকেই নির্ধারিত।
মাঝে মাঝে মনে হয় এই কাক-জীবনটা মন্দ নয়। বেঁচে তো আছি, নাইবা জুটল সম্মান বা স্বীকৃতি। অবশ্য এমন কোন বৃহৎ কর্মও করিনি যার জন্য স্বীকৃতি দাবী করতে পারি। ফল বইতে পারি, ভোগ করতে পারিনা নিজের দোষে। কবি তো বলেই গেছেন,
ফল বহিয়াছো পাওনিকো স্বাদ হায়রে ফলের ঝুড়ি!
লক্ষ বছর ঝরণায় ডুবে রস পায়নাকো নুড়ি।
যুথবদ্ধ জীবনে কখনো কখনো আমাদের চিৎকারে সবাই চমকে ওঠে, বিরক্ত হয়, একটু ভয়ও হয়তো পায়। একা ডাকলে কণ্ঠের হাহাকারটা ঠিকই ধরা পড়ে। তখন সহৃদয় কারো মনটা বুঝি উদাসও হয়।

