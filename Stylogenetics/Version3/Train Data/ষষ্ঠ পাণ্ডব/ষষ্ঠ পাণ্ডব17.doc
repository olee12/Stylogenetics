অদম্য মোটরসাইকেল




গত এক দশকে বাংলাদেশে গাড়ির সংখ্যা বেড়েছে - বাস, ট্রাক, কার সবই। তবে সবচেয়ে বেশি বেড়েছে মোটরসাইকেল। ভারত আর গণচীন থেকে অবাধে মোটরসাইকেল আসতে থাকায় এর সংখ্যা শনৈ শনৈ গতিতে বেড়েছে। বিআরটিএ-এর হিসেব অনুযায়ী দেশে নিবন্ধিত মোটরসাইকেলের সংখ্যা ৯ লাখের ওপরে, যা দেশের মোট নিবন্ধিত যানের ৬০%-এর বেশি। প্রকৃতপক্ষে দেশে এখন মোট কতগুলি মোটরসাইকেল চলছে তার হিসেব বিআরটিএ-এর কাছে থাকা সম্ভব নয়। কারণ, গ্রামে-গঞ্জে চলে এমন বিপুল সংখ্যক মোটরসাইকেলের কোন কাগজপত্র নেই। আবার যাদের কাগজপত্র আছে তার কতগুলো হালনাগাদ করা সে বিষয়ে সন্দেহ আছে। আরো সন্দেহ আছে যারা মোটরসাইকেল চালান তাদের কত জনের ড্রাইভিং লাইসেন্স আছে তা নিয়ে।

‘মোটরযান অধ্যাদেশ ১৯৮৩’ অনুযায়ী ১৮ বছরের কমবয়সী কেউ মোটরযান চালানোর অধিকারী না হলেও এদেশের রাস্তায় হরহামেশা অপ্রাপ্তবয়স্ক মোটরসাইকেল চালক দেখা যায়। বাংলাদেশ নির্বাচনের দেশ। এখানে মোটামুটি পাঁচ বছরে একবার একটা সংসদ নির্বাচন, এক থেকে দেড়টা স্থানীয় সরকার নির্বাচন হয়। এছাড়া নানা প্রকার সামাজিক ও ব্যবসায়ী সংগঠনের নির্বাচন সারা বছর ধরেই লেগে থাকে। কোন নির্বাচন আসন্ন হলেই মোটরসাইকেল আমদানীকারকগণ বিপুল সংখ্যক মোটরসাইকেল আমদানী করে থাকেন। এই আমদানীর লক্ষ নির্বাচনে বিভিন্ন প্রার্থীরা। কারণ, তারা তাদের কর্মীবাহিনীর জন্য মোটরসাইকেল কিনে থাকেন। এভাবে ড্রাইভিং লাইসেন্সবিহীন চালকদের হাতে মোটরসাইকেল পৌঁছে যায়, আর রাস্তা-ঘাটে নিবন্ধনবিহীন, ফিটনেসবিহীন মোটরসাইকেল চলতে থাকে।

বাংলাদেশের গ্রামাঞ্চলে রাস্তা-ঘাটের অবস্থা খুব উন্নত নয় বলে মোটরসাইকেল খুব জনপ্রিয় বাহন। বুয়েটের অ্যাক্সিডেন্ট রিসার্চ ইনস্টিটিউট-এর ২০০৯ সালের এক রিপোর্ট অনুযায়ী রাস্তায় চলাচলকারী যানের ৪৫%-ই হচ্ছে মোটরসাইকেল। কিন্তু লাইসেন্সবিহীন চালক দিয়ে নিবন্ধনবিহীন, ফিটনেসবিহীন মোটরসাইকেল চলাটা কোনভাবেই মেনে নেয়া যায় না। বিআরটিএ-এর ২০০৮ সালের রিপোর্ট থেকে দেখা যায় মোট সড়ক দুর্ঘটনার ৫১.৭%-এর জন্য দায়ী মোটরসাইকেল। দুর্ঘটনার জন্য বদনাম কামানো ট্রাক কর্তৃক ঘটানো দুর্ঘটনার সংখ্যা ৫.৪%। আমরা যদি সকল সড়ক দুর্ঘটনার পরিসংখ্যান নিতে পারতাম তাহলে সেগুলোর জন্য মোটরসাইকেল চালকের দায়ের সঠিক পরিমাণটা বের করতে পারতাম। ছোট আকারের দুর্ঘটনাগুলোর কোন রেকর্ড থাকে না বলে এই ভয়াবহতা পরিমাপের উপায় নেই। কিন্তু আমাদের অভিজ্ঞতা থেকে জানি এই সংখ্যাটি ভয়াবহ।

যারা মহানগরগুলোতে বাস করেন তাদের কাছে যানজট প্রতিদিনকার ঘটনা। রাস্তায় যানজট হলেই দেখা যায় মোটরসাইকেলগুলো রাস্তা ছেড়ে ফুটপাথ দিয়ে চলা শুরু করে। তাছাড়া উলটো রাস্তা দিয়ে চলা, নিষিদ্ধ বাঁকে মোড় নেয়া, ট্রাফিক সিগন্যাল অমান্য করা, বিপদজনক গতিতে চালানো মোটরসাইকেল চালকদের জন্য ডাল-ভাত ব্যাপার। বস্তুতঃ মোটরসাইকেল জনপ্রিয় হবার জন্য এগুলোও কিছু কারণ। আশ্চর্যের ব্যাপার এই যে, ট্রাফিক পুলিশেরা খুব কমক্ষেত্রেই আইনভঙ্গ করার জন্য মোটরসাইকেল চালকের বিরুদ্ধে ব্যবস্থা নেন। এর একটা কারণ হচ্ছে আইন অমান্য করে বা দুর্ঘটনা ঘটিয়ে মোটরসাইকেল দ্রুত পালিয়ে যেতে পারে, কিন্তু তার পিছু নেবার মতো উপায় কর্তব্যরত ট্রাফিক পুলিশের হাতে থাকে না। তাছাড়া, মোটরসাইকেলের সংখ্যা এতো বেশি এবং তাদের ঘটানো আইনভঙ্গ ও দুর্ঘটনার ফ্রিকোয়েন্সী এত বেশি যে ট্রাফিক পুলিশকে এই দিকে মনোযোগ দিতে গেলে ট্রাফিক নিয়ন্ত্রণের আর উপায় থাকবে না। এই জন্য দুর্ঘটনা ফ্যাটাল না হওয়া পর্যন্ত মোটরসাইকেলের নিবন্ধন বা তার চালকের লাইসেন্স নিয়ে প্রশ্ন ওঠে না।

বর্তমানে বাংলাদেশে প্রতি বছরে মোটরসাইকেল বিক্রয় নূন্যতম ১০% হারে বৃদ্ধি পাচ্ছে। আসন্ন সিটি কর্পোরেশন নির্বাচন ও ২০১৩ সালের শেষ বা ২০১৪ সালের শুরুতে সম্ভাব্য সংসদ নির্বাচন উপলক্ষে এই বিক্রয় বৃদ্ধির হার স্বাভাবিক মাত্রার চেয়ে বহুগুণে বাড়বে। ফলে রাস্তায় মোটরসাইকেলের সংখ্যা তথা লাইসেন্সবিহীন চালকের সংখ্যা আশংকাজনক হারে বাড়বে। মোটরসাইকেলজনিত এই বিপদের হাত থেকে বাঁচার জন্য আমাদের প্রতিরোধমূলক ও প্রতিকারমূলক উভয় প্রকারের ব্যবস্থাই নিতে হবে। এখানে সম্ভাব্য প্রতিরোধমূলক ও প্রতিকারমূলক ব্যবস্থার কিছু প্রস্তাব তুলে ধরা হলঃ

প্রতিরোধমূলক ব্যবস্থাঃ

১। মোটরসাইকেল বিক্রয়ের পূর্বেই নিবন্ধনের এমন বিধান রাখা যাতে বিক্রয় পরবর্তীকালে সহজে স্বত্ত্বাধিকারীর নাম পরিবর্তন করা যাবে। এভাবে অনিবন্ধিত মোটরসাইকেল রাস্তায় নামা বন্ধ হবে।
২। মোটরসাইকেল ক্রয়কালে ক্রেতার ড্রাইভিং লাইসেন্স থাকা বাধ্যতামূলক করা। এতে লাইসেন্সবিহীনভাবে মোটরসাইকেল চালনা হ্রাস পাবে।
৩। বিআরটিএ-তে মোটরসাইকেলের জন্য স্বতন্ত্র সেল খোলা, এবং উপজেলা পর্যায়ে এই সেলের অফিস রাখা। এতে মোটরসাইকেল ব্যবহারকারীদের জন্য নিবন্ধন, নবায়ন, ফিটনেস ইত্যাদি সহজতর হবে।
৫। মোটরসাইকেলের গতিসীমা সর্বোচ্চ ৬০ কিলোমিটার/ঘন্টাতে সীমাবদ্ধ রাখা। এরচেয়ে অধিক গতিবেগসম্পন্ন মোটরসাইকেল আমদানী, সংযোজন বা উৎপাদন নিষিদ্ধ করা।
৬। অবাধে আমদানীকে নিরুৎসাহিত করার জন্য ফিনিশড্‌ বা সিকেডি উভয় আকারে মোটরসাইকেলের উপর উচ্চ হারে আমদানী শুল্ক, নিয়ন্ত্রণ শুল্ক ও সম্পূরক শুল্ক আরোপ করা, এবং নূন্যতম ট্যারিফ নির্ধারণ করা। দুই স্ট্রোকের ইঞ্জিনবিশিষ্ট মোটরসাইকেল আমদানী সম্পূর্ণ নিষিদ্ধ করে তাতে বর্তমানে বিদ্যমান সম্পূরক শুল্ক চার স্ট্রোকের ইঞ্জিনবিশিষ্ট মোটরসাইকেলের ওপর আরোপ করা। 
৭। মোটরসাইকেল চালনা প্রশিক্ষণ ও ট্রাফিক আইন জানা সংক্রান্ত ড্রাইভিং স্কুল খোলা।
৮। দশ বছর অতিক্রান্ত হয়েছে এমন সব মোটরসাইকেলের নিবন্ধন বাতিল করা।
৯। নিয়মিত ভিত্তিতে নগরের গুরুত্বপূর্ণ সব রাস্তায়, শহরের প্রবেশ পথে মোটরসাইকেল ও তার চালকের কাগজপত্র পরীক্ষার জন্য মোবাইল টিম রাখা।
১০। মোটরসাইকেল চালক ও তার সহআরোহীর জন্য বাধ্যতামূলক জীবন বীমা এবং মোটরসাইকেলের জন্য বাধ্যতামূলক ফার্স্ট পার্টি বীমা করার বিধান রাখা।  
১১। গণমাধ্যমগুলোতে ট্রাফিক আইন জানা, মোটরসাইকেল নিবন্ধন ও ফিটনেস থাকা, মোটরসাইকেল চালকের লাইসেন্স থাকার ব্যাপারে সচেতনতামূলক কার্যক্রম নিয়মিত ভিত্তিতে রাখা।

প্রতিকারমূলক ব্যবস্থাঃ

১। নিবন্ধনবিহীন মোটরসাইকেল ধরা পড়লে তা আটক করা এবং চালকের বিরুদ্ধে মামলা করা।
২। লাইসেন্সবিহীন চালক ধরা পড়লে তাকে আটক করা এবং তার বিরুদ্ধে মামলা করা। এক্ষেত্রে উচ্চ হারে জরিমানার বিধান রাখা যেতে পারে।
৩। ফুটপাথ দিয়ে চলা, উলটো রাস্তা দিয়ে চলা, নিষিদ্ধ বাঁকে মোড় নেয়া, ট্রাফিক সিগন্যাল অমান্য করা, বিপদজনক গতিতে চালানোর জন্য তাৎক্ষণিক ও উচ্চ হারে জরিমানার বিধান রাখা।
৪। মোটরসাইকেল চালক কর্তৃক সংঘটিত দুর্ঘটনার মাত্রা ভয়াবহ হলে, অথবা একই চালক কর্তৃক এক বছরে তিনটি দুর্ঘটনা সংঘটিত হলে চালকের লাইসেন্স বাতিল ও মোটরসাইকেল জব্দ করার বিধান রাখা। এক্ষেত্রে দুর্ঘটনার প্রকৃতি ও আইন অমান্য করার প্রকৃতি বিবেচনায় অন্য অনেক দেশের মতো ‘পেনাল্টি পয়েন্ট’-এর ব্যবস্থা করা যেতে পারে। যেখানে একজন চালকের পেনাল্টি পয়েন্ট একটি নির্দিষ্ট সীমা অতিক্রম করলেই তার লাইসেন্স নির্ধারিত সময়কালের জন্য স্থগিত হয়ে যাবে।

সবশেষে একটা কথা বলি। মোটরসাইকেল চালকদের বড় অংশই হচ্ছে কমবয়সী তরুণ-যুবকেরা। এদের অভিভাবকেরাই এদেরকে মোটরসাইকেল কিনে দেন বা নিজের মোটরসাইকেলটা চালাতে দেন। নিজের সন্তানকে মোটরসাইকেল কিনে দেবার আগে বা তাকে মোটরসাইকেল চালাতে দেবার আগে তাকে ড্রাইভিং লাইসেন্স অর্জন করতে, ট্রাফিক আইন জানতে ও মানার অভ্যাস করতে সাহায্য করুন। এতে অনাকাঙ্খিত দুর্ঘটনার হাত থেকে আপনার সন্তান ও অন্যের সন্তান রক্ষা পাবে।

