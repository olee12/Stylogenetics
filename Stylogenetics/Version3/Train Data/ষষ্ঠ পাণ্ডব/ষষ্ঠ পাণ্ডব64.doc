‘মুক্তিযুদ্ধ ও গণহত্যা প্রত্যাখ্যান ও সামান্যীকরণ বিরোধী আইন’ চাই



১৯৭১ সালে সংঘটিত মুক্তিযুদ্ধ আমাদের জাতীয় ইতিহাসের সবচে’ গৌরবোজ্জ্বল অধ্যায়। বাংলাদেশের প্রতিটি নাগরিকের মুক্তিযুদ্ধ নিয়ে গর্বিত হবার কথা। মুক্তিযুদ্ধের ইতিহাস বিভিন্ন বর্ণনাকারীর বর্ণনায় সামান্য হেরফের হলেও তাদের মূল সুর এক হবার কথা। কারণ, মূল সত্যটি হচ্ছে সামান্য ব্যতিক্রম ব্যতীত এই ভূখণ্ডের সব মানুষের পাকিস্তানী শাসন, শোষন, আক্রমণ, জুলুমের বিরুদ্ধে রুখে দাঁড়িয়েছিল, সাহস ভরে সন্মূখ সমরে ঝাঁপিয়ে পড়েছিল এবং বিজয় ছিনিয়ে এনেছিল। সেই বিজয় ত্রিশ লক্ষ প্রাণের মূল্যে অর্জিত হয়েছে। কোটি কোটি মানুষকে সহ্য করতে হয়েছে শারিরীক-মানসিক অত্যাচার, চার লক্ষ নারীকে হতে হয়েছে ধর্ষণের শিকার। লুটপাট, অগ্নিসংযোগ, স্থাপণা ধ্বংস হয়েছে অগণিত। এসবের সাক্ষী বাংলাদেশের সাড়ে সাত কোটি মানুষ।

দুঃখজনক ব্যাপার হচ্ছে, মুক্তিযুদ্ধসংক্রান্ত ব্যাপারে তথ্যপ্রদান, বর্ণনাদান বা ব্যাখ্যাদানের ক্ষেত্রে স্বীকৃত ইতিহাসের ব্যতয় ঘটানোর চেষ্টা প্রায়ই লক্ষ করা যায়। মুক্তিযুদ্ধ চলাকালীন সময়ে পাকিস্তানী সামরিক বাহিনী ও তাদের এদেশীয় সহযোগীদের দ্বারা সংঘটিত গণহত্যা, হত্যা, ধর্ষণ, লুটপাট, অগ্নিসংযোগ, জখমের ঘটনাকে প্রায়শ অস্বীকার, প্রত্যাখ্যান বা সামান্যীকরণের অপচেষ্টা করা হয়। এই অপচেষ্টা বাংলাদেশের অভ্যন্তরে ও বাংলাদেশের বাইরে উভয় স্থানেই হয়ে থাকে। 
দেশে কোন ব্যক্তি, গোষ্ঠী বা সংগঠন কর্তৃক এই ধরনের প্রত্যাখ্যানের অপচেষ্টা রাষ্ট্রদ্রোহীতার পর্যায়ে পড়ে। দেশের বাইরে বা কোন বিদেশী ব্যক্তি, গোষ্ঠী বা সংগঠন কর্তৃক এই ধরনের প্রত্যাখ্যানের অপচেষ্টা বাংলাদেশ বিরোধীতার পর্যায়ে পড়ে। কিন্তু এই সংক্রান্ত ব্যাপারে স্পষ্ট বা স্বতন্ত্র কোন আইন না থাকায় অপকর্মকারীদের বিরূদ্ধে আইনানুগ ব্যবস্থা গ্রহনের সাধারণত কোন উপায় থাকে না। ফলে, দেশে বা দেশের বাইরে এক শ্রেণীর লোক বই, পত্র-পত্রিকা, ব্লগ, চলচিত্র, সভা-সেমিনার, টক শো ইত্যাদির মাধ্যমে প্রতি নিয়ত মুক্তিযুদ্ধ, মুক্তিযোদ্ধা, মুক্তিযুদ্ধের ইতিহাস, পাকিস্তানী সামরিক বাহিনী ও তাদের এদেশীয় সহযোগীদের দ্বারা সংঘটিত গণহত্যা, হত্যা, ধর্ষণ, লুটপাট, অগ্নিসংযোগ, জখমের ঘটনাকে প্রায়শ অস্বীকার, প্রত্যাখ্যান বা সামান্যীকরণের অপচেষ্টা করেই যাচ্ছে। এই ধরনের অপতৎপরতা রোধের জন্য এবং আমাদের জাতীয় ইতিহাসকে বিকৃতিমুক্ত রাখার জন্য মুক্তিযুদ্ধ ও গণহত্যা প্রত্যাখ্যান ও সামান্যীকরণ বিরোধী আইন প্রণয়ন এবং তার যথাযথ প্রয়োগ অত্যন্ত জরুরী।
২০১০ সাল হতে আন্তর্জাতিক অপরাধ ট্রাইব্যুনাল ১৯৭১ সালে মুক্তিযুদ্ধ চলাকালীন সময়ে মানবতা বিরোধী অপরাধ, শান্তি বিরোধী অপরাধ, গণহত্যা, যুদ্ধাপরাধ, ১৯৪৯ সালের জেনেভা কনভেনশন বিরোধী কাজ, আন্তর্জাতিক আইন অনুসারে যে কোন অপরাধ ইত্যাদি অপরাধে যুক্ত থাকার দায়ে অভিযুক্ত কতিপয় ব্যক্তির বিরুদ্ধে বিচার কাজ শুরু করেছে। ইতিমধ্যে দুই জন অভিযুক্তের ক্ষেত্রে (বাচ্চু রাজাকার ওরফে আবুল কালাম আজাদ এবং কাদের কসাই ওরফে আবদুল কাদের মোল্লা) বিচার কার্য সম্পন্ন হয়ে মামলার রায়ও প্রদান করা হয়েছে। যেহেতু গণমাধ্যমে, আন্তর্জালে ও জনসমাবেশে মুক্তিযুদ্ধ, মুক্তিযোদ্ধা, মুক্তিযুদ্ধের ইতিহাস, পাকিস্তানী সামরিক বাহিনী ও তাদের এদেশীয় সহযোগীদের দ্বারা সংঘটিত গণহত্যা, হত্যা, ধর্ষণ, লুটপাট, অগ্নিসংযোগ, জখমের ঘটনাকে অস্বীকার, প্রত্যাখ্যান বা সামান্যীকরণের চেষ্টা ট্রাইব্যুনালের স্বাভাবিক গতিকে ব্যাহত করতে পারে অথবা ট্রাইব্যুনালে প্রদত্ত রায়ের বিপক্ষে মিথ্যাচারের মাধ্যমে জনঅসন্তোষ সৃষ্টি বা শান্তিভঙ্গের অপচেষ্টার সম্ভাবনা থাকে; তাই অনতিবিলম্বে এসদৃশ আইন প্রনয়ণ করা আবশ্যক। এই ধরনের আইন নতুন কিছু নয়। বরং পৃথিবীর অনেক দেশেই এই প্রকার আইন অনেক দিন ধরেই বিদ্যমান ও কার্যকর আছে।
দ্বিতীয় বিশ্বযুদ্ধ চলাকালে জার্মানী কর্তৃক ইয়োরোপ জুড়ে পাইকারী হারে ইহুদী নিধণ যেমন চলেছে, তেমনই সেই দুষ্কর্মের চিহ্ন নিশ্চিহ্ন করার অপচেষ্টাও চলেছে। ১৯৪২ থেকে ১৯৪৪ পর্যন্ত জার্মান বাহিনী ও তাদের সহযোগী দালালেরা তাদের অধিকৃত পোল্যান্ড, সোভিয়েত ইউনিয়ন এবং সার্বিয়ার ইহুদী নিধণ কেন্দ্রগুলিতে গণহত্যার পাশাপাশি গণকবরগুলোকে নিশ্চিহ্ন করার কাজও করেছে। এদের মধ্যে বেলযেক, সোবিবোর, ত্রেবলিঙ্কা, বাবি ইয়া’র নিধণ কেন্দ্র উল্লেখযোগ্য। দুষ্কর্ম নিশ্চিহ্ন করার এই অপারেশনটির কোডঃ অ্যাকশন ১০০৫। ১৯৪৩ সালে পোযনানে এসএস’দের এক সভায় হেইনরিখ হিমলার ইহুদী গণনিধণ গোপনে সারতে এবং তার কোন রেকর্ড না রাখতে নির্দেশ দেয়। কিন্তু এই পাপ চাপা থাকেনি। দ্বিতীয় বিশ্বযুদ্ধোত্তর কালে ইহুদী গণহত্যার খবর প্রায় সবই প্রকাশিত যেমন হয়েছে এবং তার যথাসম্ভব বিচারও হয়েছে। তাই বলে ইহুদী গণহত্যার বিষয়টি অস্বীকার বা সামান্যীকরণের অপচেষ্টা যে হয়নি তা নয়। সেই চেষ্টা বন্ধের লক্ষ্যে ইয়োরোপের অনেক দেশ এই ব্যাপারে আইনী পদক্ষেপ নিয়েছে। এই পদক্ষেপের মধ্যে কোথাও কোথাও যেমন গণহত্যা অস্বীকারকরণের জন্য আইন আছে, তেমন কোথাও কোথাও নাৎসীবাদ নিষিদ্ধকরণ আইন বা জাতিবৈষম্য বিরোধী আইন বা অনুরূপ আইন বা ফৌজদারী আইন সংশোধনের মাধ্যমে ইহুদী গণহত্যা অস্বীকার বা সামান্যীকরণের অপচেষ্টাকে শাস্তিযোগ্য অপরাধ হিসাবে প্রতিষ্ঠিত করা হয়েছে।
গণহত্যা অস্বীকার বা সামান্যীকরণের অপচেষ্টা সংক্রান্ত ইয়োরোপীয় দেশগুলোর আইনগুলোর তালিকা এরকমঃ
১। অস্ট্রিয়া: নাৎসীবাদ নিষিদ্ধকরণ আইন ১৯৪৭, সংশোধনী ১৯৯২।
২। বেলজিয়াম: অস্বীকারকরণ আইন ১৯৯৫, সংশোধনী ১৯৯৯।
৩। চেক প্রজাতন্ত্র: মানবাধিকার ও স্বাধীনতা লঙ্ঘনের পক্ষে সমর্থন ও আন্দোলন সংগঠনের বিরুদ্ধে আইন ২০০১।
৪। ফ্রান্স: বর্ণবাদ, সেমিটিজম বিরোধীতা ও বিদেশীভীতি বন্ধকরণ আইন ১৯৯০।
৫। জার্মানী: গণপ্ররোচণা আইন ১৯৮৫, সংশোধনী ১৯৯২, ২০০২ ও ২০০৫।
৬। হাঙ্গেরী: গণহত্যা অস্বীকার বা সামান্যীকরণ বিরোধী আইন ২০১০।
৭। ইসরায়েল: গণহত্যা অস্বীকার (রোধকরণ) আইন ১৯৮৫।
৮। লিচেনস্টেইন: ধারা-২৮৩: জাতিগত বৈষম্যীকরণ সংক্রান্ত (২০০৯)।
৯। লিথুয়ানিয়া: ধারা-১৭০(২): আন্তর্জাতিক অপরাধ সংক্রান্ত (২০১২)।
১০। ল্যুক্সেমবার্গ: ধারা-৪৫৭(৩): গণহত্যা অস্বীকারকরণ সংক্রান্ত (১৯৯৭)।
১১। পোল্যান্ড: পোলিশ জাতির বিরুদ্ধে অপরাধ সংক্রান্ত আইন ১৯৯৮।
১২। পর্তুগাল: ধারা-২৪০: ধর্মীয়, জাতিগত ও লৈঙ্গিক বৈষম্য সংক্রান্ত (২০০৭)।
১৩। রোমানিয়া: ৩১ নং জরুরী অধ্যাদেশ ২০০২।
১৪। সুইৎজারল্যান্ড: ধারা-২৬১: জাতিগত বৈষম্যীকরণ সংক্রান্ত (২০০৯)।
১৫। স্পেন: গণহত্যা অস্বীকারকরণ আইন ২০১৩।
এছাড়া ইয়োরোপীয় ইউনিয়ন ২০০৭ সালে জাতিবৈষম্য ও বিদেশীভীতি প্রতিহতকরণ সংক্রান্ত সিদ্ধান্ত গ্রহন করে যার আওতায় সদস্য দেশগুলো চাইলে গণহত্যা অস্বীকার বা সামান্যীকরণের অপচেষ্টার বিচার করতে পারবে। গণহত্যা অস্বীকার বা সামান্যীকরণের অপচেষ্টার বিরুদ্ধে আইন ছাড়াও ইয়োরোপের বহু দেশে নাৎসীবাদ বিরোধী আইন আছে যেগুলোর আওতায় নাৎসীবাদের সমর্থনে কিছু বললে বা করলে, অথবা তাদের অতীত কর্মের পক্ষে কিছু করলে বা বললে সেটা দণ্ডযোগ্য অপরাধ বলে গণ্য করা হয়। এক জার্মানীতে শুধুমাত্র ২০০৯ সালে এই আইনে হর্স্ট মাহলারের ৫ বছরের কারাদণ্ড, দ্রিক জিমারম্যানের ৯ মাস কারাদণ্ড ও রিচার্ড উইলিয়ামসনের ১২,০০০ ইয়োরো জরিমানা হয়েছে। সুতরাং, এই আইনের কঠোর প্রয়োগও কোন বিরল ঘটনা নয়।
ইহুদী গণহত্যা অস্বীকার বা সামান্যীকরণ বিরোধী আইনগুলো সামনে রেখে আমাদের মুক্তিযুদ্ধ ও গণহত্যা প্রত্যাখ্যান ও সামান্যীকরণ বিরোধী আইনের কাঠামোর প্রাথমিক পর্যায়টি নিয়ে একটি আইনের রূপরেখা কল্পনা করা যাচ্ছেঃ
১। যদি কোন ব্যক্তি, সংগঠন বা প্রতিষ্ঠান — 
(ক) ১৯৭১ সালে সংঘটিত আমাদের মহান মুক্তিযুদ্ধকে অস্বীকার করে বা প্রত্যাখ্যান করে বা বিকৃতভাবে উপস্থাপন করে বা সামান্যীকরণ করে
(খ) ১৯৭১ সালে সংঘটিত আমাদের মহান মুক্তিযুদ্ধের মুক্তিযোদ্ধাদের অবদানকে অস্বীকার করে বা প্রত্যাখ্যান করে বা বিকৃতভাবে উপস্থাপন করে বা সামান্যীকরণ করে
(গ) ১৯৭১ সালে সংঘটিত আমাদের মহান মুক্তিযুদ্ধে কোন ব্যক্তি, সংগঠন বা প্রতিষ্ঠানের ভূমিকা যা তৎকালীন প্রবাসী বাংলাদেশ সরকার বা ১৯৭২ সালের ১০ই জানুয়ারী পরবর্তীকালে গণপ্রজাতন্ত্রী বাংলাদেশ সরকার কর্তৃক মুক্তিযুদ্ধের পক্ষে বলে স্বীকৃত তা অস্বীকার করে বা প্রত্যাখ্যান করে বা বিকৃতভাবে উপস্থাপন করে বা সামান্যীকরণ করে
(ঘ) ১৯৭১ সালে সংঘটিত আমাদের মহান মুক্তিযুদ্ধে পাকিস্তানী সামরিক বাহিনী ও তাদের এদেশীয় সহযোগীদের দ্বারা সংঘটিত গণহত্যা, হত্যা, ধর্ষণ, লুটপাট, অগ্নিসংযোগ, জখমের ঘটনাকে অস্বীকার, প্রত্যাখ্যান বা সামান্যীকরণের অপচেষ্টা করে
— তাহলে উক্ত ব্যক্তি অথবা উক্ত সংগঠন বা প্রতিষ্ঠানের উক্ত কার্যক্রম ফৌজদারী অপরাধ বলে গণ্য হবে। এবং উক্ত ব্যক্তি অথবা উক্ত সংগঠন বা প্রতিষ্ঠানের পরিচালনাসংশ্লিষ্ট ব্যক্তিবর্গকে দোষী সাব্যস্ত করে [দণ্ডের বিবরণ] দণ্ডে দণ্ডিত করা যাবে।
২। যদি যে কোন মাধ্যমে, যে কোন উপায়ে প্রকাশিত বা প্রচারিত অনুষ্ঠান, বক্তব্য, প্রবন্ধ, নিবন্ধ, গবেষণাকর্ম, সাহিত্যকর্ম, শিল্পকর্ম, পারফর্মিং আর্টের মাধ্যমে উপরোক্ত ধারা-১ এ বর্ণিত অপরাধসমূহ কোন ব্যক্তি, সংগঠন বা প্রতিষ্ঠান কর্তৃক সংঘটিত হয় তাহলে উক্ত ব্যক্তি অথবা উক্ত সংগঠন বা প্রতিষ্ঠানের উক্ত কার্যক্রম ফৌজদারী অপরাধ বলে গণ্য হবে। এবং উক্ত ব্যক্তি অথবা উক্ত সংগঠন বা প্রতিষ্ঠানের পরিচালনাসংশ্লিষ্ট ব্যক্তিবর্গকে দোষী সাব্যস্ত করে [দণ্ডের বিবরণ] দণ্ডে দণ্ডিত করা যাবে। উক্ত ঘটনায় উক্ত মাধ্যমের প্রকাশক, প্রচারক, প্রযোজক, পরিচালক, সম্পাদক, সংগঠকও একই প্রকার অপরাধে দোষী হিসাবে বিবেচিত হবেন। এবং তাকে বা তাদেরকে উক্ত ঘটনায় দোষী সাব্যস্ত করে [দণ্ডের বিবরণ] দণ্ডে দণ্ডিত করা যাবে।
৩। বাংলাদেশে বিদ্যমান অন্য সকল আইন ও অধ্যাদেশে যাই থাকুক না কেন উপরোক্ত ধারা-১ ও ২ এ বর্ণিত অপরাধে অভিযুক্ত ব্যক্তির ক্ষেত্রে তার বিচার বন্ধ বা রহিতকরন; বন্ধকরণ, রহিতকরণ, হ্রাসকরণ বা মওকুফ করা যাবে না।   
এই রূপরেখাটি সম্পূর্ণ নয়, যথাসম্ভব নিশ্ছিদ্রও নয়। আইন বিশেষজ্ঞগণ স্বপ্রণোদিত হয়ে এই প্রকার একটি আইনের খসড়া প্রণয়ন করতে পারেন এবং আমাদের জনপ্রতিনিধিগণ জাতীয় সংসদে বিল উত্থাপন ও পাশ করার মাধ্যমে খসড়াটি আইনে পরিণত করতে পারেন। তবে তার জন্য পূর্বাহ্নেই বিষয়টি নিয়ে বিস্তারিত আলোচনা এবং এর স্বপক্ষে ব্যাপক জনমত গড়ে তোলা প্রয়োজন। সে’কাজে এগিয়ে আসতে হবে আমাদেরকেই। শাহ্‌বাগের আন্দোলন আমাদেরকে দেখিয়েছে প্রবল জনমত ও একটি নিয়মতান্ত্রিক আন্দোলন কীভাবে জনপ্রতিনিধিদেরকে অনতিবিলম্বে আন্তর্জাতিক অপরাধ ট্রাইব্যুনাল আইনকে প্রয়োজনীয় সংশোধন করতে উৎসাহিত করেছে। আমরা এগিয়ে আসলে মুক্তিযুদ্ধ ও গণহত্যা প্রত্যাখ্যান ও সামান্যীকরণ বিরোধী আইন প্রণয়ন ও পাশ হওয়া অসম্ভব কিছু হবে না। 
(এই লেখায় উল্লেখিত ব্যক্তি, প্রতিষ্ঠান ও স্থানের নামসমূহ তাদের মূল নামের বাংলা প্রতিবর্ণীকরণ মাত্র, প্রকৃত উচ্চারণানুগ নয়।)

