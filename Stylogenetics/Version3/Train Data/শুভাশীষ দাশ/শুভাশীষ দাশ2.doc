যুদ্ধাপরাধী ও বুদ্ধিজীবী।।২।।



আসিফ নজরুল ঢাকা বিশ্ববিদ্যালয়ের আইন বিভাগের অধ্যাপক। পত্রিকা আর মিডিয়ার দৌলতে আর তার কথা বলার কুদরতির জন্য  বুদ্ধিজীবী নিদেনপক্ষে ছদ্মবুদ্ধিজীবী হিসেবে ইদানীং প্রতিষ্ঠিত। প্রথম আলোতে উপসম্পাদকীয় বা খোলা কলামে তিনি কলাম লিখেন নিয়মিত। সমকালে ও লেখালেখি করেন। তিনি আওয়ামীপন্থী বা বিএনপিপন্থী কোনটাই নন - সেটার পক্ষে যুক্তি উপস্থাপন করে দৈনিক সমকালে [২ ফেব্রুয়ারি ২০১০] একটি  ...
আসিফ নজরুল ঢাকা বিশ্ববিদ্যালয়ের আইন বিভাগের অধ্যাপক। পত্রিকা আর মিডিয়ার দৌলতে আর তার কথা বলার কুদরতির জন্য  বুদ্ধিজীবী নিদেনপক্ষে ছদ্মবুদ্ধিজীবী হিসেবে ইদানীং প্রতিষ্ঠিত। প্রথম আলোতে উপসম্পাদকীয় বা খোলা কলামে তিনি কলাম লিখেন নিয়মিত। সমকালে ও লেখালেখি করেন। তিনি আওয়ামীপন্থী বা বিএনপিপন্থী কোনটাই নন - সেটার পক্ষে যুক্তি উপস্থাপন করে দৈনিক সমকালে [২ ফেব্রুয়ারি ২০১০] একটি কলাম লিখেন। 
কিছু পাঠকের বদ্ধমূল ধারণা, আমি আওয়ামী লীগপন্থি নই, কাজেই অবশ্যই বিএনপিপন্থি। এটি যেন অবধারিত। হয় আওয়ামী লীগ, না হলে বিএনপি। মাঝামাঝি বা নিরপেক্ষ থাকার জো নেই কারও। জর্জ বুশের মানসিকতা এত সুদৃঢ়ভাবে আমাদের অনেকের চিন্তাচেতনাকে গ্রাস করেছে যে, অবাক হতে হয় মাঝে মাঝে। ... ১
আসিফ নজরুল হয়ত ইশারায় বলতে চেয়েছেন - জামায়াতে ইসলামী বলে একটা দল আছে। যারা ধর্ম নিয়ে রাজনীতি করে। কেন লোকে তাঁকে সেই দলের লোক মনে করে না? একই কলামে তিনি বাংলা ব্লগকে আক্রমণ করেন। 
বাংলাদেশে সাংবাদিকতায় নতুন যুক্ত হয়েছে ব্লগ। ... একদিন একজন নিয়মিত পাঠক কিছু ব্লগের ঠিকানা দিয়ে পাঠান। সেখানে গিয়ে দেখি ভয়াবহ সব ব্যাপার। প্রধান দৈনিকগুলোর কিছু ব্লগের লেখা শালীন, যুক্তিপূর্ণ এবং সুচিন্তিত। কিন্তু অন্য অনেক ব্লগ আক্ষরিক অর্থেই বিকৃত মানুষের আখড়া। সেখানে এত জঘন্য ও ঘৃণ্য মন্তব্য লেখা হয় যে, তা পড়লে বুকের রক্ত হিম হয়ে যাবে যে কোনো সুস্থ মানুষের। 
...  আমার এই লেখা আসলে এসব ব্লগ নয়, বরং রুচিশীল ব্লগগুলো নিয়ে। এমন একটি ব্লগে আমার প্রতিটি লেখাই রাখা হয়। ... ২
রুচিশীল সেই ব্লগের নাম সোনার বাংলাদেশ। এই নিয়ে আর কথা না বাড়াই।
আসিফ নজরুল প্রথম আলোতে কলাম লিখেন ‘সময়চিত্র’ নামে। ‘অনেক কিছু বলতে মানা' [১২ মার্চ ২০১০] শিরোনামের কলামে  প্রতিক্রিয়াশীল, পশ্চাত্পদ গোষ্ঠী সাথে অতি প্রগতিশীলদের নিয়ে লিখেছেন। তারা কখন নীরব থাকেন কখন সরব থাকেন এইসব নিয়ে কথা বাড়ানো হয়েছে। সাথে নিজের অফুরন্ত ক্রিটিক্যাল মানবতাবাদীর চেহারার রূপ ফুটিয়েছেন স্বরাষ্ট্রমন্ত্রী বাবরের দুর্ভোগ দেখে।
আগের দিন টিভিতে দেখেছি, বিএনপি আমলের স্বরাষ্ট্রমন্ত্রী বাবরের দুর্ভোগ। পুলিশের সাহায্য নিয়ে বিধ্বস্ত শরীরে হাঁফাতে হাঁফাতে চলছেন তিনি আদালতে। আদালত তবুও বারবার রিমান্ডে দিয়ে চলেছেন তাঁকে। বাবরের যা অবস্থা, তাঁর আর টেকার কথা নয় বেশি দিন। আমি সম্পাদককে বলি, বাবরের রিমান্ড নিয়ে লিখব। আঁতকে ওঠেন তিনি— এটা লিখবেন! লোকজন কী ভাববে? বোঝানোর চেষ্টা করি তাঁকে। বাবর অপরাধী হলে তাঁর অবশ্যই সমুচিত শাস্তি হওয়া উচিত। কিন্তু প্রায় মুমূর্ষু একজন মানুষকে এতবার রিমান্ডে নেওয়া সংবিধানের লঙ্ঘন। তা ছাড়া রিমান্ডের বিষয়ে হাইকোর্টের যে নির্দেশনা আছে, সেটা পালন করা হচ্ছে কি না, তা খতিয়ে দেখাও আদালতের কর্তব্য। তিনি আমার সঙ্গে সম্পূর্ণ একমত। কিন্তু অন্যরা কী ভাববে এ নিয়ে বিব্রত তিনি। ‘অন্যদের’ চটানোর সাহস নেই তাঁর। আমাকে আর লিখতে অনুরোধ করাও বন্ধ করে দেন এরপর। সেই পত্রিকায় আমার আর লেখা হয়নি।... ৩
বাবরের কারণে অজস্র মানুষের দুর্ভোগ নিয়ে আসিফ নজরুল যতোটা না পীড়িত, বাবরের প্রতি সংবিধান লঙ্ঘন নিয়ে তাঁর চিন্তা আরো বেশি। তাঁর বিভিন্ন লোকজনের কাছ থেকে সুবিধা নেয়ার অভ্যাস আছে বলে নানা সূত্রে জানা যায়। হয়তো যাদের পক্ষে তিনি কলাম ধরেন, কোনো না কোনো ভাবে ঋণশোধের একটা দায় থেকে যায়।
‘দমননীতি: প্রতিবাদ থেমে থাকে না’ [১২ জুলাই ২০১০] শিরোনামের কলামে তাঁর বক্তব্য ছিল- যুদ্ধাপরাধীর বিচার করলেই সরকারের অন্য সব ব্যর্থতা উবে যাবে না। বাংলাদেশের সব সরকার যতোটা সফল তার চেয়ে বেশি ব্যর্থ। যুদ্ধাপরাধীদের বিচার করার সাথে অন্যসব জিনিসের যোগসূত্র রচনা করা এক ধরণের ছাগুপণা। বাংলদেশে সরকার যাঁরা গঠন করেন তাঁদের মধ্যে রাষ্ট্রের কথা ভাবেন কতিপয় লোক। দেশের নানা সমস্যা চলছে, চলবে, সরকার সুরাহা করার চেষ্টা করবে অথবা করবে না। এগুলোর সাথে যুদ্ধাপরাধীদের বিচার করার কোনরকম সম্পর্ক নেই। নিচের প্যারায় লেখা কথাবার্তা পড়লেই আসিফ নজরুলের বক্তব্য বুঝে নিতে সময় লাগে না।   
মানববন্ধন কর্মসূচি দিয়েছিল জামায়াতও। জামায়াতের মানববন্ধনের দাবি ছিল তাদের দলের তিন নেতার (নিজামী, মুজাহিদ ও সাঈদী) মুক্তির দাবিতে। তাঁদের সরকার যুদ্ধাপরাধের জন্য গ্রেপ্তার করেনি। যুদ্ধাপরাধের অভিযোগে ১৯৭৩ সালের আইন অনুসারে তাঁদের গ্রেপ্তার করা হলে এবং তখন জামায়াত এর প্রতিবাদে কোনো কর্মসূচি দিলে তাকে প্রতিহত করার চেষ্টা অবশ্যই সরকার করতে পারে। তার আগ পর্যন্ত তিন নেতার মুক্তির দাবিতে মানববন্ধনকে যুদ্ধাপরাধীদের বিচার রোধ করার কর্মসূচি হিসেবে আখ্যায়িত করার কোনো সুযোগ নেই। ১৯৯৫-৯৬ সালে আওয়ামী লীগ জামায়াতকে সঙ্গে নিয়ে বিএনপির সরকারের অপশাসনের বিরুদ্ধে আন্দোলন করেছিল। অপশাসনের বিরুদ্ধে আন্দোলনের অধিকার তখন জামায়াতের থাকলে এখনো তা আছে। তবে এই আন্দোলনকে যুদ্ধাপরাধীদের বিচার নস্যাৎ করার দিকে ধাবিত করার অধিকার জামায়াত, বিএনপি বা অন্য কারও নেই। দেশের একটি প্রচলিত আইনে এই বিচার করা হচ্ছে। এই বিচারের বিরোধিতা শুধু নৈতিকভাবে নয়, আইনগতভাবেও তাই অবৈধ। কিন্তু যুদ্ধাপরাধীদের বিচার করছে বলে এই সরকারের দেশ পরিচালনার ক্ষেত্রে ব্যর্থতা বা দমননীতির বিরুদ্ধে কোনো কর্মসূচি দেওয়া যাবে না, এটা বলাও অনুচিত ও অযৌক্তিক।... ৪
এবার জুজুবুড়ি। তাঁর গুরু মকসুদকে তিনি অনুসরণ করবেন- এটা খুব স্বাভাবিক।

সরকারকে আরেকটি জিনিস বুঝতে হবে। জামায়াত-শিবির অপবাদে চাকরি হারানোর ভয়ে পুলিশ ছাত্রলীগের সন্ত্রাসের বিরুদ্ধে নিস্ক্রিয় থাকতে পারে। কিন্তু যুদ্ধাপরাধীদের বিচারে বাধাদানের অপবাদ পেতে হতে পারে এই ভয়ে দেশের বিরোধী দলগুলো সরকারের কোনো ব্যর্থতার প্রতিবাদ করবে না, কর্মসূচি দেবে না, এটা আশা করা ঠিক নয়।  যুদ্ধাপরাধীদের বিচারে প্রকৃতই কোনো বাধা থাকলে বা এলে তার উপযুক্ত প্রতিকার অবশ্যই সরকারকে করতে হবে। কিন্তু সবকিছুকে যুদ্ধাপরাধী বিচারের বাধা হিসেবে দেখালে আসল বাধাকে বরং দূর করা সরকারের জন্য দুঃসাধ্য হয়ে উঠবে।  সরকারকে বুঝতে হবে, একটি ভালো কাজ করলে সাত খুন মাফ হয়ে যায় না। তেমনি যুদ্ধাপরাধীদের বিচারের ঐতিহাসিক দায়িত্ব পালন করলেই সরকারের অন্য নানা ব্যর্থতা  ঘুচে যাবে না। এর প্রতিবাদও থেমে থাকবে না।... ৫
আসিফ নজরুল সংবিধান নিয়ে কলাম লিখতে পছন্দ করেন। সাম্প্রতিক কলামের শিরোনাম  ‘সংবিধান সংশোধন: কিছু প্রশ্ন, কিছু ভিন্নমত' [৮ আগস্ট ২০১০]। সংবিধান সংশোধনের মাশুল সম্পর্কে আমাদের সতর্ক করে দিয়েছেন। উদাহরণ টানতে চেয়েছেন। ১৯৭২ সালের সংবিধানে ধর্মনিরপেক্ষতা নিয়ে বলতে গিয়ে উল্লেখ করেছেন তখনো পাশ্ববর্তী দেশগুলোতে ধর্মনিরপেক্ষতা কোনো সংবিধানে আসেনি। অথচ বাংলাদেশে এসে গেছে। এর কারণ ছিল পাক বাহিনীর ধর্ম নিয়ে করা অত্যাচার। ফলে কেউ এই ধর্মনিরপেক্ষতা নিয়ে কথা তোলেনি। আসিফ সাহেব এটাও উল্লেখ করতে ভুলেননি- ড. কামাল হোসেনের নেতৃত্বাধীন সংবিধান প্রণয়ন কমিটি এ বিষয়ে ব্যাপকভিত্তিক কোনো মতবিনিময় করেনি তখন।... ৬
ধর্মনিরপেক্ষতা মানেই যে ধর্মভিত্তিক রাজনৈতিক দলগুলো নিষিদ্ধ হয়ে যাওয়া নয় সেটা কথা বলে পরিষ্কার করেছেন।
সংবিধান নিয়ে সবচেয়ে তুঘলকি ব্যাখ্যা চলছে ধর্মনিরপেক্ষতা ইস্যুতে। আদালতের রায়ে ধর্মনিরপেক্ষতা প্রতিষ্ঠিত হয়ে গেছে এমন কথা বলা হচ্ছে। কেউ কেউ এমনও বলছেন যে, এ কারণে নাকি ইতিমধ্যে ধর্মভিত্তিক রাজনৈতিক দলগুলো নিষিদ্ধ হয়ে গেছে! তাঁদের বক্তব্য, সরকার বা নির্বাচন কমিশন এ রকম একটি ঘোষণা দিয়ে দিলেই হলো এখন। ... ৭
ধর্মভিত্তিক রাজনৈতিক দল নিষিদ্ধ করা চলবে না- এই যুক্তির পিছনে আসিফ সাহেব ভালো উদাহরণ টানতে পারেননি। রাজনীতিতে ধর্মকে ঢাল হিসেবে ব্যবহার করা হয়েছে সেই গ্রীক সভ্যতা থেকে। আমাদের দেশের রাজনীতিবিদেরা নিজেদের স্বার্থে ধর্মকে ব্যবহার করছেন, আগামীতেও করবেন। আর সেটা কখনো সুস্থ ধারাতে নয়। আসিফ নজরুলের এইসব ঐশীবাণী সরকারকে সতর্ক করে দেয়ার জন্য নয়। তাঁর এসব যুক্তি আমজনতাকে ধর্ম নিয়ে রাজনীতির পক্ষে দাঁড়াতে প্ররোচণা দেয়।
ধর্মনিরপেক্ষতা সংবিধানে থাকলেও ধর্মভিত্তিক রাজনৈতিক দল বাতিল হয়ে যায় না। ধর্মনিরপেক্ষতার সূতিকাগার বলে পরিচিত ইউরোপের অধিকাংশ দেশে ক্রিশ্চিয়ান ডেমোক্রেটিক (বা সোশ্যালিস্ট) পার্টি, লিগ বা ইউনিয়ন ধরনের বহু রাজনৈতিক দল রয়েছে। ধর্মনিরপেক্ষ ভারতে রয়েছে আরএসএসের মতো ধর্মভিত্তিক সংগঠন এবং একই সঙ্গে হিন্দু জাতীয়তাবাদী দল, মুসলিম লীগ ও জমিয়তে উলামায়ে ইসলামের মতো ধর্মভিত্তিক রাজনৈতিক দল। 
ধর্মভিত্তিক সুস্থ ধারার রাজনৈতিক দল আর রাজনৈতিক উদ্দেশ্যে ধর্মের অপব্যবহার তাই বলে এক নয়। বাংলাদেশে আওয়ামী লীগবিরোধী অনেক রাজনৈতিক মহল, বিশেষ করে জামায়াতে ইসলামী ধর্মের অপব্যবহার করেছে এ ধরনের বহু নজির রয়েছে। অমুককে ভোট দিলে কাফের হয়ে যাবেন বা অমুক দল ক্ষমতায় গেলে দেশে ইসলাম থাকবে না—এ ধরনের অপতৎপরতা বন্ধের জন্য কঠোর আইন সংবিধানের ১২ অনুচ্ছেদের আলোকে অবশ্যই করা উচিত। দেশে দণ্ডবিধির ২৯৫ থেকে ২৯৮ ধারায় অন্য ধর্মের প্রতি যেকোনো আক্রমণাত্মক বা অবমাননাকর তৎপরতার জন্য শাস্তির বিধানও ইতিমধ্যে রয়েছে। এই আইন কঠোরভাবে প্রয়োগ করেও দেশে সব ধর্মীয় সমপ্রদায়ের স্বার্থ তথা ধর্মনিরপেক্ষতাকে রক্ষা করা সম্ভব। কিন্তু ধর্মনিরপেক্ষতা বাস্তবায়নের জন্য ধর্মভিত্তিক রাজনীতি ঢালাওভাবে নিষিদ্ধ করার প্রয়োজন নেই, উন্নত বিশ্বে ও প্রতিবেশী রাষ্ট্রসমূহে এর কোনো নজির নেই, আমাদের ’৭২ সালের সংবিধানেও তা চাওয়া হয়নি।... ৮
মকসুদীয় জুজুবুড়ি ছাড়া হয়েছে এই কলামেও।
সংবিধানে ধর্মনিরপেক্ষতা পুনঃস্থাপন জরুরি। কিন্তু এর চেয়ে বেশি জরুরি গণতন্ত্র ও সুশাসনের সম্ভাবনা সুশক্তকরণ। সরকার যদি এসব লক্ষ্যে সংবিধান সংশোধন করতে চায়, তাহলে কী করতে হবে তা নিয়ে বহু আলোচনা ইতিমধ্যে দেশে হয়েছে। রাষ্ট্রপতি, প্রধানমন্ত্রী ও মন্ত্রিসভার ক্ষমতার মধ্যে ভারসাম্য আনয়ন, বিচার বিভাগের স্বাধীনতা শক্তিশালীকরণ, ৭০ অনুচ্ছেদ সংশোধন, সংবিধানের ১৫ অনুচ্ছেদের আলোকে সরকারের দায়দায়িত্ব নির্দিষ্টকরণ—এ ধরনের বিষয়ে সমাজে ব্যাপকভিত্তিক মতৈক্যও রয়েছে। ১৯৭২ সালের মূল চেতনাকে সরকার অবশ্যই ফিরিয়ে আনতে পারে সংবিধানে। তবে সংশোধনীর মূল লক্ষ্য হওয়া উচিত এসব মতৈক্যের ভিত্তিতে আরও গণতান্ত্রিক ও জনকল্যাণমূলক একটি ভবিষ্যৎমুখী সংবিধান প্রণয়ন।... ৯
সুশক্তকরণ। আসলেই! 
আসিফ নজরুলের ভিডিও আগের কিস্তিতে এমবেড করেছি। যুদ্ধাপরাধী খুনি নিজামীর তথাকথিত কাল্পনিক সততার পক্ষে তাঁর সাফাই গাওয়া শুনে অবাক হইনি। একদিকে ঘাতক দালাল নির্মূল কমিটি ভাঙ্গিয়ে খাওয়া অন্যদিকে যুদ্ধাপরাধী নিজামী গংদের পক্ষে কথা বলা, ধর্ম নিয়ে রাজনীতিকে সমর্থন করা- ছদ্মবুদ্ধিজীবি আসিফ নজরুলের পক্ষে সম্ভব।  জামাত দুর্নীতি করে না; যুদ্ধপরাধের বিচার করা মানেই দুর্নীতি উবে যাবে না; দেশের প্রধান সমস্যা দুর্নীতি রোধ করা, যুদ্ধাপরাধীদের বিচার করা নয়- এসব ছাগু যুক্তি এখনো মানুষের কাছে পুরানো হচ্ছে না। অদ্ভূত!
আরেকজন বুদ্ধিজীবী নিয়ে আগামী কিস্তি। বদরুদ্দীন উমর। 

---
যুদ্ধাপরাধী ও বুদ্ধিজীবী।।১।।

