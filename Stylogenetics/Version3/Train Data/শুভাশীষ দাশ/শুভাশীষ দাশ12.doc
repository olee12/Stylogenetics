একটি প্রাক্তন নদী এবং শুভ্র একটি শহর




একটি প্রাক্তন নদী এবং শুভ্র একটি শহর
সেদিন শহরের একমাত্র নদীটা এক শিল্পপতি কিনে ফেলেন। সরকারের ঠিকমতো নদী চালাতে পারছিল না। প্রাইভেটাইজেশন বোর্ড তাই নদীটা নিলাম তুলে বেচে দেয়। একটা ছোট পত্রিকায় টেন্ডার নিয়ে দুই-নম্বরীর কথা আসায় সেটার প্রকাশ বন্ধ করে দেয়া হয় সরকারি নির্দেশে। নদীর আশেপাশে অবৈধ বসবাসকারীদের উচ্ছেদ আরম্ভ হয় জলদি জলদি। শিল্পপতি নদী কিনেছিলেন জায়গার জন্য। তিনি নদীর গতিপ্রবাহ বন্ধের প্রয়োজনীয় ব্যবস্থা নেন। মাটি ভরাটে নদী্র ইকো-সিস্টেম পুরো মারা পড়ে। স্রোতধারা রূপান্তরিত হয়ে বিরান স্থল হয়ে আসলে শিল্পাঞ্চল তৈরির কাজ শুরু হয়। শিল্পপতির মালিকানায় থাকা দুটি বড় পত্রিকা এই বিশাল  কাজের ওপর  ধারাবাহিক লেখা নামিয়ে জনমতে প্রভাব ফেলে। বেকারদের কাজে লাগানোর ভালো সুযোগ তৈরির ব্যাপারটা এই দুটো দৈনিকের কলামিস্টদের শাণিত কলমে স্পষ্ট হয়। জনতা ভালোমন্দ বোঝার জন্য এসব পত্রিকার অপোজিট এডিটোরিয়ালের ওপর আস্থা রাখে। একসময় জনমত শিল্পপতির দিকে চলে গেলে অন্যান্য পত্রিকা সেই স্রোতে গা ভাসায়। কিছুদিন পর প্রাক্তন নদীর জন্য কেউ আর কিছু বোধ করে না। বরং নদীহীন শহরটাকে শুভ্র একটি শহর বলে ভেবে নেয়।
এঞ্জেল অব ডেথ
পুরান ঢাকায় ইংলিশ রোডের বাসিন্দা ছত্রিশ বছর বয়সের আবু শেখ ইদানীং খুব উইকি ঘাঁটে। একসময় একটা পেইজে এসে তার চোখ আটকায়। এঞ্জেল অব ডেথ। হালায় মরণের ফেরেশতা। পড়তে গিয়ে জোসেফ মেঙ্গেল নামের শুয়োরের বাচ্চার প্রতি তার চরম রাগ হয়। মুখ অশ্রাব্যতায় ভরে গেলে এতোসব গালি একটামাত্র মুখ দিয়ে বেরোনোর সময় তীব্র জ্যামে পড়ে। গালিপাড়া বাদ দিয়ে আবু শেখ  ইন্টারনেট ঘেঁটে ঘেটে বুশ, ডিকচেনি, হারমান কান, কিসিঞ্জার, মুসোলিনি, স্তালিন, পলপট, হিটলার, জোসেফ মেঙ্গেল, টিক্কা, ইয়াহিয়া, ভুট্টো, নিজামী, গোলাম আযম এইরকম কয়েকজনের ছোট ছোট ছবি প্রিন্ট করে ডার্টবোর্ডে লাগায়। ডার্ট ছুঁড়লে প্রথম গিয়ে লাগে গোলাম আযমের মুখে। আবু শেখ উত্তেজিত হয়। গালি পাড়া আরম্ভ করে এক নাগাড়ে। পরের বারে গিয়ে লাগে নিজামীর খোমায়। গালির তোড় আরো বাড়ে। এইবার ছুঁড়লে ইয়াহিয়ায় ডার্ট ফুটে। অন্যদিকে ঘুম থেকে জেগে বিড়াল ডিপজল পিটপিট করে তাকিয়ে মধ্যরাতে আবু শেখের এইসব খেলা দেখে।
.


