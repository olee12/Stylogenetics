ইরানি চলচ্চিত্রকার জাফর পানাহির কারাদণ্ড




ইরানি চলচ্চিত্রকার জাফর পানাহিকে ছয় বছরের কারাদণ্ড দেয়া হয়েছে। গত ২০ ডিসেম্বর তাঁর আইনজীবীর বরাতে এই খবর জানা যায়। আহমাদিনেজাদ প্রশাসনের বিরুদ্ধে প্রচারণার অভিযোগে এই শাস্তি দেয়া হয়। মূল অভিযোগে বলা হয়- পানাহি ইরানের জাতীয় নিরাপত্তার জন্য হুমকি এবং তিনি ইসলামিক রিপাবলিকের বিরুদ্ধে প্রপাগান্ডার সাথে জড়িত। শাস্তির সাথে রয়েছে আরো আনুষঙ্গিক নিষেধাজ্ঞা। জেলে থাকাকালীন অবস্থায় কোনো স্ক্রিপ্ট লিখতে পারবেন না। গল্প, স্মৃতিকথা, ডায়েরি এগুলো লেখাও নিষিদ্ধ। পরবর্তী বিশ বছর তাঁর জন্য সিনেমা নির্মাণ নিষিদ্ধ; এছাড়া এই বিশ বছর কোথাও কোনো সাক্ষাৎকার দেয়া যাবে না এবং দেশের বাইরে যাওয়া বন্ধ।
২০০৯ সালের ৩০ শে জুলাই জাফর পানাহিকে গ্রেফতার করা হয়। পরে মুক্তি পেলেও তাঁর পাসপোর্ট জব্দ করা হয়। এর পরে এই বছরের পহেলা মার্চ আবারো পানাহিকে তাঁর স্ত্রী, কন্যা ও অন্যান্য কয়েকজন সহ গ্রেপ্তার করা হয়৷ দুইদিনের মধ্যে বাকিরা মুক্তি পেলেও পানাহি জামিন পান মে মাসের পঁচিশ তারিখ। বেশ বড় অঙ্কের টাকার বিনিময়ে। তাঁর মুক্তির জন্য সেইসময় বিশ্বের নামিদামি সকল চলচ্চিত্রপরিচালক প্রচারণা চালিয়েছিলেন। ২০১০-১১ সালে বিভিন্ন চলচ্চিত্র উৎসবে জুরির দায়িত্ব পান তিনি। কিন্তু দেশের বাইরে যাবার অনুমতি মেলে না। নভেম্বরের বারো তারিখে পানাহি আত্মপক্ষ সমর্থন করেন। বলেন-
… ২০১০ সালের মার্চের এক তারিখে আমাকে আমার বাড়ি থেকে গ্রেফতার করা হয়। সেদিন আমার সহকর্মী রাসোলফের সাথে আমি সামাজিকভাবে সচেতনামূলক একটা সিনেমা বানানোর কাজ করছিলাম।
…  আমার সাথে যা হয়েছে সেটা অপরাধ করার আগেই শাস্তি দেয়ার একটা প্রকৃষ্ট উদাহরণ। যে সিনেমাটির জন্য আমার এইসব শাস্তিভোগ সেটির মাত্র তিরিশ ভাগ কাজ শেষ হয়েছে।
… আমি সমাজের প্রতি দায়বদ্ধতা থেকে সিনেমা বানাই। রাজনীতিতে আমার আগ্রহ নেই। আমার প্রধান চিন্তার বিষয় সমাজের মধ্যকার বিভিন্ন ঘটনা। তাই আমার সিনেমায় রাজনৈতিক কোনো বিবৃতি পাবার সম্ভাবনা নেই।
…  আমার ওপর এতো জুলুম চালানো সত্ত্বেও আমি বলতে চাই, আমি একজন ইরানি হিসেবে দেশে থাকতে চাই। আমি এখানেই কাজ করতে আগ্রহী। দেশকে আমি ভালোবাসি। আর এইজন্য আমাকে অনেক দুর্ভোগ ও পোহাতে হয়েছে। দেশকে ভালোবাসার জন্য আরো দুর্ভোগ সইতেও আমি রাজি।
জাফর পানাহির অন্যান্য সাক্ষাৎকারেও তাঁর কথার সত্যতা পাওয়া যায়। স্টিফেন টিও-র সাথে এক সাক্ষাৎকারে তাঁকে জিজ্ঞেস করা হয়- ইরানের রাজনীতির প্রতি তাঁর সিনেমায় কি ধরনের বক্তব্য থাকে? পানাহি জানান-
আমি রাজনৈতিক কোনো ব্যক্তি নই। আর রাজনৈতিক সিনেমা আমি খুব একটা পছন্দ করিনা। সামাজিক ইস্যু নিয়ে সিনেমা বানাতে চাই। রাজনৈতিক কি ভৌগোলিক দিক দিয়ে কিছু বিচার করি না। আমার মনে হয়- মানবিক দিকগুলো চিরন্তন। কিন্তু রাজনৈতিক ব্যাপারগুলো সময়ের কোলে হারিয়ে যায়। একটা নির্দিষ্ট সময়ের বাইরে এর বক্তব্য অর্থহীন হয়ে পড়ে। 
পানাহির গ্রেফতারের খবর জানার পর বাংলায় কি কি প্রতিক্রিয়া এসেছে জানার জন্য গুগল করে বেশ কয়েকটি রিপোর্ট, ব্লগ পাই। বার্লিন থেকে দাউদ হায়দারের একটা লেখা দৃষ্টি আকর্ষণ করে। সেখানে অন্যান্য তথ্য মোটামুটি ঠিক থাকলেও এক জায়গায় তিনি লিখেছেন-
২০০৬ সনে বার্লিন আন্তর্জাতিক চলচ্চিত্র উৎসবে জাফর পানাহি শ্রেষ্ঠ পরিচালকের শিরোপায় ভূষিত হন, সিলভার বিয়ার পান তাঁর ‘অফসাইড' ছবির জন্যে৷ ছবিটি সামাজিক৷ সমাজস্তরে যে মারাত্মক ফাটল ধরেছে, মোল্লাতন্ত্রের রাজনীতি ঢুকেছে, দুই পরিবারের টানাপোড়েনে ছবির কাহিনী বিস্তারিত৷ 
পুরস্কারপ্রাপ্তির পরে, ডয়েচে ভেলের জন্যে এক সাক্ষাৎকারে তিনি বলেন, ‘‘আমার ছবিতে রাজনীতিই মুখ্য৷ ইরানের রাজনীতিই শুধু নয়, যেকোনো দেশের মৌলবাদীর বিরুদ্ধে আমার জিহাদ৷ দম-বন্ধ-করা সময়ে বাস করছি আমরা৷কতটা দম বন্ধ, দেখেছেন ছবিতে৷ চরিত্ররা মাঝে-মাঝেই ঘর থেকে বেরিয়ে খোলা মাঠে যায় নিঃশ্বাস নিতে৷ কিন্তু সেখানেও দম বন্ধ হয়ে আসে৷''

জাফর পানাহির অফসাইড সিনেমার পোস্টার
‘অফসাইড’ সিনেমাটি দুই পরিবারের টানাপোড়েনের কাহিনী নিয়ে নয়। ২০০৬ সালে বিশ্বকাপ ফুটবলে অংশগ্রহণের জন্য ইরান আর বাহরাইনের কোয়ালিফায়িং ম্যাচ দেখতে একটা মেয়ে ছেলে সেজে স্টেডিয়ামে যায়। কারণ স্টেডিয়ামে মেয়েদের প্রবেশাধিকার নেই।  স্টেডিয়ামে মেয়েটি পুলিশের হাতে ধরা পড়ে, তাকে আটকে রাখা হয় অন্যান্য ছেলে-সেজে-আসা মেয়েদের সাথে। সিনেমার কাহিনী এটা নিয়েই।  সিনেমার বিষয়বস্তু না জেনেই সিনেমাটি কি নিয়ে বলতে গিয়ে সমাজস্তরের ফাটল, মোল্লাতন্ত্রের রাজনীতি, দুই পরিবারের টানাপোড়েন ব্যবহার করে ফেলেছেন দাউদ হায়দার। সে কারণে ডয়েচে ভেলের সাথে সাক্ষাৎকারে জাফর পানাহি আদৌ ‘আমার ছবিতে রাজনীতিই মুখ্য’ বলেছিলেন কি না সন্দেহ হয়। পানাহির অন্যান্য সাক্ষাৎকারে দেখেছি- তিনি সরাসরি তাঁর সিনেমা রাজনৈতিক বলতে একেবারেই আগ্রহী নন। 
জাফর পানাহির ছবি কান, বার্লিন, ভেনিস, লন্ডন, টরেন্টোসহ বেশ কয়েকটি আন্তর্জাতিক চলচ্চিত্র পুরস্কার পায়। তিনি ‘দা হোয়াইট বেলুন’ ছবির জন্য ১৯৯৫ সালে কান উৎসবে ‘দ্য ক্যামেরা ডি’অর’ পান। ২০০০ সালে তাঁর ছবি ‘দা সার্কেল' ভেনিস চলচ্চিত্র উৎসবে পায় গোল্ডেন লায়ন। 
পানাহি কেবল ইরানেই নিঃগৃহীত হয়েছেন তা নয়। নাইন ইলেভেনের ঘটনার আগে ট্রানজিট ভিসা না থাকার কারণে নিউ ইয়র্কের বিমানবন্দরে আটকা পড়েছিলেন পানাহি। তাঁকে হ্যান্ডকাফ দিয়ে, পায়ে চেইন পড়িয়ে বিমানবন্দরে আটকে রাখা হয়েছিল। পরে বিমানবন্দর থেকে হংকং-এর বিমানে ফেরত পাঠানো হয়। সেই খবর আমেরিকার পত্রিকায় খুব একটা আসেনি। একই বছর ‘দা সার্কেল’ সিনেমা আমেরিকায় মুক্তি পায়। আরো মজার ব্যাপার সেই বছর পানাহিকে আমেরিকার ন্যাশানাল বোর্ড অব মোশ্যান পিকচার “Freedom of Expression Award” দেয়। (সায়ীদ ২০০৯)
আব্বাস কিয়ারোস্তামির ‘থ্রো দা অলিভ ট্রিস’ সিনেমার সহকারী ছিলেন জাফর পানাহি। সেই সময় পানাহির জন্য ‘দা হোয়াইট বেলুন’ সিনেমার স্ক্রিপ্ট লিখেন কিয়ারোস্তামি।(নিগার ২০০৮) ইতালির নিওরিয়ালিজম সিনেমার ইরানি ঘরানা তৈরিতে পানাহির অবদান অনেক। তাঁর একটি অন্যতম সিনেমা ‘ক্রিমসন গোল্ড’। হোসেন নামের একজন ইরানি লোক একটা জুয়েলারি দোকানে ডাকাতি করতে আসে। কিন্তু সেখানে আটকা পড়ে যায়। ভয় পেয়ে সে আত্মহত্যা করে। এই সিনেমার মধ্যে পানাহি গুলে দিয়েছেন ইরাক-ইরান যুদ্ধ পরবর্তী সামাজিক অবস্থা। (হামিদ ২০০৭)
‘দা সার্কেল’ সিনেমায় দেখানো হয় ইরানে নারীদের প্রতি মানুষের দৃষ্টিভঙ্গি। ইরানে মেয়েরা যেসব সমস্যার মুখোমুখি হয় তার কয়েকটা পরস্পরসম্পর্কিত গল্প নিয়েই ছবিটির বক্তব্য। ‘দা হোয়াইট বেলুন’ সিনেমায় আছে দুটি বাচ্চা ছেলেমেয়ের গোল্ডফিশ কিনতে গিয়ে টাকা হারানো এবং সেটা উদ্ধারের চেষ্টার গল্প। গরিবগুর্বো আম মানুষের আটপৌরে জীবনের গল্প বলতে গিয়ে রসেলিনি, ডি সিকাদের মতো ইতালির খ্যাতনামা চলচ্চিত্রনির্মাতারা যে জঁরা তৈরি করেছিলেন পানাহি সেটাকেই ইরানের চোখে দেখাতে চেয়েছেন। ইরানের আহমাদিনেজাদ সরকার পানাহির সাথে বিরোধী রাজনৈতিক দলের একদা সংশ্লিষ্টতা আবিষ্কার করে তাঁকে অমানবিক দণ্ড দিতে দেরি করেনি। মানবতাবাদি চিত্রনির্মাতা থেকে শুরু করে সাধারণ মানুষ ইরান সরকারের এই অমানবিক কাজের নিন্দা করছে। পিটিশনে সাইন করছে। আমাদের দৌড় এতোটুকুই। ইরান সরকার এগুলোতে থোড়াই পাত্তা দিচ্ছে। 
সূত্র
১।  Zeydabadi-Nejad, Saeed, The Politics of Iranian Cinema: Film and society in the Islamic Republic, Routledge, December, 2009
২। Mottahedeh, Negar, Displaced Allegories: Post-Revolutionary Iranian Cinema, Duke University Press Books, October, 2008
৩। Dabashi, Hamid, Masters and Masterpieces of Iranian Cinema, Mage Publishers, May, 2007
ফিরে: পানাহির কারাদণ্ডের খবর প্রথম জানতে পারি সংসপ্তকের ফেসবুক ওয়ালের লিঙ্ক থেকে।

--
বানান কৃতজ্ঞতা: বুনোহাঁস

