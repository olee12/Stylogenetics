হার



ঘুম থেকে উঠলে পাশের শূন্যতা কিছু অস্বস্তি দেয়। বউ কাল রাতে রেগে বাপের বাড়ি চলে গেছে। অরুকে সহ। অরু প্রতিদিন নিয়ম করে সাতটায় ঘুম থেকে উঠে যায়। তার একটা খেলনার ব্যাগে রাখা রাজ্যের জিনিসপত্র মেলে বিছায় আসবাবে ভরা ছোট্ট এপার্টমেন্টের চিলতে কোন ফাঁকে। রান্নাবাটি খেলার উৎসাহে অরুর করা মৃদুমন্দ কিছু আওয়াজে সকালকে আর ঘুমের রাজ্যে ঠেলে রাখা যায় না। অফিস থেকে লে-অফ দেয়া হয়ে গেছে আজ দুই মাস। ঘুমকে দীর্ঘস্থায়ী করার ফুরসৎ না মেলার কথা কাল ঝগড়ার মাঝেও এসে পড়েছিল। অথচ আজ সকালে এসব প্রয়োজনীয় শব্দের অভাবে ও ঘুম বেশি মেয়াদে হয়নি। রোদ জানালার পর্দা ঠেলে উবু বুকে বিছানায় এসে পড়ে। ওম থেকে বাঁচতে আর একটু দূরে শুয়ে থাকি। দেয়ালে ঝোলানো গ্রাণ্ডফাদার ক্লকের পেণ্ডুলাম মাকড়সার জাল ঠেলে সময় গড়িয়ে দেয়। খুব খুব ধীরে।
নীরা কখনো মুখ খারাপ করে না। ভদ্র ভাষায় গায়ে আগুন জ্বালিয়ে দেয়ার মত শব্দপুঞ্জ খুব বিশ্বস্ততার সাথে উচ্চারণ করলে অবিরাম খিস্তি করে সেটাকে পুষিয়ে দেয়ার চেষ্টা করি। অন্য পুরুষের সাথে তার মৌখিক বলাৎকার ঘটাই। অরু এখন এই অল্প বয়েসে আমাদের বচসা কিছুটা বোঝে। আমরা ঝগড়া তুমুল হলে ওর হঠাৎ করে জরুরি হয়ে পড়া রান্নাবাটি খেলার আওয়াজ কিছুটা চড়া হয়। শব্দ তখন ভোরের মত অত নিষ্প্রাণ মৃদুমন্দ থাকে না। কাল আমার খিস্তি অশ্রাব্যতর ছিল। রাতে ব্যাগ গুছিয়ে নীরার চলে যাওয়ার সময় অরু আমাকে টা-টা দিতে গিয়ে মায়ের হাতে চড় খেয়ে ফেলে। আমার তখন নিঃশব্দে গাল পেড়ে সজোরে দরজা লাগানোর প্রয়োজন দেখা দেয়। এসব ভাবতে ভাবতে বিছানায় শুয়ে শুয়ে একাকীত্বকে পাশ কাটিয়ে চায়ের তেষ্টা বোধ করি।
দাম্পত্য ঝগড়ার ইতিবৃত্ত, ঝগড়ায় ব্যবহৃত আমাদের স্ব স্ব আঙ্গিকের বাক্য চুলার ওপর রাখা গরম পানির কেটলির ধোঁয়ার সাথে উড়ে উড়ে রান্নাঘরের খুব কাছাকাছি সমান্তরাল দেয়ালে ঠোকর খায়। পানি গরম হয়ে যাওয়া আর চা পাতা ঢালার অবকাশে আমি হাই তুলি। একটু লেবু চিপে কাপে ঢেলে ড্রইংরুমে গিয়ে বসি। পেপারের কথা মাথায় আসলে দরজার নিচের ফাঁকে ঢুকে পড়া ঈষৎ আলোর দিকে তাকাতেই মনে পড়ে খরচ কমানোর উসিলায় নীরা পেপার রাখা বাদ দিয়েছে গত মাস থেকে। ডিশের কানেকশন ও কাটা হয়েছে। ছোটখাট এসব খরচ কমিয়ে কতোটা টাকা বাঁচবে টাইপের কথায় পেরে না উঠে অগত্যা এসবে রাজি  হওয়া লাগে। বুয়া রাখা বাদ দেয়া, লন্ড্রি নিজেরা করা। আরো অনেক কীসব কীসব। ইদানীং নীরা নিজে বিভিন্ন জায়গায় দরখাস্ত ঠুকছিল। বাংলায় অনার্সদের প্রতি নগরী ঢাকার চাকুরির বাজার বেজায় উন্নাসিক। ইংরেজিতে অনার্স আর পাঁচ বছরের অভিজ্ঞতা দিয়ে আমি নিজেও নতুন কিছুতে ঢুকে যেতে পারছি না। নীরা এতে আমার অলসতা খোঁজে। আমার উদ্যমহীনতা, তার সাথে মানিয়ে নেয়ার অযোগ্যতার কথা গতরাতে নীরা তার মসৃণ আওয়াজে বিশ্বস্ত করে তুললে আমি অবিশ্বাস্য খিস্তিতে আবৃত হই। অশ্লীল করে তুলি নিজেকে। নিজেদের।
চা তেতো ঠেকে। গলায় ঢেলে যাওয়ার বিরতিতে সামনের বইয়ের আলমারিতে চোখ পড়ে। বিশ্ববিদ্যালয়ে থাকতে সমাজতান্ত্রিক দল করতাম। বই পড়তাম গোগ্রাসে। ছাপার অক্ষরকে নির্ভুল মনে হত তখন। পরে, তার আরো অনেক পরে নানান কিছু পড়ে বুঝে নিয়ে যখন একদিন আবিষ্কার করলাম পৃথিবীতে ছাপার অক্ষরে থাকা বেশিরভাগ শব্দ আর বাক্য মানুষ অবিশ্বাস ভরে লিখে গেছে; ঠিক তখন থেকে বইয়ের প্রতি এক তীব্র বিবমিষায় আক্রান্ত হই। বহু কষ্টে সংগ্রহ করে রাখা বইয়ের স্তূপের প্রতি আগ্রহ হারিয়ে ফেলি। মার কাছে বইগুলো ছিল। এত বই মার পক্ষে যত্ন করে রাখা সম্ভব ছিল না। মাস ছয়েক আগে নীরাকে নিয়ে অরুকে নিয়ে অসুস্থ মাকে দেখতে গেলে জানতে পারি অনেক বই পোকায় কাটা শুরু করেছে। প্রগতি আর মীরের বইগুলো ছাড়া অন্য অনেক বইয়ের বেহাল দশা। এসব দেখে কোন কষ্ট লাগে না। তার বদলে নীলক্ষেতের এক বইবিক্রেতার কথা মনে পড়ে যায়। মামা, ফোকা কি ফোকার বাপেঅ রাশিয়ান বই খাইত ফাইরত ন। খাইতো গেলে হালাগো দাঁত ফইড়া যাইব। নীরা আমার নিষ্ক্রিয়তায় বিরক্ত হয়ে বেশ কিছু বই সেখান থেকে সুস্থ শরীরে উদ্ধার করে আমাদের বাসায় এনে তোলে। শরীরে লাবণ্য নিয়ে আসন্ন বিপদের হাত থেকে বেঁচে যাওয়া প্রগতির, মীরের বইয়েরা আমায় আহ্বান করে। প্রত্যাখ্যান করে মুখ ফিরিয়ে বেডরুমে চলে যাই। 
সেখানে গিয়ে দেখি রোদ এতটুকু শূন্যতা না রেখে বিছানা দখল করে আছে। অগত্যা ড্রইংরুমে ফিরি। কিছুটা ক্ষুধায় ফ্রিজ হাতড়াই। এই চরম ঝগড়ার মধ্যে ও নীরা ঠিকই খাবার ফ্রিজে তুলে রেখে গেছে। বইয়ের প্রতি আস্থা হারানোর পরে ও আমার রোমকূপে ঢুকে থাকা উত্তরাধুনিক সব বুকিশ চিন্তা এক গ্লাস পানিতে গুলিয়ে বাসি ভাত-তরকারি ওভেনে দেই। খেতে গিয়ে আরাম পাই। সমস্ত জিনিস ছাপিয়ে নিজের খুঁত চোখে পড়ে। একটা বাসযোগ্য জীবনে ফেরার জন্য মানিয়ে নেয়ার ক্ষমতার প্রতি আকৃষ্ট হই। আমার এক বন্ধু গার্মেন্টেসের মালিক। একজন হবু এম পি। তার আত্মজীবনী আমার বাসার ঠিকানায় পাঠিয়েছিল অনেক দিন আগে। কেন যেন বইটা পড়েছিলাম। অগ্রহণযোগ্য মিথ্যায় ঠাসা, অকথ্য বাংলায় লেখা স্মৃতিচারণমূলক সেই আত্মবয়ান ইংরেজিতে অনুবাদ করে দেয়ার কথা তুললো আমার চাকুরিহীন অবস্থার কথা জেনে। বাংলাদেশের রাজনীতিতে অটোবায়োগ্রাফির নাকি খুব কদর। ফোন করেছিল কাল; না না পরশু। তখন কিছুটা শ্লেষে না করেছিলাম। হাত ধুয়ে মোবাইলের কল লিস্ট ঘাঁটতে গেলে নাম্বারটা পেয়ে যাই। বারান্দায় দাঁড়িয়ে প্রাণভরে শ্বাস নিয়ে পরিচ্ছন্ন মেঘের দিকে অপলকে তাকিয়ে ফোন করি। বন্ধু সমীপেষু।

