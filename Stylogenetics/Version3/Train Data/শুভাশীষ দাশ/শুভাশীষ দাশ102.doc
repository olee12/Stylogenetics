অনুবাদ: টুকুন গল্প।৯।



ডানা
বেন লুরি
লোকটা এক নারীর প্রেমে পড়ে। গিয়ে বলে, আমি তোমাকে বিয়ে করতে চাই। বিয়েও করে।
এরপর কিছুদিন পার হয়। একদিন বাথরুমের পাশ দিয়ে যাবার সময় ভেতরে তাকিয়ে দেখে তার স্ত্রীর পিঠে এক জোড়া সাদা ডানা।
ডানা? লোকটা অবাক হয়ে বউয়ের দিকে তাকায়, তোমার ডানা আছে এটা জানতাম না।
একটু হেসে তার স্ত্রী বলে, এটা নিয়ে কথা না বলি। তারপর আস্তে করে বাথরুমের দরজা টেনে দেয়।
রাতে খাবার সময় লোকটা জিজ্ঞেস করে, এগুলো কীসের? কিভাবে এলো? 
তার স্ত্রী একটু পরে বলে, এগুলো ঠিক ডানা নয়। আর এর বেশি আমি তোমাকে বলতে পারবো না।
লোকটা বিরক্ত হয়। হতাশ বোধ করে। রেগে ওঠে। তার স্ত্রী কেন তার কাছ থেকে কথা লুকাবে? তার অফুরন্ত ভালোবাসা পাওয়ার পরেও এই ঘটনায় লোকটা অন্যরকম বোধ করে।
সময় যায়। লোকটা গভীর রাত পর্যন্ত কাজে ব্যস্ত হয়ে পড়ে। অফিসের মেয়ে সেক্রেটারির সাথে দেহজ সম্পর্ক হয়। রাত করে বাসায় ফিরে কোনরকমে ঘুমাতে চলে যায়।
এরপর স্ত্রীর পেছনে আর কখনো ডানা দেখা যায়নি।
একদিন সকালে সে উঠে দেখে তার স্ত্রী হাপিশ। পুরো বাড়ি তন্নতন্ন করে খোঁজা হয়। একটা কোন চিহ্ন কিংবা কোন চিঠি কিছুই খুঁজে পায় না। সব আগের মতোই আছে। কাপড়, গাড়ি-সবকিছু। কেবল তার স্ত্রী উধাও। এর কোনো মানে সে বুঝতে পারে না।
তারপর কি কারণে যেন উঠানে চোখ পড়ে। বেরিয়ে লনের দিকে তাকায়। এর পরে সরাসরি আকাশে।
তখন মাথায় বুদ্ধিটা আসে।
যন্ত্রটা বানাতে কিছুদিন সময় লেগে যায়। এক কী দুই মাস। হাতের সাথে বেঁধে, গগলস্‌ পড়ে, আস্তে আস্তে নাড়াতে নাড়াতে সে উপরের দিকে ওড়া শুরু করে।
প্রথমদিকে বাতাস খুব কম ছিল, আশেপাশে কিছু পাখি উড়ছিল। আরো উপরে ওঠার পর নিজেকে অনেকটা বাতাসে উড়তে থাকা পাতার মতো মনে হতে থাকে। আরে ঐতো মিসেস কিল্কেনন, উনি প্রায় তিন সপ্তাহ ধরে নিখোঁজ। আরে টেস্টি ফ্রিজের ম্যানেজার রডনিকে দেখা যাচ্ছে। অনেক কাল আগে দেখা জুলিয়া বার্থের সাথে ও দেখা হয়। ঐ যে ঐখানে ফ্লোরিডার লুসিয়াস। আরে এই লুসিয়াস!
লোকটা আকাশে ভেসে চলে আর খুঁজে ফিরে। আশেপাশে অন্যান্যরা উড়ছে। তাদের দৃষ্টি নিজ নিজ ওড়াপথে। তারপর একটা ভয়ঙ্কর ব্যাপার। প্রথমে ঠিক বোঝা যায় নি। লোকটা হঠাৎ দেখতে পায় তার স্ত্রী আকাশ থেকে খাড়া নিচের দিকে পড়ছে। লোকটা তাকে ধরার জন্য নিখুঁত ডাইভ দেয়।
সে যন্ত্রের সাহায্যে যতো জোরে সম্ভব নিচের দিকে ডাইভ দিয়ে নামতে থাকে। একটু পরেই নিচের স্থলাঞ্চল  দৃষ্টিসীমায় চলে আসে, সাথে তার স্ত্রী। একদম শেষ মুহূর্তে স্ত্রীকে সে ধরে ফেলে।

সূত্র
Vestal Review
Winter 2010
---
অনুবাদ: টুকুন গল্প।৮।

