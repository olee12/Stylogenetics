টুকুন পোস্ট। ২।




১।
দীর্ঘদিনের হরতাল সামনে। ইদানীং মনে হয় আমরা প্রায় সবাই খুব অল্পই জীবন কাটাই, বাকিটা রাজনীতি।  
২।
ভিকারুননিসা নূন স্কুল ও কলেজের বসুন্ধরা শাখার  এক শিক্ষক পরিমল জয়ধর তার কাছে পড়তে আসা এক ছাত্রীর শ্লীলতাহানি করেছে। কিছু পত্রিকা এও রিপোর্ট করেছে, পরিমলের নিয়োগ রাজনৈতিক। ঘটনার সত্যতা জানার পরে রাজনৈতিক কিলিং-স্কোয়াড র‍্যাব বিচার-আচার দূরে সরিয়ে এই পশুর হাঁটু কিংবা *শ্ন বরাবর গুলি করার ক্ষমতা কি রাখে?
৩।
করাইল বস্তিতে বাস করেন ব্র্যাক বিশ্ববিদ্যালয়ের স্থাপত্যের এক শিক্ষক হাসিবুল কবির। তরুণ স্থপতি এই যুবক সাতক্ষীরাতে আইলা দুর্গতদের জন্য টেকসই বাড়ি বানানোর কাজে বেশিরভাগ সময় কাটান। মুন্নী সাহা আর জাহিদ রেজা নূরের কল্যাণে এই যুবকের কাজ আর ইচ্ছে জেনে মুগ্ধ হই।

৪।
টাইম ম্যাগাজিন এই বছরের সামার রীডিং-এর তালিকা নিয়ে প্রশ্ন করেছে কয়েকজন খ্যাতিমান লেখককে। আফ্রিকান লেখক ওলে সোয়িংকা তালিকায় রেখেছেন নেরুদার জীবিনীকে। দা করেকশান আর ফ্রীডম লিখে খ্যাত জোনাথন ফ্রেনজেন পড়তে চান ডেভিড ফস্টার ওয়ালেসের ‘দা পেইল কিং’। প্রায় এক দশক ধরে কাজ করার পর ফস্টার এই বইটা অসমাপ্ত রেখেই মারা যান। খসড়া, ওয়ার্ড ফাইল মিলিয়ে ঝুলিয়ে বইটা এই অসমাপ্ত অবস্থাতেই প্রকাশ করা হয়েছে এই বছরের এপ্রিল মাসে। রুশদিও এই বই পড়ার আগ্রহের কথা জানিয়েছেন। মজা লেগেছে কমেডিয়ান ওয়ালেস শনের উত্তরগুলো শুনে। সামারে কি পড়বেন জিজ্ঞেস করাতে জানিয়েছেন- এটা তাঁর খুবই একান্ত ব্যাপারস্যাপার। কাউকে তাই জানাতে চান না। পাঠকদের কি বই পড়তে বলবেন প্রশ্নে নাম নিয়েছেন মাভিস গ্যালান্টের গল্পসংগ্রহের  কথা। বলেছেন- 


You can read one story, put the book aside and read another a year later. It could last a lifetime.

নেরুদার জীবনী ও দা পেইল কিং আমার নিজের সামার রীডিং-এ ঢুকে পড়ে। সাথে রাখি চীনা-আমেরিকান লেখক হা জিন ও ক্যানাডিয়ান গল্পলেখিকা মাভিস গালান্টের যাবতীয় বইপত্র। 

--

টুকুন পোস্ট। ১। 

