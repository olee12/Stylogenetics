মাংস



লোটাস বাসায় ঢুকতেই পোষা কুকুর রকি খুশি কি উৎফুল্লতায় লেজ নাড়তে থাকে। গলা দিয়ে মৃদু কুঁই কুঁই আওয়াজ ও বের হয়। বয়স বাড়ার সাথে সাথে কুকুরের মানসিক গঠন হয়ত পাল্টায় না। লেজ নাড়া আর কুঁই কুঁই করার মত কাজ রকি করে যাচ্ছে দিনের পর দিন। পারষ্পরিক সম্পর্কের মধ্যে অমৃতের উৎপত্তি একপক্ষের নির্বিকার আনুগত্যের মধ্যে লুকিয়ে দাঁত কেলায়। এইসব ভাবতে ভাবতে লোটাস নিজের রুমে ঢুকে। বাইরের জামা-কাপড় ছেড়ে বাসার কাপড় পরে। চপ্পল পায়ে গলিয়ে বাথরুমে ঢোকে, হাত-মুখ ধোয়, নাকে মুখে ঘ্যাঁৎঘুঁৎ করে। এর মধ্যে পেটে খিদে চাগাড় দেয়। রান্না করা মাংসের পাত্র আর ডালের সসপেন ফ্রিজ থেকে বের করে টেবিলে রাখে। একটু বেশি করে মাংস বাটিতে নেয়। অন্য বাটিতে কিছুটা ডাল। ওভেনে ঢুকিয়ে দিয়ে টাইমার সেট করে দুই মিনিট। বাটিদ্বয় কক্ষপথে ঘোরা আরম্ভ করে। ভাত রাঁধা হয়েছিল সকালে। প্লেটে কিছুটা ভাত বাড়ে। টাইমারে তখনো সাতান্ন সেকেণ্ড।
রকি কাছাকাছি আসাতে ওর ডগফুড একটা বাটিতে নিয়ে নিচে রাখে। রকি এসে শুঁকে কি মনে করে ঘরের এক কোনায় গিয়ে বসে পড়ে। এর মধ্যে ওভেন শব্দ করা ধরে। মাংসের সুঘ্রাণে খিদে আরো চাগাড় দেয়। বাটি দুটা টেবিলে রেখে খেতে বসতে যাবে তখন মোবাইল বেজে ওঠে। গিয়ে দেখে নীলার ফোন। রিং বাজতে বাজতে একসময় থামে। তাড়াহুড়া করে ফোন মিউটে রাখে। মেয়েরা তার কাছে খুব তাড়াতাড়ি মনোটোনাস হয়ে যায়। ক্লান্তি ভর করে। নানা কারণে মেয়েদের ব্যাপারে লোটাসের ব্যক্তিগত হাইপোথিসিস ক্রমে নামে। আলো সেখানে ক্রমে আসিতেছে না।
খাবার টেবিলে ফিরে আসে। রকি এর মধ্যে টেবিলের চারপাশে ঘোরাঘুরি শুরু করেছে। ডগফুডে আগ্রহ হারিয়ে তার কুকুরের ডগমিট খাবার পাঁয়তারা দেখে লোটাস মুহূর্তের জন্য অবাক হয়। তার নিজের এই মাংসের প্রতি আগ্রহ জন্মেছিল এক কোম্পানীতে কিছু  কোরিয়ান সহকর্মীদের সাথে কাজ করার সময়। ফার্মগেটের একটা বিশেষ দোকানে এইসব কম-চালু মাংস পাওয়া যায়। কিনতে হয় বেশ চড়া দামে। রকি লেজ নাড়া বাড়িয়ে তার আগ্রহের জানান দেয়। এক টুকরা মাংস তার বাটিতে ছুড়তেই রকি ঝাঁপিয়ে পড়ে খাওয়া ধরে। সগোত্রের মাংসভক্ষণের প্রতি পোষা কুকুরের হেজেমোনি দেখে লোটাস স্মিত হাসে। মাংস মাখিয়ে একগ্রাস ভাত মুখে পোরে।

