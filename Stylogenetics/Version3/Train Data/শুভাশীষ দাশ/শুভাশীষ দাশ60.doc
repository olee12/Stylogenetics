ইটিং অ্যানিমেলস্




জোনাথন ফোয়ারের ইটিং অ্যানিমেলস্‌ বইটা পড়ে কিছুটা ভাবনায় পড়ি। এই ভাবনায় আগেও অনেকবার পড়েছি। গান্ধীর আত্মজীবনী পড়ার সময়। প্রাণিক্লেশ নিবারণী সংস্থার নানা পামফ্‌লিট হাতে আসলে সেখানে মুরগীর ছানার অপার্থিব সুন্দর ছবি দেখে কাতর হয়েছি অনেকবার। কিছুদিন মাংস খাওয়া বাদ দেয়ার চেষ্টার পরে জিভের টানে আবার ফিরে গেছি ইটিং অ্যানিমেলস্ স্বভাবে। আমার নিজের দেশে পশুহত্যা উৎসবের মধ্যে পড়ে। হিন্দুদের বলি। মুসলমানদের কোরবানি। রূপালি ইলিশের ভাবালুতা, রূপচাঁদা ফ্রাই। ঢাকের উদ্দামতার সাথে সাথে খড়গের এক কোপে পাঁঠার মাথা উড়ে যায়। ছোটোবেলায় এসব অবলীলায় দেখতাম। ফিনকি দিয়ে ছুটে আসা রক্ত একবার প্যান্টে লেগেছিল। বাসায় আসার পর মা দেখতেই এক চড়। বলেছিল- কোনোদিন এসব দেখতে না যেতে। তারপরেও দেখেছি। কোরবানি হত আমাদের পাশের বাসায়। আগের রাত থেকে গরুগুলোর ডাক আর্দ্র শোনাতো। জবাইয়ের পর প্রাণীটার আপ্রাণ ছটফটানি দেখে খারাপ লাগার পর ক্লাস সিক্স বা সেভেন থেকে এসব আর কখনো দেখি নি। বাবা আগে বাসায় মুরগি এনে গলা কেটে ছিলতো। আমি একবার মারাত্মক রাগ দেখাই। মুরগির মাংস খাওয়া ছেড়ে দেই। বাসায় এসব করা যাবে না বলে বাবাকে রেগে রেগে বলি। বাবা এরপরে আরো কিছুদিন এই কাজ করেন। পরে আর করেন না। এর কিছুদিন পরেই আবার মুরগি খাওয়া ধরি। তবে প্রাণিহত্যার কথা ভাবলেই কিছুটা ভাবনায় পড়ি। ভাবি হত্যাকাণ্ড উৎসব করে করা হয় কেন? উত্তর আছে। যেকোনো দেশেই উৎসব মানেই ভালো খাওয়া-দাওয়া। মানে সেখানেও থরেথরে প্রাণিহত্যা। উৎসব করে হত্যা না করে পর্দার পেছনে করে উৎসব করে খাওয়া দাওয়া সারা হয়- এইটুকুই পার্থক্য। ফলাফল একই। কোরিয়ানদের মেন্যুতে কুকুরমাংস জনপ্রিয়। আমেরিকার কুকুরপ্রেমিকেরা এই নিয়ে তড়পালে কোরিয়ানরা বলে- কুকুর যেমন প্রাণী, শুয়োরও তেমনি। বুক ফুলিয়ে শুয়োর খাওয়া গেলে কুকুর খেতে অসুবিধা কী? পক্ষে বিপক্ষের নানা গ্যাঁড়াকলে আমি একটা সমাধান পাই। প্রোটিন হজম করার এনজাইম হরমোন এই জাতীয় কিছু একটা না থাকলে মানুষ হয়ে আমরা গাছ পাতা ঘাস ফুল ফল খেতাম। পরশুরামের ক্ষত্রিয়শূন্য করার প্যারালেলে এত মানুষের এত এত চাহিদায় পৃথিবী বৃক্ষশূন্য হবার চিন্তা মাথায় আসায় আবারো ভাবনায় পড়ি। 
কিছু মানুষ ইটিং অ্যানিমেলস্ স্বভাব ছাড়বে না। অন্যরা যুক্তি দেখালে হাসবে। প্রাণীর ক্লেশ নিয়ে কথা বললেই উড়িয়ে দেয়ার চেষ্টা করবে। কিছু মানুষ শাকসবজি খাবে। খেতে থাকবে। পশু ক্লেশ নিয়ে ভাববে, মাংসাষীরা তখন উদ্ভিদেরও প্রাণ আছে এই কথাটা তাদের স্মরণ করিয়ে দিবে। 
ডাইনিং টেবিলে বসে মুরগীর মাংসের বাটি থেকে এক টুকরা মাংস নিতে গিয়ে আমি এরকম আব্‌জাব্ ভাবি। একটা রান প্লেটে নিই। পরে কী ভেবে আবার বাটিতে তুলে রাখি। কল্পনা করি আগামীকাল ক্লাস শেষে বাসায় ফিরে ব্যাপক খিদায় কোনো ভাবনা ছাড়াই এই রানে কামড় বসাব। 
-------

আপানোর পরে কিছু বানান ঠিক করে দিয়েছেন বুনোহাঁস। এই কাজ তিনি প্রায়শ করেন। প্রতি লেখায় কৃতজ্ঞতা স্বীকার না করে আজকে একসাথে সেরদরে সব কৃতজ্ঞতা স্বীকার গেলাম। 



