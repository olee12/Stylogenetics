প্রফেসর ইউনূস, গ্রামীণ ও সাম্প্রতিক তথ্যচিত্র 



ডিসেম্বরের এক তারিখ বিডিনিউজ২৪ প্রফেসর ইউনূসকে নিয়ে একটা ব্রেকিং নিউজ দেয়। ‘নরওয়ের রাষ্ট্রীয় টেলিভিশনে সম্প্রচারিত একটা তথ্যচিত্রে ইউনূসের বিরুদ্ধে কোটি কোটি ডলার সরানোর অভিযোগ’। গ্রামীণ ব্যাংকে ইউরোপ থেকে আসা বিপুল পরিমাণের ঋণের একটা বিশাল অংশ  তিনি অন্য একটি সহকারী প্রতিষ্ঠান গ্রামীণ কল্যাণে স্থানান্তর করেন। ইউরোপের দেশগুলো সম্পূর্ণ অর্থ ফেরত চেয়েও আদায় করতে পারেনি। কিছু আদায় করা গেলেও প্রচুর অর্থ থেকে যায় গ্রামীণ কল্যাণে। 
টম হেইনম্যান নির্মিত ‘ক্ষুদ্রঋণের ফাঁদে’(কট ইন মাইক্রো ডেট) তথ্যচিত্রে দেখানো হয় ক্ষুদ্রঋণ নিতে গিয়ে কিভাবে ফাঁদে পড়েছে অজস্র দরিদ্র ঋণগ্রহীতা।  তথ্যচিত্রটি গতানুগতিক তথ্যচিত্রের বাইরে যায়নি। ডকুমেন্টারি বানানোর একটা না একটা কোনো উদ্দেশ্য থাকে। এই তথ্যচিত্রের উদ্দেশ্য ছিল ক্ষুদ্রঋণকে সমালোচকের ভূমিকায় দেখানোর সাথে সাথে ইউনূস সম্পর্কে জোচ্চুরির তথ্য ধীরে সুস্থে জানিয়ে দেয়া। ফলে ক্ষুদ্রঋণ শোধ করতে না পেরে দরিদ্র মানুষের ক্ষোভ-অভিযোগ, দেশীয় কিছু এক্সপার্টের গ্রামীণের বিপক্ষে গিবত, আন্তর্জাতিক কয়েকজন এক্সপার্টের ক্ষুদ্রঋণের বিপক্ষে যুক্তি, কোটি কোটি ডলার সরানোর প্রমাণ হিসেবে কাগজপত্র দেখানো - এর সবই তথ্যচিত্রে ছিল। উদ্দেশ্যকে ঠিকঠাক উপস্থাপনের ব্যাপারে তথ্যচিত্রটি সফল। বাংলাদেশ থেকে তিনজন ক্ষুদ্রঋণের অবস্থা নিয়ে কথা বলেছেন- পল্লী কর্ম সহায়ক ফাউন্ডেশনের সভাপতি কাজী খলিকুজ্জামান আহমদ, নিউ এইজ সম্পাদক নুরুল কবির, ‘এসো নিজেরা করি’ এনজিও-র সমন্বয়কারী খুশী কবির । 
চট্টগ্রামের অর্থনীতিবিদ মুহাম্মদ ইউনূস ১৯৭৬ সালে চট্টগ্রামের জোবরা  গ্রামের দরিদ্র মহিলাদের মধ্যে ক্ষুদ্রঋণ ব্যবস্থা গ্রামীণ ব্যাংক প্রজেক্ট চালু করেন। ১৯৮৩ সালে এটি আনুষ্ঠানিকভাবে ব্যাংকের মর্যাদা পায়। গ্রামের দরিদ্র মহিলাদের কাগজে কলমে ব্যাংকের ৯৫ শতাংশের মালিক বানানো হয়। সরকারের কাছে থাকে ৫ শতাংশ মালিকানা। গ্রামীণ ব্যাংকের ওয়েবসাইট অনুসারে ঋণগ্রাহীতার সংখ্যা ৮৩.৩ লক্ষ আর তাদের ৯৭ ভাগ মহিলা। ব্রাঞ্চ ২,৫৬৫; ৮১,৩৭৩ টি গ্রামে কার্যরত; কর্মী ২২,২৪৯; ঋণ দেয়া হয়েছে ৫৭৬৮.৩ কোটি টাকা; আদায় হয়েছে ৫১২৫.৭ কোটি টাকা; ঋণ আদায়ের হার ৯৭.২৪ শতাংশ। ১৯৮৩, ১৯৯১, ১৯৯২ সাল বাদ দিলে বাকি বছরগুলোতে গ্রামীণ মুনাফা অর্জন করেছে। ২০০৯ সালে মুনাফার পরিমাণ ৩৭.১৫ কোটি টাকা।  গ্রামীণ নেটওয়ার্কের অঙ্গ সংগঠনের সংখ্যা সাতাশ; গ্রামীণ ব্যাংকের কাজে তৈরি করা হয়েছে চারটি প্রতিষ্ঠান- গ্রামীণ ফান্ড, গ্রামীণ কৃষি ফাউন্ডেশন, গ্রামীণ মৎস্য ফাউন্ডেশন, গ্রামীণ কল্যাণ। দাতাদের অর্থ এইসব প্রতিষ্ঠানে ভাগ বাটোয়ারা হয়। ... ১
১৯৯৭ সালে ছাব্বিশে মার্চ গ্রামীণ ফোন যাত্রা শুরু করে। বাংলাদেশ নরওয়ে যৌথ উদ্যোগে। গ্রামীণ টেলিকমের উদ্দেশ্য ছিল গ্রামের ঋণগ্রহীতা মহিলাদের ঋণের মাধ্যমে ফোন বিতরণ করা। ভিপিপি (Village Phone Project) তৈরি করার এই প্রাথমিক উদ্যোগের সাথে টেলিনর একাত্ম হয়। ভিপিপি-র কাজের সাফল্যের সাথে সাথে দেশব্যাপী গ্রামীণ ফোন জনপ্রিয়তা অর্জন করে। প্রাথমিক পর্যায়ে গ্রামীণ ফোনে আরো দুটি কোম্পানির শেয়ার থাকলেও পরে কেবল গ্রামীণ টেলিকম আর টেলিনর অন্যদের মালিকানা কিনে নেয়।
বর্তমানে গ্রামীণ ফোনের ৬২ শতাংশ শেয়ার টেলিনরের, বাকি ৩৮ শতাংশের মালিকানা গ্রামীণ টেলিকমের। ২০০৬ সালে শান্তিতে নোবেল পুরস্কার পান প্রফেসর ইউনূস। ১০ ডিসেম্বর ২০০৬ সালে নোবেল বক্তৃতায় তিনি গ্রামীণ ফোনকে সামাজিক ব্যবসার মধ্যে ঢোকানোর কথা উল্লেখ করেন।
Grameen Phone is a joint-venture company owned by Telenor of Norway and Grameen Telecom of Bangladesh. Telenor owns 62 per cent share of the company, Grameen Telecom owns 38 per cent. Our vision was to ultimately convert this company into a social business by giving majority ownership to the poor women of Grameen Bank. We are working towards that goal Someday Grameen Phone will become another example of a big enterprise owned by the poor. ... ২
নোবেল পুরস্কার নিতে গিয়েই ইউনূস শেয়ার সংক্রান্ত ব্যাপার নিয়ে টেলিনরের কর্তাব্যক্তিদের সাথে কথা বলেন। টেলিনর তাদের লাভজনক ব্যবসার শেয়ার ছাড়তে রাজি হয়নি। টেলিনরের সাথে গ্রামীণ টেলিকমের মালিকানা সংক্রান্ত ঝামেলা চলার সময় টেলিনর গ্রামীণ ফোনের লোগো পালটে ফেলে ২০০৬ সালের ১৬ নভেম্বর । প্রাথমিকভাবে যে চুক্তি হয়েছিল সেটার আক্ষরিক অর্থ মানে নি টেলিনর। মুহাম্মদ ইউনূস মিডিয়াতে জানিয়েছিলেন, টেলিনরকে বিশ্বাস করে তিনি ঠকেছেন। 
এই বিষয়ে একটা গবেষণা প্রবন্ধে তিনি উল্লেখ করেছেন- 
However, as is often the case in partnerships, cooperation can uncover conflicts between the partners over time. Grameen’s idea was to convert Grameen Phone into a complete
social business by giving the poor the majority of shares in the company, letting them benefit from the soaring profits. But Telenor refused to sell its shares in this profitable business. Thus, conflicting goals between partners may appear over the course of the project. It is important that the objectives of the cooperation need to be fully stated at the beginning. ... ৩
টেলিনর বাংলাদেশে ব্যবসা চালাতে গিয়ে আরো কিছু সমস্যায় পড়ে। শিশুশ্রম নিয়ে অভিযোগ। আর অবৈধ ভিওআইপি ব্যবসা। বাংলাদেশ টেলিকম রেগুলেটরি বোর্ড জরিমানা করে বসে। টেলিনর তাদের অংশের ২৬০ কোটি টাকা সরকারের তহবিলে জমা দেয়। গ্রামীণ টেলিকম তার অংশের জরিমানা (১৫৮.৮৪ কোটি টাকা) দিতে গড়িমসি করে। অবৈধ  ভিওআইপি ব্যবসার দায় কেবলমাত্র টেলিনরের ওপর চাপাতে চেষ্টা করে। গ্রামীণ টেলিকম টেলিনরের বিপক্ষে তথ্য গোপনের অভিযোগও করে। টেলিনর পৃথক বার্তায় এই অভিযোগ অস্বীকার করে। 
টেলিনর মুনাফালোভী প্রতিষ্ঠান। তাদের কথা কাজে সেটা স্পষ্ট। ইউনূস সাহেবের গ্রামীণ প্রতিষ্ঠান দারিদ্র্যমুক্তি, সামাজিক উন্নয়ন এইসব গালভরা কথার আড়ালে মুনাফার কথা লুকিয়ে রেখে পরে সেটার পেছনে ছোটে। গ্রামীণ ফোনের প্রকৃত মালিক হবে গ্রামের দরিদ্র মহিলারা- এই কথার পেছনে অনেক অদৃশ্য ‘শর্ত প্রযোজ্য’ লুকিয়ে থাকে। দরিদ্র মহিলারা এতো বড়ো কর্পোরেট চালাবে কেমন করে সেটা কখনো উল্লেখ করা হয় না। অর্থাৎ কর্পোরেট চালাবে গ্রামীণ টেলিকমের হর্তাকর্তারা। আর দরিদ্র মহিলারা মালিক হওয়া সত্ত্বেও মুদির দোকান থেকে বাকিতে দশ টাকা ফ্লেক্সিলোড করবে। 
ক্ষুদ্রঋণ নিয়ে গ্রামীণ যথেষ্ট সাফল্য পায়। গ্রামীণ নামটির জোরে এবং মহিলাদের ঋণ দেয়ার বিশেষ সুবিধা দেয়ায় সাফল্য দ্রুত ঊধ্বর্মুখী হয়। গরু বা মহিষের পাশে দাঁড়ানো হাস্যোজ্জ্বল মহিলা ক্ষুদ্রঋণের মন্তাজ হয়ে দাঁড়ায়। সাফল্যের কাহিনি শুনিয়ে বিশ্বজয় করেছেন ইউনূস। শান্তিতে নোবেল থেকে শুরু করে অজস্র পুরস্কার পেতে পেতে মূর্তিমান পুরস্কারমানবে পরিণত হয়ে যাওয়া প্রফেসর ইউনূস অসাফল্যের কাহিনী কখনো শোনান নি। গ্রামীণ ব্যাংকের কাছ থেকে ঋণ নিয়ে দীর্ঘ দশ বিশ কিংবা ত্রিশ বছর ধরে ঋণের চক্র থেকে যারা বেরোতে পারেনি তাদের নিয়ে কোনো উদ্যোগ কিংবা কথাবার্তা তিনি বলেন না। অসাফল্য তাঁর কাপ অব টি নয়। অথচ দরিদ্র জনগোষ্ঠী যতদিন দরিদ্র থাকবে ততদিন গ্রামীণের ব্যবসা  জোরগতিতে চলবে। দারিদ্র্যকে জাদুঘরে যেদিন পাঠানো যাবে সেদিন গ্রামীণ ব্যাংককেও জাদুঘরে পাঠানোর বন্দোবস্ত করতে হবে। কারণ দারিদ্র্যমুক্তি ঘটলে তো কেউ আর গ্রামীণ থেকে টাকা ধার করতে যাবে না। ঋণ সুবিধাকে নাগরিক অধিকার হিসেবে প্রতিষ্ঠা করতে চাইছেন ইউনূস। টম হাইনম্যান নির্মিত প্রামাণ্যচিত্রে ক্যাটো ইন্সটিউটের থমাস ডিকটার ঋণ এবং ধার নিয়ে সহজ ব্যাখ্যা দিয়েছেন-
Muhammad Yunus said that credit is a human right, but he never said that debt is a human right. But the other side of credit is debt. Every time you take a credit, you're in debt. Poor people do not like debt anymore than you and I do.
টেলিনরের প্রসঙ্গে ফিরে আসি। টেলিনরের সাথে প্রফেসর ইউনূসের মতবিরোধ কিছুদিন মিডিয়াতে প্রাধান্য পায়। পরে সেটা সময়ের ধারাবাহিকতায় ঢাকা পড়ে। সম্প্রতি প্রচার পাওয়া ক্ষুদ্রঋণের বিপক্ষের তথ্যচিত্রের সাথে নরওয়ের নাম যুক্ত থাকায় এই প্রচারণার মধ্যে ষড়যন্ত্রের আভাস মিলে। টাকা পাচার সংক্রান্ত অভিযোগটি প্রায় একযুগ পুরানো। এই দীর্ঘ সময় পরে কেন এই চেপে থাকা ব্যাপারটা সবার সামনে চলে আসলো তা বোঝার জন্য রিপোর্টে ছাপানো গ্রামীণ ব্যাংক –নোরাড টাইমলাইনটা সংক্ষেপে তুলে দিচ্ছি।
৫ নভেম্বর ১৯৯৭
১৯৮৬ থেকে ১৯৯৭ সাল পর্যন্ত নরওয়ে গ্রামীণ ব্যাংককে মোট ৪০০ মিলিয়ন নরওয়ে ক্রোনার  অর্থ সাহায্য দেয়। শেষ কিস্তি আসে এই তারিখে (৩২.২ মিলিয়ন ক্রোনার)। গ্রামীণ ব্যাংক তার ১৯৯৬ সালের বাৎসরিক রিপোর্টে ফুটনোটে গ্রামীণ কল্যাণ নামের একটা সংস্থাতে অর্থ স্থানান্তরের কথা উল্লেখ করে। 
৩ ডিসেম্বর ১৯৯৭ 
নরওয়ে  অ্যাম্বেসি এই অর্থ স্থানান্তরের ব্যাখ্যা তলব করে। ইউনূস জানান- ট্যাক্স কমানো আর গ্রামীণ ব্যাংকের সদস্যেদের ফান্ড নিশ্চিত করার কথা।
১৫ ডিসেম্বর ১৯৯৭
নরওয়ে এম্বেসি এই ব্যাখ্যার বিশ্বাসযোগ্যতা নিয়ে প্রশ্ন তোলে।
৮ জানুয়ারি ১৯৯৮
ইউনূস নরওয়ের তৎকালীন রাষ্ট্রদূতকে একটি চিঠি পাঠান। … চুক্তির মূল উদ্দেশ্য হচ্ছে গ্রামীণের আর্থিক সম্পদ দক্ষতা ও পেশাদারির মাধ্যমে পরিচালনা করা, গ্রাহকের সর্বোচ্চ সেবা নিশ্চিত করা। এ অর্থ ঘূর্ণমান তহবিলের (রিভলবিং ফান্ড) হিসেবে গ্রামীণ ব্যাংকের ব্যবস্থাপনায় থেকে গেলে ক্রমেই বাড়তে থাকা কর হারের জন্য ভবিষ্যতে অনেক কর পরিশোধ করতে হবে। 
গ্রামীণ কল্যাণের সাথে গ্রামীণ ব্যাংকের চুক্তি সাক্ষর হয় ১৯৯৭ সালে ৭ মে।
১০ ফেব্রুয়ারি ১৯৯৮
গ্রামীণ কল্যাণ থেকে অর্থ গ্রামীণ ব্যাংকে স্থানান্তরের জন্য চাপ দেয়া হয়। নরওয়ে আবিষ্কার করে গ্রামীণ ব্যাংকে তাদের অর্থ সাহায্যের তিনশ মিলিয়ন ক্রোনার ঐ ব্যাংক থেকে লাপাত্তা। সেটা গেছে গ্রামীণ কল্যাণে। আরো জানা যায় গ্রামীণ কল্যাণ কেবল গ্রামীণ পরিবারের মধ্যে ঋণ ও ব্যবসা সীমাবদ্ধ রাখে না। উদাহরণ:  গ্রামীণ কল্যাণ গ্রামীণ ফোনের প্রতিষ্ঠা কালীন সময়ে ৫০ মিলিয়ন ক্রোনার দেয়।
--
পহেলা এপ্রিলের আগে পর্যন্ত এইসব চলতে থাকে। নোরাড (Norwegian Agency for Development Cooperation) চাপ দিতে থাকে। ইউনূস পিছলাতে থাকেন। এটাসেটা বোঝান। চিঠি চালাচালি মিটিং এসব করে পরিস্থিতি কিছুটা সামলে আসার পরে নোরাড গ্রামীণকে অর্থ সাহায্য দেয়া অন্যান্য সংগঠনকে গ্রামীণকে চাপ দেয়ার জন্য পরামর্শ দেয়। সিডা (Swedish International Development Cooperation Agency) -র দেয়া অর্থের বেশির ভাগ রিভলবিং ফান্ড হিসেবে ব্যবহৃত হওয়ায় গ্রামীণ ব্যাঙ্কের সুনামের দিকে তাকিয়ে তারা কোনো ব্যবস্থা নেয় না।
--
১ এপ্রিল ১৯৯৮
মুহাম্মদ ইউনূস নোরাডের পরিচালককে ব্যক্তিগত পত্র দেন। "Dear ... Greetings from Grameen. I need your help."
আরো লিখেন-
এই অভিযোগ বাংলাদেশ সরকারের ভেতরে ব্যাপক ভুল বোঝাবুঝির সৃষ্টি করবে। সরকারের ভেতরে বা বাইরে, যারা গ্রামীণকে সমর্থন করে না, তারা যদি এ চিঠিটি হাতে পায়, তবে বাংলাদেশে আমাদের খুব সমস্যায় পড়তে হবে। দুই পক্ষের বোঝাপড়ার মধ্য দিয়ে আমাদের এ সমস্যার সমাধানে পৌঁছাতে হবে।
এতোদিন এই ব্যাপারগুলো বেশ ভেতরের খবর ছিল। ইউনূসের এই চিঠি পাবার পরে এই সংক্রান্ত চিঠিপত্রের গায়ে নোরাড ‘made public’ সিল মেরে দেয়।
--
১৯৯৮ সালের ছাব্বিশে মের আগে পর্যন্ত এসব চলে। ইউনূস অসলো যান। মোটামুটি একটা সমাধানে পৌঁছানো যায়।
--
২০১০ সালের মাঝামাঝি থেকে গ্রামীণ কল্যাণের অর্থ গ্রামীণ ব্যাংকে স্থানান্তরের জন্য নোরাড আবার চাপ দেয়। ৬০৮ মিলিয়ন ক্রোনার (এর মধ্যে ৩০০ মিলিয়ন দেয় নোরাড, বাকিটা অন্যরা) গ্রামীণ ব্যাংক থেকে চলে গেছে গ্রামীণ কল্যাণে। অথচ ফেরত এসেছে মাত্র ১৭০ মিলিয়ন। বাকিটা এখনো গ্রামীণ কল্যাণে থেকে গেছে। 
২২ আগস্ট ২০১০
গ্রামীণ ব্যাংক একটা ইমেইল দুটি ব্যাখ্যা জানায়-
গ্রামীণ ব্যাঙ্কের কর্মী আর সদস্যদের উন্নয়নের জন্য এই অর্থ স্থানান্তর।
গ্রামীণ ব্যাংক গ্রামীণ কল্যাণে কর ফাঁকি দেয়ার জন্য অর্থ স্থানান্তর করেনি। কারণ ১৯৮৩ সাল থেকে গ্রামীণ ব্যাংককে কোনো কর দিতে হয় না।
... ৪
এই টাইমলাইন দেখলে বোঝা যায় মুহাম্মদ ইউনূস তার ব্যাখ্যা দিয়ে নোরাডকে প্রায় বছরখানেক বোঝাতে পারেন নি। টাকাটা অন্য প্রতিষ্ঠানে চালানের ব্যাপারটা না বোঝার ব্যাপারে নোরাড বেশ স্থির থাকে। পরে অসলো গিয়ে একটা সমাধানে পৌঁছানো যায়। 
রিপোর্টে অভিযোগ করে বলা হয় নোরাড গ্রামীণ কল্যাণের নাম পর্যন্ত শুনে নাই। কিন্তু নথি ঘেঁটে দেখা যায় গ্রামীণ কল্যাণের কথা নোরাড বা বাংলাদেশে নর ওয়ে অ্যাম্বেসি জানতো। তবে গ্রামীণ কল্যাণ গঠন করে টাকা স্থানান্তর করে পরে নরওয়েকে জানানো হয়। রিপোর্টে উল্লেখ করা অর্থের পরিমাণ ইউনূস সেন্টার তাদের বক্তব্যে নাকচ করে দেয়:
If we convert the aforesaid amount at the prevailing exchange rate of 1996, then the ‘transfer' stands at about US $ 96 million and the ‘transfer back' stands at approximately US $ 85 million. Thus all the donors money was transferred back and only US $ 11 million remained with Grameen Kalyan as it was created out of interest earned. So the report where it mentions that Grameen Bank transferred US $ 100 million and transferred back only US $ 30 million is completely false.
গ্রামীণ কল্যাণে টাকা স্থানান্তরের কারণ হিসেবে কর এড়ানোর একটা যুক্তি ছিল প্রফেসর ইউনূসের ১৯৯৮ সালে জানুয়ারি ৮ তারিখের চিঠিতে।

সূত্র: muhammadyunus.org
তথ্যচিত্রটি প্রকাশের পর গ্রামীণ ব্যাংক প্রেস রিলিজ বের করে। সেখানে কর অব্যাহতি সম্পর্কে বলা হয়।

সূত্র: muhammadyunus.org
এখানে বলা হচ্ছে expire হবার কথা। Withdraw শব্দটি ব্যবহার করে প্রফেসর ইউনূস তাঁর পক্ষের যুক্তি সেই সময় পোক্ত করতে চেয়েছিলেন। আর বোঝা যাচ্ছে ‘দরিদ্রদের কল্যাণের উদ্দেশ্যে সৎ উদ্দেশ্য ও বিশ্বাস’ জাতীয় আলংকারিক ভাষা বাদ দিয়ে পড়লে বোঝা যায় কর ফাঁকির ষোলোকলা ইচ্ছা ইউনূসের ছিল। ক্ষূদ্রঋণ কোম্পানিগুলো তো এভাবেই ফুলে ফেঁপে বাড়ছে। বিশাল সুদ আদায় করছে গরিববগুর্বোদের কাছ থেকে। সরকারকে এক পয়সা দিচ্ছে না দরিদ্রদের সেবার মুলো ঝুলিয়ে। 
গ্রামীণ ব্যাংক প্রেস রিলিজে পহেলা এপ্রিল ১৯৯৮ সালে নোরাডের পরিচালকের কাছে লেখা চিঠিতে ইউনূসের ‘I need  your help’ বাক্য ব্যবহারের কোনো ব্যাখ্যা দেয়নি। 

সূত্র: av.bdnews24.com
তথ্যচিত্রে ২০১০ সালে আগস্টে নোরাডকে লেখা ই-মেইলের অংশ বিশেষ দেখানো হয়। যে করের কথা বলা হয়েছিল ১৯৯৮ সালে, এখানে এসে সরাসরি তার বিপরীত কথা বলা হচ্ছে। উল্লেখ করা প্রয়োজন- ১৯৮৩ সালের পর থেকে গ্রামীণকে কখনোই কর দিতে হয়নি।

সূত্র: nrk.no
বাংলাদেশের ক্ষুদ্রঋণ সংস্থাগুলো ২০ থেকে শুরু করে ১০০% বা তারও বেশি সুদ নেয় গরিব মানুষের কাছ থেকে। ক্ষুদ্রঋণ দারিদ্র্যকে হালকার ওপর ঝাপসা প্রশমিত করে দীর্ঘমেয়াদি করে। উচ্চসুদের কারণে গরিব গরিবিমুক্ত হওয়ার সুযোগ পায় না। কিছু কামেল লোক হয়তো বেরিয়ে আসতে পারে। ঋণের যাঁতাকলে দীর্ঘমেয়াদে আটকে গেছে এমন লোকের পরিসংখ্যান জানা জরুরি। ক্ষুদ্রঋণ কেবল ভালো ভালো জিনিসগুলো পাবলিককে দেখায়, পেছনের বাজে দিকগুলো লুকিয়ে রাখে। এসব সমালোচকের দৃষ্টিতে দেখা প্রয়োজন। গ্রামের মানুষের টাকা নাই, তাদেরকে ঋণ দেয়া একটা ভালো ব্যবস্থা; কিন্তু ঋণের চক্রে ঢুকিয়ে দেয়া অমানবিক। লোকজন বেঁচেবর্তে থাকে এইটুকুই- ভালো অবস্থায় যেতে পারে না। সরকারকে কর দিতে হয় না বলে দেশে প্রায় চার হাজারের মতো ক্ষুদ্রঋণ ব্যবসা। ২৫ থেকে ৩০ হাজার কোটি টাকার মতো ঋণ বিতরণ হচ্ছে প্রতি বছর। সহজে মুনাফা অর্জনের জন্য এর চেয়ে ভালো ব্যবসা আর নেই। সরকারের উচিত এদের উপরসর্বস্ব ভালো কথাগুলো খতিয়ে দেখা। আর নরওয়ে উদ্দেশ্যমূলকভাবে এই আচরণ করলে সেটারও বিহিত হওয়া দরকার।
-------
কৃতজ্ঞতা:
তথ্য ও পরামর্শ দিয়ে সাহায্য করেছেন এস এম মাহবুব মুর্শেদ, স্পর্শ, ধ্রুব বর্ণন এবং স্বাধীন ভাই
বানান কৃতজ্ঞতা:
আনন্দী কল্যাণ এবং বুনোহাঁস


