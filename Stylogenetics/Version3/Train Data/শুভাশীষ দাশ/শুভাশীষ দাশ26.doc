ছফাগিরি। কিস্তি এগারো।



আহমদ ছফার আনন্দবাজার পত্রিকা নিয়ে লেখাগুলো প্রথমবার পাঠে খুব একটা স্বস্তিদায়ক মনে হয় না। জোর করে নিজের এংরি রাইটার ইমেজের খাতিরে বলে ফেলা বলে ভ্রম হয়। তবে অনেকগুলো লেখা মিলিয়ে পড়লে সঙ্গে তসলিমা নাসরিনকে নিয়ে
আনন্দবাজারের অতি উচ্ছ্বাসের পেছনের কথা জেনে নিলে ছফার করা উপপাদ্যগুলো নিয়ে ভাবিত হওয়া প্রয়োজন। 
বাংলা একাডেমীর ‘অমর একুশে বইমেলা’তে কলকাতা থেকে প্রকাশিত বই বিশেষতঃ আনন্দ প্রকাশনীর বই বিক্রি বন্ধের জন্য মুখ্য সঞ্চালক হিসেবে ছফা আবির্ভূত হয়েছিলেন। বাংলাদেশের প্রকাশকদের সাথে লেখকদের বাঁচাতে ছফার এই ক্ষ্যাপাটে বিদ্রোহ পরে অনেকের সমর্থন পেয়েছিল। বইমেলায় আনন্দবাজারের প্রবেশ তখন বন্ধ হয়। সব জেনে আনন্দবাজারের বাদল বসু এক সাক্ষাৎকারে ছফাকে কদর্য গালি দেন। বাংলাদেশের শওকত ওসমান কোন লেখায় ছফাকে বাজে লোক বলে অভিহিত করেন। ছফা এই ঘটনার পরে একদিন শওকত ওসমানকে নিয়ে নিউমার্কেটে যান। দোকানে দোকানে জিজ্ঞেস করেন শওকত ওসমানের কোনো বই তাঁদের কাছে আছে কি না। কেউ এই লেখকের নাম পর্যন্ত শুনে নাই। সুনীল গাঙ্গুলীর কথা বলা মাত্র এক ডালি বই দোকানদারেরা সামনে হাজির করেন। এই অবস্থা দেখে ছফা শওকত ওসমানকে জিজ্ঞেস করেন, দেশটা আমরা বাল ছেঁড়ার জন্যে স্বাধীন করেছি? … ১…হুমায়ূন আহমদের একটা সাক্ষাৎকারে জানতে পারি- ছোটবেলা থেকে হিন্দু লেখকদের বই পড়তে পড়তে একসময় তাঁর মাথায় প্রশ্ন আসে, মুসলমান লেখকদের লেখা বই কম কেন? তখন থেকে লেখালেখির একটা জেদ তাঁর মাথার মধ্যে কুটুরকুটুর করতে থাকে। আপাতভাবে এইসব প্রসঙ্গ খুব একটা স্বাভাবিক আচরণ মনে না হলেও ঘটনা অসত্য নয়। ছফার মাধ্যমেই এর মুখ ও মুখোশ দেখি।
…সারা বাংলা জুড়ে নানা বাঁকে নানা সাহিত্য তৈরি হয়েছিল। বাংলাদেশের সাহিত্যে এখানকার পরিবেশ, প্রতিবেশ, এখানকার জীবন, সং গ্রাম, রাজনৈতিক আকাঙ্ক্ষা এসব নিয়ে লেখা হবে। পশ্চিম বাংলার সাহিত্য সেখানকার মত করে বিকশিত হবে। তবে বাংলা ভাষার প্রশ্নটা স্বতন্ত্র। বাংলা এখানে রাষ্ট্রভাষা, জাতীয় ভাষা। … ২ 
পশ্চিমবঙ্গ থেকে মোটাদাগে একটা তফাত তৈরি করে ছফা তাঁর বিশ্লেষণ শুরু করেন। বাংলা আমাদের জাতীয় ভাষা, পশ্চিমবঙ্গে সেটা একটা প্রাদেশিক ভাষা বৈ কিছু নয়। বাংলা সাহিত্যে ওপার বাংলার অবদান কম নয়। রেঁনেসাস সাহিত্যের প্রায় পুরো কৃতিত্ব তাঁদের দেয়া যায়। বিদ্যাসাগর, রামমোহন রায় প্রমুখ সতীদাহ রোধ, বিধবা বিবাহ নিয়ে যেসব আন্দোলনের নেতৃত্ব দিয়েছিলেন সেগুলো বাঙালি মুসলমানের সমস্যা ছিল না। … আমাদের বুদ্ধিজীবীদের সামনে এ ধারণা স্পষ্ট না থাকায় তাঁরা বাংলাদেশের ভাষাভিত্তিক জাতীয় রাষ্ট্রের চরিত্রটি সম্যকভাবে উপলব্ধি করতে পারছেন না। তাই সংস্কৃতির কোন মূল্যমানটি নিয়ামক এবং পথপদর্শক শক্তি হিসেবে জাগিয়ে তোলার প্রয়োজন সে ব্যাপারে তাঁদের কোন চিন্তাভাবনা নেই। এ চিন্তা-ভাবনা না থাকার দরুণ তাঁরা বাঙালি বলতে ঊনবিংশ শতাব্দীর বাঙালি মনীষীদের চিন্তা-ভাবনার ওপর নির্ভর করতে অভ্যস্ত হয়ে গেছেন। ঊনবিংশ শতাব্দীর বড় বড় মানুষদের চিন্তা-ভাবনার অনেকখানি আমাদের মানসপরিমণ্ডলে গ্রহণ করতে হবে একথা মানি। কিন্তু যেকথা আরো বেশি মানতে হবে, সেটা হল ঊনবিংশ শতাব্দীর মনীষীদের চিন্তা-ভাবনা অনেকখানি ঝাড়াই বাছাই করার পরই নতুন বাস্তবতার নিরিখেই আমাদের গ্রহণ করতে হবে। ঊনবিংশ শতাব্দীর বাঙালি জনগোষ্ঠী একটা জাতীয় রাষ্ট্র কায়েম করতে পারেনি। এখন বাংলাদেশ যতই খণ্ডিত হোক একটি ভাষাভিত্তিক জাতীয় রাষ্ট্র প্রতিষ্ঠিত হয়ে গেছে। ঊনবিংশ শতাব্দীর চাহিদা আর একবিংশ শতাব্দীর চাহিদা একবস্তু নয়। ঊনবিংশ শতাব্দীর অনেক অমৃত এখন গরলে রূপান্তরিত হয়েছে।  একবিংশ শতাব্দীর বর্ধিত চাহিদা  অনুযায়ী বাঙালি জাতি গোষ্ঠীর জন্য একটি উন্নত সংস্কৃতির নির্মাণের যে নেতৃত্ব দেয়ার কথা ছিল তাঁরা সেই কাজে একটি পদক্ষেপও নিতে পারেননি। এইখানে আমাদের জাতীয় ব্যর্থতার যাবতীয় উৎস। … ৩ … এটাও সত্য, বাঙালি মুসলমান ইংরেজি ভাষা দখল করেছে বেশ পরে। বাংলাদেশ বাঙালি মুসলমানদের সংখ্যাধিক্যে একটি জাতীয় রাষ্ট্র। এখানকার সাহিত্যের আওয়াজ নিজস্ব। আনকোরা। ছফার বাঙালি মুসলমানমানস নিয়ে করা ক্রমাগত ব্যাখ্যাকে অনেকে একপেশে ও প্রতিক্রিয়াশীলতা ধারণা করেন। এই ধারণার মধ্যে সত্যতা কম- আগের কিস্তিগুলোতে সেই ব্যাখ্যা হয়ে গেছে। ছফা বিপদজনক ভঙ্গিতে বরাবর সঠিক কথা বলে গেছেন। এটাও বলা হয় ছফা ভারত-বিদ্বেষী। ছফা যা করেছেন তা হলো বাংলাদেশের প্রতি ভারতীয় মানস নিয়ে ব্যাখ্যা করে তাঁদের একটা সঠিক পথের নির্দেশনা দেওয়ার কাজ।
পশ্চিমবঙ্গে বাংলা একটা প্রাদেশিক ভাষা, সেটা জাতীয় ভাষা নয়। ফলে পেট্রোনাইজেশনের আর্থিক দিকটা সেখানে অসফল। সেখানকার লেখকেরা আগ্রাসী হিন্দির চাপে পড়ে অসহায় অবস্থায় আছেন। সর্বভারতীর রাষ্ট্রসত্তার মধ্যে বসবাস করে তাঁদের আত্মপরিচয়ের সন্ধান করতে হচ্ছে। নিজেদের বাঙালিসত্তার পরিচয় সেখানে হুমকির মুখে। আনন্দবাজার কিছু সাহিত্য বেনিয়া তৈরি করতে সফল হয়েছে। কলকাতার লেখকদের বইয়ের একটা বড় চালান বাংলাদেশে আসে। বাংলাদেশে বাজার তৈরির জন্য সুনীল গঙ্গোপাধ্যায় এদেশে যজমান ঠাকুরের মর্যাদা পেলে বেফাঁসে ঢাকা দুই বাংলার সাংস্কৃতিক রাজধানী বলে ঘোষণা করেন। পরে স্বদেশে ফিরে জনমতের চাপে সেটা অস্বীকার করেন। আনন্দবাজার বাংলাদেশের বিরুদ্ধে সবসময় নির্লজ্জ অপপ্রচার করে, অথচ বাংলাদেশে তাদের বিশাল বাজার। 
উপপাদ্য এক। ভারত বাবরি মসজিদ ইস্যুতে বিশ্বের সামনে নিজের যে সাম্প্রদায়িক চেহারা হাজির করেছিল তা ঢাকতে তুরুপের তাস হিসেবে ব্যবহার করেছিল তসলিমা নাসরিনের ‘লজ্জা’ উপন্যাসকে।
আনন্দবাজার পত্রিকা বাংলাদেশের জাতীয় প্রতিষ্ঠান ‘বাংলা একাডেমী’কে আনন্দ পুরস্কারে ভূষিত করে। একাডেমী কর্তৃপক্ষ বিচক্ষণতার পরিচয় দিয়ে সেই পুরস্কার গ্রহণে অপারগতা জানায়। তখন সেটা দেয়া হয় তসলিমা নাসরিনকে। বাংলাদেশের শিল্প সংস্কৃতি নিয়ে লাগাতার ঠিসারা করে চলেছে এই গোষ্ঠী। সুনীল, বুদ্ধদেব, সমরেশ তসলিমা ইস্যুতে বাংলাদেশের ভাবমূর্তি ধ্বংসে নির্লজ্জ আচরণ করেছিলেন। এই প্রসঙ্গে পশ্চিমবঙ্গের কিছু লেখকের সঠিক বিশ্লেষণ আনন্দবাজারের প্রচারণার উন্মাদনায় চাপা পড়ে গিয়েছিল। নবনীতা দেবসেন তখন বলেছিলেন, এই তসলিমা আমাদের আবিষ্কার। 
… এ সংবাদটি পাঠ করে আমার ব্রহ্মতালু পর্যন্ত জ্বলে উঠেছিল। এই দেশে কোন পণ্ডিত, কোন লেখক, কোন কবি-সাহিত্যিক আনন্দবাজারের সিদ্ধান্তের প্রশ্নে টু-শব্দটি পর্যন্ত উচ্চারণ করেননি। এটাই আমাকে আরো বেশি স্তম্ভিত করেছে। বাংলা একাডেমী যে পুরস্কার প্রত্যাখ্যান করল তসলিমাকে সেই পুরস্কার প্রদান করা হল। তসলিমা এবং বাংলা একাডেমীকে একই আসনে স্থাপিত করা হল কিনা সে প্রশ্নে একটা হ্যাঁচ্ছো পর্যন্ত কেউ করেননি। বরং ঢাকা চট্টগ্রামে সর্বত্র বলাবলি করতে শুনেছি আনন্দবাজার তসলিমার পরিবর্তে অমুক কিংবা তমুককে পুরস্কারটি দিলে ভাল করতেন। … ৪ 
বাংলাদেশে তসলিমার ‘লজ্জা’ উপন্যাসটি প্রকাশের পরে সেটা নিষিদ্ধ হয়। মৌলবাদীরা তসলিমাকে মুরতাদ ঘোষণা করে। আনন্দবাজার তাদের প্রকাশনী থেকে বইটি ছাপে। সেটার অজস্র কপি পুরো ভারত জুড়ে বিক্রি হয়। ফলে তসলিমা হয়ে দাঁড়ায় আনন্দবাজারের কামধেনু। বাবরি মসজিদ ইস্যুতে ভারতবর্ষের যে সাম্প্রদায়িক রূপ বিশ্ববাসী দেখছিল, তার মোড় ঘুরাতে আঙুল তাক করা হয় বাংলাদেশের দিকে। বাংলাদেশে তসলিমার ওপর নেমে আসা নির্যাতন ফুলিয়ে ফাঁপিয়ে বিশ্বের দৃষ্টি আকর্ষণ করার প্রায় সব উদ্যোগের পেছনে পয়সা ঢালতে বাঁধেনি বাদল বসুদের। তসলিমার পেছনে তাঁদের ব্যয় করা অর্থ কয়েকগুণ বেড়ে তাঁদের কাছে ফিরে এসেছিল। বুঝে বা না বুঝে তসলিমা তাঁদের ফাঁদে পা দিয়ে ক্রমশ এগিয়ে গেছেন। ভারতে  সাথে সাথে বাংলাদেশের মুসলমান-হিন্দুদের সম্পর্ক দুর্বিষহ করে তুলতে বইটি অনুঘটকের কাজ করল। 
… তসলিমার ওপর যে অত্যাচার করা হয়নি সে অত্যাচার করা হয়েছে বলে ফলাওভাবে প্রচার করা হল। ভারতের অন্যান্য রাজ্যে বিশেষ করে বিজেপি অধ্যুষিত সেন্টারগুলোতে তসলিমার একটা রণচণ্ডী ইমেজ খাড়া করা হল। রাতারাতি ‘লজ্জা’ বইয়ের ইংরেজি, তামিল, গুজরাটি অনুবাদ প্রকাশ করা হল। তসলিমার নামে শূন্য থেকে মহিলা সংগঠন গজিয়ে উঠল। সে মহিলারা দল বেঁধে বাংলাদেশের দূতাবাসে উপস্থিত হয়ে ঘোষণা দিলেন, তসলিমার ওপর যদি কিছু হয় তাহলে এখানে তোমাদের কচুকাটা করব। এতেও শেষ নয়। সরকারের প্রচারযন্ত্রের মারফত আমেরিকা, ইংল্যান্ড এবং পশ্চিম-ইউরোপের দেশসমূহের গণমাধ্যমগুলোতে তসলিমার কথা তুলে ধরা হল। খ্যাতনামা ব্যক্তিদের বোঝাতে লাগলেন বাংলাদেশের এই মহিলা লেখিকা সংখ্যালঘু সম্প্রদায়ের অধিকার নিয়ে লিখেছেন। তাই বাংলাদেশ এই লেখিকার উপর নির্যাতন চালাচ্ছে। … ভারত কি বাংলাদেশের বিরুদ্ধে সত্যি সত্যি যুদ্ধ ঘোষণা করেছে? যুদ্ধের সময় সব ধরনের অপপ্রচার চলে। কারণ যুদ্ধের প্রথম বলি সত্য। দু-দেশের মধ্যে তো তেমন পরিস্থিতি বিরাজ করছে না। বাংলাদেশ একটা ছোট দেশ। কোনভাবেই ভারতের সঙ্গে এঁটে ওঠার কথা নয়। ভারত তসলিমাকে নিয়ে এমনভাবে মেতে উঠেছে কেন? আমি তো একটা ছাড়া  তার কোন কারণ  খুঁজে পাইনি। বাবরি মসজিদ ভাঙ্গার পরে বিশ্বে  ভারতবর্ষের যে সন্ত্রাসী চরিত্র ফুটে উঠেছে সেটা ধামাচাপা দেয়ার জন্যই  ভারতের এই উন্মত্ত প্রচার অভিযান। … ৫ 
উপপাদ্য দুই। পশ্চিম বাংলার ঐতিহাসিক অহং-এর মানসিক প্রবৃত্তি থেকে দেবী তসলিমার উদ্ভব।
এই অহং অনেক কিছুর জন্য দায়ী। এই অহং বোধের কারণে তাঁরা সাহিত্যে আমাদের ওপর দাদাগিরি করতে আসেন। আনন্দবাজারে মুসলমান নামের বানানগুলো বিকৃততর হয়। বায়ান্নর ভাষা আন্দোলন, রক্তক্ষয়ী মুক্তিসংগ্রাম –বাংলাদেশের জনগণ এসবে সরাসরি অংশ নিয়েছে। আমাদের রক্ত দিয়ে ভাষাকে তৈরি করতে হয়েছে। দেশকে মুক্ত করতে হয়েছে। আমাদের এইসব সংগ্রাম লেখার ভাষায় এসে যাবে। ভদ্রতার মুখোশ অনেক জায়গায় থাকবে না। সেটা অনিবার্য ধরে নিয়ে এগোলে আমাদের কথা ঠিকঠাক অন্যদের কানে যাবে। আমাদের কুলি মজুর, চাষা, রাস্তার ধারের ভিখিরি, বস্তির লোকজন, সাধারণ মধ্যবিত্ত, নব্য ধনী- এদের মধ্যে কি অমৃত লুকিয়ে আছে সেটা আমাদের নিজেদের বুঝে নিতে হবে। বাংলাদেশের লেখকেরা সেটা কারো অনুকরণে করবেন না।  … কথা বলার প্রবহমানতা এইটা টিকিয়ে রাখতে হবে, এ ধারাটা। আর কেউ যদি কেবল বেদমন্ত্র উচ্চারণ করতে থাকে সমসাময়িকতা থেকে সরে যেয়ে, এটা বেদমন্ত্র আবৃত্তি হবে, সাহিত্য হবে না। কারণ ভাষাটা, বাংলাভাষাটা, এই যে ঠেলাঅলা, রিক্সাঅলা, গাড়িঅলা, মুটেমজুর এরা ভাষাটা কয় বলেই ভুলভাল শব্দ, এই আঞ্চলিক ডাইলেক্টভরা ভাষা উচ্চারণ করে বলেই একজন কবিভদ্রলোক কবিতা লিখতে পারেন। … যেগুলো হচ্ছে ভাষার জীবনের লক্ষণ। আর যে ভাষায় কেউ কথা বলবে না সেটা সংস্কৃত হয়ে উঠবে, তারপর চলে যাবে, কেউ কথা বলবে না। মরা ভাষা। … ৬… বাংলাদেশ নিজের আওয়াজে কিছু করলে পশ্চিমবঙ্গের বেশিরভাগ লেখক সেখানে সারবস্তু পান না। বাংলাদেশের স্বাধীন অবস্থান কলকাতার লোকজনকে এখনো প্রশান্তি দেয়। মুখে বা লেখায় সেটা তাঁরা স্বীকার করেন না। ভারতবর্ষ কি অন্যান্য দেশের রেখে যাওয়া ফাঁদে বাংলাদেশ পা দিলে ওপার বাংলার লেখকদের উল্লসিত হওয়ার কিছু নেই। বরং স্বতন্ত্র স্বাধীন বাংলা ভাষাভাষী একটি রাষ্ট্রের বিকাশে তাঁদের সাহায্যের হাত বাড়ানো উচিত। তসলিমা নাসরিন ঘটনায় কলকাতার লোক কেন উলঙ্গ প্রচারণায় সামিল হয়েছিল ছফা তার মনোবিশ্লেষণ করেছেন।
… ১৯৭১ সালের মুক্তিযুদ্ধের পর বাংলাদেশ যখন স্বাধীন হল, বাংলার এই অংশ স্বাধীন সার্বভৌম ভাষাভিত্তিক একটি ভারতীয় রাষ্ট্র প্রতিষ্ঠার পর পশ্চিম-বাংলার বাঙালিদের অন্তত একটি আলোকিত অংশ স্বপ্নদৃষ্টি দিয়ে অনুভব করতে আরম্ভ করলেন, বাঙালিদের সব শেষ হয়ে যায়নি। পদ্মার অপর পারে বাঙালির যে একটি নতুন ভাষাভিত্তিক জাতীয় রাষ্ট্র প্রতিষ্ঠা হতে যাচ্ছে তাতে বাঙালির অপূর্ব স্বপ্নসাধনা সবটাই বিকশিত হবে, মুকুলিত হবে। কিন্তু বাংলাদেশ স্বাধীন হবার পর এখানে কি ঘটল? তিন বছর না যেতেই স্বাধীন বাংলাদেশের প্রধান স্থপতি শেখ মুজিবুর রহমান সপরিবারে নিহত হলেন। পর পর সামরিক শাসন এসে গেল। রাষ্ট্রধর্ম হিসেবে ইসলামকে স্বীকৃতি দেয়া হল। পাকিস্তান আমলে সংখ্যালঘু হিন্দুসম্প্রদায়ের যতটুকু নিরাপত্তা ছিল পরিস্থিতি তার চাইতে অনেক খারাপ হলো। হিন্দুদের দেশত্যাগের হার অনেক পরিমাণে বেড়ে গেল, উপর্যুপরি সাম্প্রদায়িক দাঙ্গা ঘটতে থাকল। এ সকল দাঙ্গায় তথাকথিত অসাম্প্রদায়িক দলগুলো ছদ্মবেশে অংশগ্রহণ করতে থাকল। ইত্যকার ঘটনা দর্শন করে পশ্চিম-বাংলার জনগণের যে অংশ বাংলাদেশের ভাষাভিত্তিক জাতীয় রাষ্ট্রের বিকাশ প্রসঙ্গে উচ্চাকাঙ্ক্ষা পোষণ করেছিলেন তাঁদের হতাশা অনেকগুণ বেড়ে গেল। তাঁরা মনে মনে আফসোস করতে থাকলেন এ রাষ্ট্রটি সৃজন প্রক্রিয়ায় আমরা অনেক কিছু দিয়েছি। বস্তুত পশ্চিম-বাংলা যদি সর্বতোভাবে বাংলাদেশের জন্ম প্রক্রিয়ায় সহযোগিতা না করত অত তাড়াতাড়ি ভারতীয় সাহায্যে বাংলাদেশ স্বাধীন হতে পারত না। বাংলাদেশের সমাজের দিক চিহ্নহীনতা এবং মৌলবাদীদের জমজমাট আধিপত্য দেখে পশ্চিম-বাংলার জনমত একাংশ ভেতরে ভেতরে বাংলাদেশের উপর ক্ষিপ্ত হয়ে উঠেছিল। আশাভঙ্গের বেদনা তাঁদের ভয়ঙ্করভাবে পীড়ন করছে। তাঁরা হালে অনেকেই মনে করতে বাধ্য হচ্ছে- এই দেশটির কোন পরিবর্তন হবে না। যেই ক্ষমতায় আসুক সাম্প্রদায়িকতা এখানে যেভাবে ঘাঁটি গেড়ে বসেছে তার হাত থেকে বাংলাদেশের মুক্তি নেই। তসলিমার ‘লজ্জা’ বইটি তাদের এই চাপাক্রোধের বারুদের ঘরে অগ্নিশিখার মতো কাজ করছে। তাঁরা রাগের বশে, ক্ষোভের বশে এবং প্রতিহিংসার বশে তসলিমাকে নিয়ে এতখানি উলঙ্গ প্রচারণায় নেমেছিলেন। আমার মনে হয়েছে এটুকুই ভেতরের ব্যাপার। আমরা বাংলাদেশ সৃষ্টি করেছি। আজকে বাংলাদেশের আমরা যা-ই চেয়েছি তার বিপরীতটা করছে। সুতরাং এ দেশটির মানসিক প্রতিশোধ নিতে হবে। … ৭ 
আমি নিজে বাংলাদেশের সংখ্যালঘু সম্প্রদায়ের একজন। বাবরি মসজিদ ঘটনায় বাংলাদেশে সাম্প্রদায়িক দাঙ্গা বাজেভাবেই লেগেছিল। আমি যে পাড়ায় থাকতাম সেটা ছিল হিন্দু অধ্যুষিত। একাত্তর দেখি নাই, তবে যুদ্ধ পরিস্থিতি কী বস্তু সেই সময়ে কিছু আঁচ পেয়েছিলাম। পাড়ার ছেলেরা রাতে খড়গ আর এসিডের বোতল নিয়ে পাহারা দিত। সেই সময় বাংলাদেশের গ্রামাঞ্চলে হিন্দুদের ওপর অমানুষিক নির্যাতন নেমে এসেছিল। প্রচুর মন্দির ভেঙ্গে চুরমার করা হয়। ধর্ষণ ঘটেছিল প্রচুর সংখ্যক। সামরিক সরকার এসব বন্ধে খুব একটা ভূমিকা পালন করতে পারে নাই। হিন্দুদের একটা বিশাল অংশ নিরাপত্তাহীনতায় ওপারে পাড়ি দেয়। তসলিমা নাসরিন ‘লজ্জা’ উপন্যাসে কিছুটা তাড়িত হয়ে নিপীড়িতদের কথা বলতে গেলে একটা শ্রেণী সেটাকে রাজনৈতিক ঘুঁটি হিসেবে ব্যবহার করে ফেলে। দেশের সংখ্যাগুরু মৌলবাদীরা ১৯৯৪ সালে লেখককে দেশত্যাগে বাধ্য করে। এক্সাইলে গিয়ে দেশের আচরণের প্রতি কঠোর হওয়া ছাড়া উপায় থাকে না। আনন্দবাজারের বেনিয়ারা সেই সুযোগে বাংলাদেশের মৌলবাদী রূপ বিশ্বের দরবারে বিশ্বস্ততার সাথে সামনে আনে। কলকাতা লেখককে অনেক সহায়তা করেছিল একটা সময়। ২০০৭ সালে সেখানে বাস করতে গেলে তসলিমা এবার মুখোমুখি হন সংখ্যালঘু মৌলবাদীদের। ফলে আবার এক্সাইল। আনন্দবাজার তসলিমার কাছ থেকে যা নেবার এতদিনে নিয়ে নিয়েছে। ফলে এই ইস্যুতে একটা বিপ্লব ঘটানোর প্রয়োজন তাঁদের  আর দেখা দেয় না। 
বাংলাদেশের বুদ্ধিজীবীদের নিজের মেরুদণ্ডের ওপর জোর নেই। তাঁদের আত্মবিশ্বাসের ব্যাপক ঘাটতি আছে। নিজেদের ভূমিকা কী হওয়া উচিত সেটা নিয়ে তাঁরা আগাগোড়াই সন্দিহান। কিছু লেখক আছেন যাঁরা পশ্চিমবঙ্গের লেখকদের সার্টিফিকেট অমূল্য মনে করে। ধ্যানী বকের মতো তারা কেবল বুড়ো হতে জানে। কলকাতার ভাবুক সমাজ আমাদের কোন চোখে দেখছে সেই অনুসারে পরিপাটি হয়ে সেজেগুজে থাকার প্রবণতা লেখকদের একাংশের মধ্যে সেঁধে গেছে। এই আচরণ বাংলাদেশ স্বাধীন হবার এতোগুলো বছর পরেও বহাল তবিয়তে রয়ে গেছে। আনন্দবাজার সেই কারণে জল বা পানি ঘোলা করার সাহস এখনো করে। পশ্চিমবঙ্গের উন্নাসিক লেখকেরা বাংলাদেশকে পূর্ববঙ্গ বলার স্বভাব থেকে বেরিয়ে আসতে পারেন নাই। আমাদের লেখালেখির ভাষা কলকাতার ভাষাভঙ্গির ধাঁচে হলে তাঁরা পড়বেন, নয়তো নয়। ওপার বাংলার বই ছাড়া আমাদের চলে না। কিন্তু ওপার বাংলার চিত্র ভিন্ন। বাংলাদেশের গুটিকয়েক লেখকের লেখা সেখানে ক্ষেত্রবিশেষে ঢোকে। আমাদের ওপর মাতব্বরি ফলানোর সুযোগ হেলায় তাঁরা কখনো ছাড়েন না। এই প্রবণতা থেকে তাঁদের বেরিয়ে আসা জরুরি। উন্নাসিকতা নিয়ে সম্পর্ক উন্নয়ন সম্ভব হয় না। বাংলাদেশ ভাষাভিত্তিক একটা জাতীয় রাষ্ট্র। স্বাধীনতার পরে এখানে নানা কিছু হয়েছে। সামরিক শাসন, গণতন্ত্রের মুখোশে স্বৈরতন্ত্র, অন্তহীন দুর্নীতি, মৌলবাদীদের উত্থান, রাজাকারদের মন্ত্রীত্ব, সাম্প্রদায়িক মনোবৃত্তি- এসব ঘটেছে। … বাংলাদেশের সাহিত্যের ক্ষেত্রে যারা খুব পরিচিত, একটা সময় পর্যন্ত তারা এখানকার সাহিত্যকে সার্ভ করেছেন। তাদের অনেকেই এখন সাহিত্যক্ষেত্রে একটা সময় যারা খুব জ্বলে উঠেছিলেন, তাদের অনেকেই এখন বর্জ্যপদার্থের কাছাকাছি এসে গেছে। নতুন প্রজন্মের মধ্যে পলিটিক্যাল ডেসটিনি না থাকলে, পলিটিক্যাল গোল ক্লিয়ার না থাকলে, শিল্প-সাহিত্য তার প্রধান ভিকটিম হয়। এখন বাংলাদেশের চিত্র কোনদিকে যাবে তার দিশা নেই। আপনি দেখবেন হাজার হাজার পাতা পত্রপত্রিকা ছাপা হচ্ছে। কিন্তু স্পর্শ করার মত পঞ্চাশটি পাতা আপনি সেখানে পাবেন না। … ৮ … তবু বাংলাদেশ একটা গতিপথে এগোচ্ছে। বিজাতীয় কোন ঐক্যবোধের দায় আমাদের মাথায় নেই। বাংলাদেশের সাহিত্য নিজের একটা শক্তিশালী পথ তৈরি করছে। সেটা সময়ে আরো শক্তিশালী হবে। কলকাতার লেখকদের বর্জনের পথে আমাদের যাওয়ার দরকার নেই। একরকম জোর করে বাংলাদেশের সাহিত্যকে পরিহার করে চলার নীতি থেকে পশ্চিমবঙ্গকে বেরিয়ে আসতে হবে। দাদাগিরি, মাতব্বরি করার আগে নিজেদের দিকে ফিরে তাকানোর দরকার আছে। কলকাতা বইমেলা ’৯৯ সংখ্যার জন্য আহমদ ছফার একটা সাক্ষাৎকার নেয়া হয়। ছফা সেখানে বলেন-
… আমাদের একুশের মেলা বাংলাভাষার মেলা, বাংলাদেশের বইমেলা। একটা স্বাধীন জাতি হিসেবে স্বাধীন নন। আপনাদের ভাষাও সেখানে পরাধীন। জাতি হিসেবে স্বাধীনভাবেই আমাদের পথ আবিষ্কার করতে হবে। … পরাধীন জাতি হিসেবে স্বাধীনভাবে চলার ক্ষমতা আপনাদের নেই। মানসিকভাবেও এই দাসত্বকে আপনারা (ভারতের বাঙালিরা) মেনে নিচ্ছেন। কারণ ‘ভারতের ঐক্য সংহতি রক্ষা’র দায় এখন আপনাদের কাঁধে। তাই স্বাধীন হবার ইচ্ছেও আর থাকছে না। আমরা 'পাকিস্তানি সংহতি' কে কবরে পাঠিয়ে দেশকে স্বাধীন করেছি। তাই পশ্চিম-বাংলা বা কলকাতাকে এক্ষেত্রে আমরা অনুসরণ করতে যাব না। যদি কোনদিন স্বাধীন হয়ে স্বাধীন চিন্তা এবং পথকে আবিষ্কার করতে পারেন, সেদিন নিশ্চয় আমরা পশ্চিম-বাংলা বা কলকাতার দিকে তাকাব। …৯ 
আহমদ ছফার টোন চড়া। তবে হাজার হলেও গুরুবাক্য। 
সূত্র
১। আহমদ ছফা রচনাবলি- অষ্টম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [৪২৩]
২। আহমদ ছফা রচনাবলি- অষ্টম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [৪২০]
৩। আহমদ ছফা রচনাবলি- অষ্টম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [১০৬,১০৭]
৪। আহমদ ছফা রচনাবলি- অষ্টম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [৮৫]
৫। আহমদ ছফা রচনাবলি- অষ্টম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [৯৮]
৬। আহমদ ছফা রচনাবলি- পঞ্চম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [৪৩৪]
৭। আহমদ ছফা রচনাবলি- অষ্টম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [১০০]
৮। আহমদ ছফা রচনাবলি- অষ্টম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [৪২০]
৯। আহমদ ছফা রচনাবলি- অষ্টম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০) [৪২২]

ছফাগিরি। কিস্তি দশ।

