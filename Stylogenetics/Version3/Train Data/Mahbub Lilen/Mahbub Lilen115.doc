প্রথম বই প্রকাশের বেক্কল মুহুর্ত




প্রথম বই প্রকাশ একটা হাবিজাবি ব্যাপার
২০০৪ এর একুশে বইমেলায় প্রকাশ হয় আমার প্রথম বই কবন্ধ জিরাফ
কবিতার বই। প্রকাশক মোড়ক খুলে বই দেখাতেই কী রকম যেন শ্বাসকষ্ট হচ্ছিল আমার। একটা কপি নিয়ে আমি দৌড় শুরু করলাম শাহবাগের দিকে। খুলেও দেখলাম না। আমার একজন ঈশ্বর আছেন। শামীমা চৌধুরী। পকেটে তার ঠিকানা লেখা একটা প্যাকেট ছিল। বইমেলা থেকে দৌড়াতে দৌড়াতে বইটা প্যাকেটে ঢুকিয়ে শাহবাগে এসে কুরিয়ার করে দিলাম তার ঠিকানায়। তারপর খুব ধীরে ধীরে বিড়ি টানতে টানতে ফিরে গেলাম বইমেলায়। একেবারে ফাঁকা। কোনো অনুভূতি নেই। আমি যে কোনোদিন কোনো একটা অক্ষর লিখেছি তাও তখন আমার খেয়াল ছিল না। বইমেলায় যাচ্ছি; সেখানে কী এবং সেখানে কী হয় তাও মনে করতে পারছিলাম না। শুধু যেতে হবে বলে যাচ্ছি
আমার প্রথম বইটার মোড়ক উন্মোচন করেছি আমি নিজে। রক্তদান করে
মোড়ক উন্মোচন হয়ে যাবার পর কারো সঙ্গে কথা বলতে পারছিলাম না। শরীর কাঁপছিল। কথা জড়িয়ে যাচ্ছিল। কেমন যেন বোকা বোকা অবস্থা। সামনে দিয়ে যাওয়া পরিচিত কাউকে চিনতে পারছিলাম না। পুরো একটা হাবিজাবি। আমার প্রকাশক শুদ্ধস্বরের সম্পাদক আহমেদুর রশিদের হাত থেকে বিভিন্নজন বই নিয়ে উল্টেপাল্টে দেখছেন। আমি শূন্য মাথায় দাঁড়িয়ে আছি। হঠাৎ দেখি খন্দকার আশরাফ হোসেন এগিয়ে আসছেন আমার দিকে। আমি কীরকম যেন হড়বড় করে বললাম- আমার বইটা বেরিয়ে গেছে
- কই দেখি?
আমার হাতে কোনো বই নেই। আহমেদুর রশীদের হাত থেকে একটা বই নিয়ে তাকে দিলাম। তিনি বইটা হাতে নিয়েই আমাকে জড়িয়ে ধরলেন- কংগ্রেচুলেশন। তারপর বইটা নেড়েচেড়ে দেখে জিজ্ঞেস করলেন- দাম কতো?
- আমি জানি না
এই বইয়ের সবগুলো অক্ষর আমার নিজের হাতে বসানো কিন্তু আমি তখন দামটা মনে করতে পারছিলাম না। তিনি পাতা উল্টে দাম দেখলেন- সত্তর টাকা। কিন্তু লেখকের হাত থেকে কিনলে কমিশন কত?
-আমি জানি না
আশরাফ ভাই পকেট থেকে একেবারে নতুন কয়েকটা দশ টাকার নোট বের করে আমার হাতে দিলেন- কম হোক আর বেশি হোক। আমি পঞ্চাশ টাকা দিচ্ছি
টাকাগুলো হাতে নিয়ে আমি আবার বেক্কল বনে গেলাম। আমার হাত কাঁপছিল। আমি দশটাকার নোটগুলো নিয়ে দৌড়ে গেলাম প্রকাশক আহমেদুর রশীদের কাছে- সম্ভবত এই টাকাগুলোর মালিক তুমি। বলে তার কাছে টাকাগুলো দিয়ে আবার অনেকক্ষণ দাঁড়িয়ে থাকলাম শূন্য মগজে। আশেপাশে কে কী বলছিল আমার মনে নেই। আহমেদুর রশীদ সবাইকে মেনটেন করছিল। চিড়ার নাড়ু দিচ্ছিল। আমি আবার তার কাছে গিয়ে দাঁড়ালাম- টাকাগুলো দিয়ে দাও
- কেন?
- ওগুলো আমার। আমার প্রথম বই বিক্রির সবগুলো টাকা আমার। বাকি নয়শো নিরানব্বই কপি বিক্রি করে সব টাকা তুমি নিয়ে নিও। এটা আমার
আহমেদুর রশীদ মুচকি হেসে পকেট থেকে বের করে টাকাগুলো আমার হাতে দিয়ে দিলো। আমি টাকাগুলো মানিব্যাগে না রেখে অন্য এক পকেটে একেবারে আলাদা করে রেখে দিলাম
... আমার বই লিটল ম্যাগাজিনসহ অনেকগুলো স্টলে ছিল। কিন্তু আর কিছু মনে নেই। একটা ঘোর কাজ করছে। মেলার শেষ দিকে কাউকে কিছু না বলে একা একা বের হয়ে গেলাম। আমি কোনোদিন মোবাইল অফ করি না। কিন্তু তখন মোবাইল অফ করে দিয়ে হাঁটতে শুরু করলাম
একেবারে ছোটবেলা আমি প্রচণ্ড বাদাম আর তালমিছরি খেতাম। হঠাৎ করে আমার তাল মিছরি আর বাদাম খেতে ইচেছ করল। বইয়ের টাকা থেকে পাঁচ টাকার বাদাম কিনে খেতে খেতে হাঁটছি। প্রথম বইয়ের টাকা থেকে আমার এক কৌটা সিঁদুর কেনার কথা। এলিফেন্ট রোড গিয়ে কিনলাম। বিশ টাকায় ছোট এক কৌটা। কিন্তু তাল মিছরি কোথায় পাবো? একজন বলল ফার্মগেট। হেঁটে হেঁটে রওয়ানা দিলাম ফার্মগেটের দিকে। এক দোকানে পেলাম
পাঁচ টাকার তাল মিছরি কিনে খেতে খেতে গিয়ে উঠলাম ওভার ব্রিজের উপর। অনেকক্ষণ দাঁড়িয়ে থাকলাম। এখনও পকেটে বাকি আছে বিশ টাকা। ওগুলো দিয়ে কী করব? বের করে নাড়াচাড়া করলাম। আর কিছু করার নেই। টাকাগুলো ফেলে দিতে ইচ্ছে হলো। ওভার ব্রিজ থেকে নিচে ছুঁড়ে ফেলে দিলাম দশ টাকা বাকি দুটো নোট...

