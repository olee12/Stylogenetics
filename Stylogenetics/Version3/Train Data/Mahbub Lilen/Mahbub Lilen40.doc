কাঠাঙ্গ



২০০৭ এর শেষের দিকে কবি শামীম রেজা হঠাৎ প্রশ্ন করে বসল- কোন বইটা আরেকবার পড়তে চান?
বহু বইয়েই পড়ার সময় মার্জিনে নোট লিখে পাতা ভাঁজ করে রেখেছি আরেকবার পড়ার জন্য। সেগুলোর অনেকটাই গেছে উইপোকার পেটে। অনেকগুলোর নাম গেছি ভুলে আর অনেকগুলোই গেছে হারিয়ে। কিন্তু কোনোটাই উল্টানো হয়নি দ্বিতীয়বার
আমি শামীমকে জিজ্ঞেস করলাম- কেন?
- এইভাবে জিজ্ঞেস করে করে আমি একটা তালিকা করছি। যদি সেই তালিকার কোনো বই নিজের পড়া না থাকে তবে পড়ব। আর পুরো তালিকাটা ব্যাখ্যাসহ দেবো আমার স্টুডেন্টদের। যাতে এক তালিকায় কিছু ভালো বইয়ের নাম তারা পায়
বড়োই সাদামাটা উদ্দেশ্য। কিন্তু কোন বইটা আমি আবার পড়তে চাই? শামীম আরেকটু অগ্রসর হলো- যদি আপনাকে নির্বাসনে পাঠানো হয় তবে কোন বইটা সাথে করে নিয়ে যেতে চান?
গ্রামে অচেনা মানুষকে দেখলে গ্রামীণরা বেশিরভাগ ক্ষেত্রেই প্রথম প্রশ্নটা করে- কোত্থেকে আসছেন?
যদি আমি অন্য কোথাও চলে যাই তবে আমি কোত্থেকে আসছি সেই কথা  কোন বই বলতে পারে আমার মতো করে?
পরিষ্কার একটা নামই আমার স্মৃতি থেকে বের হয়ে এলো- আখতারুজ্জামান ইলিয়াসের চিলে কোঠার সেপাই। বাংলাদেশ জন্মের আগে পর্যন্ত বাংলাদেশকে নিয়ে লেখা একমাত্র মহাকাব্যিক উপন্যাস
হয়তো কয়েকশো বছর আগে পড়েছি এই বই আমি। ধার করা সেই বইয়ের কোনো পাতায়ই কোনো নোট কিংবা ভাঁজ রাখিনি দ্বিতীয়বার পড়ার জন্য। কী মলাট- কী রং- কতগুলো পাতা কিংবা কারা কারা সেই বইয়ে ছিল তার কতটুকু এই মুহূর্তে আমার মগজে আছে?
- শেখ মুজিব কি এডেকোয়েট?
ঢাউস বইয়ের হাজার হাজার লাইনের ভেতর থেকে ৬৯ এর চায়ের দোকানে বসা কোনো এক অজ্ঞাত চরিত্রের ছোট্ট প্রশ্নটা ধা করে সামনে চলে আসে আমার
এই প্রশ্নটা আমরা এখন পাস্ট টেন্সে করি- তিনি কি যথেষ্ট ছিলেন? ঠিক ছিল কি তার কৌশল? এবং এখনও এই প্রশ্নগুলো করা হয় শহুরে চায়ের দোকানে বসে
ইলিয়াসের বইটার নোঙর যেই সময়ে বাঁধা সেই সময়ে বাংলাদেশের যতগুলো স্থানকে শহর বলা হতো সেগুলোকে মূলত গায়ের জোরেই ডাকা হতো শহর। ওই রকম জায়গাকে এখন আমরা গ্রামই বলি। কিন্তু ইলিয়াস আগাগোড়া একটা গ্রামীণ বাংলাদেশে উপন্যাসের নোঙর ফেলেও কেন গ্রামের দিকে তাকালেন না একবারও? কিংবা জোর করে ভুলে যেতে চাইলেন যে বাংলাদেশ একটা গ্রাম?
এর একটাই কারণ। তিনি জাতিরাষ্ট্র বাংলাদেশকে গন্তব্য করেছিলেন তার যাত্রার। আর জাতিরাষ্ট্র কনসেপ্টটাই মানসিকভাবে ক্রমাগত শহুরে হয়ে উঠা আমাদের প্রত্যাশার ধারাবাহিকতা। বাংলাদেশের গ্রাম তখনও আত্মস্থ করেনি জাতিরাষ্ট্র কনসেপ্ট। এখনও না। বাংলাদেশের গ্রাম তখনও এবং এখনও চলে জাতিরাষ্ট্রের সমস্ত সুবিধা ও সম্পর্কের বাইরে। গ্রামীণ দায় আর দাবির নীতিমালায় চলে বাংলাদেশের গ্রাম। কিন্তু আমরা মানচিত্রে কলম দিয়ে দাগ টেনে সেই গ্রামগুলোকে জাতি রাষ্ট্রের সীমানায় ঢুকিয়ে বলি- এই হলো আমাদের দেশ
৬৯ এর আন্দোলনে গ্রাম ছিল না। ২০০৮ এর পরিকল্পনায়ও নেই গ্রাম। তাই অজ্ঞাত চরিত্রের মুখ থেকে ইলিয়াসের প্রশ্নটা বের হয়ে আসে- শেখ মুজিব কি যথেষ্ট? আর ২০০৮ এ আমরা জিজ্ঞেস করি- এইসব গণতন্ত্র কি ঠিকাছে? এইসব কি চেয়েছি আমরা? কারণ তখন শেখ মুজিব ছিলেন শহুরে আর শহর কেন্দ্রিক। এখনও আমরা নগর আর নাগরিক কেন্দ্রিক
একটা তরুণকে চূড়ান্ত প্রেমিক বানাতে চাইলে তাকে পাগল বানানো ছাড়া কোনো গতি নেই এটা বহু আগেই বুঝে গিয়েছিলেন লাইলি মজনুর লেখক শেখ জামি। এজন্যই প্রেমিক কায়েসকে তিনি মজনু বানিয়ে পালিয়ে গিয়েছিলেন উপন্যাস ছেড়ে। তারপর কিংবদন্তি কায়েসকে মজনু কিংবা পাগল হিসেবেই টেনে নিয়ে গেছে শেখ জামির নাম গন্ধের বাইরে...
আর চিলে কোঠার ইলিয়াস কী করলেন?
ওসমান গণির কাঁধে ভর করে ৬৯ পর্যন্ত এসে তাকে বললেন- যা তুই এইবার পাগল হ। না হলে অনন্তকালেও শেষ হবে না এই বই...
আর পরে যাতে কেউ- কই আমাকে তো পেলাম না আমি’ বলে তাকে দোষ দিতে না পারে সেইজন্য ওসমানের বগলের চিপা থেকে বের করলেন আরেকটা আইকন। হাড্ডি খিজির। যে লোক তার মায়ের গর্ভে তাকে জন্ম দিয়েছে সেই লোকই তার বৌয়ের গর্ভে  জন্ম দিতে যাচ্ছে তার সন্তান...
খিজির সব জেনেও নিজের বাবার নাম বলতে গেলে হাড্ডি চুলকাতে চুলকাতে বলে এক কল্পিত মানুষের নাম। এবং হাড্ডি চুলকাতে চুলকাতেই সে জানে তার বৌয়ের সন্তানও মাথার উকুন বাছতে বাছতে তারই নাম বলবে বাবার নাম বলার প্রসঙ্গ এলে
ফাউন্টেন পেনের কালি ঝাড়তে গিয়ে ইলিয়াস ওসমান আর খিজিরকে ছুঁড়ে দিলেন সময়ের সামনের দিকে। অথবা বসিয়ে দিলেন আমাদেরই চায়ের টেবিলে। অথবা তাদেরকে সামনে ঠেলে দিয়ে আমাদেরকেও করে নিলেন তার চিলে কোঠার বাসিন্দা
কেননা তিনি পরিষ্কার দেখছিলেন আমাদের এইসব দিন। তিনি জেনে গিয়েছিলেন তার কিংবা  আমাদের কিংবা পুরো জাতির দৌড়ানোর মতো দুই পা থাকবে না। পোশাকের নিচে পায়ের মতো দেখতে একটা কাঠের টুকরা নিয়ে খুঁড়িয়ে খুঁড়িয়ে হাঁটতে হবে তাকে কিংবা আমাকে কিংবা বাংলাদেশকে বহুদিন। তাই তিনি নাগরিক চিন্তার জাতিরাষ্ট্র  কিংবা হাড্ডি খিজিরের দৌড় দৌড়ের উপরই থামিয়ে দিলেন। কেন আর কী জন্য না বুঝেই গুলি খেয়ে পড়ে থাকল হাড্ডি খিজির কিংবা নূর হোসেন কিংবা অন্য কেউ কিংবা আমরা নিজেরা
বাংলাদেশ জন্মের পরিকল্পনা এবং বর্তমান বাংলাদেশ পরিচালনা দুটোই আধা নাগরিক চিন্তা এবং নাগরিকতা কেন্দ্র করে। বাংলাদেশ এখনও সেই ফাঁকগুলো সারাতে পারেনি। এখনও গ্রামীণ বাংলা কিংবা মূল বাংলা থেকে গেছে বাংলাদেশের বাইরে। আর নগরে বেহুদা লাফাচ্ছি আমরা বাস্টার্ড হাড্ডি খিজির কিংবা খ্যাপাটে ওসমানের দল
বইটা দ্বিতীয়বার আর পড়ব না আমি। কিন্তু আমাকে যদি কোথাও চলে যেতে হয়; যেখানে আমার দেশের নাম কেউ জানে না। তবে পকেটে করে আমি নিয়ে যাব ২০০৫ সালে লেখা নিজের একটা কবিতা আর বগলে চিলে কোঠার সেপাই। নিজের নাম বলার আগেই কবিতাটা শোনাব সবাইকে:
আখতারুজ্জামান ইলিয়াস নাকি মাঝে মাঝে কেটে ফেলা পায়েও চুলকানি অনুভব করতেন
আর চুলকাতে গিয়ে দেখতেন ওখানে পা নেই; কাঠের এক ডামি
হয়তবা কেটে ফেলা পায়ে পুরোনো কোনো মশার কামড় মনে হয়ে যেত তার; তিনি হাত বাড়াতেন
এবং দেখতেন তার একটা পা নেই
আমাদেরও অন্তরে বহুকিছু ডামি করে নিয়েছি আমরা সৌন্দর্য ও সভ্যতার নামে
বহুকিছু ফেলা হয়ে গেছে ছেঁটে; বহু অঙ্গ বিকি হয়ে গেছে ভাত আর ভর্তার দামে
কিন্তু কোথাও আমাদের কোনো কামড়ের স্মৃতি নেই। কোনো অবচেতন পিঁপড়াও আমাদের মনে করিয়ে দেয় না আমরা কেউই এখন আর না আছি না পূর্ণ মানুষ- না সম্পূর্ণ বাঙাল
কেননা ইলিয়াসের পায়ে ছিল কাঠ; আর আমাদের হৃৎপিণ্ডে প্লাস্টিক- হৃদয়ে সিমেন্ট
রিফরমেশন/বাজারিবাটু
তারপর আমি বলব- আমি একজন ওসমান গণি অথবা হাড্ডি খিজির। আমার কোষ্ঠী লিখেছেন আখতারুজ্জামান ইলিয়াস নামে এক গণক। এই সেই কোষ্ঠী- চিলে কোঠার সেপাই
২০০৮.০৬.২০ শুক্রবার

