রামায়ণের শোলক সন্ধান ১: সীতা কার মেয়ে?



সীতা কি রাবণের মেয়ে? নাকি শুধু মন্দোদরীর সন্তান?
বাঙালির লাইগা রামায়ণের কিছু ভয়ানক ভার্সন আছে। যেইগুলাতে দেখা যায়; রাবণ যখন মায়াসুরের কাছে তার কইন্যা মন্দোদরীরে বিবাহ করার লাইগা প্রস্তাব দেয় তখন মায়াসুর একটা দৈববাণী স্মরণ কইরা রাবণরে সতর্কবাণী শোনায়- মন্দোদরী গর্ভজাত প্রথম সন্তান কিন্তু হইব তার স্বামীর বংশনাশের কারণ...
সতর্কবাণী শুনাইবার পর কাহিনিটার আবার দুইটা উপভার্সন পাওয়া যায়। একটাতে কয় মন্দোদরীর প্রথম সন্তানটা আছিল বিবাহপূর্ব; যারে সে জঙ্গলে ফালাইয়া আইসা পরে রাবণরে বিবাহ করে। আর অন্যটাতে কয়- রাবণরে বিবাহের পরেই সে জন্ম দেয় প্রথম সন্তান আর তারপর রাবণ আর মন্দোদরী দুইজনে শল্লা কইরাই সন্তানটারে ফালাইয়া আসে বনে। দুই ভার্সনেই মন্দোদরীর পয়লা সন্তানটা কন্যা...
দুইটা কাহিনি কিন্তু আবার আইসা একই উপসংহারে মিলে; মানে মন্দোদরী কিংবা রাবণ আর মন্দোদরী ফালাইয়া দিবার পর চাষবাস করতে যাওয়ার পথে কিংবা ফিরার পথে কিংবা চাষবাসের সময় জনক রাজা সেই পরিত্যক্ত কইন্যারে পাইয়া কোলে নিয়া ঘরে আইনা বড়ো কইরা বিবাহ দেন দশরথের পোলা রামের সাথে। মানে নিশ্চিতভাবে মন্দোদরীর সেই গর্ভজাত কইন্যাটাই হইল সীতা; হোক সে রাবণের ঔরসজাত; অথবা না...
রামায়ণের বাঙাল ভার্সন কিংবা অন্য অনেক ভার্সনে এই কাহিনিটা নাই। কিন্তু তারপরেও একটা খটকা থাইকা যায়। তা হইল; রাবণের আলুর দোষ তো নতুন কিছু না। মন্দোদরী সেইটা জানেও। এবং সীতা ছাড়া অন্য মাইয়াদের লগে মিলামিশায় মন্দোদরী রাবণরে বাধা দিছে এমন কোনো কাহিনি কিন্তু নাই। অবশ্য সেইযুগে একাধিক নারীসঙ্গ ব্রাহ্মণ কিংবা রাজা কারো লাইগাই দোষের কিছু আছিল না;  হোক তা লোভ দেখাইয়া কিংবা জোর কইরা। আর রাবণ তো খালি রাজাই আছিল না; আছিল রীতিমতো চতুর্বেদী ব্রাহ্মণ...
রামায়ণের বেশিরভাগ ভার্সনে কয় যে পয়লা থাইকাই রাবণ সীতারে অশোকবনে রাখে। কিন্তু লেখক হরিশঙ্কর জলদাস একদিন কইলেন তিনি কোথাও পাইছেন যে সীতারে ধইরা নিবার পর রাবণ প্রাসাদ থাইকা সবাইরে বাইর কইরা দিয়া এক রাত্তির থাকে সীতার লগে একা। তার পরের দিন মন্দোদরীর বাধায় সীতারে অশোকবনে সরায়...
সীতার লগে মিলামিশার বিষয়ে রাবণরে যে মন্দোদরী কঠিন বাধা দিছিল তা কিন্তু সকল রামায়ণেই আছে। তবে কি মন্দোদরী নিজের চেহারার লগে সীতার চেহারার মিল দেইখা চিনা ফালাইছিল তারে? এর লাইগাই কি সে এই একটামাত্র নারীর ক্ষেত্রে শুধু রাবণরে বাধা দিছিল যৌনতায়? মন্দোদরী কি রাবণরেও জানাইছিল সীতার লগে তাগো সম্পর্কের কথা? 
প্রশ্নটা ঘুরপাক খায় সীতারে অশোকবনে সরাইয়া দিবার সিদ্ধান্তের কারণে; অশোকবনে নিবার পর রাবণ আর তারে স্পর্শ করে নাই...
মন্দোদরীর লগে সীতার চেহারার মিল নিয়া  এইখানে আরেকটা সূত্র একটু ঝিলিক দিয়া উঠে। হনুমান লঙ্কায় মন্দোদরীরে দূর থাইকা দেইখা ভাবছিল ইনিই বোধহয় সীতা। যদিও বেশিরভাগ রামায়ণ কাহিনি কয় যে সীতার অপহরণ হইবার পরেই রামের লগে হনুমানের পরিচয়। মানে লঙ্কার আগে সীতারে দেখে নাই হনুমান। কিন্তু রাম লক্ষণের লগে হনুমানের যে সম্পর্ক আর আনুগত্য তা দেইখা একটু ভিন্ন কথাই মনে হয়। মনে হয় হনুমান রাম পরিবারের লগে আগে থাইকাই পরিচিত আছিল; কিছু কিছু উপভার্সনেও কিন্তু একই কথা কয়। না হইলে সুগ্রীব কইল- কে যায়; যা দেইখা আয়’ আর হনুমান গিয়া রামেরে দেইখা তার ভক্ত বইনা গেলো; এইটা অত সহজে মাইনা নেয়া কঠিন। আর যদি হনুমান রাম পরিবারের লগে পূর্ব পরিচিত হয়; তবে বহুদিন পরে মন্দোদরীর চেহারা দেইখা তার সীতা বইলা চমকাইয়া উঠারই কথা; কারণ মাইয়ার লগে মায়ের চেহারা কোনো কোনো ক্ষেত্রে তো একেবারেই এক; আর বেশিরভাগ ক্ষেত্রে প্রচুর মিল...
.................
অজুহাত
অলৌকিকত্ব বাদ দিয়া হয়ত রামায়ণেরও একটা সহজিয়া গল্প খাড়া করা সম্ভব। সেই দুঃসাহসী জায়গায় যাইতে পারি বা না পারি; ঘাঁটাঘাঁটি করতে তো অসুবিধা নাই। তাই সিদ্ধান্ত নিলাম রামায়ণপাঠের ধান্দাগুলা একটা দুইটা কইরা সকলের সাথে শেয়ার করা; যাতে আরো পাঠ কিংবা ভিন্ন পাঠ থাইকা ধান্দাগুলারে সরলীকরণ করা যায়। কারণ এই কম্ম আমার একলার পক্ষে সামলানো এক্কেবারে অসম্ভব...
এইখানের সব কথাবার্তার পুরাটাই প্রাথমিক বিশ্লেষণ; কিংবা মাথায় গজাইয়া উঠা প্রশ্নমালা মাত্র। যেকোনো মত; ভিন্নমত; বিশ্লেষণ কিংবা প্রশ্ন; যার পাঠে যা আছে দয়া কইরা আমারে সাপ্লাই দেন। আশা করি তাতে একটা ভালো পাঠে পৌছাইয়া যাইতে পারব আমি...

