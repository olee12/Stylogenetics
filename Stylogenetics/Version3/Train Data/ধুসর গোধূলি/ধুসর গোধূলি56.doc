সচিত্র ভাপা পিঠা রহস্য



অ্যাবস্ট্রাক্টঃ স্বদেশ ছেড়ে মরার দেশে পড়ে থাকা পোড়া কপাইল্যা বলে একটা বিশেষ যে প্রজাতি আছে, তাদের মধ্যে অমাবস্যা-পূণ্যিমায় তথা চান্দে চান্দে বিবিধ ফান্দে পতনের কথা ছন্দে ছন্দে মাথার নানান রন্ধ্রে রন্ধ্রে জানান দিয়া থাকে। এমনতর শত শত ফান্দোপাদানের মাঝে শ্রদ্ধেয় শ্রীমতি ভাপা পিঠা অন্যতম। বিগত দশটি বৎসর যাবত এই শ্রীমতির ভাজ খুলে, আনন্দ দেখে, প্রেমের তর্জমা করার নিমিত্তে বহু দিনমানরজনী অতবাহিত হয়েছে। অবশেষে হপ্তাব্যাপি যথেষ্ট হাদুমপাদুম প্রদর্শনের পর বিগত শেষ রজনীতে তন্দ্রাযোগে পাওয়া সিস্টেমে শ্রীমতি ভাপা পিঠার চুনরি ম্যায় দাগ লাগানোর উপায় খুঁজে পেয়েছি। তার চোলি কে পিছে ক্যায়া হ্যায়, সে রহস্য উদ্ঘাটনে সক্ষম হয়েছি। তারই মহিমান্বিত বয়ান হবে আজকের মাহফিলে। সবাই বলেন আমিন।
মিশনঃ ভাপা পিঠা 
এ বড়ই খতরনাক মিশন! কদম গাছের পাতার আড়ালে লুকিয়ে থেকে পুকুরের জলে ক্যালি করা রাধারাণীর জবজব অঙ্গ দেখার মিশনও বোধকরি এতো খতরনাক বিবেচিত হয় নাই। স্মরণকালের ইতিহাসে এই খতরনাক মিশনে নাক সামিল করিতে যাদেরকে পাইকারী দরে পামপট্টি মেরে গেছি, তারা কেউই কদম তলায় যাইতে রাজী হয় নাই। উলটা ভগ্নমনোরথে ভাওসিধা বুঝাইয়া আমার কামনার রথে রিভার্স গিয়ার মেরে দিছে! অতঃপর, সেই অমোঘ বাণী- 'থাকিতে নিজের হস্ত, হইবো না কারও দারস্থ!' - মন্ত্রদ্বারা ইয়োগামারাপ্রাপ্ত হয়ে, পরনের লুঙ্গিকে কেরালা স্টাইলে ডাবল ফোল্ডিং দিয়ে, দুই উরুতে খটাশ খটাশ শব্দে দু'দুবার করে থাবড়া মেরে লেগে পড়লাম, মিশনঃ ভাপা পিঠা'য়। 
অস্ত্র ও গোলাবারুদ
মিশনে নামার আগে যে কথাটা মনেপ্রাণে না, বরং মাথার মধ্যে প্রাচীন মিশরীয়দের লিখন পদ্ধতির মতো খোদাই করে ফেলতে হবে প্রথমেই। সেটা হলো, এই মিশনের জন্য অস্ত্র ও গোলাবারুদ দরকারী, কিন্তু গোলন্দাজ সমস্যার উদ্রেককারী! তাই যতদূর সম্ভব হয়, গোলন্দাজ নিযুক্ত করা, জমায়েত করা থেকে বিরত থাকুন। নিজের কামান নিজে দাগুন। 
এবার মূল যে গোলাবারুদের সিস্টেম আপনাকে বুঝতে হবে, তা হলো, হোয়াট ইজ আতপ চাল! ফ্রাঙ্কলি স্পিকিং, আমি নিজেও জানি না এই জিনিস কী! তবে, ভাপা পিঠার জন্য এই জিনিস আপনার মাস্ট। 
তো কী করবেন? ঘাবড়াবেন না জনাব, আমি আছি না? আতপ চাল, মশুরের ডাল আর সেদ্ধ চালের মধ্যে পার্থক্য করতে পাচ্ছেন না? এইটা কোনো ঘটনাই না। 
তিন আইটেম থেকে তিনটা দানা আলাদা আলাদা করে মুখে দিয়ে পেয়ারছে একটা কুট্টুস কামড় দিন। তারপর জিব্বায় করে কামড়ে দেয়া জিনিসটা বের করে আনুন। 
যদি দেখেন সেইটা লালচে কিসিমের, তাইলে এই মিশন থেকে ডাইল তোমায় দিলেম ছুটি বলে ফেলে দিন। এটা মশুরের ডাইল। 
তবে, মনে রাখবেন, ডাইলই হোক বা ইয়াবা- আপাতত স্টক শেষ। তাই আজকে ভাপা পিঠা! 
আর, যদি দেখেন, কামড় দেয়ার পর জিনিসটা গুঁড়া গুঁড়া ও ইউরোপিয়ানদের মতো ধবলা হয়ে গেছে। চোখ বন্ধ করে আমি পাইলাম, আমি ইহাকে পাইলাম বলে হৈমন্তী ভেবে বুকে জড়ায়ে ধরে বাকি সব কিছু উড়ো খই গোবিন্দায় নমঃ করে দিন। 

এবার, এই চালকে জলকে দিয়ে দিন, মানে ভিজিয়ে রাখুন উপুর্যপুরি। ঘন্টা তিন-চারেক ভিজিয়ে রাখার পর বেশ ভালো করে পানি নিংড়ে ফেলতে হবে।
 তো আর কী, বসে না থেকে পানি নিংড়ে ফেলুন।


চাল থেকে সব পানি পড়ে গেলে পরে ব্লেন্ডারে দিয়ে আস্তে আস্তে, পেয়ারছে ঘুড়ুৎ ঘুড়ুৎ করুন। অল্প লবন যোগ করুন, চাইলে একটু চিনিও দিতে পারেন। তারপর আবারও ঘুড়ুৎ ঘুড়ুৎ। খেয়াল রাখবেন যেনো একেবারে পাউডার না হয়ে যায়। চালের গুঁড়া চালের গুঁড়া চেহারা থাকতে থাকতে ব্লেন্ডারে পেয়ার করা স্থগিত করুন। মনে রাখবেন, ভালোবাসা বাড়িতে, ব্লেন্ডারের ভিতরে নয়! 

গুঁড়ির চেহারা দেখতে অনেকটা এরকম হলে ভালো, আরেকটু ভালো হলে আরও ভাল। 
 

তারপর দরকার হবে নারকেল- (খিয়াল রাখবেন, মার্কাটা কিন্তু র‌্যাপুনজেলই হতে হবে। বড়জোড় ট্যাঙ্গেলড হতে পারে। এর বাইরে গেলে ফাইনাল প্রোডাক্টের কোয়ালিটির ব্যাপারে কোবিকে কিছু জিজ্ঞেস করা যাবে না, কোবি সেই দায়দায়িত্বও নেবে না।)

 

যাইহোক, লাগবে বাংলাদেশি খেজুরের গুড়। বাংলাদেশি পত্রিকায় মুড়ে, বাংলাদেশ থেকেই আগত। এখানে গুড়ের চেয়েও গুরুত্বপূর্ণ হলো মোড়ানো পত্রিকা। খেয়াল করে দেখুন, 'রূপগঞ্জে (কিছু একটা) ভষ্মীভূত' খবর সম্বলিত পত্রিকা হলে ভালো হয়।  

 

এরপর লাগবে হান্ডিপাতিল। অর্থাৎ যে জিনিসের ভিতরে ঢুকে এই চাল, গুড় আর নারকেলের মিশ্রণ শ্রীমতি ভাপা হয়ে বের হবে! এখানে কথা থাকে যে, যদি যোগাড় করা সম্ভব হয়, তবে একটা লম্বাটে পাত্র আর তার মুখের মাপানুযায়ী একটা ফানেল (বা চোঙা) এক্ষেত্রে দারুণ অপশন হতে পারে। সম্পূর্ণ দেশীয় পদ্ধতি ও প্রযুক্তির এই উপায় গতকল্য তন্দ্রাযোগে পেলেও পণ্যের সহজলভ্যতার অনুপস্থিতিতে এই পদ্ধতি অবলম্বন করা থেকে রহিত থাকতে হয়েছে আমাকে।
কিন্তু, ওরে আমার নবীন, ওরে আমার কাঁচা- আপনি যেনো দমে যাবেন না মোটেও, মারুন লুঙ্গিতে কাছা।

তো, শেষ পর্যন্ত সনাতন পদ্ধতির হাঁড়ির উপর দিয়েই পাড়ি দিতে হয়েছে এ যাত্রা। আসুন দেখে নেই তাদের এক নজরে- 
 

কান্ধি উঁচা হাঁড়ি, ঝুড়ি/চালুনি, ঢাকনি। এরকম উদ্ভট কোনো কিছুর উদ্ভব করতে না পারলে প্রথাগত ডাম্পলিং হাঁড়ি দিয়েও কাজ চালানো যাবে।
এখানে বাসন্তী রঙের যে ত্যানা দেখতে পাচ্ছেন, সেটা কিন্তু প্যাচানোর জন্য না। বাঙালির তো খাইছলত খারাপ, ত্যানা দেখলেই প্যাচাতে শুরু করে। তাই আগে ভাগেই বলে রাখলাম। এটাতে লুঙ্গির মতো একটা ফুটাও করা আছে, জায়গামতো বাতাস চলাচলের জন্য। এইটা বিশেষভাবে খিয়াল রাখতে হবে।

এবার আসুন দেখি, এতোক্ষণ ধরে কুদাকুদির পর আউটপুট কী হাতিঘোড়া বের হইলো- 
 

প্রোডাক্টের ভাঙা চেহারা দেখে মন ভেঙে ফেইলেন না। বাংলাদেশ দলের আজকের খেলা যদি দেখে থাকেন, তাইলে নির্ঘাৎ একটা জিনিস আবারও শিখছেন। সোজা জিনিসরে জলাঞ্জলি দিয়ে সফলতার পিলার বানিয়ে কেমনে আঁটি বাঁধতে হয়। পিলার আঁকড়ে ধরে খাড়ায়ে থাকেন, খবরদার নাইড়েন না, রানা প্লাজার মতো ধ্বসে যেতে পারে।

পর্যাপ্ত পরিমানে হাদুমপাদুমের পর পরিবেশনের জন্য উন্মুক্ত ভাপা পিঠা। 
 

আসল জিনিস যেমন তেমন হোক, ডেকোরেশন একটা মহাগুরুত্বপূর্ণ জিনিস। এইজন্য সত্যিকারের ফুল নাই তো কী হইছে, কেঞ্জো ফুল সম্বলিত পিলাশটিকের বাসন আছে না? আপনিও ঐরম কলমী ফুল, ধুতুরা ফুল সম্বলিত টিনের বাসন যোগাড় করে তাতে মহামূল্যবান এই ভাপা পিঠা রেখে অতিথিকে আপ্যায়ন করতে পারেন। 


আরেকখানা বোনাস ফটুক, যথারীতি অন্য এ্যাঙ্গেল থেকে- 
 
বিদ্রঃ গুড়ের পরিমানে কিছুটা অসামঞ্জস্য লক্ষ্যণীয়। এটা হয়েছে আসলে, 'পরিমানমতো' টার্মটার সাথে অপরিমিত পরিচিতির কারণে। কিন্তু সমস্যা নাই, দুই পিঠার গুড়ের গড় করলে ঠিক হয়ে যাওয়ার কথা। আপনিও গড়, মিন, মিডিয়ান করে পরিমান ঠিকঠাক রাখতে পারেন। 
আর কী তাইলে... শুভ খাওয়া, খান, খায়া বাঁচেন। দুইডা খাওনের জন্যই তো এই দুইন্যাতে আসা...

