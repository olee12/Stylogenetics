গুরুচন্ডালী - ০২৭



 ফুলমুন এন্ড অর নিউমুন
 'সোয়েটারটা খুলি? ভীষণ গরম লাগতাছে।' 
 'একটু আগে জ্যাকেট খুললা, এখন সোয়েটার খুলতে চাইতেছো। আরেকটু পরে কী খুলবা? আর আমারে জিগাও ক্যানো। তোমার জামাকাপড়, তুমি চাইলে সব খুইলা ফেলো। খুইলা ডান্স শুরু করে দাও।' 
আমি চারদিকে প্যাঁচার মতো মাথা ঘুরিয়ে তাকাই। বলি, 'আসছি তো তোমার সাথে, তাই তোমার অনুমতি নেই। আর একটা ব্যাপার খেয়াল করছো, এইখানে দর্শকের সবাই তো বেটি মানুষ!' 
 এইবার জিগলিন্ডে প্রায় ক্ষেপে যায়। বলে, 'ক্যান তোমার চোখে কি খালি বেটি মানুষই পড়ে, পুলাগুলা চোখে পড়ে না‌?' 
 আমি মাথা ঘুরাতে ঘুরাতেই বলি, 'তা পড়ে। কিন্তু তারা তো সব বেটিমানুষগুলার লগে আসছে। যেমন আমি আসছি তোমার লগে।'
 'তো সমস্যা কী!' 
 আমি দাঁত কেলায়ে বলি, 'কোনো সমস্যা নাই তবে টেকনিক্যাল একটা পার্থক্য আছে। ধরো ঐ পুলাগুলা যেমন ইচ্ছে হলেই সাথের জনরে টুকুশ টাকুশ শব্দে ইয়ে করতাছে, আমার তো আর সেই সুযোগ নাই!' বলেই আমাদের পেছনের সারির ডানদিকে জিগলিন্ডের দৃষ্টি আকর্ষণ করি। 
 সেদিকে একবার তাকিয়ে জিগলিন্ডে আমার মাথায় ঠাউল্যা মেরে বলে, 'তোমার এতোদিকে তাকানোর কী দরকার! সামনে পর্দার দিকে তাকায়া থাকো!' 
 আমি ঠাউল্যা খেয়ে সামনের পর্দার দিকে তাকাই। ঘোলাটে পর্দা। সিনেমা ছাড়তে দেরি করতাছে শালারা। বিজ্ঞাপন টিজ্ঞাপন দেখায়ে এখন আবার লাইট জ্বালায়ে দিছে। মনেহয় ভুলে গেছে যে এখন সিনেমা চালাইতে হবে। কিংবা যে সিনেমা চালাবে তার বউ এইমাত্র ফোন করেছে তার মোবাইলে। বউয়ের ছোট বোনের বিয়েতে সে কী গিফট দিবে, সেইটা নিয়ে আজকে সকালে এক প্রস্থ কাইজ্যা হয়ে যাওয়ার সেকেন্ড ফেইজ। সিনেমা ম্যান বোধ'য় এখন তার বউকে নানাভাবে বুঝিয়ে সুঝিয়ে শান্ত করায় ব্যস্ত। "ওগো প্রিয়ে, এই শো'টা শেষ করেই ঘরে ফিরবো। তখন তোমার সব কথা শুনবো। তুমি যা বলবে তাই হবে, তুমি যেটা চাইবে সেই গিফটই হালার্পো শ্বশুরের ছোট মেয়ের বিয়েতে দেয়া হবে। তোমার কসম!" 
 সিনেমা শুরু হওয়ার কারণটা জিগলিন্ডেকে বলতেই সে কতোক্ষণ আমার দিকে তাকিয়ে থেকে বললো, 'তুমি এতো ভাবো ক্যান! মাথা ঠাণ্ডা করে বসে থাকতে পারো না!" 
 আমি বলি, ক্যামনে পারুম? একেতো নিয়া আসছো বেটি মানুষের সিনেমা দেখাইতে। হলভর্তি বেটি মানুষ। তায় আবার লাগতাছে গরম। আমার কী দোষ। মনে হৈতেছে আমি ঢাকার মধুমিতায় বইসা আছি, "জোছনা, দ্য ডটার অফ স্নেকচারমার" দেখার লাইগ্যা! আমি ড্যাম শিউর, ঐটায়ও এতো বেটিমানুষের সমাগম হয় নাই, যতোটা এইখানে দেখতেছি। 
 "জোছনা, দ্য ডটার অফ স্নেকচারমার" কী? 
 আমাদের দেশের একটা বিখ্যাত সিনেমা। বেটিমানুষের খুব প্রিয় হইছিলো। 
 ঐটা যখন দেখছো, তাইলে এইটাও দেখতে পারবা। অসুবিধা নাই। আই নো, ইউ ক্যান ডু ইট। বলেই জিগলিন্ডে দাঁত কেলায়ে হাসতে শুরু করলো। 
 সিনেমাম্যান বউকে শান্ত করে সিনেমা অবশেষে ছাড়লো। আমি কখনো মাথায় ঠাউল্যা, কখনো চাটি, কখনো রক্ত চোখের চাউনি, কখনো সামনের সারির গোটা দুয়েক দর্শকের ঘাড় ঘুরিয়ে পেছনে তাকানি হজম করে সিনেমাটা দেখলাম। এতো সবের পেছনে অবশ্য আমার কোনো দোষ নাই। 
 কোনো এক জায়গায় এসে আমি শব্দ করে খিলখিল করে হেসে উঠলাম, কিন্তু হাসির পর দেখা গেলো পুরো হল জুড়ে কেবল আমারই হাসির বিকট শব্দ। আর কেউ হাসছে না! আমি বুঝলাম না, সবাই কি রামগরুরের ছানা হয়ে গেলো নাকি! 
 আবার এক জায়গায় এসে 'হেইয়ো' বলে হাততালি দিয়ে বসলাম। এবারও দেখি আমি একাই। আমার কী দোষ। নাইকার বিপদে হঠাৎ নায়ক এসে উপস্থিত হলে তালি দিবো না? 
 মনে অনেক যাতনা পুষে রেখে দি ফুলমুন সিনেমাটা দেখে বের হলাম। জিগলিন্ডে অবশ্য বারবার বলছিলো, নামটা ফুলমুন না, নিউমুন! কিন্তু আমার কেনো জানি তালগোল পাকায়ে যাচ্ছিলো। নামটা এখনো ঠিক করে বলতে পারি না!  
 অতঃপর খানাপিনা 
ওর সাথে সিনেমা দেখতে গেলে একটা সুবিধা হলো সে খাওয়ায়। আর ওর সাথে খাওয়ার সুবিধা হলো, সে নিজে সব্জিবাদী। মাছ মাংস খায় না। আমি নির্দ্বিধায় মাছ মাংসের অর্ডার দেই। আর তারপর ওর 'অনুরোধে' তার থেকেও 'একটু' খাই। আমি মনে মনে খুশিতে বগল বাজাই। আমার খাবার তো খাইই, সাথে বোনাস হিসেবে তার থেকেও। 
 গত জানুয়ারিতে কি একটা ইসরায়েলি না প্যালেস্টাইনি সিনেমা দেখেছিলাম। ঐদিন মন মেজাজ প্রচণ্ড বিগড়ে ছিলো। ও সেটা নিয়ে কোনো কিছু বললো না। কেবল বললো, "চলো খাই একটা বেশ ভালো জায়গায়।"
 গেলাম। বেশ মজাদার খাবার ছিলো আসলে। ভিয়েতনামিজ রেস্তোরাঁ। কনুই ডুবিয়ে খেলাম। খেয়ে দেখলাম মনটা একটু ভালো হয়ে গেছে।  
 দি ফুলমুন যেদিন দেখলাম, সেদিনও খেলাম। লিমাও বলে একটা পর্তুগীজ রেস্তোরাঁতে। এবার মাছ মাংস নিলাম না। ভদ্রতা করে তার মতো ভেজিটেবল ডিশ অর্ডার করলাম। আর তারপর কানে ধরলাম, আমার আসলে ভদ্রতা করা মানায় না! আমার অবস্থা দেখে জিগলিন্ডে হাসে। 
 ক্ষুধায় ছটফট করতে করতে যখন কিচেন-রুম দৌড়াদৌড়ি করি, কখনো জিগলিন্ডের সাথে দেখা হয়ে যায়। সে রান্না করে, আমি ক্ষুধায় কাতরাই। ও বলে, তোমার তো নক্তা বেশি। আমার খাবার নাকি তিতা লাগে। খুব বেশি ক্ষুধা লাগলে খেতে পারো, বেশি সাধুম না! 
 মাঝে মাঝে খাই, আর মাঝে মাঝে মুখটা বাংলা 'ঙ'র মতো করে রান্না করতে লেগে যাই। হুদা সব্জি খাইতে কার ভালো লাগে!  
 ফুলমুন অথবা ডিমের কুসুম
 কোলন শহরে বেশ বড় করে, ঘটা করে আমাদের দেশীয় বা সাংস্কৃতিক অনুষ্ঠান হয়- দুই বাংলার জনগণের আয়োজনে। তেমনি একটা অনুষ্ঠানে গিয়েছিলাম বছর তিনেক আগে, দলবল সহ। যেখানে বসে অনুষ্ঠান দেখছিলাম, হঠাৎ খেয়াল করলাম বেশ শৈল্পিক টাক মাথার এক জার্মান ভদ্রলোক আমার সামনেই বসে 'জুতা আবিষ্কার' আবৃত্তি শুনছেন মন দিয়ে। আমি সুযোগ কাজে লাগিয়ে বেশ মন দিয়ে তাঁর মাথার কয়েকটা স্ন্যাপ নিলাম, বেশ কয়েকটা এ্যাঙ্গেলে। সেই ছবির একটা এমএসেন ডিসপ্লেতে ব্যবহারও করেছিলাম। কয়েকজন অবশ্য জিজ্ঞেসও করেছে, "কী ব্যাপার, ডিসপ্লেতে ডিমের কুসুম কেনো!" 
 ছবিগুলো খুঁজলাম, পেলাম না। দারুণ ছিলো মাথাটা।  
 ...পরিশিষ্ট
 হিরোস'এর চতুর্থ সিজন শুরু হয়েছে। প্রথম সিজনের পরেই কাহিনি বিরাট প্যাঁচায়ে গেছে। এখন কোত্থেকে কী হয় বুঝা মুশকিল! চতুর্থ সিজনে এই অনুভূতিটাও প্যাঁচায়ে গেছে। তাও দেখা শুরু করছি। প্যাঁচানী প্যাঁচানীতে কাটাকাটি! 
 অ্যাভাটার, দ্য লাস্ট এয়ারবেণ্ডারের তিনটা সিজনই শেষ করার পর একটা বিচিত্র অনুভূতি হয়েছিলো। কোনো সিরিজ দেখে, শেষ হয়ে যাবার পর এমন অনুভূতিটা অনেকদিন হয় নাই। ছোট বেলায় আমি প্রথম প্রেমে পড়েছিলাম এক কার্টুন চরিত্রের। প্রথম প্রেমের সেই 'কেমন করা' অনুভূতিটা ফিরে এসেছিলো অনেক অনেক বছর পর, আরেকবার। 
 ওয়েডিং ক্র্যাশার্স দেখলাম দু'দিন আগে, অনেকদিন পর। একা একা বেশ শব্দ করে হাসলাম। কয়েকটা জায়গা ভুলে গিয়েছিলাম, ভীষণ ছুঁয়ে গেলো আবার। জন আর ক্লেয়ার সাইক্লিং-এ বের হয়। দৃশ্যগুলো মনে দাগ ফেলে। আর দাগ ফেলে এই গানটা, গানের সাথের দৃশ্যটুকুও। 
 শার্লক হোমস আংরেজী ভার্সনে এসেছে। শনিবার বিকেলে দেখতে যাওয়ার কথা। শুক্রবারের মধ্যে জিগলিন্ডেকে জানাতে হবে, পারবো কি না! মেয়েটা অসাধারণ বন্ধু। বেশ লম্বা একটা সময় ধরে আমাদের আগের মতো করে বন্ধুতার জন্য সময় ব্যয় করা হচ্ছে না। শনিবার বিকেল থেকে সময়টা বন্ধুর জন্যই তাই তুলে রাখবো ভাবছি... 

