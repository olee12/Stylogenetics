স্মৃতির ব্যাড সেক্টর থেকে (তিন)



 স্মৃতিগুলো ঝাপসা হয়ে যাচ্ছে। কিছু কিছু ঘটনা আংশিক ব্ল্যাকআউটের কবলে পড়ে গেছে। কিছুতেই সেই অংশগুলো আর মনে করতে পারি না এখন। ভাবলাম স্থায়ীভাবে মস্তিষ্কের ব্যাড সেক্টরে পড়ে যাওয়ার আগেই কয়েকটা ঘটনাকে ডিজিটাল ডায়েরীতে টুকে রাখি ডিজিটাল বাংলাদেশের অ্যানালগ নাগরিক এই আমি! এটা তারই উদ্যোগ... 
ডাল আমার খুব প্রিয় ছিলো। আমাকে ভাত খাওয়ানোর জন্য আমার মা অন্যকিছু রাঁধুক আর নাই রাঁধুক, ডাল অবশ্যই রাঁধতো। সেই ডাল দিয়ে প্রতিদিন চার/পাঁচ বেলা খাওয়া হতো আমার। নিজের হাতে না, মা মুখে তুলে খাইয়ে দিতো। এই খাবার সময়গুলোর তেমন কিছুই আমার স্মৃতিতে অবশিষ্ট নেই। কেবল দুইটা বিচ্ছিন্ন ঘটনা ছাড়া! এবং এই দুইটা ঘটনাই আমার বিকেলের খাবার সময়ের। 
 দুপুরে এক পশলা ঘুম দিয়ে উঠে খেলতে যাওয়ার কিছুক্ষণ পর দেখি মা বারান্দায় দাঁড়িয়ে আছে গ্রিল ধরে। ডাকছে আমাকে। আমি মাকে দেখেই খেলা রেখে বাসার দিকে ছুঁটে যাই। মা হাত বাড়িয়ে থাকে, আমি লাফ দিয়ে কোলে উঠে যাই খিলখিল করে হাসতে হাসতে। তারপর মা আমাকে শোবার ঘরের লাল টেবিলক্লথ পাতা টেবিলে বসিয়ে পাশ থেকে ডাল দিয়ে মাখা ভাতের বাসন তুলে নেয় হাতে। এবং এটা ফ্রেশ ভাত, সেটা বুঝানোর জন্য পাতের মাঝখানে কয়েকটা সাদাভাত রেখে দেয়। আমি এই সাদা, অমাখা ভাত দেখে রায় দেই— আমাকে পুরান ভাত খাওয়ানো হচ্ছে না! মা আমার মুখে ভাত তুলে দেয়, এটা সেটা বলতে বলতে। আমি টেবিলে বসে পা দোলাতে দোলাতে ভাত খাই আর রাজ্যের গল্প করি মায়ের সাথে। লালরঙা টেবিলক্লথের ডিজাইনটাও এই মুহূর্তে মনে আছে। হয়তো কিছুদিন পরেই রাক্ষুসে সব নিউরন এই স্মৃতিটুকু হজম করে ফেলবে হাজমোলা ছাড়াই। 
 দ্বিতীয় স্মৃতিটা বাড়িতে।
 আমাদের বাড়িতে সবসময়েই নানা রকম ফল এবং সবজির গাছ গাছালিতে ভরপুর থাকতো। সেগুলোর জন্য বিশাল মাচাও তৈরী হতো উঠানের এক পাশে। মাচাভর্তি হয়তো অনেক কিছুর ফুলই ফুটতো। কিন্তু আমার স্মৃতিতে আছে কেবল সাদা ঝিঙে ফুল। 
বাড়ির নিচেই একটা জমিতে শীতের সময়ে অল্প একটু জায়গায় কখনো কখনো মটরশুটির চাষ হতো। বাকি সময়ে জমিটা অনাবাদিই পড়ে থাকতো। সেখানে আমরা খেলতাম, হৈ হুল্লা করতাম। বিকেলে খেলার সময়ে মায়ের 'বাবু' ডাকটা কানে আসার সঙ্গে সঙ্গেই দৌড় লাগাতাম। মা দাঁড়িয়ে থাকতো হাত বাড়িয়ে কোলে নেয়ার জন্য। তারপর কোলে নিয়ে বিরাট সেই ঝিঙে মাচার সামনে গিয়ে দাঁড়াতো। একটা একটা করে ঝিঙে ফুল তুলে, সেগুলোর গোঁড়ায় ধরে আমার কপালে ফোটাতো।
 ফুলগুলো আমার কপালের সাথে লেগে অদ্ভূত সুন্দর একটা 'কটাশ' শব্দে বিস্ফোরিত হতো। আমি কোনো একটা কারণে এতে খুব মজা পেতাম। হাসতাম খিলখিল করে। আমার হাসিতে মা'ও হাসতো। আরও ফুল তুলে সেগুলো ফোটাতো, আমার কপালে। তারপর একটা গান গুনগুন করতে করতে আমাকে ভাত খাওয়াতে নিয়ে যেতো। 
বড় হতে হতে দেখলাম মা তার অনুভূতিগুলো কখনোই প্রকাশ করে না সামনে। যতোটা কঠোরতা দেখায়, আড়ালে ততোটাই হাহাকার করে। যখন ঢাকায় থাকতাম, বাড়ি ছেড়ে রাস্তায় এসে রিক্সা নেয়া পর্যন্ত সাথে সাথে আসতো মা। দাঁড়িয়ে থাকতো ততোক্ষণ, যতোক্ষণ আমাকে বহনকারী রিক্সাটা দেখা যায়। দেশ ছেড়ে যখন যাই, যাওয়ার সময়েও বকা দিতে ছাড়েনি। কিন্তু পৌঁছে যখন ফোন করেছি, জেনেছি বিছানার ওপর ফেলে আসা আমার পরনের জামা কাপড় বুকের সাথে চেপে ধরে মায়ের সেকি কান্না! ঈদে-পার্বণে, কারণে অকারণে যখনই ফোন করেছি, 'হ্যালো' বলেই ডুকরে উঠেছে প্রতিবার। 
 কালকে হঠাৎ করেই নিজের অজান্তে গুনগুন করছিলাম এই গানটা। 
 
 আর তখনই নিজেকে আবিষ্কার করছিলাম এক নাদুস নুদুস বাবুর শরীরের ভেতর। যে কিনা খেলা ছেড়ে মায়ের দিকে দৌড়ে যাচ্ছে খিলখিল করে হাসতে হাসতে...

