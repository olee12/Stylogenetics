সাহায্যের প্রতীক্ষা-




 সার্বক্ষণিক অপটিমিস্টিক আমি না। মাঝে মাঝে তাই নেতি দিকগুলো দলা পাকিয়ে তেড়ে আসে আমার দিকে। অনেক সময়ের অপটিমিস্টিক আমার প্রতি শোধ নিতেই আপাদমস্তক গিলে খায় আমাকে। কিছুই করার থাকে না আমার এক গুটিশুটি মেরে থাকা ছাড়া। আমি নিজেকে গ্রাস হতে দেখি, ক্রমাগত, বারবার।
 সত্তর সালের ভয়াবহ ঘূর্ণিঝড়ের কথা শুনেছি, পড়েছি। তার ছোবলের হিংস্রতার কথা জেনেছি। একানব্বইয়ে ঝড়ের রাতের কথা মনে আছে। শীতলক্ষার পানি একদম তলায় চলে গিয়ে ঠেকেছিলো, এটাই প্রলয়ংকরী সেই ঝড়ের আমার অভিজ্ঞতা। তার কিছুদিন পর চট্টগ্রাম সেনানিবাসে সেসময় অবস্থানরত এক কাজিন এসে যখন তার নিজের অভিজ্ঞতা বর্ণনা করলো, বারবার শিহরিত হয়েছি। ত্রিশ ফুট উঁচু পানির বিশাল ঢেউ, মাইলের পর মাইল বাড়িঘর নিশ্চিহ্ন, ফসলী জমি বিরাণ, গাছের মাথায় আটকে থাকা মানুষের প্রাণহীন দেহ- আমি আতঙ্কিত হয়েছি পৌনপুনিক ভাবে।
 সিডর, আরেক প্রাকৃতিক দানব। আমাদের দেশটাকে দুমড়ে মুচড়ে, ছিন্নভিন্ন করে চলে গেলো। আবারও সেই একই দৃশ্য। হাজার হাজার মানুষের অকালে, বেঘোরে চলে যাওয়া, আবারও নাক সমান পানিতে একটু অক্সিজেনের আশায় প্রাণপ্রিয় সন্তানের গায়ের ওপর পা দিয়ে দাঁড়ানো কোন মমতাময়ী মা, আবারও একরের পর একর ফসলী জমির ভ্যানিশ হয়ে যাওয়া, আবারও কষ্ট, সরকারী আশ্বাস, বিদেশী সাহায্য, ত্রাণ লুট, অনাহারে আরও মানুষের মৃত্যু, কতিপয় মানুষের পাকা বাড়িতে আরও কয়েকতলা যোগ!
 আজকে দুপুরে একজন বলছিলো তোমাদের দেশে কী হয়েছে? কালকে টিভিতে দেখলাম। বন্যা নাকি?
 তাকে বুঝানোর চেষ্টা করলাম, বন্যা না। বাংলাদেশ দেখেছে প্রকৃতির ভয়াবহ রূপ। ব-দ্বীপ অঞ্চলের সবচাইতে বড় যে শত্রু, তার আক্রমন।
তোমাদের তো তাহলে এখন সাহায্যের প্রয়োজন। না হলে এতো বড় বিপদ মোকাবেলা করবে কী করে?
আমি তাকে এবার বুঝানোর চেষ্টা করলাম না যে সাহায্য পেলেও আমাদের বিপদ কমবেনা মোটেও। যারা ভুক্তভোগী তারা একেকজন শ্রেষ্ঠ ক্ষত্রিয়। তারা জানে কোন সাহায্যই তাদের দোরগোড়ায় পৌঁছুবে না। তাদের নিজের হাত আর গায়ের বল সম্বল করেই উঠে দাঁড়াবে তারা।
 সন্ধ্যায় একটা নিউজস্ট্যান্ডে চোখ আটকে গেলো "স্যুড ডয়েশে সাইটুং"-এর প্রথম পাতায় বিশাল ছবিটায়। হাতে নিয়ে দেখি আমাদের দেশটিকে নিয়েই লেখা। একজন সর্বহারা বাঙালী নারীর বিশাল ছবিটার পাশে ছোট করে লেখা "ভারতেন আউফ হিলফে" - সাহায্যের জন্য প্রতীক্ষা!
 মুহূর্তেই আমার নেতি চিন্তাগুলো ভর করলো আমার উপর। সিন্দাবাদের ভূতের মতোন আষ্টেপৃষ্ঠে বেঁধে ফেললো আমাকে অক্টোপাসের মতো।
 জার্মানী হয়তো বিশাল একটা অংকের সাহায্য পাঠাবে। সাহায্য পাঠাবে উন্নত বিশ্বের অন্যান্য দেশগুলোও। কিন্তু যাদের তরে সেই সাহায্য, তারা কি কোনদিনও দেখবে সেই সাহায্যের মুখ!
 আমাদেরকে কি আবারও বলা হবে তলাবিহীন ঝুড়ি, তাও মুষ্টিমেয় কিছু লোলূপ বঙ্গসন্তানের জন্য?
 
 প্রথম ছবিটির বড় আকার এখানে-
 এবং দ্বিতীয়টি এখানে

