গুরুচন্ডালী - ০৩১



 সেকাল, একাল এবং আকাল... 
 গরমের দেশের মানুষ আমি। মাথায়, পিঠে সূর্যের প্রখর তাপের আদর নিয়ে বড় হয়েছি, বেড়ে উঠেছি। এই আমাকে হঠাৎ করে চৈত্র মাসের কড়া রোদ থেকে তুলে নিয়ে ডিপ ফ্রিজের মধ্যে ঢুকিয়ে দিলে কেমনে সহ্য হয়! আর প্রকৃতিও, মশকরা করতে বড় ওস্তাদ। সারাজীবন শুনে আসলাম, এই শহরে তুষারপাতের রেকর্ড খুব নগণ্য। হয় না বললেই চলে। পঞ্চাশ বছর আগে নাকি জম্পেশ তুষারপাত হয়েছিলো। 
 তো আমি মনে মনে একটু খুশীই হয়েছিলাম। কিন্তু কীসের কী! ঘাঁটি গাড়ার দুই বছরের মাথায় এমন তুষারপাত হলো যে জনগণ বলতে শুরু করলো 'গত পঞ্চাশ বছরে এমন তুষারপাত এই শহরে আর হয় নি!' আমি মনে মনে এবং কখনো ঠাণ্ডায় জমে যাওয়া রাস্তায় তুষারের উপর দিয়ে গপগপ করে হেঁটে যাওয়ার সময় প্রকৃতিকে আমার বড় কুটুম বানিয়ে ইচ্ছেমতো গালাগালি করি। আবার যেদিন রাস্তায় হাঁটতে হয় না, সেদিন ধোঁয়া ওঠা কফির মগে চুমুক দিয়ে সুখ-দুঃখের আলাপ করি, বড় কুটুম্বের মতোই। 
 কফির অভ্যাস আমার ছেড়ে গেছে বহুদিন হয়। কিন্তু প্রকৃতি শালার মশকরা থামে নি আমার সঙ্গে। আমার প্রবাস জীবনের স্মরণকালের সবচেয়ে ক্যারাব্যারা তুষারপাত হচ্ছে এবার, এই পোড়া শহরে। ঘর থেকে বেরুবার পর যে পথে এই সেদিনও সেঞ্চুরি পাতায় ভরে থাকতো, সে পথে এখন জমে থাকা তুষারের স্তুপ। সেঞ্চুরি পাতা বিছানো যে পথে আমি চোখ বুজে নানা কল্পনায় উদ্ভাসিত হয়ে বেখেয়াল পা ফেলেছি অযতনে, সেই একই পথে এখন আমাকে পা ফেলতে হয় দৃষ্টি সজাগ রেখে, খেয়াল করে, সযতনে। প্রায়ই ফেলার সঙ্গে সঙ্গেই পা ঘড়াৎ করে দুই ফুট ডানে-বামে সরে যায়। যে কোনো সময় ঘটে যেতে পারে অঘটন। হয়ে যেতে পারে প্রেস্টিজের ফালুদা, একেবারে খোলা রাজপথে! 
 অবশ্য এ রকম টালমাটাল হয়ে হাঁটতে গিয়ে একটা ব্যাকরণ আবিষ্কার করে ফেলেছি এ পথে হাঁটার। যথাসম্ভব ছোট পদক্ষেপে ডানে-বামে ঝুঁকে হাঁটলে অঘটন ঘটিয়ে 'পাংচার-ই-প্রেস্টিজ' হওয়ার সম্ভাবনা নেই বললেই চলে। তবে সমস্যা হলো, দূর থেকে লোকে দেখে জম্বি বলে ভুল করতে পারে (কারণ রাস্তাটা কবরস্থানের পাশ দিয়ে)। অথবা কোনো পেঙ্গুইন শিকারির বারো নম্বর বন্দুকের গুলি এসে পশ্চাৎদেশে উষ্ণ আদর বুলাতে পারে! তবে ব্যাকরণ না মানলে কী হয়, সেটা দেখা গিয়েছিলো আজকে বিকেলে। ধড়াশ করে যখন এক বালিকা শহরের মতিঝিল এলাকার ব্যস্ততম সড়কে একেবারে শুকনার মধ্যে আছাড়টা খেয়ে পড়লো! 
 সেরেন্ডিপিটি অথবা স্নোম্যান
 ডিসেম্বর মাঝের মাঝামাঝি থেকে আমার কেমন জানি লাগতে শুরু করে। মিশ্র একটা অনুভূতি। মিশ্র বলছি এইজন্য যে আমি আসলে বুঝতে পারি না আমার কেমন লাগছে, বা কেমন লাগা উচিৎ! চারদিকে কেমন বিষণ্ণ একটা সুর, পরিবেশ, আবহ। কিন্তু ততোটা বিষণ্ণ যেনো আমাকে করতে পারছে না। কিংবা আমি বারবার বিষণ্ণ হতে গিয়েও হতে পারছি না। হচ্ছি ডিসেম্বারাহত বা অন্যকিছু, অথবা বিপরীতে! বুঝে উঠতে পারি না কিছুই।
 একেবারে ছেলেবেলা থেকে এই ডিসেম্বর অবধি, কখনোই কিছু আমার মতো করে সম্পন্ন হয় নি। যা-ই করতে গিয়েছি, ফিরে এসেছি অন্যকিছু নিয়ে। অন্যকিছু, অপরিকল্পিত। এভাবে প্রতিটা ডিসেম্বরই আমার কাছে এসেছে সেরেন্ডিপিটি হয়ে। এবারও এর বিকল্প হয় নি। গিয়েছি আইস স্ক্যাটিং করতে, ফিরে এসেছি পেট ভরে ভাত খেয়ে। বের হয়েছি সিনেমা দেখতে যাবো বলে, রাস্তায় কয়েকজনের সঙ্গে দেখা হয়ে গেলো। সন্ধ্যা কেটে গেলো আড্ডা আর গুলতানি মেরে। এবার ক্রিসমাসের ছুটিতে ঘরে বসে ঝিমাবো আর ঘুমাবো বলে সব পাকাপাকি করে রেখেছিলাম, কিন্তু আর কয়েক ঘন্টা পরেই বের হয়ে পড়তে হবে। পুরো ছুটিতে আর নিজের ঘরে ঘুমবিলাস করা হবে না। মুখপোড়া ডিসেম্বরের বাকি আছে আর কয়েকটা দিন। এই ক'দিনে ঐতিহাসিক সেরেন্ডিপিটির অন্যথা হবে বলেও মনে হচ্ছে না। একটা স্নোম্যান বানানোর শখ আমার বহুদিনের। স্নোম্যান বানাতে গিয়ে নিজেই স্নোম্যান না হয়ে গেলে জানোবোনি। 
 বিবিধ 
 আমি মানুষটা আজীবনই লাস্টবেঞ্চি। মানে পিছনে থাকতেই স্বচ্ছন্দবোধ করি। সামনে আসলে অস্বস্তি হয়। অনেকটা পেঁচার মতো। কিন্তু তারপরেও কেউ অনবরত খোঁচালে পেঁচাও যেমন কোটর থেকে বের হয়ে দিনের আলোতে আসে। আমার ক্ষেত্রেও তাই হয়। গত বছরের নির্ধারিত ক্রিসমাস পার্টিতে যাই নি যাওয়ার মতো মানসিক অবস্থায় ছিলাম না বলে। এবারও যাবো না বলে ঠিক করে রেখেছিলাম। তবে এবার কারণ ভিন্ন। সেদিন ব্যাপক তুষারপাত হচ্ছিলো আর বারটাও ছিলো রবিবার। সুতরাং দুপুরে ব্রাঞ্চের দাওয়াতে যাওয়ার প্রশ্নই আসে না ঘুম কাজা করে। কিন্তু ঐ যে, পাবলিকের গুঁতা। সকাল সাড়ে দশটা থেকে শুরু হলো ফোন কল। এগারোটার সময় ফোন ধরে বললাম, এই তো আমি অন দ্য ওয়ে। অথচ তখনও ঘুমের ঠেলায় চোখ খুলতে সমস্যা হচ্ছে। রেখে দিয়ে আবারও দিলাম ঘুম। তারপর আবার ফোন এলো সাড়ে এগারোটায়, তুমি কই! নিজের স্টলে যতো পদের গায়-গালি ছিলো সব ঢেলে দিলাম ফ্রি স্টাইলে। স্টক শেষ হবার পর কিছু ধার করলাম। বিভিন্ন ভাষা থেকে, যেগুলোর মানে অবশ্যই জানি না। এবং এগুলো কোন ভাষার শব্দ সেটাও জানি না। তাতে কী? মন চাইছে গালি দিতে, মন ভরে দিছি। কিচ্ছা খতম! 
 একটা ছেঁড়া জিন্স, ময়লা সোয়েটার আর পকেটের সেলাই ছুটে যাওয়া এক জ্যাকেট পরে গিয়ে হাজির হলাম দাওয়াতে। তারপরের কাহিনি ভিন্ন। সেইটা এখন বলবো না। যা বলার জন্য এই দাওয়াতনামার কথা বললাম সেইটা হলো, ঐ খোঁচানি। অনবরত খোঁচাতে থাকলে পেঁচাও যেমন বের হয়ে আসে, তেমনি আমাদেরও সময় হয়েছে আলোতে বের হয়ে আসার। 
 শাহরুখ নিয়ে কম কেচ্ছা তো হলো না। গোটা বাংলাদেশই ভেঙ্গে পড়লো সমালোচনায়। তো সমস্যার মূলে যেতে চাইলো কতোজন? কতোজন চাইলো নিজের ঘর থেকে, নিজের পরিবার থেকে, নিজের আত্মীয় স্বজনের কাছ থেকে হিন্দি চ্যানেলের দাপটকে খুদাপেজ জানাতে? কতোজন জানাতে সক্ষম হলো? 
 সরাসরি এদেশের হিন্দি চ্যানেলের মূলে আঘাত করাটা একটু কঠিন বটে। এতোদিনের জেঁকে বসা সিন্দবাদের ভূতটাকে এতো সহজে ঝেড়ে নামানো সহজ কাজ না। তবে কাজটা সহজ করার জন্য কয়েকটা ধাপ অনুসরণ করা যেতে পারে যার একটা হলো ফেসবুক। ফেসবুকে আমি হিন্দি গান, হিন্দি, সিরিয়াল, হিন্দি সিনেমা, হিন্দি টক শো, হিন্দি কমেডি শো- মোদ্দা কথা হিন্দি চ্যানেল সম্পর্কিত যা কিছু আছে সবকিছু শেয়ার করা থেকে বিরত থাকবো। নিজে শুনি আর না-ই শুনি, অন্তত আমার কাছ থেকে যেনো অন্য আরেকজন শুনতে উদ্বুদ্ধ না হয়, সে চেষ্টা করবো। এবং আমার বন্ধু তালিকায় যে সম্মানিত বন্ধু হিন্দি অনুষ্ঠান বা তার অংশ বিশেষ সানন্দে শেয়ার করবেন, আমি তাঁর প্রতি সম্মান প্রদর্শনার্থে ভবিষ্যতে তাঁর নিকট হতে আসা যেকোনো ধরনের ফিড আমার পাতায় না দেখানোর বন্দোবস্ত করবো। ইমেইলের ক্ষেত্রেও একই কথা প্রযোজ্য হবে। 
 আমার কথাগুলো অন্যরকম শোনালে দুঃখিত। এক শাহরুখের অনুষ্ঠানের সমালোচনা করে কোনোই ফল হবে না, যদি না আমরা নিজেদেরকে সংশোধন করি। ফেসবুকে আর গুমেইলে হিন্দি গান/অনুষ্ঠানের জয়জয়কার ধরে রেখে বাংলাদেশে হিন্দি চ্যানেল বর্জনের আন্দোলন কখনোই ফলপ্রসূ হবে না। এই আমি কয়ে দিনু। 
 সবাই আনন্দে থাকুন,
 হ্যাপি হলিডেইজ! 

