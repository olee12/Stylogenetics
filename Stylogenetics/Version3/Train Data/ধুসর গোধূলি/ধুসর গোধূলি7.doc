"নিন্দুকেরে বাসি আমি সবার চেয়ে ভালো"



 শিরোনামের এই লাইনটা ছোটবেলায়, আধাবড়বেলায়, স্কুল কিংবা কলেজ বেলায় আমরা সবাই পড়েছি। যারা পরবর্তীতে আরো উচ্চতর শিক্ষা নিয়েছেন তারা যেমন পড়েছেন আবার প্রাইমারী স্কুলের গন্ডি ছাড়াতে না পারা কেউও বাক্যটি পড়েছেন। কথায় কথায় এখনো অনেকেই বাক্যটির উদাহরণ টানেন, আমরা টানি, তারাও টানে। কিন্তু মানে না কেউই!
 প্রাথমিক শিক্ষার্থী থেকে শুরু করে দেশের সর্বোচ্চ প্রশাসনিক ব্যক্তি পর্যন্ত প্রতিটা নাগরিকই এই কথাটির সাথে পরিচিত, এর অন্তর্নিহিত ভাবের সাথে পরিচিত। অথচ অবস্থাদৃষ্টে মনে হয় এইটা কেবলই পুস্তকী একটা ছত্র, বাস্তবে এর প্রয়োগ হওয়া মানা, নিষিদ্ধ, ঘোরতর অন্যায়! এর পেছনে অবশ্য দুইটা কারণ থাকতে পারে-
 ১. আমরা যা জানি তা বিশ্বাস করি না।
 ২. আমাদের যা জানা দরকার তা আমরা জানি না।
 আমাদের দেশের বর্তমান হর্তাকর্তারা একেকজন বিশাল ডিগ্রিধারী, পড়াশুনায় সর্বদা প্রথমস্থান সংরক্ষণ করে এসেছেন ছাত্রজীবনে। তাঁদের মেধা নিয়ে কখনোই শংকা কিংবা সন্দেহ প্রকাশ করার অবকাশ ঘটেনি। তাঁরা অধিকাংশই দেশের বাইরের নামকরা বিশ্ববিদ্যালয় থেকে উচ্চ থেকে উচ্চতর সার্টিফিকেট বগলদাবা করেছেন, ইয়োরোপ অ্যামেরিকার সামাজিক, অর্থনৈতিক, রাজনৈতিক ব্যবস্থা নিবিড়ভাবে পর্যবেক্ষণ করার প্রয়াস পেয়েছেন। আজ তাঁরাই যাচিত কিংবা অযাচিতভাবে রাস্ট্রীয়ক্ষমতায় আসীন হয়েছেন। দেশ চালাচ্ছেন। কলুষিত রাজনৈতিক ব্যক্তিত্বকে কারাগারে প্রেরণ করছেন। আবার ছেড়েও দিচ্ছেন। কোনো দেশদ্রোহীকে নামকা ওয়াস্তে জেলে ঢুকিয়ে তাকে মুক্তি দিয়ে রাস্ট্রীয় "হিরো" বানিয়ে ইনডাইরেক্টলী নিজের হাতে পুষ্পমাল্যে অভিসিক্ত করছেন।
 এ সবই ঠিক আছে। শুধু যা ঠিক নেই তা হলো এতো বছরের আহরিত শিক্ষা-জ্ঞান-অভিজ্ঞতা-মর্যাদা থেকে আহরিত সম্ভ্রম। বাংলাদেশের ইতিহাসে এখনকার রাস্ট্রনায়কেরাই সবচেয়ে শিক্ষিত আর আন্তর্জাতিকভাবে পরিচিত ব্যক্তিত্ব। আমরা যারা সাধারণ নাগরিক তারা হয়তো তাঁদের প্রাথমিক পদক্ষেপগুলো দেখে খানিকটা আশাবাদী হয়েছিলাম এই পোড়া দেশের যতোসব অন্যায়, অপমান সব ঘুচলো বলে! কিন্তু কিসের কী!
 আপনারা জাতির কাণ্ডারী হয়ে জাতির স্কন্ধে চড়ে বসলেন ঠিকই, আশ্বাস দিলেন ঠিকই, কিন্তু পরিনামে যা করলেন তা অন্যান্য আমলের স্বল্পশিক্ষিত সংসদ সদস্যবেষ্টিত সরকারগুলোর চেয়েও ভয়ানক, হিংস্র, বর্বর আর অজ্ঞতায় ভরা। আপনারা মইত্যা রাজাকার ও তার দলকে নির্লজ্জের মতো প্যাট্রোনাইজ করলেন। স্বাধীন দেশের মাটিতে আপনাদেরই নাকের ডগায় বসে হান্নান সাহেব আমাদের শ্রেষ্ঠ অর্জন মুক্তিযুদ্ধকে গৃহযুদ্ধ বলে, আপনারা দাঁত বের করে হে হে হো হো হাসেন, যেন এটা হাসারই বিষয়। মুজাহিদ রাজাকার জাতির শ্রেষ্ঠ সন্তান মুক্তিযোদ্ধাদের নিয়ে কটুক্তি করে, আপনারা অন্যদিকে তাকিয়ে থাকেন, যেনো কিছুই শোনেন নি আপনারা। মইত্যা রাজাকারের মতো এক হিংস্র হায়েনাকে নির্দিষ্ট মামলার নির্দিষ্টভাবে অভিযুক্ত আসামী হিসেবেও আটক করতে আপনাদের পাজামা ভিজে যায়। অবশেষে কোনো এক শুভক্ষণে আপনাদের ওপর "গুড এঞ্জেল" ভর করে এবং আপনারা তাকে আটক করেন ঠিকই কিন্তু তার জন্য নিশ্চিত করেন খুব সম্ভবতঃ সবচাইতে আরামদায়ক জেলখানা যেখানে হাজার বাঙালী নিধনকারী তার নিজস্ব বাসস্থানের চাইতেও আরামে আয়েশে দিনাতিপাত করতে পারে। বাঙালী তারপরেও আশায় বুক বাঁধে, আপনাদের সুমতি হলো বলে! নিজামী-কামারু-মুজাহিদদের বিচার আপনারা করলেন বলে! কিন্তু কোথায় কী! 
 বিচার তো দূর অস্ত, আপনারা নিজামী রাজাকারকে ছেড়ে দিলেন। কে জানে হয়তো তার কাছে তাকে ধরার অপরাধে হাজারবার পাজামা ভিজিয়েছেন কিংবা হুজুর হুজুর বলে তার পায়ে আছড়ে পড়ে মূর্ছা গিয়েছেন! নিজামীর মতো হারামী এই বাংলাদেশেরই মাটিতে শত শত ফুলের মালায় অভিসিক্ত হয় জেলখানা থেকে বের হয়ে। একজন দেশদ্রোহী, একজন জাতিকে সমূলে নাশকারীর এতো বড় স্পর্ধা আপনাদের নাকের ডগায় শোভা পায়। অথচ আপনারাই হতে পারতেন বাংলাদেশের ইতিহাসের সবচাইতে যোগ্য, শিক্ষিত, অভিজ্ঞ রাস্ট্রচালক।
 নিজামী, তার হায়েনা গং, তার দল - এসবের বিরুদ্ধে কথা বললে আপনাদের বিরাগভাজন হতে হয়। যেসব জায়গায় এসব কথা হয় সেসব জায়গায় আপনাদের গোচরে বা অগোচরে আপনাদেরই অনুচরেরা আড়ি পাতে, ক্ষমতার ব্যবহার করে। রুদ্ধ করে দেয় সকল পথ। সেই সব পথ যা আপনাদের এবং আপনাদের পেয়ারের নিজামী এবং তার গংদের বিরুদ্ধে ব্যবহৃত হয়।
 যেসব দেশে আপনারা পড়াশুনা করেছেন, যেসব দেশ আপনাদেরকে স্বীকৃতি দিয়েছে নানা ক্ষেত্রে, সেসব দেশে কখনোই কারো বিরুদ্ধে বললে মুখ বন্ধ করে দেয়া হয় না। স্বয়ং রাস্ট্রপ্রধানকে কটাক্ষ করা হয় সেসব দেশে, প্রকাশ্যে। কই তাদের তো কোনো ভীতি নেই, তাদের তো মুখ বন্ধ হতে শোনা যায় না। অথচ আমাদের দেশে, আমাদের দেশের জন্মের যারা বিরোধীতা করলো তাদের বিরুদ্ধে টু শব্দটি করলেই আপনারা এগিয়ে আসেন সদলবলে, চেপে ধরেন বক্তার টুটি!
 কেনো??
 আপনাদের শিক্ষা কি এতোটাই হেয় হয়ে পড়লো বাংলাদেশ নামক রাস্ট্রযন্ত্রের খপ্পরে পড়ে!

