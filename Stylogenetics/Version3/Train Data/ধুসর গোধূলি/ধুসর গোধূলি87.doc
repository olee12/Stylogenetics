এইটা একটা ট্রেলার পোস্ট



 ব্যাপারটা কিঞ্চিৎ বিব্রতকর। না ভাইসব কোষ্ঠকাঠিন্যের কথা বলছি না। লেষ্খকাঠিন্যের কথা বলছিলাম আরকি! এমন নয় যে লেখার কিছু নাই। আছে, এবং সেটা বেশ ভালো পরিমানেই মাথার এমাথা-ওমাথা গুঁতাগুতি করে যাচ্ছে। তবে ভাইসব প্রশ্ন করতে পারেন, "তাইলে হালায় ল্যাখেন না ক্যা। বইয়া বইয়া ফাও কেলানী বাদ দ্যান"। আমি বলবো, আরে ভাই চেতেন কেলায়? আপনেগো প্রশ্নের জবাব খাড়া করার লাইগাই তো এই ট্রেলার পোস্ট। তো যা কইতাছিলাম...
 লেখার ইচ্ছা এবং বিষয় উভয়ই বিদ্যমান আছে, কিন্তু লেখতে পারতাছিনা, তার জন্য তো আর বর্তমান সরকার দায়ী না। অবশ্য এই কথাগুলা বায়তুল মোকাররমের দক্ষিণ গেইট কিংবা মুক্তমঞ্চে খাড়ায়া বলার সুযোগ থাকলে অবশ্য দায়টা সরকারের কান্ধেই দিয়া দিতাম। দিয়া ধানমণ্ডি ব্রীজের উপরের টং দোকান থাইকা বাবা জর্দা দিয়া একটা খিলি পান মুখে দিয়া আরামছে ধূমা ছাড়তাম (এই ধূমার সাথে হিথরোতে বেগতিক ভাইয়ের বেদিক দিয়া নির্গত ধূমার কোনো সম্পর্ক নাই কইলাম)। এখন যেহেতু কলরেডীর মাইকের সামনে গলা ফাটানোর সেই সুযোগটা নাই তাই আপাতত দায়ভার নিজের কান্ধেই ফালাইলাম। কিন্তু তাই বইলা তো নিজেরে ঝামেলায় ফালাইতে পারি না।
 অনেক হিসাব কিতাব কইরা ঠিক করলাম, "আইলসামী"। হ ভাইসব, ঠিকই শুনতাছেন। এই আইলসামীর কান্ধেই বেবাক দোষের সাড়ে নয় আনা ফালাইলাম। কয়দিন যে "ব্লগ লিখুন" বাটনে টিবি দিয়া ফ্যালফ্যাল কইরা চাইরা রইছি মনিটরের দিকে তার ইয়ত্তা করতে গেলে অতলান্তিকের পানি শুকায়া যাইবো। তাই সেই হিসাবে আর গেলাম না। জনগণরে পানিতে মারার কোনো ইচ্ছা আপাতত হয় নাই। কোনোদিন কোনো দেশের প্রেসিডেন্ট বা প্রধানমন্ত্রী হইলে ভাইবা দেখুম নে।
 তো সবদিক বিবেচনায় রাইখা আমি একটু আগেই ঠিক করলাম। যা আছে কুলকপালে, ভোট দিমু কোদালে। খাড়ান ভাইসব। চেইতেন না। ইলেকশনের ক্যানভাস করতাছি না। কইতাছিলাম একটা ঘোষণার কথা। আমি এই মর্মে গলাবাজি কর্তাছি যে আইজকাই যেকোনো মূল্যে একটা পোস্ট দিমু। সেইটা হইতারে ছেলেবেলার ডিলিটেড সীন, হইতে পারে ললনা ভজগটের কোনো ধুন্দুমার কাহিনী, হইতে পারে কোনো নীল নয়নার ফাঁদে পড়তে গিয়াও কোনোমতে কোণাখামচি ধইরা হ্যাঁচড়াইয়া তীরে উঠার কাহিনী। তাইলে আর আপনেরা গুঁতাগুতি না কইরা লাইনে ঠিকঠাক দাঁড়ান। কেউ ঠেলাঠেলি করবেন না জনাব। কারও কোনো প্রশ্ন থাকিলের জায়গায় থাইকা হাত উঠাইয়া আওয়াজ দিবেন, আমাদের কোম্পানীর লোকজন পৌঁছে যাবে আপনার কাছে। নো হাংকিপাংকি।
 ইতি লেখার আগে একটা অনুরোধ করি ভাইসব। বাঙ্গালরে পারতে কোনোদিন মাইক দিয়েন না। তিন লাইনের একটা ট্রেলার পোস্ট লেখতে গিয়া কয়েক দিস্তার ফাও প্যাচাল পাড়োনের বেহুদা পাবলিকের হাত থেইকা নিষ্কৃতি পাওনের সহজ উপায় জানা থাকলেও কেউ জানায়া যাইয়েন ভাইসব।

