গুরুচন্ডালী - ০২৪



আন্তঃমহাদেশীয় যাবতীয় সমস্যার কারণে আমার আবঝাব লেখালেখিতে ধ্বস নেমেছে বলেই ধারণা করতেছিলাম। না ভালো লাগা রোগে পাইছিলো আমারে। কিছুই ভালো লাগে না। না ঘুমাইতে, না জাগতে। না খাইতে না হাগতে। চাইরদিকে খালি হা-হুতাশ। বাড়িঘর, শ্মশানঘাটের বৈঠকখানা ফেলে রেখে হিমালয়ে যাওয়ার আশাটা চিরতরে হারিয়েই যাচ্ছিলো। আচমকা আবার সেই ভাবটা চাগার দিয়া উঠলো। 'কী হইবো এতো কিছু চিন্তা কইরা!' আইজকা মরলে কাইলকা মাইনষ্যে আমারে কইষ্যা গালি দিবো। এইটা কনফার্ম। সচলের দোস্তরা হয়তো বলাইদার ল্যাপটপ থেকে আমার দাঁত ভেচকানো একটা ফটুক নিয়া একটা ব্যানার বানাইয়া টাঙ্গাইয়া রাখবো চান্দির উপরে, সেইখানে আবার হিমু নামক হুজুরটা তার জায়নামাজ ভাজ করতে করতে ল্যাংগোটে নেংটি দিয়া প্রাণ খুইলা আমারে একটা গালি দিবো তার তিন ইউরো ২০ সেন্টের লাইগা। তার এই গাইল শুইনা আমার বিদেহি আত্মা না লগায়া অতিথি ব্লগার হিসাবে তারে তুলাধুনা কইরা পোস্ট ল্যাখবো, কিন্তু আপসুস- সেই পোস্ট কখনোই আলোর মুখ দেখবো না। কারণ আমি যতোদূর জানি, কবরস্থানে নেট কানেকশন বড়ই স্লো। আর ব্লগরব্লগর করার অতো টাইম পামু কই? একেতো থাকুম মাইরের উপর, তার উপর অল্প বিস্তর ব্রেক যা পামু তাতো ব্যয় হইবো আশে পাশে কোন ললনা কোন অবস্থানে শায়িত আছে, সেইটা অনুসন্ধানে! অতএব, পাবলিক আমারে গাইলালেও ক্ষতি নাই। আমি মরার পরে গান্ধী পন্থা অবলম্বন করুম! তবে সবচাইতে উত্তম হইলো, হিমালয়ের গুহা থেরাপী। দারা-পুত্র পরিবার, তুমি কার, কে তোমার। জগতে কেহই কারো নয়গো ভাণ্ডারী, কেহই কারো নয়! 
 একটা সময় জাগনা খোয়াব দেখতাম, আমি যারে বিবাহ করুম, তারে গিয়া প্রপোজ করুম এ্যামনে, "অই মাতারি, তুই আমার মাইয়ার মা হবি?" মানুষ বিবাহের প্রপোজাল পাইয়া আনন্দে লম্ফ দিয়া ওঠে, দুই হাতের তালু দিয়া নাক ঢাকে (হিঙ্গুল বাইরায় মনে হয় খুশিতে), চোখ ছলছল করে মাথা উপরে নিচে ঝুলাইয়া কয়, "হ আঁই রাজী!" আমার বিবাহের প্রপোজাল পাইয়াও বোধকরি এমনেই জনগণ লম্ফ দিয়া উঠবে, কিন্তু আনন্দে না, আতংকে! ক্ষেইপা গিয়া আমারে বলবে, "অই গোলাম, এইটা কী কইলি তুই। আমি কি তোর মাইয়া উৎপাদনের ফ্যাক্টরী? যা অন্য রাস্তা দেখ! হালায় আইছে..." আমি তখন আমার লুঙ্গির কাছা খুইলা একটা দলিল বাইর কইরা দিমু। না ভাইসব, এইটা উত্তরার উত্তর অংশের কোনো প্লটের দলিল না। এইটা হইলো চান্দের দলিল। মাইনষে বউরে দেয় ধামচি নাইলে উত্তরার কাঁঠাল গাছ সম্বলিত নিষ্কণ্টক জমির দলিল, আর আমি দিমু চান্দের বুকে এক খণ্ড পাথুইরা জমির দলিল। পার্চমেন্ট কাগজের ডিমাই সাইজের দ্বিগুণ একটা দলিল হাতে ধরা কমু, "এতোদিন তো জগতের জামাইরা তাগোর বউরে মুখেই মুখেই চাঁন দিয়া দিছে, 'ল আমি তোরে কাগজে কলমেও দিলাম!" 
 তারপর যদি সেই মাতারি দৈবক্রমে রাজী হইয়া যায় আমার মাইয়ার মা হইতে। তাইলে আজি হতে শতবর্ষ পরে, কোনো এক কাঠের বারান্দার সামনে বন ফায়ার থেকে আলাদিনের দৈত্যের মতো মোচড়াইয়া ওঠা ধূঁমার কুণ্ডলীর সামনে বইসা ধুসর রঙা চান্দের দিকে আঙুল উচাইয়া কমু, "ঐ যে দেখ, ঠিক ঐখানে হইলো তোর জায়গাটা। বাও দিকে, নিচ থেকে দুই ইঞ্চি পরিমান উপরের দিকে। হ, ঠিক তার পাশেই এ্যাপোলো ১৪— এর ল্যাণ্ডিং স্টেশন।" তারপর আমরা পুরান দিনের ম্যালা হাউকাউ বিষয় নিয়া হাদুমপাদুম করুম। তারপর অল্পস্বল্প কাইজ্যা কইরা সর্বসম্মতিক্রমে এতদ্বারা নায়-নাতনিগোরে বংশ পরম্পরায় সেই দলিল দিয়া যামু, আর তো কিছুই দিয়া যাইতে পারুম নারে নিরারণ! 
 আর যদি মাতারী রাজী না হয়, তাইলে কোচর ভইরা মুড়ি নিয়া সেই মুড়ি চিবাইতে চিবাইতে হিমালয়ের দিকে রওনা দিমু (একটা ম্যাপ লাগবো অবশ্য!)। হিমালয়ে গিয়া বাঘের সাথে একই গুহায় ঘুমামু, বান্দরের সাথে শুটকির ভর্তা দিয়া ডইল্যা ভাত খামু। আর ফ্রী টাইমে দলবল নিয়া রিমিক্স বানামু। "ডিশকু মাঙ্কিজ!" 


