১৫ মার্চ ভারত বনধ- ভিডিও



মার্চের এক তারিখে আমরা ঘোষণা দিয়ে ভারত বনধ পালন করেছি। অনেকেই এর সাথে মতৈক্যে আসেননি, আবার অনেকেই তীব্র সমর্থন জানিয়েছেন। সচেতনতা তৈরী করেছেন। ভারত বনধ পালনের কারণ, সীমান্তে বিএসএফ এর বাংলাদেশী নাগরিক হত্যা এবং এই ব্যাপারে ভারতীয় সরকারের রহস্যজনক নীরবতা- প্রচার করেছেন।
যারা ভারতের পণ্য, সেবা এবং বিনোদনকে 'না' বলতে পেরেছেন, তাঁরা সেটা করেছেন নিজের জন্যই। নিজের বিবেকবোধ, বিচারবোধ আর আত্মসম্মানবোধ থেকেই। 
যারা সেটা করেননি, করতে চাননি, তাঁদের এইসব বোধে স্পষ্টতই পার্থক্য রয়েছে। আজকে মার্চের ১৩ তারিখ। সীমান্ত পরিস্থিতি নিয়ে সংগ্রহে থাকা খবর গুলোর দিকে এক নজর তাকাতে অনুরোধ করি তাদের, গত ১৩ দিনে সীমান্তে বিএসএফ এর ছোড়া ককটেলের আঘাতে আহত হয়েছে সর্বমোট ৫জন, এদের মধ্যে পরে বিএসএফ রড আর লাঠি দিয়ে পিটিয়ে হত্যা করেছে একজনকে, সাথের দুইজনকে করেছে আধমরা, ধরে নিয়ে গেছে সীমান্তের কাছে জমিতে কাজ করতে থাকা একজন কৃষককে, প্রথমে গুলি করে আহত করে তারপর অপহরণ করে নিয়ে গেছে দুই বাংলাদেশীকে।
যারা ভারতের পণ্য, সেবা এবং বিনোদনে নিমজ্জিত আছেন এবং তাই থাকার নানা বাহানা খুঁজে চলেছেন, এই সংখ্যাগুলো তাদের কাছে হয়তো কেবলই কিছু সংখ্যা। আশা করতে দোষ নেই, তাই করি। একদিন আপনাদেরও বিবেক জাগ্রত হবে, বিচার করার ক্ষমতা হবে এবং সর্বোপরি আত্মসম্মান নামক বস্তুটার অস্তিত্ব টের পাবেন নিজের ভেতরে। সেদিন হয়তো বুঝতে পারবেন, সীমান্তে বিএসএফ এফ অত্যাচার-হত্যার শিকার হওয়া 'সংখ্যা'গুলো আপনার মতোই রক্তমাংসের মানুষ ছিল। আমরা সেইদিনের অপেক্ষায় থাকলাম, আপনাকেও ভারতীয় পণ্য, ভারতীয় সেবা এবং ভারতীয় বিনোদন বর্জনের আন্দোলনে সাথে পাবো বলে! 
সীমান্তে বিসিএফ কর্তৃক বাংলাদেশী হত্যা এবং নির্যাতন সংক্রান্ত আমার আগের পোস্টের সাথে একটা ভিডিও দিবো বলেছিলাম, সেটা সম্ভব হয়নি মাত্রাতিরিক্ত ব্যস্ততায় পড়ে যাওয়ার কারণে। 
১৫ মার্চ ভারত বনধ-কে সামনে রেখে একটা ভিডিও তৈরী করে দিয়েছেন সচল যাযাবর ব্যাকপ্যাকার। ভিডিওতে ব্যবহৃত তথ্য উপাত্ত সন্নিবেশের দায়িত্বে ছিলেন সচল দ্রোহী। ভিডিওচিত্রে ব্যবহৃত বাদ্যটি সহসচল রাহিন হায়দারের করা 'একাত্তর থিম'। 


