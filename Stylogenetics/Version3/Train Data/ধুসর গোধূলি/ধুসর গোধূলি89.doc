আমার ছেলেবেলাঃ ডিলিটেড সীন (দুই)- "তোর তো সাহস কম না"



 ভূমিকা আগের লেখাটায় দিয়েছিলাম। নামকরা সিনেমার বেলায় যা হয় আরকি! 
 সম্পাদনার কালে অনেক কিছুই বাদ রেখে দিতে হয়, সম্পাদকেরা অনেক কিছুই বাদ রেখে দেয়। সম্পাদকেরা একটু আধটু ইয়ে স্বভাবেরই হয়।
 বেগতিক ভাইকে সেই ইয়ে স্বভাবের বদনাম থেকে বাঁচানোর জন্য আমি আগে থেকেই সীনগুলো ছেঁটে ফেলেছি। মন্দ লোকেরা অবশ্য বলে, "লেখার সময় পয়েন্ট মনে না থাকলে পরে কতো কিছুই কওন যায়!"
 আসল ঘটনায় আসি। লাইট-ক্যামেরা-এ্যকশন!
 ঘটনাস্থল ক্লাশরুম। ক্লাশ এইট। কো-এডুকেশনের ইশকুল হলেও এইটের আগে একসঙ্গে ক্লাশ করার ছিলো না আমাদের স্কুলে। এই হ্যাপায় যারা আগে মাসে একবার স্কুলে হাজিরা দিতো তাও মক্তবের হুজুরের মতো ধরে আনতে হতো বাড়ি থেকে, তারাও প্রকৃতির শত বৈরীতা উপেক্ষা করেও স্কুলে এসে বসে থাকে। কামাইয়ের বালাই নেই। আমিও ছিলাম এই রকমই একজন!
 স্কুলের প্রতি আমার হঠাৎ এই প্রেম উথলে ওঠায় বাবা-মা খুবই হতাশ। কারণ তারা ঠিকই আঁচ করে ফেলেছেন এর পেছনে জরুর কোন প্যাচ আছে। "কুত্তার লেন্জা সোজা হইবার পারে, মাগার আমি এতো সহজে সোজা হইবার পারি না"- এটাই তাদের বদ্ধমূল ধারণা।
 দিন যায়, কাল যায়। আমি বেঞ্চের একেবারে মেয়েদের লাগোয়া কোণায় বসি। জায়গা নিয়ে কাড়াকাড়ি অবশ্য হয়, সেজন্য আগে এসে দখল করা লাগে। আমি যে জায়গায় বসি সেটা হলো "প্রাইম-টাইম-স্পট"। আগুন সব জিনিষ দেখা ও করা যায়।
 উপপাদ্য ক্লাসে স্যার নাকি পড়া ধরবে। অনেকের মতো আমারও অন্তরাত্মা শুকিয়ে কাঠ। কিছু একটা তো করা দরকার। খাতার পাতার কোণা থেকে খানিকটা ছিঁড়লাম। আর তাতে সুন্দর করে আংরেজীতে লিখলাম, "আঁই তোঁয়ারে বালা পাই"! এইবার সুন্দর একটা গেটআপ দিয়ে, এইম করে, সেট করে, স্যার ঢুকার ঠিক আগ মুহূর্তে ফা-য়া-র!!
 ফার্স্ট গার্ল শাহনাজ। জায়গামতো গিয়ে পড়লো।
 স্যার ঢুকেছে। আমার চোখ, ছোড়া বোমাটার ওপর...। এখনো তোলেনি...। হ্যাঁ এইমাত্র তুলেছে... খুলে পড়ছে.... এবং পরমুহূর্তেই- আমার দিকে এক অগ্নিস্ফুলিঙ্গ ছড়ানো দৃষ্টি দিয়ে দাঁড়িয়ে গেলো। পুরো ঘটনাটাই ঘটলো আমার সামনে স্লো-মোশনের মতো। কেবল, তার উঠে দাঁড়ানোর সময় চোখের পলকে প্রথমে পেছনের সারিতে এবং পরে দরজা গলে টুপ করে বাইরে যাওয়াটা ছাড়া!
 দরজা থেকে বারান্দায় পা দিয়েই ভেতরের মাঠের উপর দিয়ে ভোঁ-দৌড়! ঈমানে ক'ই, তখন বেন জনসন ও যদি আমার সঙ্গে দৌঁড় দিতো নির্ঘাত হেরে যেতো শালা।
 পাক্কা এগারো দিন লেগেছিলো স্কুলে যাওয়ার সাহস সঞ্চয় করতে!

