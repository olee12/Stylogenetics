এই হলো আমাদের দেশের ডিজ্যুস জেনারেশনের 'নিউ ইয়্যার ইভ'



 খবরটা প্রথম আলোর। নববর্ষ উদযাপন করতে গিয়ে গাড়ী নিয়ন্ত্রণ হারিয়ে ফেলেছে। তারপর ফুটপাতে উঠে গিয়ে দুই নৈশপ্রহরীকে চাপা দিয়ে তাৎক্ষণিক যমের বাড়ি পাঠিয়ে দেয়। তাঁরাই বা একা যাবেন কেনো? তাঁদের সঙ্গী হয় গাড়ীর এক আরোহী, স্বর্ণ ব্যবসায়ী বাবার পুত্র তানভিনের এক ইয়ার দোস্ত। তো তারা তিনজনেই একযোগে বিপুল উৎসাহ, উদ্দীপনা আর নতুন বছরের যথাযথ ভাবগাম্ভীর্যের প্রতি সম্মান রেখে চলে যান পটল ক্ষেতে। তাদেরকে হাত নেড়ে 'টাটা-বাইবাই' জানায় গাড়ির অপর দুই আরোহী। এদের একজন আবার বেসরকারী বিশ্ববিদ্যালয়ে পড়ে। বুঝাই যায়, স্বর্ণ ব্যবসায়ী বাবার টাকার পাহাড় আছে। কিন্তু সমস্যা হলো যারা পটল ক্ষেতে পটল তুলতে চলে গেলো তাদের দু'জনকে নিয়ে। 
 পেশায় নৈশপ্রহরী ছিলেন তাঁরা, থাকতেন এক বস্তিতে। নেত্রকোণার গ্রামের বাড়িতে হয়তো পুত্র-কন্যা-দারা কিংবা বৃদ্ধা অসুস্থ মা অপেক্ষায় থাকেন মাস শেষে কখন বেতনের খানিকটা তাদের হাতে গিয়ে পড়বে। সেটা দিয়ে তাঁর বউয়ের মাসটা চালাতে হবে, ছেলে-মেয়ে গ্রামের স্কুল-কলেজে পড়াশুনা করলে তাদের খরচ যোগাতে হবে। বয়ষ্ক শ্বাশুড়িকে হয়তো ঐ টাকা থেকেই অষুধ কিনে দিতে হবে। নিজের ছোট ছোট চাওয়াগুলি হয়তো অনেক আগেই বিসর্জন দিয়ে রেখেছেন, একজন নৈশপ্রহরীর বউয়ের খুব বেশি চাওয়া থাকতে হয় না যে! গাড়িচাপায় মৃত ব্যক্তিদ্বয় যদি পরিবারের একমাত্র উপার্জনক্ষম মানুষ হয়ে থাকেন তাহলে এই একেকটা পরিবারের এখন কী অবস্থা হবে তা হয়তো খোদ ঈশ্বরও ভাবতে গিয়ে শিউরে উঠবেন!  
 শালার চাষাভুষার দেশে আবার ইংরেজী বর্ষবরণ উদযাপন, 'ছোহ্!' যারা ঠিকমতো বাংলা-ই ঠিকমতো উচ্চারণ করতে পারে না, যারা একুশে ফেব্রুয়ারী কী জিনিষ সেটাই জানে না, যারা বিজয় দিবস আর স্বাধীনতা দিবসের মাহাত্য বুঝেনা তারা ইমপোর্টেড মদের বোতলের ছিপির সশব্দে খুলে যাওয়া উত্তর ফেনায়িত তরলে গলা সিক্ত করে মেতে ওঠে ইংরেজী 'নিউ ইয়ার ইভ' উন্মাদনায়। আর তার সাধারণ বলি হয় হজরত আর নুরুজ্জামানের মতো অতি তুচ্ছ নৈশপ্রহরীরা। এই ডিজ্যুস বাঙ্গাল নামের কূলাঙ্গারগুলা এটাও বুঝতে চায়না যে একেকজন হজরত কিংবা একেকজন নুরুজ্জামানের দিকে তাকিয়ে আছে গোটা একটা পরিবার। তাঁরা না থাকলে সেই পরিবারটার কী হবে! 
 রাগে, দুঃখে, শোকে, অভিমানে মেজাজ খিচড়ে যায় বারবার, প্রতিবার এই দিনটা এলেই। যে দেশের লোকজন ফুটপাতে ঘুমানোর ন্যুনতম নিশ্চয়তাটুকু পায় না, সেই দেশেই পার্টি করে মদ খেয়ে বেপরোয়া গাড়ি চালিয়ে তা তুলে দেয় খেটে খাওয়া মানুষের উপর। ধিক্কার এমন মানুষের প্রতি, ধিক্কার এমন বাপ-মার প্রতি, ধিক্কার এমন সমাজের প্রতি। 

