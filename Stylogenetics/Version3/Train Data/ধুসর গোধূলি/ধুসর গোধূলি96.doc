বলে দেই, আজ বলাই'দার শুভ ডায়াপার দিবস



 বয়সে তরুণ না হলেও বলাই'দাকে যখন প্রথম দেখি, বেশ তরুণ তরুণ-ই মনে  হয়েছিলো। আর্মি স্টাইলে মাথায় বাটি ছাঁট দেয়া, পরনে এডিডাসের ট্র্যাকস্যুট,  পায়ে রিবুক-এর রানিং কেডস, কব্জিতে নীল-সাদা পট্টি (ঐ যে থাকে না টেনিস  খোলোয়াড়দের!), কপালেও একই মডেলের পট্টি। দৌঁড় থামিয়ে হাঁপাচ্ছেন। সাথে থাকা  বদ্দা পরিচয় করিয়ে দিলেন, "এই যে— এই হলো ধুসর, ধুসর গোধূলি, আর ইনি..." তখন  অবশ্য বলাই'দাকে অন্য নামে চিনতাম! 
 বলাই'দা হাঁটুতে হাত রেখে রুকু দেয়ার স্টাইলে বাংলা দ'য়ের মতো দাঁড়িয়ে হাঁপিয়েই যাচ্ছেন। সেভাবেই বললেন, "অরিজিনাল নাম কী!" 
 আমি ভয় পেয়ে গেলাম, গমগমে স্বর শুনে। 
 ভয়ে ভয়েই বললাম, "আজ্ঞে আঙ্কেল, ধুর্বাল গোলাপ"! 
 বলাই'দা তেলে পানি পড়ার মতো ছ্যাড়েৎ করে ক্ষেপে উঠলেন, "ইয়ার্কী করো  আমার সাথে? জানো আমি কে, জানো আমার বয়স কতো? মুরুব্বির সাথে ফাজলামো...?" 
 আমার মনে হলো আশেপাশের কোনো জঙ্গলে লায়ন কিং— এর সিংহ মশাই না ঘুমিয়ে  হুংকার করছে। সিংহকে আমি আবার একটু বেশিই ভয় পাই, এমনকি টিভি পর্দায় দেখেও।  এহেনো হুংকারে আমার পাতলুন নষ্ট হওয়ার যোগাড়। অবস্থা বেগতিক দেখে এগিয়ে  এলেন বদ্দা। তিনি দুইহাত জোর করে বললেন, "রাগ করবেন না আংকেল। ছোড়া নতুন  এসেছে। আওভাও জানে না বাড়া। মাফ কইরা দেন। পুলা কিন্তু খারাপ না।" 
 বদ্দার কথায় বলাই'দা শান্ত হন। বাসায় নিয়ে যান। রুই মাছ নিজের হাতে  রান্না করে খাওয়ান। নিজের একাকী জীবনের গল্প করেন। ফেলে আসা সময়ের গল্প  করেন। ফৌজীতে থাকাকালীন একবার সুন্দরবনে গিয়েছিলেন। তালি দিয়ে বাঘ মারার  গল্পটা যে সত্যি ঘটনা, বলাই'দা নিজের অভিজ্ঞতায় সেটা বর্ণনা করেন। আমি অবাক  হয়ে শুনি। আমি বয়ষ্ক বলাই'দার বয়সে ভারে ঘোলা হয়ে যাওয়া চোখে এক তরুণের  চকচকে দৃষ্টি দেখতে পাই।
 খাওয়াদাওয়া সেরে চলে আসি বলাই'দার আড্ডা থেকে। ফিরেও আসি নিজের  আস্তানায়। সময় গড়িয়ে যায় আপন গতিতে। কালকে হঠাৎ বদ্দার ফোন পাই। "আরে  হুনছোনি মিয়া?" জবাব দিলাম, "হুঁ"! বদ্দা হুংকার দেন, "কী হুনছো!" জবাবে  বলি, "আপনার প্রশ্ন!" বদ্দা ক্ষেপে ওঠেন, "তুমি বাড়া বাংলাও বুঝো না।  বলাই'দা তো বিয়ে করছে। শুনলাম তার দুই জোড়া শালিও আছে। দেখতে একেবারে,  মাশাল্লাহ জুহি চাওলা। তুমি তাত্তাড়ি চইলা আসো।" 
 আমি তড়াক করে বিছানায় লাফিয়ে উঠি। বদ্দা যেভাবে রসিয়ে রসিয়ে জুহি  চাওলাকে স্মরণ করছেন তাতে পত্রপাঠ দৌঁড় না দিলে বলা যায় না, আমার কপালে  মাছের কাঁটাও জুটবে না! তাছাড়া শুনেছি কাসেলে ইদানিং মাছপ্রেমী এক কালো  হুলো বেড়ালের উৎপাত বেশ বেড়েছে। 
 বিছানা থেকে নামতেই মনে পড়লো, "আরে আজতো ১৩-ই আগস্ট, বলাই'দার জন্মদিন!" 
 আমার চোয়ালজুড়ে একটা হাসির বন্যা বয়ে গেলো। বলাই'দার বয়স যা-ই হোক না  কেনো, তাঁকে জন্মদিনে উইশ করে বয়স ২০-২২ বছর কমিয়ে বললেই তাঁর দুই জোড়া  শালি আমার কোলে শোভা পাবে। এইটা আমি জানি।   
 শুভ জন্মদিন অচ্ছুৎ বলাই!!  

