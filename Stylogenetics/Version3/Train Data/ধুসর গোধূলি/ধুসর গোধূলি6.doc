সান্ধ্যকালীন ডিটেকটিভ অভিযান



 কালো রঙের ফক্স ওয়াগান রাতের আন্ধার কেটে এগিয়ে চলছে। ভেতর থেকে ফিসফিস আওয়াজ ভেসে আসে খুব করে কান পাতলে। যেহেতু শনিবার রাত, রাত দশ ঘটিকা। শহরতলীর রাস্তায় মানুষের যাতায়াত কম। কে জানে লোকজন কোন পাব, বার কিংবা ডিসকোতে কোন সাকীর দিকে তাকিয়ে সুরার গেলাস সামনে করে সাকীর সৌন্দর্য্য বয়ানে ব্যতিব্যস্ত কিনা!
 এজেন্ট মুশাররাফ ডেপুটি ডিরেক্টরের সঙ্গে ফোনে বার্তালাপ করছেন। ফিসফিসের শব্দটা আসছে সেখান থেকেই। ডেপুটি ডিরেক্টর পাভেল অত্যন্ত ক্লাসিফাইড একটি মিশনে ওভারসীজ গেছেন। ক্লিয়ারড মুঠোফোনের মাধ্যমেই দরকারী তথ্য আদান-প্রদান হয় এজেন্টদের সঙ্গে।
 কালো ফক্স ওয়াগানের পেছনে, ড্রাইভিং সীটের পেছন থেকে যথাক্রমে আছেন এজেন্ট বক্স, এজেন্ট তোশিবা এবং এজেন্ট ডব্লিউ ডব্লিউ ডব্লিউ।
এজেন্ট খিল বসে আছেন স্টিয়ারিংটা ধরে, কারণ গাড়ির ড্রাইভিং সীটটা তার কবলে। ঘোষনাটা এলো তার কাছ থেকেই। "আমার সন্দেহ হচ্ছে...। গাড়ি ঘুরাবো?" এজেন্ট মুশাররাফ মুঠোফোন বাম হাতে কানে ধরে রেখেই ডান হাত ঘুরিয়ে নিজের মত প্রকাশ করলেন। মানে গাড়ি ঘুরানো যাক!
 সঙ্গে সঙ্গেই পেছনের সীটের তিন এজেন্ট এক দিকে ছিঁটকে সরে গেলো এজেন্ট খিলের গাড়ি ঘুরানোর কেরামতিতে। এজেন্ট তোশিবা আবার খানিকটা টিউব লাইট। "কীসের সন্দেহ..."?
 গর্জে ওঠেন এজেন্ট বক্স, "কাভার্ট এজেন্টদের এতো সব বুঝাতে নেই। উড়াকথার ধুরা মার ধরতে পারলে ধরবি না পারলে নাই। চুপ করে বসে থাক বাছা"।
 গাড়ি ভটভট করতে করতে এসে থামলো কোন এক দ্বিতল ভবনের পর্দা টানা এক এপার্টমেন্টের সামনে। "তুমি কি শিউর, এটাই সেই বাড়ি", এজেন্ট ডব্লিউ ডব্লিউ ডব্লিউ শুধায় শান্ত গলায়।
 এজেন্ট খিল জবাব দেয়, "আমি ডেম শিউর ম্যান। মিস ফিশি কখনো তার বারান্দায় পর্দা টানে না, কিন্তু এখন পর্দা টানা"।
"দ্যাট মীনস, উই গট এ রাইট ট্রেইল", এজেন্ট ডব্লিউ ডব্লিউ ডব্লিউ হাতে হাত দিয়ে আঘাত করে।
 এজেন্ট মুশাররাফ ডিডির সঙ্গে এখনো মুঠোফোনে বার্তালাপ করছেন। নতুন এক সমস্যা হয়েছে। কিছু মোল একটিভিটিজ সনাক্ত করা গেছে এজেন্সীতে। সেটা নিয়েই আলফা ক্লিয়ারেন্সের কথোপকথন।
 দ্বিতল ভবনের ড্রাইভওয়েতে হেড লাইট নিভিয়ে কালো রঙের ফক্স ওয়াগেন দাঁড়িয়ে।
এজেন্ট ডব্লিউ ডব্লিউ ডব্লিউ, এজেন্ট খিলের কাছ থেকে চেয়ে নিয়ে একটা বিড়ি ধরায়। তাতে ফায়ার আপ করতে গিয়ে বিড়ি জ্বালাইলে গানে টান দিতেই এজেন্ট বক্স ফোঁশ ফোঁশ শব্দে গলা নিচু করার কথা মনে করিয়ে দেয়। "মনে রেখো, উই আর নট ইন শিভা, রাদার ইন এ ভেরী সেন্সেটিভ অপারেশন।"
 পনেরো মিনিট কেটে গেছে আরও পাঁচ মিনিট আগে।
অপারেশন এবর্ট করার কথা যখন উঠছে ঠিক তখনি পেছনের রাস্তায় ঠোলাদের গাড়ি। ড্রাইভওয়েতে হেড লাইট নেভানো গাড়ির ভেতরে সন্দেহজনক নড়াচড়া!
"এই গেছিরে"। জানালার কাঁচের ওপর দিয়ে অবশিষ্ট সিগারেট ছুঁড়ে ফেলে এজেন্ট ডব্লিউ ডব্লিউ ডব্লিউ অস্থির হয়ে বললো, "ইগনাইট দ্য কার, নাউ"।
 ড্রাইভওয়ে থেকে কোন বাসিন্দার গাড়ি বেরিয়ে আসতে দেখে ঠোলা অন্য পথ ধরে। এজেন্ট খিল গাড়ি ঘুরিয়ে বিশাল ম্যাপল গাছের নিচে খানিকটা আঁধারে দাঁড় করায়। এখান থেকে দ্বিতল বাড়ির ভিউ আরও পরিষ্কার। "আরেকটু হলেই তাকিয়ে থেকে থেকে ঘাড় ত্যাড়া হয়ে যেতো" - মাংসল ঘাড়ে হাত বুলিয়ে এজেন্ট বক্স স্বস্তির নিঃশ্বাস ফেলে। "আর পাঁচ মিনিটের মধ্যে না হলে, উই আর মুভিং"।
এজেন্ট তোশিবা এতোক্ষণে মুখ খোলে,"উই শ্যুড গেট টু দ্য এন্ড"।
"অল রাইট, উই আর স্টেয়িং আনটিল উই গেট দ্যাট ফোন কল"- টসটসে আরেকটা স্ট্রবেরী মুখে পুরে দিয়ে এজেন্ট ডব্লিউ ডব্লিউ ডব্লিউ সম্মতি দেয়।
 কেটে যায় আরও কিছু মিনিট উৎকণ্ঠায়। সিগারেট পুড়তে থাকে একের পর এক।
 পর্দা টানা এপার্টমেন্ট থেকে বেরিয়ে আসে একজন। এজেন্ট খিল, খিলখিল করে নুয়ে পড়ে নিজের সীটে। এজেন্ট মুশাররাফ ও তাই। এজেন্ট বক্স মাথা লুকায় ড্রাইভিং সীটের আড়ালে। এজেন্ট তোশিবা ধারা বর্ণনা করতে থাকে ঘটনার। আর এজেন্ট ডব্লিউ ডব্লিউ ডব্লিউ?
 সাসপেন্টের শার্টের দিকে তাকিয়ে থাকে একদৃষ্টে। শার্টটা বড়ই চেনা চেনা লাগছে সামনের দিকে হাত স্ট্রেচ করতে থাকা লোকটির গায়ের। এক কদম সামনে এগিয়ে লোকটি দেড় কদম পিছনে আসে। মনে হচ্ছে কিছুর জন্য অপেক্ষা করছে। বারান্দার পর্দা সরিয়ে ততোক্ষণে মিস ফিশি ব্যক্তিগত পোষাকে দৃষ্টির সীমানায়। রাস্তায় ট্যাক্সি থামিয়ে তাতে উঠে পড়ে কালোশার্ট পরা সাসপেন্ট।
 কালো ফক্স ওয়াগানের যাত্রীরা সবাই মাথা তুলে বসে এতোক্ষণে। "অপারেশন সাকসেসফুল" - এজেন্ট খিলের মুখে খিলখিল হাসি। "লেট মি টক টু করপোরাল হান্টার, এলোন" - এজেন্ট ডব্লিউ ডব্লিউ ডব্লিউ -এর ধরে আসা গলা। "আই অলসো নীড মিস ফিশি'স নাম্বার, এ এস এ পি"।

