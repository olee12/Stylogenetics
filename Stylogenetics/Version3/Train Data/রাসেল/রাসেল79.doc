লোড শেডিংয়ের হ্যাপা



আমার বেশীর ভাগ লেখাই তাৎক্ষণিক আবেগ। দীর্ঘ সময় ধরে গুছিয়ে কিছু লেখা ঠিক আমার নিজের ধাতের সাথে যায় না। যে মাথায় আসলো, যে মুহুর্তে আসলো সে মুহুর্তেই লিখা না রাখলে সেটা আদৌ মনে থাকবে কি না এ বিষয়ে আমার ঘোর সংশয়।
সমস্যা হলো আমার বেশীর ভাগ ভাবনাই আসে চলতি পথে, যখন বিশ্রী জ্যামে গরমে ঘামছি, অবসর বিনোদনের জন্য চারপাশ দেখছি- সে সময়ে বিভিন্ন টুকরো মন্তব্য, দৃশ্য দেখি, তবে সমস্যা হলো সেসব দৃশ্যের অনেকগুলোই বাসা পর্যন্ত নিয়ে আসতে পারি না, চলতি পথে কোথাও পরে যায় সেসব ভাবনা।
বন্ধ্যা শব্দেরা মাথায় ঘুরপাক খায়। কিছুতেই কোনো বোধগম্যতা আনে না।
ইদানিং ঢাকায় ভয়ংকর রকমের লোড শেডিংয়ের উৎপাত। গত ৩ দিন ধরে অলিখিত অনেক ভাবনাই ঠিকমতো গুছিয়ে তোলার আগেই মাঝ রাস্তায় লোড শেডিংয়ের খাঁড়া পড়েছে ।
সমস্যা হলো আবার যখন ইলেক্ট্রিক পাওয়ার আসে তখন আমি নিস্তেজ, কোনো ভাবনাই উদ্বেলিত করে না। খানিকক্ষণ রাস্তায় হেঁটে আবার এসে বসি ভাবনা লিখবো বলে।
ঠিক এমন সময় মাঝ রাস্তায় কিংবা যখন ভাবছি এখনই প্রকাশিত বাটনে চাপ দিবো- তখনই বেরসিক লোড শেডিং।
আজ সারাদিনে ৪ বার এমন ঘটনা ঘটবার পরে আসলেই ভাবছি পুরোনো পদ্ধতিতে ফিরে যেতে হবে।
বাংলাদেশের গরমে আসলে কম্পিউটারে লিখিত সবকিছু অন্তর্জালিক প্রকাশনার জন্য যেকোনো কোথাও লিখতে শুরু করলে সেটাকে পুর্বেই কাগজে লিখতে হবে।
একই কষ্ট কয়েক বার করবার বদলে একদমে সব কিছু করে ফেলা যায়, প্রতিবার লিখতে হবে না বরং একেবারে টাইপ করলেই হবে।
সেখানেও সমস্যা- হঠাৎ লোড শেডিং হলে লেখার ভাবনাই চলে যায়। সচলায়তনের যেমন অবস্থা এখানে অটো সেভের কোনো সুযোগ নেই- অবশ্য লেখাবার সময়ে- লেখা ছাপতে দিন বাটনে চাপার আগেও মনে থাকে না আদৌ লেখাটার একটা অনুলিপি গৃহীত হয়েছে কি না। কারণ কোনো কোনো সময় এমনও হয়েছে লেখা পাবলিশ করতে দিয়ে দেখি সম্পূর্ণ লেখাই উধাও। প্রায় ১ থেকে সোয়া এক ঘন্টা খেটে একটা লেখা লিখবার পরে এমন নির্মম পরিহাসে বিপর্যস্ত লাগে।

