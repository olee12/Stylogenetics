একদিন বিজয় সরকার



                        চৌকির ওপর কবিয়াল বিজয় সরকার বসে রয়েছেন। কবিয়ালের বসার ভঙ্গিটিও ঠিক রাজা-বাদশাদের মতো নয়, বরং বসার ভঙ্গিতে কেমন দীনহীন ভাব ফুটে উঠেছে ... প্রকৃত সাধক বলেই হয়তো। বিজয় সরকারের পরনে সাদা রঙের পাঞ্জাবি ও লুঙ্গি। লুঙ্গিটির রংটিও সাদা।  দেহটি রোগা ও শীর্ণ।    কবিয়ালের অনেক বয়স হয়েছে।  চুলে পাক ধরেছে। দৃষ্টিও ঠিক স্বচ্ছ বলে মনে হয় না। বিজয় সরকারের জন্ম সেই ব্রিটিশ আমলে। ১৯০৩ সালের ১৬ ফেব্রুয়ারি । তার মানে  সত্তর পেরিয়ে প্রায়  আশির কাছাকাছি চলে এসেছেন।  তবে কবিয়ালের চোখের মনিতে  এখনও  অফুরন্ত কৌতূহল ঝিকমিক করে; বেশ বোঝা যায়- শেষ বয়েসের রোগব্যাধি সত্ত্বেও জীবন বেশ উপভোগ করছেন বৃদ্ধ কবিয়াল।
১৯৮১ সাল। বর্ষাকাল । ঝিরঝির  করে বৃষ্টি পড়ছিল। ঘরটায় কিছুটা ঠান্ডা আর অন্ধকার জমে আছে।  ঘরটা ছোট। চৌকির পাশে দরজা ঘেঁষে দুটি চেয়ার। তার একটিতে  একজন বিদেশি মহিলা নীল পাড়ের সাদা শাড়ি পরে বসে আছেন। মহিলা বেশ লম্বা।  গায়ের ফরসা, মাথায় কোঁকড়া লাল চুল। মুখটি ঈষৎ ডিম্বাকৃতির ।   বিদেশিনীকে দেখে বাড়ি বউঝিরা উঁিকঝুঁকি মারছে। শিশুরাও দরজার কাছে দাঁড়িয়ে বড় বড় চোখ মেলে চেয়ে রয়েছে। কবিয়াল  বিজয় সরকারও বিদেশিনীর  দিকেই  চেয়ে আছেন।  
অন্যটি  চেয়ারটিতে বসে আছেন বাউল  আবদুল করিম শাহ । অল্প  কিছুক্ষণ আগে তিনি বিদেশিনীর সঙ্গে নড়াইলের ডুমদী গ্রামে কবিয়াল বিজয় সরকারের বাড়ি এসেছেন । তাঁর কাছ থেকেই মহিলা বিজয় সরকার সম্বন্ধে নানা তথ্য জেনে নিয়েছেন। 
 বিদেশি মহিলাটি মার্কিন যুক্তরাষ্ট্রের নাগরিক। নাম ক্যারল সলোমন  ।  জন্ম আমেরিকার  নিউইর্য়ক শহরে। ক্যারল সলোমন  নিউইর্য়কের  সিটি কলেজ পড়েছেন।  চমৎকার বাংলা বলতে পারেন এবং লিখতেও পারেন। এখন পেনসিলভেনিয়া ইউনিভার্সিটিতে পিএইচ.ডি করছেন। গবেষনার বিষয় - গোবিন্দদাসের ‘কালিকামঙ্গল’। ক্যারল সলোমন বিবাহিতা। আমেরিকার সিয়াটল শহরে থাকেন।  স্বামী রিচার্ড সলোমন সংস্কৃত ভাষায় সুপন্ডিত; তিনি ওয়াশিংটন বিশ্ববিদ্যালয়ে অধ্যাপনা করেন।   বৃদ্ধ কবিয়ালকে ক্যারল সলোমন জিগ্যেস করলেন, আপনি কি আজ  সুস্থ বোধ করছেন?
বিজয় সরকার মাথা নাড়েন। মিটমিট করে হাসছেন। মাঝেমাঝে কাশছেন অবশ্য।  
ক্যারল সলোমন বললেন, আমি কিন্তু বাউলদের ওপর গবেষনা করছি। থাকি আমেরিকায়।কুষ্ঠিয়ায় এসেছিলাম। ওখান থেকেই আসছি।
ও।
আমি বাউলধর্মে  দীক্ষা নিয়েছি । ক্যারল সলোমন বললেন।  
দুনিয়ায় এতকিছু থাকতে একজন বিদেশিনী বাউলা হইছে।  এই বিষয়টি জেনে  বিজয় সরকার কৌতূহলী হয়ে উঠলেন যেন । জিগ্যেস করলেন, কার কাছে দীক্ষা নিছ তুমি?
বীরভূমের সনাতন দাস বাউল । নাম শুনেছেন?
হ। নাম শুনছি। আমার লগে পরিচয়ও আছিল। গানের দল লইয়া  একবার বীরভুম গেছিলাম। সেই  ১৯৩৫ সনে।  তখন সনাতন দাসের  বাড়িতই উঠছিলাম। 
ক্যারল সলোমন জানেন,   বিজয় সরকার ১৯২৯ সালে গানের দল গঠন করেন। তার আগে থেকেই অবশ্য বাউল-কবিয়ালদের সঙ্গে মিশতেন। ১৯৩৫ সালে কলকাতার অ্যালবার্ট হলে বিজয় সরকার- এর গান শুনে কাজী নজরুল ইসলাম, পল্লীকবি জসীম উদ্দীন, কবি গোলাম মোস্তফা এবং শিল্পী আব্বাস উদ্দীন আর্শীবাদ করেছিলেন।   বিজয় সরকার-এর আসল  নাম   বিজয় অধিকারী। ভক্তরা ‘পাগল বিজয়’ বলে ডাকে । এসব তথ্য নড়াইল আসার পথে আবদুল করিম শাহর  মুখ থেকে শুনেছেন ক্যারল সলোমন।  বিজয় সরকারের বাবা নবকৃষ্ণ অধিকারী এবং  মা হিমালয় অধিকারী। ছেলেবেলায় ডুমদী গ্রামে প্রাথমিক বিদ্যালয়ে পড়েছেন। তরুণ বয়েসে জীবিকার তাগিদে অবশ্য স্থানীয় আদালতে ভাড়া সংগ্রহ কাজ করতে হয়েছে। অবশ্য বুকের ভিতরে সব সময় গান বেজে যাচ্ছিল। নানা অনুষ্ঠানে পুজাপার্বণে ডাক আসত। তখন  গানও  করতেন। গান নিজেই লিখে নিজেই সুর করে গাইতেন। একটি বিরহের গান বিজয় সরকারকে চিরকাল বাংলায় অমর করে রাখবে। সেই গানের  কিছু চরণ ...
 যেমন কাষ্ঠযোগে দাবানল পোড়ে কত বনজঙ্গল
মনপোড়া আগুন বন্ধু তাহা না
বিরহীনির অন্তরতলে বিনাকাষ্ঠে আগুন জ্বলে
জল দিলে বাড়ে দ্বিগুণ নেবে না ...
 বিজয় সরকারের গানে ছন্দের প্রয়োগ অসাধারণ । কবিয়ালের ছন্দজ্ঞান প্রখর। তাছাড়া বিজয় সরকার মানুষের মনের চিরন্তন ভাবটি  সহজে প্রকাশ করতে পারেন। যেমন: 
 এ পৃথিবী যেমন আছে, তেমনই ঠিক রবে
সুন্দর এই পৃথিবী ছেড়ে একদিন চলে যেতে হবে।  
  এভাবেই  বিজয় সরকার আজ বাংলার বাউলজগতের একজন শ্রেষ্ঠ ভাবুক হয়ে উঠেছেন। শুধু তাই নয়। ক্যারল সলোমন  জানেন: Metaphysics   বা অধিবিদ্যার মূল বিষয় নিয়ে মৌলিক সুরে গান বাঁধা চাট্টিখানি কথা নয়। গভীর  দার্শনিকতত্ত্ব নিয়ে গান করে  সাধারণ খেটে খাওয়া মানুষের মন জয় করাও সহজ নয়। অথচ  বাংলাদেশের নড়াইলের  বিজয় সরকার তাই করে দেখিয়েছেন।  বিজয় সরকার গেয়েছেন :
 জানিতে চাই দয়াল তোমার আসল নামটা কি
আমরা বহু নামে ধরাধামে কত রকমে ডাকি    সেই গানের টানেই আজ নড়াইল এসেছেন ক্যারল সলোমন । 
১৯৭৬ সালে প্রথম  কলকাতায় যান ক্যারল সলোমন । তখনই  প্রথম বাউল গান শোনেন। শুনে মুগ্ধ হয়েছিলেন। পরে, কলকাতাতেই,  লালনের গান শুনে - একেবারে যাকে বলে অভিভূত হয়ে পড়েন মার্কিন তরুণী।
 কপালের ফ্যার নইলে কী আর
পাখিটির এমন ব্যবহার ...
 বাউল গান নিয়ে  গবেষনা করবেন বলে ঠিক করলেন। যেহেতু  স্নাতক পর্যায়ে  বাংলা ভাষা ও সাহিত্য নিয়ে  পড়াশোনা করেছেন  পেনসিলভেনিয়া ইউনিভার্সিটিতে । যতই বাউল গান শুনছেন, যতই এর ইতিহাস-ঐতিহ্য সম্বন্ধে জানছেন, ততই এর গভীর আত্মিক প্রদেশে  ডুবে যেতে থাকলেন ক্যারল সলোমন । বাংলাকে মনে হল পৃথিবীর একমাত্র ‘স্পিরিচুয়াল নেশন’। বাঙালি -যারা বাউলদর্শনকে টিকিয়ে রেখেছে, সেই বাঙালির   জীবনযাত্রা কিংবা বেঁচে থাকার এক সুগভীর মানে আছে। বাঙালির জীবনদর্শন অর্থহীন নয় ... 
বীরভূমের সনাতন দাস বাউলের কাছ থেকে  বাউলধর্মে  দীক্ষা নিলেন  ।  
তারপর  পশ্চিমবঙ্গের বাউলদের সঙ্গে  ঘুরে বেড়ালেন। 
একবার। মেদিনীপুরের এক প্রত্যন্ত  গ্রামে কিছুকাল থাকার সময়  সিধু বাউলের মুখে ‘জানিতে চাই দয়াল তোমার আসল নামটা কি’-এই গানটি শুনে এবং গানটির দার্শনিক তাৎপর্য উপলব্দি করে বিস্ময়ে স্তব্দ হয়ে যান ক্যারল সলোমন । অভিভূত হয়ে জিগ্যেস করেন, কার গান এটা?
কবিয়াল বিজয় সরকারের। সিধু বাউল বললেন।  
আশ্চর্য! বিজয় সরকার  কি  agnostic  ? ক্যারল সলোমন  তীব্র কৌতূহল বোধ করেন। নিশ্চয়ই বিজয় সরকার অজ্ঞেয়বাদী।  নইলে  তিনি কেন বললেন- জানিতে চাই দয়াল তোমার আসল নামটা কি । ক্যারল সলোমন  জিগ্যেস করলেন, কোথায় থাকেন তিনি?
বাংলাদেশের  নড়াইল।
সেই গানের টানেই ...এ বছর অর্থাৎ ১৯৮১ সালে বাংলাদেশে এসেছেন এসেছেন ক্যারল সলোমন । 
এই মুহূর্তে বৃদ্ধ কবিয়াল কাশছেন।  বৃদ্ধর দিকে তাকালেন ক্যারল সলোমন । অতি সাধারণ চেহারা। অথচ কত বড় দার্শনিক।  চওড়া কপাল। চোখ দুটি সামান্য বসা। চেহারায় অসুখবিসুখে ছাপ। আজকাল কি গান করেন ইনি? বিজয় সরকারের কন্ঠে সেই  মেটাফিজিক্যাল  গানটি শুনতে ইচ্ছে করছে। কিন্তু গান শোনাবার অনুরোধ করা কি ঠিক হবে? মাঝেমাঝেই কাশছেন। বৃদ্ধ  কবিয়ালের  মুখের দিকে তাকান ক্যারল সলোমন । চোখ দুটি জ্বলজ্বল করছে। বিজয় সরকার অজ্ঞেয়বাদী হলেও ঈশ্বরভক্ত।  ঈশ্বরকে দয়াল বলেছেন। ক্যারল সলোমন জানেন, বাংলায় ঈশ্বরকে ‘প্রেমময় বন্ধু’ বলার রীতি আছে। সিলেটের জগন্নাথপুরের  রাধারমন বলেছেন,‘আমার বন্ধু দয়াময়/তোমারে দেখিবার মনে লয়।’ বিজয় সরকারও  সেই রীতি অস্বীকার করেননি বা ভাঙেননি। তবে ঈশ্বরকে খোঁচা দিয়েছেন ঠিকই। আর  গানটিতে নিজেকে পাগল বলে সম্বোধন করেছেন। কেন?   
 পাগল বিজয় বলে মনের কথা কই
আমি খাঁটি ভাবের পাগল নই 
মনের মাঝে গোল বেঁধেছে 
তাই তো পাগল হই
আমার বুকে যা নাই মুখে তাই কই
কাটাকান চুলে ঢাকি।
 কি এর মানে?
কথাগুলি কাকেই-বা বলছেন? ঈশ্বরকে? বলছেন,‘আমি খাঁটি ভাবের পাগল নাই’, তার মানে বিজয় সরকার  দার্শনিক নন, সাধারণ মানুষ। ‘মনের মাঝে গোল বেঁধেছে তাই তো পাগল হই’। তার মানে তাঁর মনে  খটকা লেগেছে। কেন? ঈশ্বরকে বুঝতে পারছেন না বলে? এখানেও শেষে আবারও  বিদ্রুপ  আছে।‘  আমার বুকে যা নাই মুখে তাই কই/ কাটাকান চুলে ঢাকি।’ ... বড় গভীর এর মানে। ঈশ্বরকে মানুষ নানা নামে ডাকে। কিন্তু কোন নামটি সত্য? গানে এই ভাবনাও প্রকাশ পেয়েছে:
  কেউ তোমায় বলে ভগবান
আবার গড বলে কেউ করে আহবান । 
 কেউ খোদা কেউ যিশূ-বা 
কেউ কয় পাপিয়ান
গাইলাম জনম ভরা মুখস্থ গান
মুখবলা টিয়াপাখি।   (পাপিয়ান (পাতিয়ান?) পার্বত্য চট্টগ্রামে আদিবাসীদের দেবতা।) শেষ দুটি লাইনের তাৎপর্য গভীর। ‘গাইলাম জনম ভরা মুখস্থ গান/মুখবলা টিয়াপাখি।’ কি এর মানে? দয়াময় ঈশ্বরের প্রতি এই অবিশ্বাস কেন? নাকি অভিমান?
 আমরা সর্বশাস্ত্রে শুনিবারে  পাই 
তোমার নাকি পিতামাতা নাই,
তোমার নামকরণ কে করেছে 
বইসা ভাবি তাই   
তুমি নামে কি অনামে গোঁসাই
আমরা তার বুঝিব কী  ‘তোমার নামকরণ কে করেছে /বইসা ভাবি তাই’   -এই লাইনেও  শ্লেষ প্রকট। শেষ দুটি চরণেও তাই। ‘তুমি নামে কি অনামে গোঁসাই/
আমরা তার বুঝিব কী’ ... এ লাইনে একাধারে সংশয়বাদী ও অজ্ঞেয়বাদী মনে হল বিজয় সরকারকে। ‘আমরা তার বুঝিব কী’ ...ঈশ্বরকে বোঝা যায় না বা বোঝা সম্ভব না। অনেক বছর আগে মার্কিন গবেষক রেবেকা ম্যানরিং বলেছিলেন, বাংলাদেশের গ্রামেগঞ্জের সাধারণ মানুষ 
যেরকম গভীর তাত্ত্বিক গান শুনে সে সম্বন্ধে পৃথিবীর মানুষের কোনওরকম ধারণা নেই। শিক্ষিত জাতি ছাড়া এমনটি সম্ভব না। 
ক্যারল সলোমন  আজ সেই সত্যটিই আবার নতুন করে উপলব্দি করলেন। বৃদ্ধ কবিয়ালকে বললেন, আজ বৃষ্টিতে ভিজে আপনার কাছে এলাম। গান শোনাবেন না? 
বৃদ্ধ বাউল হাসলেন।
আবদুল করিম শাহ বললেন, আইজ মনে হয় কবিয়ালের শরীরডা ভালা না। 
ঠিক আছে দু লাইন।
কোনডা শুনবার চাও ? বিজয় সরকার চোখ তুলে তাকিয়ে বললেন।  
জানিতে চাই দয়াল তোমার আসল নামটা কী।
বিজয় সরকার হাসলেন। তারপর গান ধরলেন:
 আমরা বহু নামে ধরাধামে
 কতই রকমে ডাকি 
জানিতে চাই দয়াল তোমার 
আসল নামটা কী ... আমি
জানিতে চাই দয়াল তোমার 
আসল নামটা কী
  এ ক’টি লাইনই ঘুরিয়ে ফিরিয়ে খানিকটা শ্লেষ্মামিশ্রিত কন্ঠে বেশ ক’বার গাইলেন বৃদ্ধ কবিয়াল। তারপর কাশির দমকে ভেঙে পড়লেন। 
থাক। ক্যারল সলোমন  উদ্বিগ্ন হয়ে বললেন।  
বিজয় সরকার কাশছেন। ক্যারল সলোমন মুগ্ধ চোখে এই বাঙালি সংশয়বাদী ও অজ্ঞেয়বাদী  দার্শনিকটিকে দেখছেন। বুঝতে পারছেন তিনি তার জীবনের এক তাৎপর্যপূর্ণ   ক্ষণে উপস্থিত হয়েছেন।  জগতে দার্শনিক আরও রয়েছে । তাদের তুলনায় বাংলার দার্শনিকরা অনেক স্বতন্ত্র। বাংলার দার্শনিকগণ তাদের  ভাবনা রূপায়ন করেন গানে  ... লালন থেকে রবীন্দ্রনাথ; রবীন্দ্রনাথ থেকে  বিজয় সরকার ... বাংলার দার্শনিক জগৎটি  এখানেই পৃথিবীর অন্যদের চেয়ে অনেক এগিয়ে ...
  ঘটনাটি কাল্পনিক। তবে ১৯৮১ সালে নড়াইলের বাড়িতে বিজয় সরকারের সঙ্গে  ক্যারল সলোমন যে  দেখা হয়েছিল এই বিষয়টি আবুল আহসান চৌধুরীর ‘লালন সাঁইয়ের সন্ধানে’ বইয়ের ১৪৭  পৃষ্ঠায় উল্লেখ রয়েছে। ক্যারল সলোমন সম্বন্ধে তথ্যও পেয়েছি ওই বইতেই । মার্কিন নারী ক্যারল সলোমন  বাংলাকে ভালোবাসতেন। মাইজভান্ডারি গান নিয়েও গবেষনা শুরু করেছিলেন। ... ২০০৯ সালে মারা যান। তাঁকে নিয়ে  সুদীপ্ত চট্টোপাধ্যায়ের স্মৃতিচারণ ... 
 Click This Link  কোনও কোনও সূত্র বিজয় সরকারের জন্মতারিখ ১৯ ফেব্রুয়ারি উল্লেখ করেছে। 
  জানিতে চাই দয়াল তোমার আসল নামটা কি গানটির লিঙ্ক
Click This Link 

                    