গল্প: বাণ



                        আজ দুপুরের আগেই বাড়ি পৌঁছল সাইফুল। মায়ের জন্য একটা মোবাইল কিনেছে সে । সে  মোবাইল   জমিলার পছন্দও হয়েছে । মোবাইল যদিও একটা নাজমার আছে,  সাইফুলের আব্বা সাদেক মিঞার কাছেও আছে একটা ;  তবু মায়ের সঙ্গে একান্তে কথা বলতে চায় সাইফুল ।  সাইফুল থাকে  ঢাকায়;  খিলগাঁও তালতলা মার্কেটে  মোবাইলের  দোকান আছে তার  । মায়ের সঙ্গে কথা বলার জন্য সারাক্ষণ ছটফট করে সে। সাইফুলের বাড়ি মীর্জাপুর উপজেলার বানাইল ।   জায়গাটা  ঢাকার কাছে বলেই ইচ্ছে হলেই চলে আসতে পারে সে। 
গোছল সেরে  এসে পাকের ঘরে খেতে বসল সাইফুল। 
বাড়ি আসার আগে ফোন করে আসে সাইফুল । ছেলের জন্য ভালোমন্দ রাঁধে জমিলা। আজ বেগুন দিয়ে বেলে মাছের চচ্চড়ি রেঁধেছে জমিলা । ছেলের  প্লেটে চচ্চড়ি তুলে দিতে দিতে বলল, আজ সকালে তর  ছত্তর চাচায় আইছিল । 
ক্যান?
নাজমার বিয়ার সম্বন্ধ আনছে। 
পাকের ঘরের মেঝেতে  বঁটির সামনে বসে  লেবু কাটছিল নাজমা । এখন লেবু-টেবু ফেলে পাকের ঘর থেকে ছিটকে  বেরিয়ে গেল। 
পাত্র কে?  ভাত মাখতে মাখতে জিজ্ঞেস করে সাইফুল। ইদানীং  তীব্র গ্যাস্ট্রিকের সমস্যায় ভুগছে সে । কিছু খেলেই  বুকে  ভয়ানক জ্বালাপোড়া করে। মায়ের হাতের রান্নাও খেতে পারে না। এসব নিয়ে আজকাল মনোকষ্টে ভুগছে সে।  
পাত্র বাঁশতইলের মন্নান ব্যাপারির পোলা আতাউল। বলে দরজার দিকে তাকাল জমিলা। ওখানে নাজমা দাঁড়িয়ে কথাবার্তা শুনছে। জমিলার হাসি পায়। 
সাইফুল খেতে থাকে। মির্জাপুরের বাহুরিয়ার   ছত্তর মৌলভী সাইফুলের আব্বা সাদেক মিঞার বন্ধু। বৃদ্ধ গাজীপুরের বিখ্যাত ঘটক। আব্বার  বন্ধু যখন- তখন ভালো করে খোঁজখবর  করেই এসেছেন ছত্তর চাচা। তবে সাইফুল নিজেও খোঁজখবর করবে।   বাঁশতইল-এর আফজল ভাই সাইফুলের ওস্তাদ। তার কাছেই মোবাইল সারাইয়ের খুঁটিনাটি শিখেছে সাইফুল।  ত্রিশের মতো বয়স আফজাল ভাইয়ের । বাঁশতইল বাজারে মোবাইলের দোকান আছে আফজল ভাইয়ের । তার কাছে ব্যাপারি বাড়ি সম্বন্ধে খোঁজখবর করবে সাইফুল। 
পরের দিন ছেলেকে নিয়ে   বাঁশতইল রওনা হলেন সাদেক মিঞা। সাদেক মিঞা হাঁপানির রুগী। হঠাৎই অসুস্থ হয়ে পড়েন।  সঙ্গে লোকজন থাকলে ভালো। ছত্তর মৌলভীকে ফোন করা হয়েছিল আসার জন্য । বাঁশতইল-এর  মন্নান ব্যাপারির  সম্পন্ন গৃহস্থ ঘর। পর্যাপ্ত  জমিজমা আছে। সেসব জমিতে ধান- পাট- সরিষার  আবাদ হয়।  মন্নান ব্যাপারি দেখতে বেঁটে মতন আর মিশমিশে কালো হলেও তার ছেলে আতাউলের গায়ের রং ফরসা,  লম্বা এবং  ছিপছিপে।  দুপুরের খাবারে আগে  সেই জমিজমা সব ঘুরিয়ে দেখাল । মন্নান ব্যাপারি  খাসী জবাই করেছিল।  খাওয়াদাওয়া শেষে  ছত্তর মৌলভী  সাদেক মিঞাকে বলল, আল্লাহর কাছে হাজার শুকুর কর সাদেক মিঞা। আল্লায় তুমারে  এত ভালো সম্বন্ধ আইনা দিসে।
সাদেক মিঞা দু-হাত তুলে মোনাজাত করে।
আফজল ভাই  কে ফোন করে সব জানাল সাইফুল। আফজল ভাই বলল, শুনছি আতাউল ব্যাপারি  পোলাডা  নাকি ধান্ধাবাজ। ব্যাপারি বাড়িতে  বিয়া ঠিক কইরা তুমার আব্বায় কামডা কি ভালো করল সাইফুল ?
কথাটা  সাইফুলের বুকে কাঁটার মতো বিঁধল। ভয়ানক অস্থির বোধ করে সে। নাজমা তার চোখের মনি। ছোট বোনকে অসম্ভব ভালোবাসে। নাজমার কিছু হলে ...  আফজল ভাই কম কথা বলা সৎ ও গম্ভীর মানুষ।  তিনি উলটাপালটা কথা বলতে যাবেন কেন? তবে আফজল ভাইয়ের কথার ওপর বিয়ে ভেঙে দেওয়ার সাহস হল না সাইফুলের...
  নাজমার বিয়ের সময় হাঁপানির টান উঠল সাদেক মিঞার । বিছানায় শুয়ে থাকতে হল  । একাই সব দিক সামলাল সাইফুল ; ভিতরে ভিতরে ভীষণ মন খারাপ হল তার। আফজল ভাইয়ের কথাটা কানের মধ্যে বাজছিল। তা ছাড়া নাজমা কে আর ঢাকা থেকে ফিরে বাড়িতে দেখবে না। নাজমা তার এক মাত্র বোন।   সেই নাজমা এখন পরের ঘরে চলে যাবে। 
নাজমার  বিয়ের জন্য টাকা জমিয়েছিল সাইফুল ।
সে টাকা   দু-হাতে খরচ করল সে। 
 এক বৃহস্পতিবার বাড়ি এল  সাইফুল।  
জমিলা উঠানে কাপড় তুলছিল। ছেলেকে দেখে বলল, তর হাসনা খালা আইছে রে সাইফুল। 
খালায় কখন আইল?
বেশিক্ষণ হয় নাই । তর খালায় পাকের ঘরে আছে। যা। দেখা কর। 
হাসনা খালার বাড়ি মির্জাপুরের বাহুরিয়া ।   মাঝে-মাঝে বানাইল আসে। এসে দু-তিন দিন  বোনের বাড়ি বেড়িয়ে যায়।
সাইফুল পাকের ঘরে ঢুকল।  চুলার সামনে পিঁড়ির উপর খুন্তি হাতে বসে আছে হাসনা খালা ।  চুলায় কড়াইয়ে বড় মাছের মাথা। মুড়িঘন্ট রাঁধবে খালা ।  সাইফুলের আব্বার আবার মুড়িঘন্ট  পছন্দ। হাসনা খালা বানাইল এলেই মুড়িঘন্ট রাঁধে।
হাসনা খালা জিজ্ঞেস করে,   কি রে সাইফুল? কখন আইলি তুই ?
এখনই খালা। বলে পিঁড়ির উপর বসল।  
কড়াইয়ে খুন্তি নাড়তে নাড়তে হাসনা খালা বলল,  তুই এত শুকায়া গেসছ ক্যান সাইফুল? 
সাইফুল কিছু না-বলে হাসে। ফ্যাকাশে সে হাসি। 
জমিলা পাকের ঘরে ঢুকতে ঢুকতে  বলল, সাইফুলের গেরেসটিকের  সমস্যা হইছে। কিছু খাইলে পরে আমার বাজানের বুক জ্বালাপোড়া করে। 
হাসনা খালা বলে, বুঝছি। তুই আইজই একবার বংশীনগরের মরজিনা বেগমের  কাছে যা ।  মরজিনা বেগম কবিরাজী জানে । মরজিনা বেগমের  দুই ডোস অষুধ খাইলেই  সাইরা উঠবি। তর খালুজানেরও  গেরেসটিক  হইছিল। মরজিনা বেগমের  দুই ডোস খাইয়া তর খালুজানে সাইরা উঠছে। 
দুপুরে মুড়িঘন্ট খাওয়ার পর বুকে জ্বলতে থাকে সাইফুলের। একটা অ্যান্টসিড গিলে  ঘর থেকে বেরিয়ে যায়। হাসনা খালা যখন বলল তখন একবার মরজিনা বেগমের সঙ্গে কথা বলা যাক। 
বংশীনগরের  যখন  বাস থেকে নামল দিনের আলো তখনও  ছিল । একটা পান দোকানে  জিজ্ঞেস করতেই মরজিনা বেগমের বাড়ি দেখিয়ে দিল। সরকারি পাট গুদামঘরের  পিছনে সরু একটা গলি। পুরনো  টিনের দরজা। পেয়ারা আর কলাগাছে ঘেরা  ইঁট বিছানো উঠান। উপরে লাল টালি বসানো  টিনসেডের ঘর। মেঝে অবশ্য পাকা।
 মরজিনা বেগম ঘরেই ছিল। বয়স পঞ্চাশ কম না। ফরসা ঢলোঢলো চেহারা। চোখে চশমা। পরনে  কালো পাড়া সাদা সুতির শাড়ি। পান খাচ্ছিল মরজিনা বেগম। 
সাইফুল তার সমস্যার কথা খুলে বলে। হাসনা খালার কথাও বলল।    
মরজিনা বেগম একটা টিনের কৌটা থেকে কয়েকটা শুকনো পেয়ারা পাতা বার করল।  তারপর সাইফুলকে  বলল, প্রতিদিন সকালে নাস্তার এক ঘন্টা আগে এই পেয়ারা পাতা খালি পেটে চিবাইয়া খাইতে হইব।  
মরজিনা বেগম টাকাপয়সা নেবে না। বাহুরিয়ার  হাসনা বোনের ছেলে সাইফুল।  হাসনা বেগম মানুষ ভালো। নিয়মিত  রোগী পাঠায়। মরজিনা বেগম বলল, আমারেও খালা বইল্লা ডাইকো তুমি বাজান । 
সাইফুল লাজুক হাসে। 
 পেয়ারা পাতা চিবিয়ে খেয়ে কোনও এক নিগূঢ় কারণে সাইফুলের গ্যাস্ট্রিকের জ্বালাপোড়া কমে যেতে থাকে  ... 
 আগামী শুক্রবার নাজমা স্বামীসহ বাপের বাড়ি আসতে চায়। কথাটা মোবাইল ফোনে    ছেলেকে জানাল জমিলা । আরও বলল,  নাজমার ইচ্ছা তর আব্বায় যেন নাজমার শ্বশুররেও দাওয়াত করে। তোর আব্বারও মেহেমানদারী করার ইচ্ছা হইছে  । 
সাইফুল বলল, আব্বারে বাঁশতৈল গিয়া দাওয়াত দিতে কও। আমি সোহরাবের হাতে আইজই টাকা পাঠাইয়া দিতেছি। 
  সোহরাবের বাড়ি  মির্জাপুরের আনৈতারা । সাইফুলের কাছে কাজ শিখছে ছেলেটা। তারই হাতে  পঁচিশ হাজার টাকা পাঠিয়ে দিল সাইফুল।
 টেলিফোনে দু-একজনকে দাওয়াত দিল  । মরজিনা বেগমকে ফোন করে বলল, শুক্কুরবারে আমাগো বাড়িতে আপনার দাওয়াত খালা। আপনি রেডি থাইকেন । আমি নিজে বংশীনগর আইসা আপনারে বানাইল নিয়া যামু। 
দাওয়াত পেয়ে মরজিনা বেগম খুশি।  বানাইল এসে সাইফুলদের  বাড়িঘর, পুকুর আর কাঁঠাল বাগান দেখে খুশি। বানাইল হাটে দোকান ছাড়াও  ধানী জমিও আছে শুনল। তুকতাক ছাড়াও  মরজিনা  বেগম যে ঘটকালীও করে। সে কথাও জমিলা কে জানিয়ে দিল এক ফাঁকে । মোবাইল নাম্বারও দেয়। 
গত দু’দিন থেমে থেমে বৃষ্টি হলেও শুক্রবার সকাল থেকে ঝরঝরে রোদ উঠেছে। ঘর ভর্তি মেহমান। উঠানে সামিয়ানা টাঙানো হয়েছে। রান্নার আয়োজন  চলছে  বাড়ির পিছনের  পুকুর পাড়ে তেল চিটচিটে তেরপল টাঙিয়ে । বড় বড় দুটো খাসী  জবাই করা হয়ে।  সাইফুল মাঝে-মাঝে এসে রান্নার তদারকি করে যাচ্ছে । রান্না করছে আনৈতারার ইব্রাহীম বাবুর্চি এবং তার শিষ্যরা । মির্জাপুরে বেশ নামডাক আছে এই মধ্যবয়েসি বাবুর্চির। নাজমার বিয়ের সময় সেই রেঁধেছিল। ইব্রাহীম বাবুর্চি  বলল, সাইফুল ভাই। আপনি মিঞা দিন দিন অত শুখায় যাইতেছেন ক্যান?
সাইফুল হাসে। কথাটা সত্য। ডাক্তার দেখাবে ভাবছে। দূর্বল লাগে।মাথার কাছে চিনচিন করে। নষ্ট মোবাইল ঠিক করার সময় চোখে ঝাপসা দেখে। 
বেলাড টেস্ট করেন সাইফুল ভাই। ইব্রাহীম বাবুর্চি গম্ভীর বলল।
দেখি। করব। বলে সরে যায় সাইফুল। 
টকটকে লাল ব্লাউজ আর  জর্জেটের বেগুনি রঙের শাড়ি পরে পরীর মতো এ ঘর থেকে ও ঘরে  ঘুরছিল নাজমা । কিশোরীর শ্যামলা মুখে খুশির আভা ছড়িয়ে আছে । সেই সুখি মুখ দেখে  সাইফুলের বুকের পুকুরে   সুখের পানি থই থই করে । 
নাজমা টিউবয়েলের কাছে  এসে ভাইকে ধরল। বলল,  বোনরে পার করছ, এইবার ঘরে সুন্দরী ভাবী আন।
সাইফুল লজ্জ্বা পায়। 
কথাটা বলে নাজমাও পালিয়ে যায়। 
নাজমার শ্বশুর মন্নান ব্যাপারি বসে আছে সামিয়ানার তলায়। আয়োজন দেখে সন্তুষ্ট।  হাসনা খালা আর আলী হোসেন খালু বাহুরিয়া থেকে এসেছে ।  মন্নান ব্যাপারি পাশে বসে হেসে কথা বলছেন আলী হোসেন ।  জামুরকি থেকে  এসেছে  শাহাবুদ্দীন  মামা;  সঙ্গে বেলি মামীও এসেছেন, আর এসেছে মামাতো ভাই আরিফ আর মামাতো বোন শাহনাজ। এরা ছোট বলেই কোথাও স্থির থাকতে পারছে না। ছোটাছুটি করছে।   বাঁশতইল থেকে এসেছে সাইফুলের ওস্তাদ আফজল ভাই । সঙ্গে রোজী ভাবী আর তাদের মেয়ে নাসরিন।  নাসরিন আর শাহনাজ- এর মধ্যে বন্ধুত্ব হয়ে গেল সহজে। এই মুহূর্তে তারা পুকুরপাড়ে পাশাপাশি স্থির হয়ে দাঁড়িয়ে আছে। মোবাইলে ওদের  ছবি তুলছে নাজমা ।  ভাতগ্রামের তরিকুল  সাইফুলের বাল্যবন্ধু।   সদ্য বিয়ে করেছে তরিকুল । সে ভাতগ্রাম থেকে বউ নিয়ে এসেছে। বউয়ের নাম সাহানা। বেশ সুন্দরী আর  চটপটে। কোনওরকম সঙ্কোচ ছাড়াই  শরবতের ট্রে নিয়ে ঘুরছে ।  মির্জাপুরের আনৈতারা থেকে এসেছে  সোহরাব   । সে  তার মা-বাবা আর  ভাইবোন কে সঙ্গে নিয়ে এসেছে। 
কালো প্যান্ট আর  ফুলহাতা গোলাপি  শার্ট পরে  আতাউল  বসে আছে সাইফুলের ঘরে একটা চেয়ারের উপর । সেই  ঘরে মেয়েদের ভিড়।  নতুন জামাইয়ের সঙ্গে ঠাট্টা-মস্করা করছে। হাসছে। রোজী ভাবী আতাউলকে বলল, আপনে বলে গান জানেন নতুনজামাই ? আতাউল লজ্জ্বায় লাল হয়ে উঠল । নাজমা মাঝেমাঝে উঁকি দিচ্ছে ঘরে। তার জামাই সুন্দর। ভয় হয়। তরিকুল ভাইয়ের বউ শাহানা যা সুন্দরী।  
সোহরাবের মা আসিয়া খাতুন  বিয়ের সময় অসুস্থ ছিলেন বলে বিয়েতে আসতে পারেনি। আসিয়া খাতুন  উঁকি দিয়ে জামাই দেখে গেল। নাজমার মাথায় হাত দিয়ে আর্শীবাদ করে। 
সাদেক মিঞার সৌভাগ্যবশত আজ হাঁপানির টান ওঠেনি । তিনি মেহমানদের  খোঁজ খবর করছেন। সামিয়ানার নীচে ধবধবে পরিস্কার   পায়জামা-পাঞ্জাবি পরে বসে আছেন ছত্তর মৌলভী । সাদেক মিঞা তার কাছে   যায়। দুজনে সালাম বিনিময় করে।  ছত্তর মৌলভী  বলল, আল্লাহর কাছে হাজার শুকুর কর সাদেক মিঞা। আল্লায় তুমারে  এত সুখশান্তি দিসে। ঘরে মেহমান আইলে বুঝবা ঘরে ফেরেশতা আইছে। 
সাদেক মিঞা দু-হাত তুলে মোনাজাত করে।
মেহমানরা ভাত, খাসীর  গোস্ত  আর দইমিষ্টি খেয়ে বিকালের আগেই  বিদায় নিল।
কেবল নাজমা স্বামীসহ থেকে গেল  ।
তারা দুই-একদিন বেড়াবে। 
 নাজমার  বিয়ের পর ঘরবাড়ি খাঁ খাঁ করে। জমিলার  ভালো লাগে না। একা একা লাগে। অবশ্য ফোনে এর-ওর সঙ্গে কথা বলে জমিলা। ভাগ্যিস সাইফুলে মোবাইল কিনে দিয়েছিল।  বংশীনগরের মরজিনা বেগমের সঙ্গেও ফোনে  কথা হয় জমিলার । একদিন  কথায় কথায় জমিলা বলে, আমার সাইফুলে কেমুন শুকায়া যাইতেছে। 
মরজিনা বেগম বলে,  শুখাইব না- 
ক্যান! শুখাইব ক্যান? জমিলার বুক ছ্যাঁৎ করে ওঠে 
মরজিনা বেগম বলে, তোমার মেয়েজামাই আতাউলে  সাইফুলরে বাণ মারছে।  
হায় আল্লা! কও কি!  আতাউলে আমার পোলারে বাণ মারব কেন?
ক্যান আবার? সম্পত্তির লোভে। সাইফুলে মরলে কার লাভ কও তো? মরজিনা বেগম বলে। 
জমিলার মাথা ঘুরে ওঠে। আমার কি সর্বনাশ হইল! এখন কি হইব?
মরজিনা বেগম সান্ত্বনা দিয়ে বলে, চিন্তা নাই, আমি একদিন আইসা তোমাগো ঘরদুয়ার বান্ধাইয়া দিমু । কেউ তোমাগো কুনও ক্ষতি করতে পারব না।
মনের দুশ্চিন্তা ভর করে জমিলার। মনের উদ্বেগ দূর করতেই বুঝি সাইফুলকে ফোন করে জমিলা।  সব শোনার পর সাইফুল বাতাসের অভাব বোধ করে। নিঃশ্বাস নিতে কষ্ট হয় তার।  কিছুক্ষণ স্তব্দ হয়ে বসে থাকে সে। তারপর কিছুটা সামলে উঠে   জমিলাকে সে বলল, আম্মা, তুমি নাজমারে এইসব  কথা বইল না। শুনলে নাজমায় কষ্ট পাইব।
আমি কইতে যামু ক্যান।  জমিলা বলে। 
সহসাই সে মরজিনা বেগমকে  অবিশ্বাস করতে পারে না। মরজিনা বেগমের পেয়ারা পাতা চিবিয়ে গ্যাস্ট্রিকের জ্বালাপোড়া সেরে গেছে । কিন্তু আতাউল কি এই কাজ করতে পারে? ব্যাপারি বাড়ির জমিজমা তো কম নেই। তবে লোভ বলে কথা। তা ছাড়া  বাঁশতইল-এর আফজল ভাই নাজমার বিয়ের আগে বললেন, আতাউল   ধান্ধাবাজ। ... সাইফুল চোখেমুখে অন্ধকার দেখে ।
ওদিকে জমিলাকেও অস্থিরতা গ্রাস করে ।  
নাজমাকে ফোন না করে থাকতে পারল না  জমিলা  ... 
তার পরপরই নাজমার ফোন পায় সাইফুল । নাজমা কথা বলে না। শুধু  কাঁদে। সাইফুল অস্থির বোধ করে। বলে, কি রে কথা কস না ক্যান?  কি হইল তর? তবু নাজমা কথা বলে না। কাঁদে।  মা কি আতাউলের বাণ মারার কথা নাজমাকে বইলা দিল? সাইফুল দীর্ঘশ্বাস ফেলে। এখন  মায়ের উপর চিল্লাচিল্লি করে লাভ কি! নাজমা তো জেনেই গেল।  সাইফুলের  শরীর শুকিয়ে যাচ্ছে। দূর্বলও  লাগে।   আতাউল ধান্ধাবাজ...তাই বলে বাণ মারব? 
মরজিনা বেগমের সঙ্গে একবার কথা বলা দরকার।
সকাল থেকে ঝিরঝির করে বৃষ্টি পড়ছিল। বিকেলের দিকে  বাস থেকে বংশীনগর নামল সাইফুল । বাসে  সারা ক্ষণ নাজমার মুখটি ভাসছিল। মরজিনা বেগমের ওপর রাগে গা জ্বলছিল তার।  নাজমা ফোন বন্ধ করে রেখেছে।  ফোন করলে নাজমা ফোন ধরে না। 
 সাইফুল টের পায় তার বুকে একটি   সুতীক্ষ্ম বাণ বিঁধে আছে। 
মরজিনা বেগম ঘরেই ছিল। চৌকির  ওপর বসে টিনের মগে চা খাচ্ছিল।  খাটের ওপর একটি ন্যাড়া মাথা শিশু। সামনে  টিনের থালা। টিনের থালায় মুড়ি। 
সাইফুল কে দেখে বসতে বলল না মরজিনা বেগম। শুধু বলল,  কি কইবা কও?  
সাইফুল চোখ রাঙিয়ে বলে, আতাউলে  আমারে বাণ  মারছে  আপনি জানলেন ক্যামনে? 
মরজিনা বেগম  চায়ে চুমুক দেয়। তারপর ঠান্ডা গলায় বলে, কড়ি চালান দিয়া জানছি। জামুরকির ইন্নাস মাওলা আমার উস্তাদ। উস্তাদে আমারে কড়ি চালান শিখায়া দিসে।  
সাইফুল চিৎকার করে উঠল, বাণ আতাউলে  মারছে না আপনি মারছেন!  আপনে  আমার সুখের সংসারটা  ভাইঙা দিলেন। নাজমা আমার লগে কথা কয় না। খালি কান্দে।
মরজিনা বেগম গম্ভীরকন্ঠে বলে, নাজমায় জানল কি কইরা?  
চুপ করে থাকে সাইফুল।
হঠাৎ মরজিনা বেগম খেঁকিয়ে উঠে বলে, ওই সাইফুল্লা? বেইন্নার পোলা! আমার উপর তর অত চোটপাট কিসের ? আমি কি তোর বোনরে কইছি তর স্বামী তর ভাইরে বাণ মারছে ? কই নাই, আমি তোর মায়েরে কইছি। যা সত্য তাই কইছ।  তোর মায়ের পেডে কথা না থাকলে আমি কি করুম?
কথা সত্য। 
সাইফুল দূর্বল বোধ করে। তারপর বুকে  অদৃশ্য বাণ নিয়ে  টলতে টলতে বেরিয়ে আসে । ... তার বুক থেকে গলগল  করে রক্ত ঝরে   ... ইঁট বিছানো মেঘলা উঠানটি  সে রক্তে ভরে যায়।  ... মরজিনা বেগম চৌকির ওপর বসে থাকে । আয়েস করে  চায়ে চুমুক দেয় ...


                    