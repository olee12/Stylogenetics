পূর্ণমুঠি এবং কিছুমিছু



কাল পূর্ণমুঠির প্রকাশনায় বেশ মৌজ হইলো এবং তারপরে আরো মৌজ হইলো। যদিও সারারাত্রি লেখিতে হইবে বিবেচনায় মজা লুটিতে পারিলাম না বেশি।
ভোর ছটা পর্যন্ত লেখালেখি করে একটুকরো ঘুম দিয়ে পূর্ণমুঠির মুঠি খুললাম... গল্প আগেই পড়া বেশিরভাগ... যেগুলো আগে পড়া হয়নি সেগুলো সময় সুযোগ নিয়ে পড়ে ফেলবো। আপাতত কদিন ওটা পড়া হবে না।
এখানে প্রথমেই প্রশংসা জানিয়ে দিই আহমেদ অরূপ কামালকে... প্রচ্ছদ যে দারুন হয়েছে সে তো পুরনো খবর।
সম্পাদকদ্বয়কে ধন্যবাদ। সুন্দর উদ্যেগের জন্য। এবং তার সফলতার জন্য। সত্যি তো... বইটা হাতে নিলে মনে হয় আমাদের বই... অসংখ্য ধন্যবাদ।
ধন্যবাদ আহমেদুর রশীদ ও শুদ্ধস্বরকে, আর কামলা খাটার জন্য মাহবুব লীলেনকে।
আর অবশ্যই এর লেখকদের। যাদের অধিকাংশেরই বুঝি প্রথম মলাটবন্দিত্ব। তাদের জন্য বিশাল অভিনন্দন।
(যদিও কেউ একটা মিষ্টিও খাওয়ায় নাই... মিষ্টির বদলে অন্যকিছু খাওয়াইতে পারতো, আমরা পাশের দালানে কতক্ষন অপেক্ষা করলাম)  
বইটা হাতে নিয়ে ভাবছি আমি যদি সচল না হতাম তবে কি বইটি কিনতাম? হয়তো কিনতাম না, হয়তো জানতামও না যে এরকম একটি বই বের হয়েছে।
কেন?
কারন প্রকাশের পরে বইটা আসলে স্রেফ একটা গল্পের বই-ই হয়ে গেছে। সচলায়তনে প্রকাশিত গল্প সংকলন।
যে কোনো লেখাই এমনি পড়া আর ব্লগে পড়ার একমাত্র তফাত বোধহয় পাঠকের মন্তব্য। ব্লগ এখানেই স্বতন্ত্র। ব্লগের লেখাগুলো একলা শুধু লেখকের হয় না... আলোচনা সমালোচনা সবকিছু মিলিয়ে মিশিয়ে এর একটা পূর্ণাঙ্গ রূপ তৈরি হয়। কখনো কখনো মূল লেখার চেয়ে আলোচনাই আকর্ষনীয় হয়ে ওঠে। কখনো কখনো মূল লেখার সাথে যোগ হয় আরো আরো অনেক কিছু। ব্লগে প্রকাশিত গল্পগুলো এখানেই ভিন্নমাত্রা পায়। এবং যদি গল্পগুলো মন্তব্যসহ ছাপানো যেতো তবে হয়তো যে পাঠকের ব্লগের সাথে পরিচিতি নেই, তিনিও একটা ভিন্ন স্বাদ পেতেন।
যদিও মন্তব্যে অনেক সময় অপ্রাসঙ্গিক বিষয় চলে আসে... চলে আসে সচলদের ব্যক্তিগত প্রসঙ্গ...
আবার হয়তো মূল প্রসঙ্গ থেকে সরে যায় অনেকদূর...
তবুও বইটা হাতে নিয়ে মনে হচ্ছে ব্লগের প্রাণটা এখানে অনুপস্থিত... এটা একটা গল্পগ্রন্থ হয়ে গেছে।

