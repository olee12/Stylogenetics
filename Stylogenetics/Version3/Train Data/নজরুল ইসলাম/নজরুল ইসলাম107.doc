ঘর মন জানালা: ১৪ অক্টোবর ০৮



 
ওড়াও ফানুস যতো হাউস্
সাগর পাবলিশার্স-এ গেছিলাম কয়টা বই কিনতে, সেখান থেকে বের হয়ে রাস্তায় চা খাচ্ছি, দেখি আসমান ভর্তি চাঁদ। আজ পূর্ণিমা, জানি। কিন্তু দেখি তারাগুলো সব নিচে নেমে এসেছে... এত্ত বড় বড় তারা সব জ্বলজ্বল করছে। কি তাজ্জব!!
ভালো করে তাকাতেই দেখি, নাহ্... তারা না... আকাশে জ্বলছে ফানুস... উড়ছে ফানুস... কয়েকটা... দেখে খুব মজা লাগলো। মনে হলো গুলশান বাড্ডা ওদিকে কোথাও। ট্যাক্সি নিয়ে উত্তরা আসবো, ভাবলাম ওদিক দিয়েই আসি।
বিশ্বরোড দিয়ে যতোই এগিয়ে যাচ্ছি দেখছি একের পর এক ফানুস উড়ছে, জ্বলছে... বাড্ডার আন্তর্জাতিক বৌদ্ধ বিহারে চলছে প্রবারণা পূর্ণিমার অনুষ্ঠান, সেখান থেকেই ফানুস উড়ছে। কাছে যেতে যেতে সেটা এক মনোহর দৃশ্য হলো... দেখতে যতোই ভালো লাগছিলো, ততোই মেজাজ খারাপ হচ্ছিলো ক্যামেরাটা কেন আজকে সাথে নিয়ে বের হলাম না? ইশ্...

বসে রয়েছি গর্ত খুড়েঁ, মগ্ন শেকড়ের মতো একা
১৮৭০ স্কয়ার ফুটের শূণ্যতা খেলা করে চারদিকে... একা একা এক কোনে বসে থাকি... ওদিকটাতে আঁধার... যাই না... ওদিক থেকেও ছোট্ট কোনো প্রাণ বাবাআআআ বলে দৌড়ে এসে ঝাপিয়েঁ পড়ে না কোলে...
পাশে এসে বসে না আদর সোহাগ...
শব্দ করে না বোকাবাক্সটা...
রান্নাঘরে ছ্যাঁত করে ওঠেনা গরম তেল...
'সারাক্ষন নেট নেট আর নেট... আমরা যেন কেউ না'- বলে অভিমানে ভরে ওঠা বালিকাটা আজ বাড়িতে নেই... নাবালিকাটা কোথাও পড়ে গিয়ে ব্যাথা পেলো কি না তাই নিয়ে ভাবনা নেই...
আজ আমি বাড়িতে একা...
সিগারেট খাওয়ার স্বাধীনতাটাও খুব অসহ্য লাগে মাঝে মাঝে।

