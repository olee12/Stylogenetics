বৃষ্টি ভীষণ গোঁয়ার যেন, রোগা মেয়ের নৌকো ভাঙার মতো, এ বৃষ্টি ভাসাবে পরিহাস



উত্তাল হয়ে ওঠে সাগর, ফুসেঁ ওঠে দারুণ রোখে... ১, ২, ৩ করে সতর্ক সঙ্কেতের গ্রাফ উপরে উঠতে থাকে, কে হবে সতর্ক? কে পাবে ভয়? 
ভয়ের শক্তি কতটা? নিভিয়ে কি দিতে পারে আগুন? থামিয়ে কি দিতে পারে ঝড়?
পারে না বুঝি... 
আকাশে ঝড়, বাতাসে ঝড়, বুকেতে ঝড় নিয়ে তাই তো কিছু তরুণ রাস্তায় নামে। কাঁপে না ভয়ে আর, দ্বিধার নেই কোনো দোলা। 
শোনাশুন কতকথা... চারদিকে বিপদের ঝঙ্কার বাজে... ফোনে ফোনে বাজে হুমকি... নিষেধাজ্ঞা... উপদেশ... রাতের পর রাত যায় চিন্তায় চিন্তায়... শত্রুর প্রতিরোধ যদিওবা মানা যায়... মানা কি যায় সমমনাদের(?) বিদ্রুপ? সমমনা কারা? যারা ভয়ে নিজের খোপ ছেড়ে বের হয়না? সেই মনে মন মিলে না, তাই পথভিন্ন ছুটে যায় উন্মাতাল ঝড়। স্বজনদের পিছুটান বাজে অন্তরে... প্রাণের ভয় বাজে অন্তরে... তবু... প্রাণের আকুতি ফেরানো কি যায়? 
যতগুলো মানুষ ভয় দেখায় তারচেয়ে বেশি মানুষের ভালোবাসা যে ভেসে আসে অন্তর্জাল বেয়ে... 
সেইসব বুকে নিয়ে তারা আড়ালে আবডালে বসে আকেঁ ছক... পূর্ব পূর্ব রাজনৈতিক অভিজ্ঞতাগুলোতে মরচে জমেছিলো... সযত্নে সেগুলো ঝেড়ে মুছে সামনে এনে দাঁড় করায়... বিপদের সম্ভাবনাগুলোকে গুনে গুনে দেখে... সতর্কতাগুলো পকেটে পকেটে ভরে... তারপর ঝাঁপ দেয় ঝড়ের মুখে।
ঝড়ের মুখে, ঝড় বুকে নিয়ে ঘাতকের আঙিনায় এসে দাঁড়ায় তরুণের দল... ভিজে কাক হয়ে দাঁড়িয়ে থাকে... কানার হাট বাজারে... অন্তর্জালের স্ববন্দি মানুষেরা প্রাণের তাগিদে, মনের তাগিদে আর সময়ের প্রয়োজনে সামনে এসে দাঁড়ায়... তাড়াতে তাড়াতে তুমি কতদূর নেবে? এই তো... আবার আমি ফিরে দাঁড়িয়েছি। তারা ফিরে দাঁড়ায়... ঘুরে দাঁড়ায়... 
এই প্রথম জাতীয় কোনো স্পর্ষকাতর ইস্যুতে অন্তর্জালের সীমানা ছিণ্ন হয়ে রাজপথে একাকার হয়ে যায়। এই প্রথম ঘাতকের আঙ্গিনায় বুক ফুলিয়ে দাঁড়ায় কেউ। 
নিজেদের সংস্কৃতিকে রক্ষার তাগিদে, ধর্মের অজুহাতে ভাষ্কর্য ভাঙার প্রতিবাদে রাজপথে এসে নামে সেইসব সাহসী তরুণেরা... 
সেইসব সাহসী তরুণেরা... যাদের সম্ভাবনা কেউ দেখেনি। বলেছে এসব ব্যক্তিগত উদ্যোগ মূল আন্দোলনকে বাঁধাগ্রস্থ করতে পারে... তোমরা কারা হে? কোথা থেকে এসেছো? সরে যাও বাছারা... সরে যাও... আমরা বিরাট কর্মযজ্ঞ করছি নিজেদের ঘরে বসে বসে... 
তরুণেরা বেয়াদপ... তারা মানে না কিছু... ফেরে না কিছুতে... তারা এগিয়ে যায় ঝড় বুকে নিয়ে... 
তারপর রাজপথে পদচিহ্ন একেঁ দেয়... ব্যাণার হাতে দাঁড়িয়ে থাকে নির্ভীক... টেলিভিশন চ্যানেল মারফত তা ছড়িয়ে যায় গোটা দেশে... গোটা বিশ্বে। যারা আগেই ভয়ে ঘরে দোর এটেঁ বসেছিলো তারা অবাক তাকিয়ে রয়... 
তরুণের দল আর কিছু করুক না করুক... এটুকু অন্তত প্রমাণ করে দেয় যে ভয়কেও দূর করা যায়... বনের বাঘে নয়, মনের বাঘকেই জয় করাটা জরুরী। 
তারপর যখন ফিরে যায়... বুকে প্রত্যয় নিয়ে যায়... এখানেই শেষ নয়... সামনে আছে বহুপথ... সবে তো শুরু... ভয়টা যে একেবারেই কেটে গেছে...

