আমরা ডুবে যাচ্ছি, অথচ আমরা দায়ী নই



কপ ১৫ শুরু হয়েছে। আমাদের এখন একটাই করণীয়, ১৪ কোটি মানুষ সব একসঙ্গে সেখানে গিয়ে চিৎকার করে বলা যে 'আমরা ডুবে যাচ্ছি, আমরা ক্ষতিগ্রস্ত হচ্ছি, কিন্তু এরজন্য আমরা দায়ী নই। তোমরা দায়ী। তোমরাই সমাধান করো।'
১৯৮০ থেকে ২০০০ সাল পর্যন্ত বিশ বছরে বিশ্বে ঘূর্ণিঝড়ে মারা গেছে আড়াই লাখ মানুষ, যার ৬০ শতাংশই বাংলাদেশের। খুব কাছাকাছি সময়েই সিডর আর আইলা নামের দুই ঝড় গোটা দেশকে নাড়িয়ে দিয়ে গেছে। ইউএনডিপি বলছে এশিয়ার সবচেয়ে বেশি ঘূর্ণিঝড়ের ঝুঁকির মুখে আছে বাংলাদেশ।
নদীমার্তৃক বাংলাদেশের মানচিত্র থেকে ইতোমধ্যে হারিয়ে গেছে ১৭টি নদী, হারিয়ে যাওয়ার জন্য প্রক্রিয়াধীন আছে আরো অনেকগুলো। ১৯৭১ সালে এদেশের মোট নদীর দৈর্ঘ্য ছিলো ২৪ হাজার কিলোমিটার। এখন শুকনো মৌসুমে সাড়ে তিন হাজার আর বর্ষা মৌসুমে ৬ হাজার কিলোমিটার।
কুতুবদিয়া ও সন্দ্বীপের কয়েকশ বর্গকিলোমিটার এলাকা সমুদ্রগর্ভে বিলীন হয়ে গেছে। মানচিত্রে থাকলেও স্যাটেলাইটে খুঁজে পাওয়া যাচ্ছে না বাংলাদেশের বেশ কটি ছোট ছোট দ্বীপ।
বাংলাদেশের মোট জমির শতকরা ৩২ ভাগ উপকূলীয় অঞ্চলভুক্ত। সেখানে বাস করে প্রায় ৪ কোটি মানুষ। অবস্থা যা দাঁড়াচ্ছে এরা সবাই জলবায়ু উদ্বাস্তুতে পরিণত হবে। 
যে সুন্দরবনকে আমরা ভোট দিয়ে পৃথিবীর সাত প্রাকৃতিক সপ্তাশ্চর্যর তালিকায় তুলে দিতে চাচ্ছি, আইপিসিসি (ইন্টার গভর্নমেন্টাল প্যানেল অন ক্লাইমেন চেঞ্জ) বলছে ৫০ বছরের মধ্যে বাংলাদেশের গর্ব সুন্দরবন বিশ্বের মানচিত্র থেকে চিরতরে বিলুপ্ত হয়ে যাবে।
পাল্টে যাচ্ছে আমাদের চারপাশের চেনা জলবায়ু। আগে যে প্রাকৃতিক বিপর্যয়গুলো দেখা দিতো ২০/২৫ বছর পর পর, এখন তা দেখা দিচ্ছে ৫/৬ বছর পর পরই। প্রায় প্রতিমাসেই একাধিকবার সমুদ্রাঞ্চলে ৩ নম্বর বিপদ সংকেত ঝুলিয়ে রাখতে হচ্ছে। 
মনে হতে পারে জলবায়ু পরিবর্তন মানে কেবল সমুদ্রপৃষ্ঠের উচ্চতা বেড়ে যাওয়া। আর দেশ ডুবে যাওয়া। বিষয়টা আসলে মোটেও তা না। জলবায়ু পরিবর্তন মানে সবকিছুই বদলে যাওয়া।
রাজশাহী মহানগরীতে গত ১০ বছরে ভূগর্ভস্থ পানির স্তর প্রায় ৮ ফুট নিচে নেমে গেছে। মরুকরণ বাড়ছে। শীতকালের দৈর্ঘ্য কমে গেছে। পাহাড় ধ্বসে পড়ছে। ভূমিকম্প বাড়ছে। এসবই জলবায়ু পরিবর্তনের প্রত্যক্ষ বা পরোক্ষ ফল।
জলবায়ু পরিবর্তনের একটা প্রবণতা হচ্ছে যেখানে তীব্রতা আছে সেখানে তীব্রতর হবে। যেখানে পানি বেশি আছে, সেখানে পানি বাড়বে। যেখানে খরা আছে, সেখানে খরা বাড়বে। দূর্যোগগুলো সবখানে একভাবে হানা দিচ্ছেনা। কোথাও ভূমিধ্বস, কোথাও অতিবৃষ্টি, কোথাও জলাবদ্ধতা, কোথাও জলোচ্ছাস, কোথাও মরুকরণ, কোথাও খরা আবার কোথাও শৈত্যপ্রবাহ হয়ে আসছে। তাই শুধু উপকূলের মানুষ বিপদে পড়বে, সেই খুশিতে ডাঙ্গার মানুষগুলো বগল বাজাতে পারছে না। 
পৃথিবী এভাবে গরম হতে থাকলে এ শতাব্দীতেই জীবজগতের বেশিরভাগ প্রজাতি চরম দূর্ভোগে পড়বে, শুধু মানুষ না। বৃষ্টির ধরণ পাল্টে যাবে। ঝড়, খরা আর বন্যা হবে ঘন ঘন। খাদ্যাভাব হবে প্রচণ্ড। ছড়িয়ে পড়বে রোগব্যাধি। কলেরা ও ম্যালেরিয়ার মতো রোগ ছড়িয়ে পড়বে। লবনাক্ততা বেড়ে যাবে, ক্ষতি হচ্ছে কৃষিজমির, কৃষির। শুষ্ক মৌসুমে নদীর পানি কমে যাওয়ায় সেচ ব্যাহত হবে। কৃষির উৎপাদন কমবে, কমবে খাদ্যশষ্য।
জলবায়ু পরিবর্তনের ফলে সবচেয়ে ক্ষতিগ্রস্ত দেশগুলোর অন্যতম বাংলাদেশ। বাংলাদেশের সামনে এখন সবচেয়ে বড় বিপদের নাম বৈশ্বিক উষ্ণতা।
শুধু বাংলাদেশ না, গোটা পৃথিবীর সামনেই এখন সবচেয়ে বড় বিপদের নাম গ্লোবাল ওয়ার্মিং। এখনো পর্যন্ত যতগুলো বিপদ এসেছে, তা কোনো বিপদ না আসলে। বিপদের শুরু মাত্র। অগুণতি মৃত্যুর মুখোমুখি দাঁড়িয়ে আছি আমরা। গ্রামের কৃষকটি জানতেই পারছে না, তার দিকে ধেয়ে আসছে যে মৃত্যুর খড়্গ, তার উৎস কী?
এই গ্লোবাল ওয়ার্মিংয়ের ৯০ শতাংশই ঘটাচ্ছে মানুষ। মানুষ বলতে আসলে শিল্পোন্নত দেশগুলো। আমাদের মতো দেশগুলোই সবচেয়ে বেশি ক্ষতির মুখে পড়লেও আমাদের আসলে করণীয় খুব বেশি কিছু নেই। যা করার তা করতে হবে শিল্পোন্নত দেশগুলোকেই। যারা বাতাসে ছড়িয়ে দিচ্ছে কার্বনডাইঅক্সাইডের বিষ। আর সেই উদোর পিণ্ডি এসে পড়ছে বুধো আমাদের ঘাড়ে।
উদোরা সমবেত হয়েছেন। এখান থেকে কী সমাধান পাওয়া যাবে জানি না। অজস্র কোটি মানুষ উদ্বেগ আর উৎকণ্ঠা নিয়ে অপেক্ষা করছে। এই সম্মেলন বিফলে গেলে তার ফল বড্ড খারাপ হবে। কেয়ামতের ক্ষুদ্র সংস্করণ দেখে যেতে পারবো আমরাই। 
যা করতে হবে তা খুব স্পষ্ট। তাদের কর্মফলে আমাদের যে ক্ষতিটুকু হয়েছে এবং হচ্ছে, সেই ক্ষতিপূরণে টাকা দিতে হবে। আর মনে রাখতে হবে এটা কোনো সাহায্য না, এটা আমাদের প্রাপ্য, অধিকার।
আর কার্বনডাইঅক্সাইড বাতাসে ছাড়া কমাতে হবে। এরজন্য শিল্প কারখানা সব বন্ধ করে দিতে কেউ বলছেনা। শুধু একটু টাকা খরচ করে সেগুলোকে পরিবেশ বান্ধব করতে হবে। আর তাতেই বাঁচবে কোটি কোটি প্রাণ। বাঁচবে আমাদের প্রিয় পৃথিবী, প্রিয় দেশ, বাঁচবো আমরা। 
কপ ১৫'র সাফল্য কামনা না করার অপর নাম নিজের এবং ভবিষ্যত প্রজন্মের মৃত্যু কামনা। তাই সাফল্যই কামনা করি।

