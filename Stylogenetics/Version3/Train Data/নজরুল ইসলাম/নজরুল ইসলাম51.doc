গত বইমেলায় পড়া একটি বইয়ের কথা



গত বইমেলার সময়ই একটা ব্লগ লিখতে চেয়েছিলাম। বইমেলা গেলো... গেলো গোটা একটা বছর। আমার আর সেই লেখাটা লেখা হলো না। এবারও বইমেলার শুরু থেকেই ভাবছি এক বছর আগের ব্লগটা এবার লিখবো। কিন্তু হলো না।
সেদিন মেলায় দাঁড়িয়েই এনকিদু, তারেক আর কাকে কাকে যেন বলছিলাম বইটার কথা। তবু লেখা হলো না। আজ সকালে প্রথম আলো খুলেই দেখলাম আগামীকাল যে সাহিত্য সাময়িকী বের হচ্ছে, সেখানে গত বইমেলার ৫টি বই নিয়ে আলোচনা থাকছে, থাকছে সেই ৫ লেখকের সাক্ষাৎকার। তার মধ্যে একটা বই জলপুত্র, আর তার লেখক হরিশংকর জলদাস।
তখন মনে হলো আমার একবছরের না লেখা ব্লগটা আজকেই লিখে ফেলা দরকার। 
আমার কেন জানি বিখ্যাত সবকিছুর প্রতি একটু অনাগ্রহ আছে। বিখ্যাতদের বই আমার কদাচিৎ কেনা হয়। খুঁজে খুঁজে নতুন ভালো লেখকের বই কিনতেই আমার বেশি আগ্রহ।
গতবার তেমনি একটা বই কিনেছিলাম। পড়েছিলাম। এবং পড়ে ভালো লেগেছিলো। সেই বইটাই হরিশংকর জলদাস-এর জলপুত্র।
মওলা ব্রাদার্সের স্টলে বইটা দেখে প্রথম মনাকর্ষন করে লেখকের নাম। হরিশংকর জলদাস। সেই আগ্রহ থেকেই বইটা তুলে নেওয়া। ফ্ল্যাপ দেখে আরো চমকিত। চট্টগ্রামের উত্তর পতেঙ্গার জেলেপল্লীর এক সাধারণ পরিবারে জন্ম হরিশংকরের। সাধারণত জেলেপল্লীর ছেলেরা প্রাথমিকের দরজাই পেরোয় না, চলে যায় সমূদ্রে... মাছেদের কাছে।
কিন্তু হরিশংকর মাছেদের কাছে না গিয়ে বইয়েদের কাছেই রয়ে গেলেন। বিশ্ববিদ্যালয়ের পাঠ শেষ করে এখন তিনি চট্টগ্রামেরই একটা কলেজের বাংলা বিভাগের সহযোগী অধ্যাপক ও বিভাগীয় প্রধান।
'নদীভিত্তিক বাংলা উপন্যাস ও কৈবর্তজনজীবন' বিষয়ে গবেষণা করে পিএইচডি ডিগ্রিও পেয়েছেন। আগেও তার কিছু গবেষণার বই বের হয়েছে। জলপুত্র তার প্রথম উপন্যাস।
এই পর্যন্ত পড়েই বইটা কিনে ফেললাম। তারপর সবার আগে এই বইটাই পড়লাম। সে এক দারুণ অভিজ্ঞতা।
বাংলা সাহিত্যে জেলেদের নিয়ে এর আগে অনেক ক্লাসিক রচিত হয়েছে। পদ্মানদীর মাঝি, তিতাস একটি নদীর নাম, গঙ্গা, গহিন গাঙ, অবগাহন। এগুলো সবই নদীভিত্তিক। সমুদ্রভিত্তিক জেলেদের নিয়ে হরিশংকর জলদাসই প্রথম লিখলেন। এবং লিখলেন নিজের চোখে দেখা অভিজ্ঞতা নিয়ে। অদ্বৈত মল্লবর্মণ নিজে মালো ছিলেন। হরিশংকর জলদাসই দ্বিতীয় জেলে, যিনি জেলেজীবন নিয়ে বাংলায় উপন্যাস লিখলেন।
জলপুত্র উপন্যাসে তাই ডিটেইলের কাজ বেশি। সমুদ্রজীবনের পুঙ্খানুপুঙ্খ বর্ণনা তাই উপস্থিত। উপস্থিত জেলেদের সবগুলো বেদনা, প্রাপ্তি, হাহাকার, অন্ধকার সবকিছু। 
উথালপাথাল বঙ্গোপসাগরের দিকে তাকিয়ে আছে উনিশ বছরের ভুবনেশ্বরী। এই বাক্য দিয়ে উপন্যাসের শুরু। এই উপন্যাসের ভেতর দিয়ে ভুবনেশ্বরীর জীবনে এসে দখল নেয় সেই উথাল পাথাল ঢেউগুলো। সেই ঢেউয়ে ডুবে যান ভুবনেশ্বরী, আবার ভেসে ওঠেন, আবার তলিয়ে যেতে যেতে খড়কুটো ধরে বেঁচে থাকেন। ভেসে ভেসে দূরে চলে যান, আবার ফিরে আসেন তুমুল সাঁতরে। ভুবনের কোলে কোলে বেড়ে ওঠে পিতৃহীন গঙ্গা। গঙ্গা চায় ঢেউগুলো রুখে দিতে। চায় সমুদ্রের মতো গর্জন করে উঠতে। কিন্তু...
ভুবন চায় স্বামী চন্দ্রমনির মতো গঙ্গাও যেন সমুদ্রের ভোগে না যায়, তাই গঙ্গাকে সবসময় সমুদ্র থেকে দূরে রাখে। নিজের সংগ্রাম দিয়ে আগলে রাখে গঙ্গাকে। কিন্তু সমুদ্রের চেয়েও বড় ঢেউ যে আসে ডাঙ্গা থেকেই, মানুষের তৈরি সেই ঢেউ গঙ্গাকে ভাসিয়ে নিয়ে যাবে, নাকি গঙ্গাই বুক চিতে দাঁড়িয়ে থাকবে ঢেউ বাঁচিয়ে? 
উপন্যাসের বর্ণনাভঙ্গি চিরায়ত সাহিত্যের ঢঙে। বর্ণনা ভাষা প্রচলিত বাংলা, সংলাপ জেলেপল্লীর নিজস্ব ভাষা। 
২০০৭ যুগান্তর ঈদসংখ্যার জন্য নবীন সাহিত্যিকদের পাণ্ডুলিপির মধ্যে জলপুত্র শ্রেষ্ঠত্বের স্বীকৃতি পায়। 

