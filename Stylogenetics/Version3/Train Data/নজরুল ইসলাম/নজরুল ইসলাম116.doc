বর্ষার বইমেলায় ৫




আজকেও যেতে যেতে দেরি হয়ে গেলো। মরার কাজ আর শেষ হয় না। ততক্ষণে মেলা জমে গেছে। সচলদেরও অনেকেই জমায়েত। মূল দরজা পর্যন্ত যেতেই দেখা পলাশ রঞ্জন স্যানাল আর মনামীর সঙ্গে। ওপাশে ছিলেন অনিন্দ্য রহমান, পরিচয় হলো। আমার ধারণা ছিলো মনামী বিদেশে থাকে, এখন দেখি লোকাল।
নিবিড় আর সুহান রিজওয়ান আগে থেকেই ছিলো। ছিলো জুয়েরিযাহ মউ [বানান ভুল হইলে আমি দায়ী না]। ব্যাস, মেলায় আর ঢুকতেই পারলাম না। সবাই মিলে বেরিয়ে গেলাম চা খেতে। মেলা থেকে বের হয়ে একটু এগিয়ে রাস্তাটা পার হলেই একটা চায়ের দোকান। কাটাবন মসজিদ সংলগ্ন। সেখানে বসার সুবন্দোবস্ত আছে। আমরা বইমেলার ক্যাফেটরিয়া বানিয়ে ফেলেছি এটাকে। মামাও বেশ আমুদে আছে, আমাদের জন্য খাবার দাবার রেডি করে বসে থাকে।
সিঙ্গারা পুরি খেতে খেতেই অদ্রোহ এলো। প্রকাশক আহমেদুর রশীদ টুটুল ভাই আমাদের সামনে দিয়ে চলে গেলেন, হাজার ডাকও কানে গেলো না, মিস করলো গরম গরম সিঙ্গারা... আমার কী?
আমরা খেলাম, আড্ডা দিলাম, ছবি তুললাম। ওদিকে মেলা তো শেষ হয় হয় অবস্থা! দৌড় দৌড় দৌড়। প্রকাশক লেখক সরসিজ আলীম এর সঙ্গে দেখা। গত কয়দিন পোস্টে তাঁর তোলা ছবি ব্যবহার করেছি। আজ তিনি জানালেন ক্যামেরা আনেননি, আমি বললাম কোনো চিন্তা নাই, আমি আজকে আপনাকে ছবি তুলে দিচ্ছি। 
বলে ক্যামেরা অন করে ছবি তুলতে শুরু করলাম। শামসুর রাহমান মঞ্চে তখন চলছে আলোচনা সভা। তার একটা ছবি তুলে যেই না পুরো মেলার একটা ছবি তুলতে যাবো, অমনি দেখি ব্যাটারির চার্জ শেষ! কাহিনী কী? আমি না সারারাত চার্জ দিলাম? বেখেয়ালে হয়তো চার্জ হয় নাই। মন খারাপ করে বসে থাকলাম। 
কিন্তু মনটা ভালো হয়ে গেলো একটা খবর শুনে। অরুণদা জানালেন সচল সংকলন, হিমু, তারেক, মাশীদের বইয়ের কাটতি ভালো। দোকানে যে কটা ছিলো, শেষ। কাল আরো লাগবে। বৃহস্পতিবারে একটা ভীড় হবে জানতাম, বিকিকিনিও হবে, তাও জানতাম। তাই বলে এতোটা আশা করিনি। মনটা সত্যিই ভালো হয়ে গেলো।
মেলায় প্রতিদিনই আলোচনা অনুষ্ঠান হয়, বিকেলের দিকে ঘন্টাখানেক চলে। তারপর গান কবিতা। কিন্তু আজকের আলোচনা অনুষ্ঠানের যেন কোনো শেষ নেই। আলোচনার বিষয় লিটল ম্যাগাজিন। মাত্র তিনজন আলোচক, কিন্তু ঘন্টার পর ঘন্টা উচ্চকণ্ঠে বলেই গেলেন বলেই গেলেন। শব্দতরঙ্গ প্রতিদিনই উচ্চ জোড়ালো হয়। আজ যেন খুব বেশি কানে বাজছিলো। এক পর্যায়ে আয়োজকদের অনুরোধ করে ভল্যুম কমালাম, কিন্তু তবু যেন সহনীয় নয়!
আশ্চর্য হয়ে যাচ্ছি একটা ব্যাপার দেখে, বর্ষার বইমেলায় এখন প্রতিদিনই নতুন বইয়ের মোড়ক উন্মোচন হচ্ছে। আজকেও দুটো বইয়ের মোড়ক উন্মোচন হলো আমি থাকতে থাকতেই! যাক, এখন থেকে শুধু ফেব্রুয়ারি মুখাপেক্ষী হয়ে থাকতে হবে না আমাদের।
এরই মধ্যে মেলায় এসেছে সবজান্তা আর তারেক। সবজান্তা বিদেশ যাচ্ছে, ভোরবেলা ফ্লাইট। শেষবারের মতো মেলায় ঢুঁ দিতে এলো।
আড্ডা আড্ডা আর আড্ডা মারতে মারতে আজকে মেলাটাই ঘোরা হলো না আজকে। ভেবেছিলাম একটা দুটো বই কিনবো, হলো না। টুটুল ভাই আবার ধরলো চা খেতে, গেলাম। সেখানে আবার আড্ডা। সেই আড্ডায় এসে হাজির হলো ওডিন। মেলা ততক্ষণে শেষ, কিন্তু আড্ডা চলতেই থাকলো।
আগামীকাল শুক্রবার। আশা করা যাচ্ছে মেলা আরো জমজমাট হবে। বিক্রিও হবে আরো বেশি। আরো একটা বিশেষ দিক, মেলার ষষ্ঠ দিবসটি রবীন্দ্রনাথের। বিশ্বকবির প্রয়াণ দিবসে মেলার অনুষ্ঠানসূচি পুরোটাই রাবীন্দ্রিক। আছে রবীন্দ্র রচনা থেকে পাঠ, রবীন্দ্র সঙ্গীত এবং আলোচনা। 
মেলা যথারীতি চলবে সকাল ১১টা থেকে রাত ৮টা পর্যন্ত। সবাইকে আমন্ত্রণ। মেলা চলবে ১০ আগষ্ট পর্যন্ত। এরমধ্যে শুক্রবার আর পাবেন না। যারা অফিসের কাজে এতদিন আসতে পারেননি এবং পরেও আসতে পারবেন না, তাদের জন্য সুবর্ণ সুযোগ... চলে আসুন। 
মেলার ছবি দিবো ভেবেছিলাম, কিন্তু তুলতে পারলাম না। আড্ডা আর খাবার দাবারের কয়টা ছবিই নাহয় দিই। [ইশ্, স্পষ্ট শুনতে পাচ্ছি প্রবাসীদের দীর্ঘশ্বাস  ]

[বইমেলার আড্ডাবাজ: পলাশ স্যানাল, অনিন্দ্য, মনামী, মউ]

[বইমেলার আড্ডাবাজ: সুহান, অদ্রোহ, নিবিড়]

[চা মামা খালি চা বানায় আর আমরা খাই]

[সিঙ্গারাটা কিন্তু খাইতে দারুণ]

[শুধু কি সিঙ্গারা? ভেজিটেবল রোল, আলুপুরি, আলুরচপ, বেগুনি, পেঁয়াজু... কী নেই?]

[বইমেলায় তোলা একমাত্র ছবি: নিরস আলোচনা অনুষ্ঠান]

[বইমেলায় বইয়ের ছবি না দিলে চলে? তাই এই ছবিটা সরসিজ ভাইয়ের কাছ থেকে ধার নিলাম]

