বইমেলায় আড্ডাম্যালা ২



কালকে ছিলো বইমেলার তৃতীয়দিন। বিকেলেই কনফু জানালো বইমেলায় যাওয়ার কথা। নিধি তখন ঘুমাচ্ছিলো। তাকে টেনে টুনে ঘুম থেকে তুলে বের হতে হতে সন্ধ্যা হয়ে গেলো। ততক্ষণে কনফু তিথি চলে গেছে। 
ইস্কাটন থেকে শাহবাগ যাওয়াটা ভীষণ ঝক্কি (সেই বিরক্তিকর বর্ণনা না দিলাম)। যাহোক, অন্ধকার হলে আমরা মেলায় ঢুকলাম। এটুকু আসতেই ক্ষিধা পেয়ে গেছে, তাই ভাবলাম দুটো আলুপুরি আর চা খেয়ে যাই। খেতে বসেছি মাত্র আর তখনই নিবিড় এসে হাজির। খাওয়ার গন্ধ পেলে ছেলেটা আর... যাহোক, খেয়ে দেয়ে চলছি বইমেলায়, কিন্তু নিবিড় যাবেনা। কেন? শামসুন্নাহার হলের সামনে নাকি ডিউটি দিতে হবে  তাকে রেখেই গেলাম মেলায়।
তবে মেলায় যাওয়ার আগে কবি নির্মলেন্দু গুনের সঙ্গে দেখা। আমাদের পাশেই চা খাচ্ছিলো। নিধির গাল টিপে দিলো। আমার প্রিয় কবি এবং মানুষ তিনি। তাঁর সঙ্গে ছোট্ট একটা ফটোসেশন হলো।
মেলায় ঢুকতেই সবজান্তা আর খেকশিয়ালের সঙ্গে দেখা। তারা বাইরে যাচ্ছে, আবার হয়তো ফিরবে। আমরা ভেতরের দিকে গেলাম।
লিটলম্যাগ চত্বরে পারভেজ ভাইয়ের সঙ্গে কিছু কাজের কথা সেরে দেখি ব্লগারদের আড্ডা চলছে। আরিফ জেবতিক, রাসেল, অমি রহমান পিয়াল, মুকুল, মেসবাহ আজাদ... সেখানে কিছুক্ষণ গুলতানি চললো। তারপর বিক্ষিপ্ত ঘুরাঘুরি। নিধিকে একটা চরম রঙিন আদর্শলিপি কিনে দিলাম। তারপর শুদ্ধস্বরে গিয়ে দেখি কেউ নাই। গেলো কই সব? মৃদুলদা জানালো তারা একটু আগে মেলা ছেড়ে চলে গেছেন। মন খারাপ। টুটুল ভাইকে ফোন করি, ফোন বন্ধ। অনার্য্য সঙ্গীতেরও। আরে কী মুশকিল!
এর মধ্যে নিধি কান্না শুরু করে দিলো, পাকু করবে সে। হায় হায়, এখন! তাকে নিয়ে গেলাম পুলিশের টয়লেটে। শেষ করে আবার ফিরছি এসময় দেখি পান্থ, সাইফুল আকবর খান আর শাহেনশাহ সিমন। সিমন দাড়ি রেখে পুরা মোল্লা হয়ে গেছে। নবী রাসুল ছাড়া কথা কয় না!
(খাইছে ইমো হবে এইখানে)
বইমেলা নিয়ে ব্লগ লিখছি, কিন্তু বই নিয়ে কোনো আলোচনা নাই, যেন ভ্রমণকাহিনী।
আসলে মেলাটা এখনো ঘুরে দেখতেই পারি নাই, বইপত্রও এখনো তেমন আসে নাই, তাই দেখছিও না। কদিন পর জমজমাট হলেই নাহয় সেসব নিয়ে আলাপ করা যাবে। আগে একটু জমায়ে নেই। কী বলেন? 
তবু পান্থদের কাছে নূপুর নিধিকে রেখে আমি একটু মেলা চক্কর দিতে বের হলাম। তখন মেলার আছে আর মাত্র দশ মিনিট। এর মধ্যেই দৌড়ে দৌড়ে কয়েকটা বই কিনে ফেললাম। 
মাথার মধ্যে খালি মুক্তিযুদ্ধ ঘুরছে, বই কিনতে গেলেও দেখছি শুধু এ সংক্রান্ত বই-ই কিনছি... কাল কিনলাম মওলানা ভাসানীর হক-কথা সমগ্র, ওবায়দুল কাদের-এর 'পাকিস্তানের কারাগারে বঙ্গবন্ধু', মো: জয়নাল আবেদীন এর 'মুক্তিযুদ্ধের ডায়েরি', আর নাজিমুদ্দীন মানিক এর 'একাত্তুরের অসহযোগ আন্দোলনের দিনগুলি'। 
এগুলো কিনতে কিনতেই দোকানের কপাট বন্ধ হতে থাকলো। আমরাও বাড়ি ফিরতে লাগলাম। ঢাকা শহরে এখন আর শীত নাই। কিন্তু মেলায় গেলে কেমন ঠাণ্ডা ঠাণ্ডা লাগে। পান্থরা রাস্তায় ভাঁপা পিঠা খেলো, আমার ইচ্ছে নেই। ফুটপাথে তখনো বইয়ের পসরা সাজানো। সেখান থেকেও কেনা হলো ক'টা বই। তারপর রিক্সা করে বাড়ি ফেরা। নতুন বইগুলোকে যত্নে সাজিয়ে রাখা। আমার একটা খুব ছেলেমানুষি আছে। নতুন বই আমি বার বার হাতড়ে হাতড়ে দেখি। গন্ধ শুকি। আমর ভালো লাগে। পোলাপানে যেমন যত্ন করে লুকিয়ে বার বার দেখে ঈদের নতুন জামা... আমি তেমন... 
আজ আবার যাবো মেলায়... কে কে যাবেন? 

