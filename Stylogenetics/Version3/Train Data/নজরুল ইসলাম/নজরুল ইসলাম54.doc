কিন্তু আমি তরবারীর সঠিক স্বভাব আজো বুঝতে পারিনি



১.
যেমন আমি ভুলে গিয়েছিলাম সব যুদ্ধই আসলে অন্তহীন
জীবনের বীজকম্প্র, যৌবনের প্রতীক!
এইভাবে ভ্রমণে যাওয়া ঠিক হয়নি আমার হৃদয়ে হয়তো কিছু
ভুলভ্রান্তি ছিল,
আমি পুষ্পের বদলে হাতে তুলে নিয়েছিলাম পাথর!
আমি ঢুকে পড়েছিলাম একটি আলোর ভিতরে, সারাদিন আর ফিরিনি!
অন্ধকারে আমি আলোর বদলে খুঁজেছিলাম আকাশের উদাসীনতা!
মধু- বদলে আমি মানুষের জন্য কিনতে চেয়েছিলাম মৌমাছির
সংগঠনক্ষমতা!
[ভ্রমণ যাত্রা, আবুল হাসান]
পথ হারিয়ে গেলে কবিতায় যাই, কবিতা ঈশ্বর আমার... আশ্রয়ের মতো। আমি অশ্রুতে লুকিয়ে ফেলি আরশোলায় আহত শহর। বেঁচে থাকে উলুকঝুলুক বৃক্ষ। 
২.
বিমান বন্দর চত্বরে এখন শোভা পাচ্ছে মিনার। শুনেছি পথের রাজা মৃনাল হকই বানিয়েছেন এটাও। 
অথচ তারই বানানো বাউল ভাস্কর্য যখন ভেঙ্গে ফেললো মৌলবাদীরা। দেশ তখন উত্তাল। সারা দেশে প্রতিবাদের ঝড়। বিমান বন্দর চত্বরে আমরাই প্রথম, এই সচলায়তন থেকেই ডাক দিয়ে প্রকাশ্যে জানান দিয়ে প্রতিবাদের ব্যানার হাতে দাঁড়িয়েছিলাম বিমান বন্দর চত্বরে। যেখানে আর কেউ প্রতিবাদের সাহস পর্যন্ত করে নি। বাঘের গুহার সামনে আমরা দাঁড়িয়েছিলাম কটি মানব। তুমুল বৃষ্টির মধ্যে কাকভেজা আমরা তবু সরে আসিনি। হামলার ভয়ে সরে আসিনি। পুলিশের ভয়ে সরে আসিনি।
ফোনে অব্যাহত হুমকীতে সরে আসিনি। রেকি করতে আমরা কজন আগের দিন বাঘের আড়তেও চলে যেতে দ্বিধা করিনি।
গভীর রাত পর্যন্ত অব্যাহত নিষেধের বেড়াজাল ভেঙ্গে গোপন বৈঠক... সদ্যশিশু সন্তান, সন্তানের মাতার অসহায়ত্ব, কিছুই দমাতে পারেনি। কী এক অসম্ভব সাহস আমাদেরকে দাঁড় করিয়ে দিয়েছিলো সেই ঝড়ের দিনে। 
কিছুই ছিঁড়তে পারিনি। কিছুই পারি না। আমাদের বুঝি প্রতিবাদটুকুই সম্বল। মৃনাল হকের ভাস্কর্যর বদলে সেখানে মৃনাল হকেরই মিনার ওঠে।
আমরা কেবলই উপহাস... 
৩.
কবিতাই আশ্রয় ভালো... 
এখন অন্যেরা কার করুণার ভিক্ষা চায়- যাবো
তাদের গলায় দেবো আমার আরাধ্য মালা, সকলের ভালো।
আমাকে গ্রহণ করতে হবে সব মানুষের উত্থান পতন;
জয় পরাজয় বোধ, পিছু ফেরা সামনে তাকানো-
আমার অনলে আজ জাগো তবে হে জীবন, জয়শ্রী জীবন!
[জলসত্তা, আবুল হাসান]

