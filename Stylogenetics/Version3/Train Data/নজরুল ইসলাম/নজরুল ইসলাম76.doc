ঝিনুককে যিনি নীরবে সইতে বলেছিলেন...



আমার জন্মের ঠিক অল্প কদিন আগে মৃত্যু হয় কবি আবুল হাসানের। আমার জন্মের পরে বহুবছর যার খোঁজ আমি পাইনি। কোথায় পেয়েছি প্রথম? ভুলে গিয়েছি।
হয়তো কারো মাধ্যমে তাঁর ঝিনুক নীরবে সহো কবিতাটাই প্রথম পড়েছিলাম। কিন্তু তা মনে পড়ে না। নামের বিচারে আমার কাছে আবুল হাসান প্রথম উঠে আসেন তাঁর ঘৃণা কবিতা দিয়ে... আমাদের সেই পোস্ট বালক বয়সে যখন কবিতা মাথায় আঘাত হানতে শুরু করেছে, কিন্তু কবিতার ছলাকলা বুঝি না, তখনো যখন কবিতায় রস আস্বাদনই করি কেবল, তখন পড়ি
"শুধুই অধম ছলাকলায় অবহেলায় স্বপ্ন যার
বিস্বাদে তার ভালোবাসা? উরুর কুয়োয় ডুব সাঁতার?"

উরুর কুয়োয় ডুবসাঁতার বলতে কবি কী বোঝাতে চেয়েছেন তা বুঝেই আমাদের অনেক আনন্দ হয়। তখনই আমরা কবি আবুল হাসানকে নামে চিনি। কিন্তু হয়তো বুঝতে পারি না। 
তারপর ক্রমে ক্রমে অনেক বিকেল এবং সন্ধ্যা এবং অনেক রাত্রি কেটে যায়। আমি নিজে কবিতার ধারে কাছে কখনও যাইনি, স্রেফ একজন পাঠক। কিন্তু আমাকে প্রথম মুগ্ধ করে আবুল হাসানের "ঝিনুক নীরবে সহো" কবিতাটি।
খুব ছোট্ট একটা কবিতা। মাত্র তিন লাইনের
"ঝিনুক নীরবে সহো
ঝিনুক নীরবে সহো, ঝিনুক নীরবে সহে যাও
ভিতরে বিষের বালি, মুখ বুঁজে মুক্তা ফলা!"
এরপর আর আবুল হাসানকে আমার চিনতে হয়নি, তিনি নিজেই চিনিয়ে দিয়েছেন।
আমি সামান্য পাঠক, তার উপরে কবিতা বুঝি না। কবিতা বা কবি নিয়ে কথা বলার যোগ্যতা নাই। কিন্তু তবু এটুকু বলতে চাই, বাঙলা ভাষায় যাদের কবিতা আমি পড়েছি, প্রাচীন গুরুজনদের বাদ দিয়ে কাছাকাছি কালের কবিদের মধ্যে আমি যাকে ব্যক্তিগতভাবে সেরা মানে, তিনি আবুল হাসান।
শামসুর রাহমান, আল মাহমুদ, নির্মলেন্দু গুণ, রফিক আজাদ, সিকদার আমিনুল হক, আবিদ আজাদ... এরকম অনেকের বিচারেই আমি এই কথাটি বলছি।
ব্যক্তিগত চ্যাটালোচনায় একদিন হিমু প্রশ্ন করেছিলো কবি হুমায়ুন কবীর বেঁচে থাকলে কী হতেন? বন্ধু ফরহাদ মজহারপন্থী হতেন?
এই প্রশ্নের উত্তর পৃথিবীর কারো জানা নেই।
শামসুর রাহমান, আল মাহমুদ, গুণদা বা অন্যদের বিচারে এসব প্রশ্ন হয়তো এখন এসে যায়, আমি জানি না বা জানা সম্ভব না একজন আবুল হাসান ৭৫'র পরে বেঁচে থাকলে কী করতেন?
৭১ সালেও কিছুই করার ছিলো না তাঁর। সেই তখন থেকেই তিনি শয্যাশায়ী। ২৫ মার্চ রাতেও তিনি ঢাকা মেডিক্যাল কলেজ হাসপাতালের বিছানাতেই ছিলেন।
এরপরও আসলে সুস্থতা খুব বেশি ছিলোনা তাঁর। মৃত্যুর সম্ভাবনা নিয়েই কবিতা চর্চা করে গেছেন পরবর্তী ৫টা বছর। 
১৯৬৫ সালে ঢাকায় আসেন তরুণ আবুল হাসান। তখনো তিনি আসলে পৈত্রিক পরিচয়ে আবুল হোসেন। চল্লিশের দশকের খ্যাত কবির নাম আবুল হোসেন থাকায় বন্ধু কবি রফিক আজাদের পরামর্শে আবুল হাসান নামে লিখতে শুরু করেন।
সেই থেকেই ঈর্ষনীয় প্রিয়তা পেতে শুরু করেন। এ এক আশ্চর্য!
কেউ তাঁকে অপছন্দ করতে পারছে না! খুব অল্প সময়েই তিনি রাষ্ট্র এবং সমাজে জায়গা করে নেন। স্রেফ ভালো মানুষির খাতিরে। কিন্তু কোনোদিন তোয়াজ করে কাউকে কিছু বলতে শোনা যায়নি। ঠোটকাটা হিসেবেই খ্যাতি ছিলো। জনপ্রিয়তার প্রধান অস্ত্র, অসম্ভব ভালো কবিতা লেখা, আর সত্য বলা। 
মাত্র ৩টি কবিতার বই!!!
রাজা যায় রাজা আসে, যে তুমি হরণ করো আর পৃথক পালঙ্ক...
আবুল হাসান আমাদের প্রিয় কবি হয়ে যান। সেই ৭০ দশক থেকে এখনো পর্যন্ত।
ঢাকার সাহিত্য মণ্ডলে মাত্র দশবছর ছিলেন। তার ৫বছরই জ্বরা ব্যধিতে। কিন্তু আবুল হাসান আবুল হাসানই থেকে যান। 
শরীরের অবস্থা খুব খারাপ হলে সরকার নিজ উদ্যোগে তাঁকে জার্মানী পাঠায় চিকিৎসার জন্য। (এটাও আমার অনেক ভালো লাগে, একজন তরুণ প্রতিভাবান কবির জন্য তখন রাষ্ট্র উদ্যোগ নিয়েছিলো)। কিন্তু স্নায়ুযুদ্ধের প্রভাবহেতু কোনো সমাজতান্ত্রিক রাষ্ট্র এই জটিল রোগের চিকিৎসায় রাজী হয় না। তাঁকে ফেরত পাঠানো হয় দেশে।
তার কিছুদিন পরই, মাত্র ২৯ বছর বয়সে মৃত্যু হয় কবি আবুল হাসানের। ১৯৭৫ সালের ২৬ নভেম্বর ভোরে মৃত্যু হয় তাঁর।
গল্প লিখেছেন, নাটক লিখেছেন। (সত্যি বলতে তাঁর গল্প আর নাটক সেভাবে আমার পড়া হয় নাই। আমি বারংবার তাঁর কবিতাতেই মুগ্ধ) কিন্তু আবুল হাসান আসলে স্রেফ কবি। আমার প্রিয় কবি। 
প্রথমে ভেবেছিলাম আবুল হাসানের কিছু কবিতা (আমার পছন্দের) বা কবিতাংশ তুলে দিবো পাঠকের দরবারে, যারা আবুল হাসান খুব বেশি পড়েনি।
কিন্তু এখন এসে সিদ্ধান্ত পাল্টালাম... পড়লে আবুল হোসেনকেই পড়তে হবে... পুরোটাই... নাইলে পড়ার দরকার নাই... (আসলে হয়তো আমার সীমাবদ্ধতা, আবুল হাসানকে বাছতে পারবো না আমি, অনেক কবিতা, বা কবিতাংশ দিতে হবে...)

