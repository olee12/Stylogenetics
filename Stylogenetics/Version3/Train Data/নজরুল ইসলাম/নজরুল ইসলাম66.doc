নারায়ণগঞ্জের মেয়র নির্বাচন



নারায়ণগঞ্জে নির্বাচন শেষ। বেসরকারীভাবে নির্বাচিত আইভীকে অভিনন্দন।
দু'একদিনের মধ্যে প্রচার মাধ্যমগুলোর মাতম থামবে আশাকরি। পত্রিকাগুলো যথাযোগ্য গুরুত্ব দিয়ে সারাদেশের অন্য অন্য খবর ছাপবে, এটাও আশাকরি। 
প্রথম আলোর নেতৃত্বে প্রচার মাধ্যম এবার স্পষ্টভাবেই আইভীর প্রতি পক্ষপাতিত্ব করেছে। শামীমের প্রতি ছিলো বিপক্ষপাতিত্ব। মন্দ প্রার্থীর বিপরীতে সাধু প্রার্থীকে সমর্থন দিয়ে ভোটারকে প্রভাবিত করার এই প্রচেষ্ঠা আপাত দৃষ্টিতে সাধু হলেও প্রক্রিয়াটা বিপজ্জনক। ভবিষ্যতে অপব্যবহারের সুযোগ তৈরি হয়। এবারও যে হয়নি তা নয়। আইভীকে মহান করতে শামীমকে যতোটা সন্ত্রাসী এবং গডফাদার হিসেবে পরিচয় করানো হয়েছে, বিপরীতে তৈমুরের দূর্ণীতিকে ততোটা প্রকাশ্যে আনা হয়নি। 
আইভীর সততাটুকুই ছিলো ট্রাম্পকার্ড। অসৎ রাজনীতিকদের ভীড়ে শুধু এটুকু সম্বল করেই নির্বাচনে বিপুল ভোটে জয়লাভ করা সম্ভব, তা দেখা গেলো। যোগ্যতার প্রশ্ন উঠলোই না। একটা টিভি চ্যানেলের নির্বাচনী বিতর্কে আইভীকে প্রশ্ন করা হয়েছিলো গত আট বছর মেয়র থাকার সময় নারায়ণগঞ্জের কী উন্নয়ণ তিনি করতে পেরেছেন? বিস্ময়কর হলেও সত্য যে এর জবাবে উল্লেখযোগ্য কোনো উন্নয়নের কথা তিনি নিজেই বলতে পারেননি। দোহাই দিয়েছেন নিজের দল ক্ষমতায় না থাকার। 
আট বছরে যিনি কিছু করতে পারেননি তেমন, আগামী মেয়াদে তিনি নারায়ণগঞ্জকে উন্নয়নের জোয়ারে ভাসিয়ে দিন, এটাই প্রত্যাশা। গতটার্মে আইভীর কাঁধে সারাদেশের জনগনের প্রত্যাশার বোঝা না থাকলেও, এবার কিন্তু রইলো। সঙ্গে শুভকামনা।
এই নির্বাচনে আরো তিনজন প্রার্থী ছিলেন, কিন্তু তারা এতোটাই অনালোচিত যে বেশিরভাগ মানুষ জানতেই পারেনি নির্বাচনে তাদের প্রার্থীতার ব্যাপারে। জানতে পারেনি তারা সৎ নাকি অসৎ? সন্ত্রাসী নাকি ভালো? সাদা নাকি কালো? যোগ্য নাকি অযোগ্য! তারা প্রচার মাধ্যমের নাগাল পাননি।
নিশ্চিত পরাজয় জেনে সেনাবাহিনীর অজুহাতে নির্বাচন থেকে সরে দাঁড়িয়েছে বিএনপির তৈমুর। সুষ্ঠু এই নির্বাচনে পরাজিত হওয়ার চেয়ে পিছিয়ে যাওয়াই ভালো। সেই অর্থে বিএনপিকে সফলই বলা যায়। 
সফল আওয়ামী লীগও। রাজনীতি বিবেচনায় শামীম ওসমানকে মনোনয়ন না দিলে ব্যাপারটা ঘোলাটে হয়ে যেতো। এখন আর শামীমের বলার কিছু থাকলো না, কিন্তু আসনটা আওয়ামী লীগের ঘরেই থাকলো। আইভী শেষ পর্যন্ত আওয়ামী লীগেরই। 
তবে আওয়ামী লীগ হয়তো এ থেকে শিক্ষা নেবে যে ভোটের রাজনীতির রেসিপি এখন পাল্টে গেছে। ভোটার এখন সচেতন। টাকা আর শক্তিকে উপেক্ষা করে সৎ প্রার্থীকে বেছে নিতে শিখেছে জনগন। রাজনৈতিক দলগুলোর একটা বিষয় শেখার সময় এসেছে, এখন ভোটারদেরও নির্বাচনে নিজস্ব এজেন্ডা থাকে। একে মূল্যায়ন করতে না পারলে ভরাডুবি নিশ্চিত। 
তবে এই নির্বাচনের সবচেয়ে উল্লেখযোগ্য বিষয় সেনাবাহিনী। প্রত্যাশার পাতে পানি ঢেলে নির্বাচনে সেনা মোতায়েন করা হয়নি। তাতে যথারীতি নির্বাচন কতটুকু সুষ্ঠু হবে তা নিয়ে উদ্বিগ্ন ছিলো সবাই, ভোটাররা নিজের ভোট নিজে দিতে পারবে তো? শামীম দেশসেরা গুণ্ডা, গডফাদার। সে তো সব কেন্দ্র দখল করে এরশাদের মতো 'সিল মারো ভাই সিল মারো' করবে!
সেই আশঙ্কায় নির্বাচন কমিশন আগেই দায় না নেওয়ার ঘোষণা দিলো। বিএনপির তৈমুর ভয়ে ল্যাজ গুটালো। 
কিন্তু জনগন পিছু হটলো না। দায় নিলো এবং ভোট দিলো। সেনাবাহিনীর পাহারা ছাড়াই তারা দেশের অন্যতম ভয়ঙ্কর সন্ত্রাসী এবং গডফাদার বলে চিহ্নিত প্রার্থীকে পরাজিত করে ছাড়লো। সুষ্ঠু নির্বাচনের মাধ্যমেই।
যদিও সেনাবাহিনী চেয়ে নির্বাচন কমিশনের চিঠির ব্যাপারে সরকারের সম্পূর্ণ নীরব থাকাটা সমর্থনযোগ্য নয়। সেনা মোতায়েন না করার সিদ্ধান্তটি উভয় পক্ষের মিলিত হতে পারতো। অথবা সরকার আগেই জানিয়ে দিতে পারতো। নির্বাচন কমিশনের প্রতি এই উপেক্ষা ভিন্ন অর্থ তৈরি করতে পারে। যাহোক, এটা সরকার এবং নির্বাচন কমিশনের ব্যাপার। আমরা নাহয় জনতার বিজয়ের কথাই বলি।
এই নির্বাচনে জনগনের বিজয়কে তাই শুধু আইভীর জয়ের মধ্যে সীমাবদ্ধ রাখলে চলবে না, জনগনের জয় সেনাবাহিনী ছাড়াই দেশের সবচেয়ে ভয়ঙ্কর লোকটিকে ব্যালটের মাধ্যমে হারিয়ে দেওয়াতেও।
বাংলাদেশে এই এক ব্যারাম হয়েছে। সবকিছুতেই সেনাবাহিনীর ডাক পড়ে। দেশের বড় বড় প্রতিষ্ঠানগুলোর শীর্ষপদ থেকে শুরু করে ট্রাফিক পুলিশ যখন জানজট সামলাতে পারে না, তখনও সেনাবাহিনীকে রাস্তায় নামতে হয়। সেনাবাহিনী ছাড়া আমরা আস্থা পাই না। আমরা ব্যর্থ প্রতিষ্ঠানগুলোকে সংষ্কার না করে, ব্যর্থতার কারণগুলো না শুধরে সেনাবাহিনীর মলম লাগিয়ে দেশটিকে টিকিয়ে রাখি। এতে যেমন সেই প্রতিষ্ঠাগুলো দিনে দিনে অকার্যকর এবং অথর্ব হয়ে পড়ছে, তেমনি সেনাবাহিনীকেও নিজের কাজ বাদ দিয়ে অন্য অন্য কাজ করতে হচ্ছে! এমনকী প্রায়ই তাদেরকে অংশ নিতে হচ্ছে রাষ্ট্রপরিচালনাতেও!
নারায়ণগঞ্জের মানুষ দেখিয়ে দিলো, তত্ত্বাবধায়ক সরকার এবং সেনাবাহিনী ছাড়াই সন্ত্রাসী গডফাদারের বিরুদ্ধে লড়তে পারে ঐক্যবদ্ধ আমজনতা! 
অভিনন্দন নারায়ণগঞ্জবাসীদের। আমজনতার জয় হোক

