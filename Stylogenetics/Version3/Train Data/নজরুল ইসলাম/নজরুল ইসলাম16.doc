ডিজিটাল বাংলাদেশে বইয়ের বাজার নিয়ে বাড়তি ভাবনা



মিউজিক দুনিয়া এই বিপদ টের পায় সবার আগে। বিশেষ করে সিডির দুনিয়াতে। একটা এ্যালবাম প্রকাশ হয়, সেটা যতোটা জনপ্রিয় হয় ততোটা বিক্রি হয় না। কারন সব কপি হয়। এক সিডি কিনে সব বন্ধু স্রেফ কপি করে। (লোকে পঞ্চাশ টাকা দিয়ে একটা সিডি কিনতে রাজী হয় না, কিন্তু ত্রিশ টাকা দিয়ে আর মাসে মাসে বিল দিয়ে মোবাইলের রিঙটোন ডাউনলোড করে) 
সিডি শুধু কপি হয় তা না, ইন্টারনেটে খুব দ্রুতই গানটা পাওয়া যায়। এখন আর নতুন গান প্রায় কিন্তেই হয় না। সবই ইন্টারনেট থেকে নামানো সম্ভব। এগুলা ঠেকানোর অনেক চেষ্টা হইছে কিন্তু ঠেকানো যায় নাই।
তাই এখন অনেকেই গানের এ্যালবাম রিলিজ করে নিজেরাই ইন্টারনেটে ছাড়ে। তাহলে এ্যালবামের খরচ ওঠে কেম্নে? স্পন্সরের মাধ্যমে।
নাটক সিনেমাতেও এটা হয়। সিনেমার পাইরেসি ঠেকাতে অনেক চেষ্টা হচ্ছে, কিন্তু লাভ হচ্ছে না কিছুতেই। আগে নাটক প্রচার হলে পরদিনই সেটার ভিডিও বাজারে কিন্তে পাওয়া যেতো। রোজভ্যালী ফিল্ম ফেয়ারে এখনো পুরনো সব নাটক সিনেমা পাওয়া যায়। এমনও হইছে বিটিভিতে জমা দেওয়া প্যাকেজ নাটক অনএয়ারের আগেই বাজারে ভিডিও পাওয়া গেছে।
অডিও নিয়া কথা বলবো না, আমি নাটকের লোক, সেই পথ নিয়াই কথা বলি...
তখন আমাদের অফবিট নাটকটা মাত্র প্রচার হইছে। একদিন টিঙ্কু ভাই (আমার সাবেক সাংবাদিক সহকর্মী) ফোন করে বললো এটার ভিসিডি বাজারে ছাড়ার ব্যাপারে। নাটকের ভিসিডি ডিভিডির রমরমা ব্যাবসা তখনো শুরু হয় নাই। আমি তার সাথে আলাপ করলাম। সেটা নিয়া কথা বললাম। আমি বুঝলাম যে নাটকের ভিসিডি এমনিতেই অবৈধভাবে বাজারে আসবেই। তারচেয়ে আমরাই কেনো এটাকে বৈধভাবে বাজারে আনবো না? এতে তো কিছু লাভও হবে। তো সেই চিন্তা থেকে অফবিটের ভিসিডি স্বত্ব বিক্রি করে দিলাম লেজার ভিশনের কাছে।
আমি এখনো মনে করি নাটকটা এতোটা জনপ্রিয় হওয়ার পিছনে গানের অবদান তো আছেই, আর আছে এই সিদ্ধান্তটার অবদান। লোকে ভিসিডি কিনে দেখতে পারছে। নাইলে অনেকেই নাটকটা দেখতেই পেতো না। 
এর পরপরই নাটকের ভিসিডি ডিভিডির রমরমা বাজার শুরু হলো। আমরা আগে চ্যানেলে নাটক বিক্রি করেই যা টাকা পেতাম, এখন ডিভিডি রাইট বিক্রি করেও কিছু বাড়তি মুনাফা হতে লাগলো। পর পর দুইটা মেগা সিরিয়ালের ডিভিডি স্বত্ব বিক্রি করে আমরা বেশ বড় অঙ্কের টাকাও পেলাম। 
এর পর অবশ্য চ্যানেলগুলো নিজেরাই এই বিজনেস ধরে ফেললো। এখন চ্যানেলগুলো নাটক কেনে ডিভিডি রাইট সহ। অবশ্য এর জন্য বাড়তি কিছু টাকা দেয়। 
(ব্যস্ততার মধ্যে খুব গুছায়ে লিখতে পারছি না, ভাবনাটাও প্রকাশ করতে পারছি কী?)
যা হোক... যেজন্য এতো আপ্যাঁচাল...
এখন দুনিয়া পাল্টাইছে। বই আকারে বই পড়ার মজা অবশ্যই আছে। কিন্তু এখন দিনে দিনে বাংলাদেশ ডিজিটাল হচ্ছে। ইবুক জনপ্রিয়তা পাচ্ছে। অডিও আর ভিডিও জগতের মতো এতোটা না হলেও ধীরে ধীরে বিকাশিত হচ্ছে। বই বাজারে এর প্রভাব পড়বে না, বা পড়ছে না তা বলা শক্ত।
একটা পর্যায়ে অডিও আর ভিডিও ওয়ালারা যেমন নতুন উদ্যোগ নিতে বাধ্য হইছিলো... নতুন তরিকা খুঁজে নিছিলো... নিচ্ছে... প্রকাশকরাও কী তেমন কিছু করবেন? করতে বাধ্য হবেন? নাকি ঠেকাবেন? ঠেকাতে পারবেন? 
যদি নতুন পথে হাঁটতে হয় তাইলে সেই পথটা কী হইতে পারে? 

