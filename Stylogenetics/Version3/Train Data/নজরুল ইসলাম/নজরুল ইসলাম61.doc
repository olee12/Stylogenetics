সনদপ্রাপ্তি



লেখাপড়া বড় কষ্ট
উহাতে সময় নষ্ট
তাই আমি জীবনে এই চেষ্টাটা কখনো করি নাই। তবু লোকজনের চাপের কাছে নতি স্বীকার করে আমার একটা সময় পর্যন্ত লেখাপড়া করতেই হইছে। 
কোনোরকমে H.S.C. পাশ করার পরে ব্যাপারটা আর হজম করতে পারতেছিলাম না। অনেক ভেবে চিন্তে একটা থিউরী আবিষ্কার করলাম। বললাম যে- বেসিক লেখাপড়া আসলে এই পর্যন্তই... এরপরে যে যেই কাজ করবে সে সেই বিষয়ে পড়বে। ধরেন যে ডাক্তার হইতে চায় সে মেডিক্যালে ভর্তি হবে, যে অর্থনীতি নিয়া পড়বে... এইসব ভগিচগি বুঝানো শুরু করলাম বাড়িতে। আর বললাম যেহেতু আমি চাকরি বাকরি কিছু করবো না, নাটক করবো আর লেখালেখি করবো, এবং যেহেতু এইসব বিষয়ে কোনো প্রাতিষ্ঠানিক শিক্ষা নেওয়ার পদ্ধতি দেশে তেমন নাই, এবং যেহেতু এগুলাতে হাতে কলমে শিক্ষাটাই ভালো, এবং যেহেতু লেখালেখির জন্য সাহিত্য টাহিত্য পড়াটা জরুরী, এবং যেহেতু আমার ঐদিকে পড়াশোনাটা ভালোই আছে...
সেহেতু কলেজ বিশ্ববিদ্যালয়ে আর না পড়লেও চলবে। 
অর্থনীতি বা ইতিহাসে মাষ্টার্স করে সময় নষ্ট না করে তাই আমার পূর্ণোদ্যমে নাটক আর সাংবাদিকতা করাই উচিত বইলা ঘোষনা দিলাম।
এবং তা কার্যকর করলাম। (যদিও গুরুজনের অনুরোধে ঢাবির এডমিশন টেস্ট এবং বিএ-তে একবার করে পরীক্ষা দিছিলাম, দুইটারই করুন এবং দারুণ মজার ঘটনা আছে... আমার পরীক্ষা নিয়া একটা সিরিজ যদি ভবিষ্যতে করি তাইলে সেখানে লেখুমনে... এখন মূল কথায় আসি)
যা হোক। যখন দেশে স্যাটেলাইট চ্যানেল দূরের কথা প্যাকেজ নাটকেরই প্রসার ঘটে নাই সখন এইমত সিদ্ধান্ত বড়ই কঠিন ছিলো। কিন্তু যা থাকে কপালে বইলা ঈমান শক্ত কইরা খাড়ায়া রইলাম সিদ্ধান্তের উপরে। আমি একলা না... আমার সাথে আরো কতেক বিপথগামী তরুন আমরা একযোগে সেই সিদ্ধান্ত নিছিলাম... সুখের কথা তারা প্রত্যেকেই এখন করে কেটে খেতে পারছি। 
যত্টুক লেখাপড়া করছি তত্টুকুরই কোনো প্রমাণ এতদিন আমার কাছে ছিলো না। কারন সার্টিফিকেট নামক বস্তুটা কখনোই আমার কোনো কাজে আসে নাই। ফলে সেগুলার ব্যাপারে কখনোই আমার কোনো আগ্রহ ছিলো না। ফলে সেগুলা কোথায় কোথায় হারায়া গেছিলো। 
বহু বছর পরে সেইগুলা আজ উদ্ধার হইলো। মিরপুরে সেইগুলা কিভাবে কিভাবে যেন রয়ে গেছিলো... আমার বউ মহাশয়া সেগুলা আজকে উদ্ধার করে আনলেন। 
শুধু কি লেখাপড়ার? আরো বেশ কিছু সার্টিফিকেটো উদ্ধার হইছে। স্কাউটিংয়ে বিশেষ অবদানের স্বীকৃতি স্বরূপ প্রেসিডেন্ট এ্যওয়ার্ড সার্টিফিকেট, কয়খান ক্যাম্পের সনদ, লিও ক্লাবের ক্যাম্প, যুব রেড ক্রিসেন্টের সার্টিফিকেট... এইসব হাবিজাবি... 
মনে বেশ আমোদ হইতেছে। কিন্তু এইগুলা এখন খাবো না মাথায় দিবো বুঝতেছি না।

