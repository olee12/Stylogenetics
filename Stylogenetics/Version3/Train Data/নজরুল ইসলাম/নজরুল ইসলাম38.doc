সুন্দর মনে সুন্দর বনে ৩



পূর্বপর্ব
সুন্দরবনে যাচ্ছি বাঘের সঙ্গে লড়াই করতে, সামান্য জলে ডোবার ভয় থাকলে কি চলে? এ তো জলবত তরলং। সেই ছোট নায়েই উঠে বসলাম, তারপর ঐ তরী চললো।
দেড়দিনের ভ্রমণক্লান্তি দূর হয়ে গলো খোলা নদীতে ভেসে, নদীর নাম খোলপুকুর। সেই নদী পার হয়ে গেলাম কলাগাছিয়া টহলফাঁড়িতে। সেথায় পুকুরে ডুবাডুবি সেরে আবার নদীতে। এই ফাঁড়ি থেকে আমাদের সঙ্গী হলো তিনজন বন্দুকধারী নিরাপত্তা প্রহরী। এখান থেকেই মূলত আমাদের সুন্দরবন ভ্রমণ শুরু। 
মূল সুন্দরবনে ঢোকার আগে চলুন আরো কিছু বিস্ময়ের সঙ্গে পরিচিত হয়ে নেই। একদম সত্যি কথা, প্রতিটা মানুষ বিরাট একেকটা ক্যারেক্টার। মাথা ঘুরিয়ে দেওয়ার মতো। 
বাপ্পী ভাইয়ের কথাই ধরুন। আমরা যে নৌকাটায় অথৈ সাগর পাড়ি দেওয়ার মতলব করেছি, সেই নৌকার মালিক তিনি। লুঙ্গি পরে আঞ্চলিক ভাষায় যখন আমাদের স্বাগতম জানাচ্ছিলেন, তখন কোনোভাবেই আন্দাজ করতে পারিনি এক মানুষের দেহের ভেতর কতগুলো চরিত্র বাস করতে পারে।
নৌকা চলতে শুরু করতেই দেখি তিনি চৌকির ওপর বসে মোবাইল ফোনে খবর নিচ্ছেন, পাশেই এক জায়গায় বাঘ এক মানসিক প্রতিবন্ধীকে খেয়েছে, সেই খবর নিচ্ছেন, নোট নিচ্ছেন। আর তখন জানতে পারলাম সাধারণ চেহারার এই মানুষটা প্রথম আলোর সুন্দরবন প্রতিনিধি। আর পুরো সুন্দরবন ঘুরতে ঘুরতে জানলাম এই গোটা অঞ্চল সম্পর্কে তার অগাধ জ্ঞানের কথা। জানলাম তিনি পচাব্দী গাজীর আত্মীয়। তার সম্পর্কে যা যা জানলাম পুরোটা বর্ণনা করতে গেলে আলাদা পোস্ট লাগবে। মোটা দাগে শুধু বলে যাই, তিনি বাংলাদেশ বেতারের এ+ গ্রেডের একজন শিল্পী এবং সুরকার। শুধু যে খুলনা অঞ্চলে তাই না। সাইদুল আনাম টুটুলের সুন্দরবন ভিত্তিক নাটকে নিজের সুরে গানও গেয়েছেন।
আরো জানতে হবে যে এই সালাহউদ্দিন বাপ্পী একজন জাতীয় শুটার। ঢাকায় এলে জাতীয় শুটিং কমপ্লেক্সেই থাকেন। নিজের এবং বড় ভাইয়ের মিলিয়ে তিনটা আগ্নেয়াস্ত্র আছে ঘরে (অবশ্যই লাইসেন্স সহ)। বন্দুক পিস্তল গুলি সম্পর্কে অগাধ পাণ্ডিত্য। 
শুধু কি তাই? এই নৌকার মাঝি আতিয়ার ভাইকে দেখুন। বিশালদেহী বয়স্ক একজন মানুষ। কিন্তু হাসিটি দেখলে মনে হয় নিষ্পাপ বালক। রাত দিন ২৪ ঘন্টা খেটে চলেছেন বিরামহীন ক্লান্তিতে। এক হাতে নৌকার হাল ধরে আরেক হাতে মগের পর মগ চা বানাচ্ছেন আমাদের জন্য। নৌকা, ট্রলার, লঞ্চ এসব বিষয়ে ওস্তাদ লোক। নিজেরও ট্রলার আছে একটা, মাছ ধরার। 
ঠিক বিপরীত আব্দুল ওহাব সর্দার। শুকনা টিংটিংয়ে ছোটখাটো মানুষ। নৌকা চালান ভালো কথা, কিন্তু অবসর পেলেই বেরিয়ে যান মাছ ধরতে। কথা কম কাজ বেশি বলে যে কথাটা আছে প্রচলিত, তার পুরোটাই খাটে আব্দুল ওহাবের সঙ্গে।
কিন্তু আশ্চর্য হয়ে যাই এই অতি সাধারণ চেহারার মাঝি কাম জেলে আব্দুল ওহাব সর্দারই নাকি ফার্স্ট শুটার একজন... পুরাই কস্কী মমিন অবস্থা। 
তারপর ধরুন শওকত হোসেন। মাঝি তো মাঝি, অল্প বয়সী এই ছেলেটিই আবার কাঠমিস্ত্রীও। ফার্ণিচার বানানোয় তার দক্ষতার কথা বাপ্পী ভাইয়ের মুখে শুনে অবাক আমরা। 
কামরুল ইসলাম এই নৌকার স্টাফ না। নিয়মিত বাবুর্চি আইলা বিধ্বস্ততায় পর্যুদস্ত। তাই কামরুল ইসলামকে রান্নার দায়িত্ব দেওয়া হয়েছে। আমরা শহর থেকে গেছি বলে উনি হয়তো ভেবে বসেছেন আমরা কোনো সরকারী আমলা। সেই ভুল জ্ঞান নিয়ে তিনি আমাদেরকে ব্যাপক তেল দিয়ে রেঁধে খাইয়েছেন। শুধু তেল না, অতি তেলের সঙ্গে অতি মশলার যোগানও ছিলো। এর ফল একটাই... দ্বিতীয়দিন থেকেই ওরস্যালাইন সবার খুব প্রিয় খাদ্য হয়ে গেলো। 
(সুন্দরবন গিয়ে কোথায় বাঘ হরিঙের কথা বলবো, তা না করে আমি একের পর এক মানুষের কথা বলে যাচ্ছি। আমারে কইষা মাইনাস... )
যাহোক... সবার কথা যখন হলো, তো আমাদের নিরাপত্তা প্রহরীর (অতন্দ্র প্রহরী না কিন্তু) কথাও একটু বলে নেই।
গাজী ভাই। পুরো নাম গাজী নূরুল ইসলাম। একেবারেই ছোটখাটো একটা মানুষ। অন্য দুজন প্রহরীর তুলনায় তাকে একেবারেই বেমানান লাগে। কিন্তু ক্যারিশমা তিনি দেখাতে লাগলেন ধীরে ধীরে। দেখা গেলো এই অঞ্চলের খাল বিল থেকে শুরু করে সব তার নখদর্পন। দীর্ঘজীবন সুন্দরবনেই কাটিয়েছেন। ভালোবাসেন সুন্দরবনকে, আপাদমস্তক জানেন এই বনকে। 
এমদাদ হোসেনের চেহারায় একটা ডাকাত ডাকাত ভাব আছে। চরিত্রেও। কাউকেই পাত্তা দিতে মন চায় না। বাঘ টাঘেরও কোনো বেইল নাই তার কাছে।
বিশ্বনাথ দত্ত সেই তুলনায় একটু অলস। নাদুস নুদুস চেহারাটা যত্নেই রক্ষা করতে চান। কিন্তু সাহস আকাশের মতো বিশাল। লুঙ্গি কাছা মেরে যখন নেমে যান বন্দুক কাঁধে। দেখতে দারুণ লাগে। 
একটা মজার কথা বলি... যে বাঘ দেখতে আমরা অতো আয়োজন করে যাই, অথচ পাই না, সেই বাঘ এই লোকগুলোর কাছে আক্ষরিক অর্থেই মামা। বাঘ দেখার গল্প এতো অনায়াসে বলে তারা... ঠিক যেমন আমরা দেখি ন্যাশনাল জিওগ্রাফিক্যাল চ্যানেলে। 
সব মিলিয়ে আমরা মোট সতের জন। নাও ভাসাইলাম অকূল দরিয়ায়। নদীর পাড় দিয়ে নৌকা যায়, আমরা দেখি উঁচু সড়ক বা বাঁধে আশ্রয় নেওয়া বিশাল এক জনগোষ্ঠীকে। একসময় সুন্দর গ্রাম ছিলো। জলাবদ্ধতা আর বন্যায় সব ডুবে গেছে, এখন তারা আশ্রয়হীন, সম্বলহীন, খাদ্যহীন। এই গ্রামেই একসময় থাকতেন বাঘের ত্রাস পচাব্দী গাজী। 
আমরা চাইলে তো লঞ্চ নিয়েই সুন্দরবন ভ্রমণ করতে পারতাম। বেশ আরামে। কিন্তু কেন এই ছোট নৌকা? কারণ একটাই, সুন্দরবনকে খুব কাছ থেকে দেখা। লঞ্চগুলো বড় বড় নদী দিয়ে চলে যায়। ঐ দূরে দেখা যায় সুন্দরবন। আমরা এই ছোট নৌকা নিয়ে চড়ে বেড়াতে লাগলাম খালে বিলে। হাত দিয়ে গোলপাতাকে ছুঁইয়ে দেওয়ার দূরত্ব দিয়ে। এমনও খাল, নাও চলে না, আটকে যায়। আর তক্ষুনি হাসিমুখে ছিটকে নেমে পড়ে আব্দুল ওহাব, আতিয়ার শওকতরা... মারো ঠেলা হেইয়ো... নাওয়ের কী সাধ্য আটকে থাকে? 
আমরা দেখি গাছের গায়ে জাল দিয়ে নিশানা দেওয়া। তার মানে এখানে কয়দিন আগেই বাঘ আক্রমন করেছে মানুষকে। নিশানা দেওয়াটা সুন্দরবনের একটা রেওয়াজ।
আমরা দেখি ছোট ছোট নৌকায় করে মাছ ধরছে ছেলেরা, মেয়েরা। সেসব পেরিয়ে আমরা ধীরে ধীরে এগিয়ে যাই বনের আরো গভীরের দিকে। বিকেলের পড়ন্ত আলোয় আমরা ঢুকে যাই সুন্দরবনের অপার রহস্যের ভেতরে। এর মধ্যে পার হয়ে যাই শাকবাড়ীয়া খাল, খাসীটানা টহলফাঁড়ি, ছেঁড়া খাল। তারপর সন্ধ্যা হয় হয় সময়ে আমরা এসে থামি গেউয়াখালী টহলফাঁড়ি। এখানেই আমাদের নকটার্ন। 
এই ফাঁড়িটা দারুণ সুন্দর। সন্ধ্যার লালচে আলোয় আরো বেশি সুন্দর লাগছিলো। ফাঁড়ির সামনে একটা ছোট খাল, সেই খালের ওপারে বন। সেই বনে বাঘ এলে তাই এই ফাঁড়ির বারান্দায় বসেই খুব নিরাপদে দেখা যায়।
নৌকা থামলে আমরা নেমে একটু হাঁটলাম। আব্দুল ওহাবরা নেমে গেলো মাছ ধরতে। কেউ গেলো কাঠ কেটে জ্বালানি তৈরিতে। গাছ থেকে তোলা হলো কেওড়া। এ কেওড়া আমরা খাবো ডালের সঙ্গে। সব মিলিয়ে বেশ একটা দারুণ পরিবেশ। সুন্দরবনে প্রথম রাতের প্রস্তুতি নিচ্ছি। 
আর ঠিক তক্ষুনি, মন কাঁপিয়ে, বন কাঁপিয়ে দিলো বন্দুকের গুলির আওয়াজ!!! 

