ভুলোমনের দেখছেন কী?



(অতন্দ্র প্রহরীর ভুলোমন পোস্টে মন্তব্য করতে করতে দেখি বিরাট কাহিনী ফাইদা বসছি আমি। বাঁশের চেয়ে কঞ্চি বড় না করে তাই এখানে আলাদা পোস্ট আকারে দিলাম। উত্সর্গ অতন্দ্র প্রহরীকে)
বাংলাদেশের বিখ্যাত একজন চিত্রশিল্পীর কথা বলছি। তিনি প্রথম গাড়ি কিনলেন। প্রথমদিন সেই গাড়িতে স্ত্রীকে নিয়ে নিউমার্কেটে গেলেন। তারপর অন্যান্য দিনের মতো রিক্সা করে বাড়ি ফিরে এলেন। বাড়ি ফিরে মনে হলো হায় হায়... তিনি না গাড়ি কিনেছেন নতুন? আবার দৌড়ে গেলেন নিউমার্কেট।
একজন অভিনয় শিল্পীর কথা বলি এবার। তিনি একটা সুবারু চালাতেন লাল রঙের। নাটকের দলের রিহার্সেল অথবা শো'র পর তার গাড়িতেই আমাদের মাস্তি করে ফেরা হতো। তো একদিন আমরা মহিলা সমিতি থেকেই বিদায় অন্য প্রোগ্রামে। তিনি অন্যদের সাথে আড্ডা মারতে মারতে চলে গেছেন বাড়িতে। বেইলী রোডে পড়ে থাকলো তার একলা গাড়ি। সকালে আবার বাড়ি থেকে বের হতে গিয়ে মনে হলো গাড়ি কই? তখন মনে হলো বেইলী রোডে ফেলে আসার কথা। ফিরে এসে দেখলেন গাড়ি তেমনই আছে। (গাড়িটার এতোই হতদরিদ্র অবস্থা যে চোরো উত্সাহ পায়নাই)
আরেক অভিনয় শিল্পীর কথা বলি... তিনি আবার ঢাকা বিশ্ববিদ্যালয়ের অধ্যাপিকা। তার বাড়িতে নেমন্তন... হরেক মজাদার পদ রান্না হয়েছে। সবাই মিলে অনেক গল্প গুজব আড্ডা শেষে যখন খেতে বসা গেলো তখন মনে পড়লো রান্না হয়েছে শুধু তরকারী... ভাত, খিচুড়ী বা পোলাউ রান্না করতে ভুলে গেছেন তিনি। সাথে সাথে ভাত চড়ানো... তারপর খানাহার।
এবার একটু নিজের কথা বলি... এটা ভুলো মনের চেয়ে অদল বদল ভালো। হয়তো প্রাসঙ্গিক না... তবু বলি... কি আছে জীবনে?
তখন বন্ধন নাটকের শুটিং চলে। সাধারণত টানা দশদিন শুটিং হতো। আর আমি এবং অম্লান গোটা দশদিনই শুটিংবাড়িতে থাকতাম। দশদিনের শুটিং শেষে বাড়ি ফিরছি। একটা আড়ঙ-এর প্যাকেটে আমার কাপড়চোপড়। জনৈক নায়িকার গাড়ি সমস্যা, তাকে বাড়িতে নামায়া আমি ফিরবো। ভালো কথা। দুজনে ট্যাক্সিতে উঠছি। গাড়ির পিছে দুজনের ব্যাগবস্তু। তারে বাড়িতে নামায়ে আমি বাড়ি ফিরলাম। তারপর কাপড় পাল্টাতে ব্যাগে হাত দিতেই দেখি মেয়েদের ছোট ছোট জামাকাপড়। আমি তো তাশকি!! হায় হায়... আমি আবার এইগুলা পরা শুরু করলাম কবে থেকে? সমস্যাটা কি? ভয়ে বা লজ্জায় ব্যাগের ভিতরে ভালো কইরা হাত দিতে পারতেছি না। পরে মনে হইলো এইটা তো তাইলে সেই নায়িকার সাথে অদল বদল হইছে। মাঝরাইতে ফোন করলাম তারে... কি রে তোর ঐসব তো আমার কাছে। সে বলে তোর ঐসবো তো আমার কাছেই।
আরো কতো যে কাহিনী... ভুলো মনের কারনে সব ভুলে যাই। বউয়ের খুব দুক্ষ আমি তার জন্মতারিখ ভুলে যাই। আজকে অনেক অনুনয় বিণয় করে আমাদের বিয়েবার্ষিকীর তারিখটা জেনে নিয়েছি। তারপর দুটোই হোয়াইট বোর্ডে লিখে রেখেছি। কিন্তু সেদিকে তাকানোর কথা যে কে মনে করিয়ে দেবে আল্লায় জানে।

