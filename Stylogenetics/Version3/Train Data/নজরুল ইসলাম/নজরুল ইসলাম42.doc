হও সামিল




ব্যানার: স্যাম
১.

বুকে শ্বাপদ মুখে তোদের অহিংসা অছিলা
এবার তবে করবি তো আয়
আমার মোকাবিলা
[শপথ, সলিল চৌধুরী]


অনেক আনন্দ আর উচ্ছ্বাস নিয়ে যে মেয়েটি এসেছিলো, কাঁদতে কাঁদতে তাকে ফিরে যেতে হয়েছে।
রঙে আর গানে নতুন বছরকে রাঙাবে বলে যে মেয়েটি এসেছিলো, তাকে ফিরতে হয়েছে অসহনীয় অভিজ্ঞতা নিয়ে।
বাঙালি জাতির প্রাণের উৎসবে সামিল হতে যে মেয়েটি এসেছিলো, তাকেও ফিরতে হয়েছে তিক্ততা নিয়ে। 
ফিরতে হয়েছে বাঙালি জাতির সবচেয়ে প্রাণের উৎসব বর্ষবরণ উদযাপন থেকে। 
ফিরতে হয়েছে বাংলাদেশের প্রগতিশীল আন্দোলনের অন্যতম প্রধান কেন্দ্র ঢাকা বিশ্ববিদ্যালয়ের টিএসসি চত্বর থেকে। 
ফিরতে হয়েছে কয়েকটা নরপশুর হিংস্রতার শিকার হয়ে। 
কিন্তু এমনটা তো হওয়ার কথা ছিলো না! হতে পারে না!
আমাদের প্রাণের উৎসবকে কলঙ্কিত করতে পারে কোন সে শক্তি? রুখতে পারে সাধ্য কার? 
পাকিস্তানীরা পারেনি, এরশাদের সামরিক শাসন পারেনি, রমণা বটমূলে জঙ্গী হামলা চালিয়েও পারেনি। 
এবং পারবেও না। 
তাই... উৎসব চলবে, চলবেই। 
যাবতীয় অপশক্তিকে রুখে দিয়ে বাঙালির এই সার্বজনীন উৎসব চলবেই। 
সেরকমই একটি উদ্যোগ নেওয়া হয়েছে। আগামী ১১ই বৈশাখ ১৪২২, ২৪ এপ্রিল ২০১৫ তারিখ শুক্রবার বিকেল ৩টায় ঢাকা বিশ্ববিদ্যালয়ের টিএসসি (রাজু ভাস্কর্য পাদদেশে) এই উৎসব হবে। উৎসব করেই প্রতিবাদ হবে। এবার প্রতিবাদ হবে গল্পে গানে কবিতায় উৎসবে। শেকল দিয়েই শেকল তোদের করবো রে বিকল, এই শেকল পরা ছল মোদের এই শেকল পরা ছল... 
এই উৎসবের আয়োজকদের আমি কেউ না, সহযাত্রী মাত্র। তবু সবাইকে ডাক দিয়ে যাই, সলিল চৌধুরীর কণ্ঠে কণ্ঠ মিলিয়ে বলতে চাই 'হও সামিল'
যুদ্ধাপরাধীর সহমর্মী এবং সাম্প্রদায়িক চেতনাধারী ছাড়া বাকি সবাই আমরা সামিল হতে পারি এই উৎসবে। সামিল হতে পারি ধর্ম বর্ণ লিঙ্গ জাতীয়তা নির্বিশেষে। 


টিএসসি প্রাঙ্গন আমাদের তারুণ্যের বর্ণিল ইতিহাসের সাক্ষী, বাঙালি সার্বজনীন উৎসবের উঠোন। সেখানে প্রকাশ্যে নারীদের উপর যৌন আক্রমণ? রেখেঢেকে লজ্জানিবারণের পথ কিন্তু আর নেই এখন। দানবদের জন্য উৎসবের সন্ধ্যা ছেড়ে দেবো না আমরা। নারীকে দেয়ালবন্দি করার, দৃশ্যপট থেকে অদৃশ্য করে দেওয়ার এই প্রাচীন কৌশলের প্রতিবাদ এবার মেয়েরা করবে উৎসব দিয়েই। 
সেদিন বৈশাখ কেঁদে ফিরে গেছিলো। তাকে ভালোবেসে বরণ করা হয়নি। এবার তাকে বরণ করব আরেক বৈশাখ উদযাপন করে। ১১ই বৈশাখ (২৪শে এপ্রিল), শুক্রবারে ওই একই জায়গায়, একই রঙে, একই ঢঙে। বাংলার মেয়েরা টিএসসি ছাড়বে না, বর্ষবরণ ছাড়বে না, শাড়ি ছাড়বে না। এবার প্রতিবাদ হবে গল্পে গানে কবিতায় উৎসবে।
সার্বজনীন এ উৎসবে চলে আসুন ধর্ম বর্ণ লিঙ্গ জাতীয়তা নির্বিশেষে সকলে!


উৎসবের ফেসবুক লিঙ্ক
২.
এরকম বিভিন্ন উদ্যোগ গত এক সপ্তাহ ধরেই নেওয়া হয়েছে, হচ্ছে। আলাদা আলাদা সংগঠন উদ্যোগ নিচ্ছে, প্রতিবাদ জানাচ্ছে। হয়তো আরো হবে। কিন্তু এখন সম্ভবত আরো শক্ত প্রতিরোধ গড়ে তোলার সময়। সম্মিলিত প্রচেষ্ঠা প্রয়োজন, সংঘবদ্ধ হওয়া প্রয়োজন। 
অসাম্প্রদায়িক চেতনার সংগঠনগুলোর মিলিত একটি প্লাটফর্ম গড়ে তোলা জরুরী। বাঙালি সংস্কৃতির চেতনাসমৃদ্ধ সবগুলো সংগঠন এক হয়ে জোট গড়ে তোলা যেতে পারে। সবগুলো সংগঠনের প্রতিনিধিদের নিয়ে একটি জাতীয় সমন্বয় কমিটি গঠিত হতে পারে। সবগুলো সংগঠনের প্রতিনিধি আলোচনা করে সর্বজন শ্রদ্ধেয় একজনকে নেতৃত্ব দেওয়া যেতে পারে। যেমনটা হয়েছিলো '৭১ এর ঘাতক দালাল নির্মূল জাতীয় সমন্বয় কমিটি' গঠনের সময়। 
তারপর সম্মিলিতভাবে প্রতিরোধ শুরু হতে পারে। যৌন নিপীড়কদের বিচার ও শাস্তির দাবী তুলতে পারি। সবাই মিলে আমরা সিদ্ধান্ত নিতে পারি যে আগামী নববর্ষের উৎসবে আর কোনো নারী যৌন হয়রানির শিকার হবেন না। ওরা যদি ১০০ জন আসে, আমরা ১০০০ জন মিলে তাদের প্রতিহত করবো। শুধু পহেলা বৈশাখেই না, যৌন নিপীড়নবিরোধী একটি শক্তিশালী প্লাটফর্ম হয়ে উঠতে পারে এটা। সবার আগে প্রয়োজন সমমনা সবগুলো সংগঠনের একত্র হওয়া। 
তাই সবাইকে বলছি... হও সামিল।
[লেখার শিরোনামটি সলিল চৌধুরীর 'শপথ' কবিতা থেকে নেওয়া হয়েছে]

