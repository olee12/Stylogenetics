স্বাভাবিক মৃত্যুর গ্যারান্টি!



বাংলাদেশের মানুষের প্রধান সমস্যা দু'টো, প্রথমত নিরাপত্তার সমস্যা, দ্বিতীয়ত দ্রব্যমূল্যের উর্ধ্বগতি।
দু'টো সমস্যাই এতো প্রকট, যে এগুলোর আসলে ব্যাখ্যা করার কোনো প্রয়োজন নেই। ঘরে বাইরে মানুষ প্রতিমুহূর্তে নিরাপত্তাহীনতায় ভোগে। খুব সামান্য কারনে মানুষ খুন হয়ে যাচ্ছে, এমনকি ঘরে বসেই। বাইরে বের হলে রোড একসিডেন্ট থেকে শুরু করে নানারকম নিরাপত্তাহীনতা তো আছেই। যদি বেঁচেও থাকে, প্রধান সমস্যা হচ্ছে আয়ের সঙ্গে ব্যায়ের সামঞ্জস্য বিধান করা। জীবনযাত্রার খরচ প্রতিনিয়ত বাড়ছে, তুলনায় আয় বাড়ছে না। 
এই দুই সমস্যায় প্রতিনিয়ত পর্যুদস্ত হচ্ছে দেশের প্রায় প্রতিটি মানুষ। 
অনেক আগে সাংবাদিক, সাহিত্যিক নির্মল সেন দাবী তুলেছিলেন, লিখেছিলেন 'স্বাভাবিক মৃত্যুর গ্যারান্টি চাই'। 
মানুষের একটা গ্যারান্টি আছেই, তা হলো মৃত্যুর। মরতে তাকে হবেই, হচ্ছেই। কিন্তু সেই মৃত্যুটা কি স্বাভাবিক না অস্বাভাবিক? রাস্তায় নেমে গন্তব্যে ফেরার কোনো গ্যারান্টি নাই। বাংলাদেশের প্রায় প্রতিটি মানুষই এই অনিশ্চয়তায় ভোগে। স্বাভাবিক মৃত্যুর গ্যারান্টি কারোই নেই। বেঁচে থাকলেও দ্রব্যমূল্যের উর্ধ্বগতির সঙ্গে তাল মিলিয়ে চলার মতো কষ্টকর অভিজ্ঞতা আর নেই। কারোই নেই।
শুধু একজনের আছে। গোলাম আযমের!
ত্রিশ লক্ষ মানুষকে হত্যা এবং আড়াই লাখ মা বোনের ইজ্জত হরনের প্রধান সহযোগি গোলাম আযমকে মানবতাবিরোধী অপরাধ এবং যুদ্ধাপরাধের অভিযোগে সম্প্রতি শাস্তি দেওয়া হয়েছে। গোলাম আযমকে দেয়া হয়েছে ৯০ বছরের কারাদণ্ড। 
অবাক হয়ে লক্ষ্য করলাম, এই বিচার গোলাম আযমের জন্য যতোটা না শাস্তির, তারচেয়ে বেশি স্বস্তির! 
এখন এই বাংলাদেশে গোলাম আযমই একমাত্র মানুষ, যার স্বাভাবিক মৃত্যুর গ্যারান্টি আছে। এবং আগামী দিনগুলোতে তার থাকা খাওয়ার সম্পূর্ণ নিশ্চয়তা রাষ্ট্র তাকে দিয়েছে শাস্তির মোড়কে! 
ও হেনরীর একটা গল্প পড়েছিলাম অনেক বছর আগে, গল্পটার নাম ভুলে গেছি। যেখানে প্রধান চরিত্র শীত আসন্ন দেখে নিরাপদ আশ্রয়ের জন্য মরিয়া হয় জেলখানায় যাওয়ার জন্য। সারারাত সে চেষ্টা করে অপরাধ করে একটা শাস্তি এবং তার বিনিময়ে একটা নিরাপদ আশ্রয়ের আশায়...
গল্পটা খুব মনে পড়ছে। 
অপরাধের শাস্তি সবসময় দৃষ্টান্তমূলক হওয়া উচিত, যা দেখে অন্য কেউ অপরাধ করার সাহস করতে না পারে।
কিন্তু বাংলাদেশের সবচেয়ে কুখ্যাত অপরাধীর অপরাধ প্রমাণিত হওয়ার পরেও যে শাস্তি হলো, তা এমন একটা দৃষ্টান্ত স্থাপন করলো, যে শাস্তি মানুষকে অনিশ্চিত জীবন থেকে নিশ্চিত এবং স্বাভাবিক মৃত্যুর গ্যারান্টি দিলো।
এটা কতটুকু শাস্তি হলো তা আরেকবার ভাবুন মাননীয় আদালত। এটুকুই প্রার্থনা।

