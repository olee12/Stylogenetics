সেন্ট মেরিজ হতে আলতাব আলী পার্ক



আলতাব আলী পার্ক, পূর্ব লন্ডন।
পূর্ব লণ্ডনের সেন্ট মেরিজ পার্কটি কেন আলতাব আলী পার্ক-এ রূপ নিল সেই প্রশ্ন খুঁজতে গেলে ২৯ বছর পিছনে ফিরে যেতে হবে ।
১৯৭৮ ইংরেজী, প্রধানমন্ত্রী জিম কালাহানের শেষ সময়, লৌহ মানবী মার্গারেট থ্রেচারের তর্জন গর্জনে রাজনীতির মাঠ তখন বেশ উত্তপ্ত। বর্ণবাদী হামলার সেই চির চেনা রূপ তখনও স্পষ্ট। তবে হামলার পরিমাণ যতোটা প্রকট গণমাধ্যমে তার ছিঁটেফোটাও প্রকাশ পেতো না। 
৫ মে সন্ধ্যা। প্রতিদিনের মতো আলতাব আলী কাজ সেরে বাড়ি ফিরছিলেন। বৃকলেনের অসবোর্ণ স্ট্রিটের সামনে সেন্ট মেরিজ পার্কের পোস্ট অফিস সংলগ্ন মাঠের পাশ দিয়ে যাবার সময় একদল বর্ণবাদী তার উপর আকস্মিক হামলা চালায়। মারাত্মক আহত অবস্থায় আলতাব আলীকে হাসপাতালে নেয়ার পথে সে প্রাণ হারায়। 
পেশাগত জীবনে আলতাব আলী দর্জির কাজ করতেন। তার প্রতিবেশী তৎকালীন বৃকলেন জামে মসজিদের সাধারণ সম্পাদক গোলাম মোস্তফার কল্যাণে বাংলাদেশী কমিউনিটি একটি সামগ্রিক আন্দোলনে নামে। বর্ণবাদী বিরোধী সংগঠন এ্যান্টি নাজি লীগ, গ্রেটার লণ্ডন কাউন্সিল, বামপন্থী লেবার কাউন্সিলর কেন লিভিংস্টোন (বর্তমানে লণ্ডনের মেয়র) সহ সহস্রাধীক লোক এক যোগে ১০ নং ডাউনিং স্ট্রিট ঘেরাও করে স্মারক লিপি দেয় । নৃশংস এই হত্যাকাণ্ডের প্রতিবাদে বাঙালিরা ঐক্যবদ্ধ হয়ে আন্দোলনে ঝাঁপিয়ে পড়ে, মাত্র তিন মাসের মাথায় পুরো কমিউনিটিতে পালিত হয় হরতাল। ব্রিটেনের ইতিহাসে সংখ্যা লঘু সম্প্রদায়ের সমন্বয়ে এটিই ছিলো সবচেয়ে বৃহৎ প্রতিবাদ । 
শহীদ মিনার, আলতাব আলী পার্ক
তারপর সেন্ট মেরিজ নামফলক তুলে সেখানে লেখা হলো আলতাব আলী পার্ক। এখন বিশাল পার্কের মাঝখানে যে অংশে শহীদ মিনার মাথা উঁচু করে দাঁড়িয়ে, সেখানে আলতাব আলীর রক্ত মিশে আছে । বৃটেনের ইতিহাসে যতদিন বর্ণবাদের ইতিহাস লেখা হবে ততদিন আলতাব আলীর কথা উচ্চারিত হবে।
----- -----
আলতাব আলীর মৃত্যুর তারিখটা আমার জানা ছিলো না, তাই দেরিতে হলেও তার স্মরণে এ লেখা। বর্ণবাদী হামলায় ইতিপূর্বে যারা প্রাণ দিয়েছেন তাদের উদ্দেশ্য লেখাটি উৎসর্গ করা হলো।
 
