আমাদের সময়ের সম্পাদকীয় রীতি ও আবেগী শিরোনাম



তারেক জিয়া যেদিন মুক্তি পেলেন বিলেতের একটি সাপ্তাহিক পত্রিকার প্রধাণ সম্পাদক আমাকে ফোন দিয়ে বললেন, তানভীর তোমার একটা ইন্টার ভিউ নিব। আমি চমকে গেলাম ! তারেক জিয়া মুক্তি পেয়েছে , আমার ইন্টারভিউ কেন ? আমি কি বিএনপির লন্ডনের মুখপাত্র নাকি ? সম্পাদক সাহেব বললেন,  আজকে আমার পত্রিকার ডেড লাইন, তাই তোমার একটা মতামত ছাপাতে চাই। আমি বললাম, ’ভাই আমার কাজতো মতামত দেয়া না, বরং সাংবাদিক হিসাবে অন্যের মতামত সংবাদ মাধ্যমে তুলে ধরাই আমার দায়িত্ব।’ সম্পাদক সাহেব হেসে বললেন , ’আমাকেও লন্ডনের এক টিভি সাংবাদিক জিজ্ঞেস করেছে তারেক জিয়ার মুক্তিতে আমার কেমন লাগছে ? আমিও তোমার মতো চমকে গিয়েছিলাম,তাই তোমার সাথেএ একটু মজা করলাম।’ 
এই অবস্থা কিছুদিন পূর্বে আরো ভয়াবহ ছিলো বিলেতের কমিউনিটি সাংবাদিকতায়। চার বছর আগে যখন বিলেতে আসি তখন দেখতাম সংবাদ সম্মেলনে উপস্থিত হওয়া সব সাংবাদিকের নাম গনহারে পত্রিকার পাতায় লিখা হতো । সাংবাদিকরা এসেছেন সংবাদ সংগ্রহ করতে , তিনি তো সংবাদ হবার কথা না ? কিন্তু এখানে সাংবাদিক সংবাদ ও করতেন এবং নিজেও সংবাদ হতেন ! এখন অবশ্য অবস্থা খানিকটা বদলেছে। বিলেতের বাংলা গনমাধ্যম অনেক শক্তিশালি হয়েছে। 
এই উদাহরণ দেওয়ার অর্থ হলো সাংবাদিক হিসাবে আমার কতটুকু সীমাবদ্ধতা আছে সেটি সম্পর্কে সচেতন হওয়া, সেই সাথে একজন সম্পাদক নিজের আবেগকে কতটুকু প্রশ্রয় দেবেন সে সম্পর্কে আলোচনা করা। প্রশ্ন আসতে পারে আমাদের সময়কেই আমি কেন বেছে নিলাম ? আমাদের সময়ের কিছূ সম্পাদকীয় রীতি আমি ঠিক বুঝে উঠতে পারছিলাম না বলেই বিষয়টি নিয়ে সরাসরি লিখবার তাগিদ অনুভব করছি। নাঈমুল ইসলাম খান আমার অনেক শ্রদ্ধেয় , সেই সাথে সাহসী সাংবাদিক ,প্রায় প্রতিদিন তিনি বড় বড় শিরোনামে নানান  মন্তব্য প্রতিবেদন লিখে থাকেন , সেগুলো আমাদের সময়ের প্রধাণ শিরোনাম হয়। আমি খুব আগ্রহ নিয়ে পড়ি , বলতে দ্বিধা নেই আমি উনার লেখার একজন মুগ্ধ পাঠক। তবে সেই লেখা প্রতিদিন শীর্ষ সংবাদ হিসাবে মেনে নিতে পাঠক হিসাবে আমার বাঁধে!  প্রত্রিকার সম্পাদক হলেই সেই মন্তব্য প্রতিবেদন প্রতিদিন প্রধাণ শিরোনামে হতে হবে এমন  সম্পাদকীয় নীতি আমাদের সময়ের থেকে থাকলে আমার আপত্তি করার কিছূ নেই। তবে সম্পাদক হিসাবে নিজের পত্রিকায় প্রায় প্রতিদিন প্রধান শিরোনামে চিঠি লিখার আবেগকে অবশ্যই সংযত করা উচিত বলে আমি মনে করি।  এটা আমার একান্তই নিজস্ব মতামত। 
আমি ১০ সেপ্টেম্বরের আমাদের সময়ের কথা বলছি। ঐদিন পত্রিকায় প্রথম পাতায় সংবাদ ছিলো ২৩ টি, এর মধ্যে দুলাল আহমেদ চৌধুরীর সম্পাদনায় সংবাদ প্রকাশিত হয়েছে ৮ টি। শুধু তাই নয়, অনুসন্ধান চালিয়ে দেখলাম শেষ পাতায় ও দুলাল আহমেদ চৌধুরীর সম্পাদনায় সংবাদ প্রকাশিত হয়েছে ৬ টি । পুরো কাগজে ঐ সম্পাদকের সম্পাদনায় সংবাদ প্রসব হয়েছে ১৫ টি । ধারণা করছি তিনি সম্পাদকীয় মন্ডলীর কেউ একজন হবেন। যদি তিনি সম্পাদকীয় মন্ডলীর কেউ হয়ে থাকেন তাহলে তার কাজইতো সম্পাদনা করা। প্রতিবেদকের নামের পরে সম্পাদক হিসাবে প্রতি সংবাদের পরে তাঁর নাম প্রকাশের যৌক্তিকতা কতটুকু আমি সে প্রশ্নের উত্তর খুঁজে পাইনা। শুধু দূলাল আহমেদ চৌধূরীই নন, আমাদের সময়ের প্রায় প্রতিটি সংবাদের শুরুতেই প্রতিবেদকের নাম থাকে এবং শেষে সম্পাদকের নাম জুড়ে দেয়া হয়। জানতে চাইছি এটি কি সম্পাদকীয় নীতি নাকি আমাদের সময় স্টাইল ?
কিন্তু  প্রশ্ন হচ্ছে পাঁচ লাইনের সংবাদ পরিবেশন করে একজন প্রতিবেদকের নাম ও একজন সম্পাদকের নাম জুড়ে দেয়া কোন ধরণের সম্পাদকীয় সংস্কৃতি এটা  আমার কাছে স্পষ্ট নয়।
 ১০ সেপ্টেম্বর প্রথম পাতায় প্রকাশিত দুটি সংবাদের উদাহরণ দিলে পাঠকের কাছে বিষয়টি আরো স্পষ্ট হবে। প্রথম সংবাদটিতে ৫ টি বাক্য দ্বিতীয়টিতে ৪ টি বাক্য । এখানেও সংবাদের শুরুতেই প্রতিবেদকের নাম এবং শেষে যথারীতি সম্পাদকের নাম লেখা আছে।
 ’খালেদা জিয়ার জামিনকে স্বাগত জানিয়েছে আ’লীগ’  শিরোনামে ছাপা হওয়া পাঁচ লাইন বিশিষ্ট প্রতিবেদনটি তৈরী করেছেন শামীম খান এবং সম্পাদনা করেছেন রেজাউল করিম।
একই পাতায়  'যুক্তরাষ্ট্রের ভিসার জন্য আঙ্গুলের ছাপ দিতে তারেককে সশরীরে দূতাবাসে যেতে হবে’ 
শিরোনামে চার লাইনের এই প্রতিবেদনটি লিখেছেন আনোয়ারুল করিম এবং সম্পাদনায় ছিলেন দূলাল আহমেদ চৌধূরী। এভাবে যদি লিখতেই হয় তাহলে জনাব নাঈমুল ইসলাম খান যেহেতু আমাদের সময়ের সম্পাদক তাহলে সবক’টি প্রতিবেদনের নিচে সম্পাদক হিসাবে নাঈমুল ইসলাম খানের নামই  লিখা উচিত নয় কি ?
এই বিষয়টি নিয়ে আলোচনার প্রয়োজনীয়তা উপলব্দী করছি  এই জন্য যে, সাংবাদিকতায় এই সংস্কৃতি চালু করলে একদিন হয়তো প্রতিবেদনের নীচে টাইপিস্ট, গ্রফিক্স ডিজাইনার ও প্রুফ রিডারের নাম প্রকাশের দাবী উঠতে পারে ! কাউকে ছোট করা বা হেয় করার জন্য এই লিখা লিখা হয়নি। কিন্তু চার পাতার খবরের কাগজে একজন সম্পাদকের নাম যখন ১৫ বার লিখা হয় তখন সেই সম্পাদনা পরিষদ সর্ম্পকে মন্তব্য না করে আর থাকা গেলো না । আমাদের সময়ের সম্পাদনা হয়তো শিল্পের পর্যায়ে পৌঁছে গেছে !

