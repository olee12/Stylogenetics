সময়ের সাথে আগামীর পথে ......



৩ জুলাই, দেশের বেসরকারী স্যাটেলাইট টেলিভিশন চ্যানেল 'এনটিভি' অষ্টম বছরে পা দিয়েছে। দিনটিকে স্বরণীয় করে রাখতে এনটিভি কার্যালয়ে জমেছিলো দেশের শীর্ষ স্থানীয় ব্যক্তিদের মিলন মেলা।নিঃসন্দেহে এটি একটি সংবাদ । বিশেষ করে আমাদের গণমাধ্যমের জন্য খুশির খবর যে একটি চ্যানেল এতো সীমাবদ্ধতার মাঝেও সাত বছর অতিক্রম করেছে। আমার আলোচনার বিষয় এনটিভির জন্মদিন নয়, ঐ দিনটিকে কেন্দ্র করে সংবাদ পরিবেশনের ধরণ নিয়ে। 
সাধারণ অর্থে সংবাদ পরিবেশনের ক্ষেত্রে প্রতিদিন জাতীয় ও আন্তজার্তিক অঙ্গনের শীর্ষ সংবাদ বা আলোচিত সংবাদ গুলোই সংবাদ পত্রের প্রথম পাতায় স্থান পায় অন্যদিকে টেলিভিশন চ্যানেলের প্রথম দিকের অংশে উপস্থাপিত হয়। এনটিভির বর্ষপূতির এই সংবাদটি যদি আমি জাতীয় সংবাদের সাথে তুলনা করি তাহলে কিভাবে মুল্যায়ন করবো ? ৩ জুলাই এনটিভির জন্মদিনের রাতের সংবাদের একটু বিবরণ দিলেই পাঠকের কাছে বিষয়টা পরিস্কার হবে। টানা ১৮ মিনিট জুড়ে শুধু মাত্র জন্মদিনের সংবাদ। ঐ দিন রাতের সংবাদে এনটিভির প্রথম রিপোর্ট টি ছিলো উজ্জ্বল রহমানের যার ব্যপ্তি ছিলো পাক্কা ১০ মিনিট ! দ্বিতীয় রিপোর্টি ছিলো এনটিভির জন্মদিনে প্রধাণমন্ত্রী , বিরোধী দলীয় নেতা, তথ্য মন্ত্রীর শুভেচ্ছা বানীর আউট অব ভিশন নিউজ যার ব্যপ্তি ছিলো ২ মিনিট। এর পর চয়ন রহমানের আরো একটি ৬ মিনিট দীর্ঘ প্যাকেজ প্রচার হলো যার বিষয় বস্তু ছিলো এনটিভির জন্মদিন উপলক্ষ্যে টেলিভিশন চ্যানেলটির সাজ সজ্জার রিপোর্ট। মোট মিলো রাতের সংবাদের প্রথম ১৮ মিনিটের সংবাদের বিষয় বস্তু এনটিভির জন্মদিন ! এখন প্রশ্ন হচ্ছে এই সংবাদটি কতটা সময় জুড়ে উপস্থাপিত বা পরিবেশিত হলে সম্পাদকীয় নীতিমালাকে মেনে চলতো সে প্রশ্ন যদি আমি করি তাহলে উত্তরের বার্তা সম্পাদক কি আমাকে ব্যাখ্যা দিতে পারবেন ? আমি এটাও স্বীকার করি এনটিভির বার্তা বিভাগে অত্যন্ত দক্ষ, অভিজ্ঞ ও সৃজনশীল সম্পাদক ও রিপোর্টাররা রয়েছেন , তারপরও একটি জাতীয় গণমাধ্যমের সংবাদের ১৮ মিনিট অংশ জুড়ে নিজেদের প্রতিষ্ঠানের জন্ম দিনের সংবাদ পরিবেশন কোন নীতিমালার মধ্যেই পড়ে না। এটি দর্শকদের সাথে প্রতারণার সামিল । 
আবেগপ্রবণ সংবাদ কর্মীদের মনে প্রশ্ন জাগতে পারে, নিজেদের জন্মদিনের সংবাদ কি তাহলে আমরা দিবো না ? উত্তরে বলবো , নিশ্চই দেবেন, তবে এমন ভাবে সংবাদের নীতিমালাকে বৃদ্ধাঙ্গুলি দেখিয়ে আবেগকে প্রশ্নয় দিয়ে  কিংবা ক , খ, গ ..ঙ কে খুশি করার মানষে সংবাদ পরিবেশন করা থেকে বিরত থাকতেই হবে। একটি বস্তুনিষ্ঠ সংবাদের কোথাও ১০ মিনিট লম্বা প্যাকেজকে সমর্থন করা হয়নি, সেখানে এনটিভি পর পর তিনটি রিপোর্ট দিয়ে সময় নিয়েছে ১৮ মিনিট ! 
ঐ দিন আসলে কি করা যেত ?  ঐ দিন বার্তা বিভাগের কর্মীরা একটি ৩ মিনিটের প্যকেজ রিপোর্ট করে বলতে পারতেন , প্রিয় দর্শক এনটিভির জন্মদিন উদযাপনের আরো সংবাদ রয়েছে সংবাদের পরবর্তী অংশে, এটি বলে সংবাদ পাঠক বাকী ১৫ মিনিট ৩ জুলাইয়ের জাতীয় ও আন্তজার্তিক বিষয়ের আলোচিত সংবাদ গুলো পরিবেশন করতে পারতেন। এনটিভি কতৃপক্ষ যদি মনে করেন জন্মদিনের সংবাদ পরিবেশনের জন্য আরো বেশী সময় দরকার , তাহলে তারা জন্মদিন উপলক্ষে বিশেষ প্রামাণ্যচিত্র নির্মান করতে পারতেন। সেই ডকুমেন্টারী প্রচারের ঘোষণা দেয়া যেতে পারতো সংবাদের সাথে লিংক করে। প্রিয় দর্শক এনটিভির জন্মদিন উপলক্ষ্যে একটি বিশেষ প্রামান্য চিত্র দেখবেন সংবাদের পর। 
সময়ের সাথে আগামীর কথা বলার স্বপ্ন নিয়ে এনটিভি এতটা পথ এসেছে, আমি নিজেও এনটিভির একজন একনিষ্ঠ ভক্ত সংবাদ পরিবেশনে সৃজনশীলতার কারনেই। কিন্তু জন্মদিনকে কেন্দ্র করে গত ৩ জুলাই এনটিভি নিজেদের দৈণ্যতার পরিচয় দিয়েছে, এই চর্চা অব্যাহত থাকলে ভবিষ্যতে আমাদের এই স্বপ্নের কথা মানুষ নাও শুনতে পারে!

