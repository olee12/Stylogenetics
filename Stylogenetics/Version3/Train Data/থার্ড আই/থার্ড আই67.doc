ঋণে নয় , নিজের টাকায় হতে পারে পদ্মা সেতু ।



তানভীর আহমেদ
পদ্মা সেতুর অর্থায়ন নিয়ে সরকারের দ্বারে দ্বারে ভিক্ষা করা দেখে মনে হচ্ছে বাংলাদেশকে মালয়শিয়া , চীন , কোরিয়া কিংবা ইংল্যান্ড পেয়ে বসেছে। বিশ্ব ব্যাংকের দাদাগিরি, শর্ত আরোপ, তথাকথিত প্রমাণহীন দূর্নীতির অভিযোগ ও সেতুর অর্থায়ন প্রত্যাহারের ঘোষণার পরও পদ্মা সেতু নির্মাণে মালয়শিয়ার প্রস্তাব মেনে নিলে মোটা দাগে আসলে ক্ষতিটা হচ্ছে বাংলাদেশের।

১৯ ফেব্রুয়ারীর  প্রথম আলোর সংবাদ পড়ে মনে হলো বাংলাদেশের মথায় কাঁঠালটা ভাঙ্গতে চাচ্ছে মালয়শিয়া। চুক্তির শর্ত অনুযায়ী সেতুতে মালয়েশিয়া বিনিয়োগ করতে চায় ২৩০ কোটি মার্কিন ডলার , আর ৩৪ বছরে লগ্নীকৃত অর্থের বিনিময়ে তারা টোল আদায় থেকে তুলে নিবে প্রায় ১২০০ কোটি ডলার, বিনিয়োগের পাঁচ গুণ লাভ! সেতুর আয়ু ১০০ বছর ধরে, শর্ত অনুযায়ী ৫০ বছর সেতুর মালিকানা থাকবে মালয়শিয়া সরকারের। সেতু নির্মাণ হলে তার আশেপাশে অন্য কোন সেতু নির্মাণ করা যাবেনা, ফেরী চলাচলও বন্ধ রাখতে হবে, আয়ের উপর কর মওকুফ , প্রত্যাশিত গাড়ী চলাচল না করলে আবার ভর্তুকি গুণতে হবে বাংলাদেশকে ! এতো কিছু সহ্য করে তবুও কেন নিজের দেশের অর্থ মালয়শিয়ার হাতে তুলে দিতে হবে ?
বাংলাদেশের সমস্যা বাংলাদেশের ২৩০ কোটি ডলার ক্যাশ নেই, নেই সেতু বানানোর প্রযুক্তি আর পরিকল্পনা। বাংলাদেশের প্রকৌশলীরা যদি শিকাগোর জন হ্যানকক সেন্টার কিংবা সিয়ার্স টাওয়ারের মতো বিশ্বের সেরা নির্মাণশৈলীর কারিগর হতে, পারেন তাহলে নিজের দেশের একটা সেতু বানাতে পারবে না কেন ? তাও যদি না পারে তাহলে বিশ্বের যেকোন দেশ থেকে প্রকৌশলী কিংবা পরামর্শক নিয়ে আসা যায়, দরকার শুধু টাকা। 
যদি সরকার মালয়শিয়াকে ৫ গুণ লাভ দিতে পারে তাহলে নিজ দেশের ব্যাংক কিংবা প্রবাসীদের দ্বিগুণ লাভ দিলেই অনায়াসে সরকার ২৩০ কোটি ডলার অর্থ সংগ্রহ করতে পারে। প্রবাসীরা দেশে কোটি কোটি টাকা জলে ফেলছে শুধু বাড়ী আর ফ্ল্যাট কিনে। যে সকল বাড়ীতে তারা বছরে একবার হলিডে করতে আসেন  বাকী ১১ মাস এই ফ্লাট ও বাড়ী নামমাত্র মূল্যে ভাড়া দিয়ে রাখেন। আমি ব্রিটেনের প্রেক্ষাপটে প্রবাসীদের বিনিয়োগের অভিজ্ঞতা থেকে বলছি, বাড়ী ভাড়া থেকে যে আয় হয় সেই আয় পুরোটাই খরচ হয়ে যায় যিনি সেই ফ্লাট কিংবা বাড়ী রক্ষণাবেক্ষণের দায়িত্বে নিয়োজিত আছেন তার পিছনে। তাহলে কোটি টাকা লগ্নি করে বানানো বাড়ীর ফলাফল হলো এলাকায় তার নাম ডাক হয়, অমুক একটা বাড়ী বানিয়েছেন । সরকার যদি এমন প্রবাসীদের আকৃষ্ট করতে পারে যারা দেশে বিনিয়োগ করতে চায়, তারা অন্তত বলতে পারবে আমি দেশের পদ্মা সেতুর মালিক , দেশে বিনিয়োগ করেছি।  হিথ্রো বিমান বন্দরের নতুন এক্সটেনশন নির্মাণে ব্রিটিশ এয়ারওয়েজ এমন পরিকল্পনা করে সাধারণ জনগণের কাছ থেকে অর্থ সংগ্রহ করেছে। আমাদের দেশে যেহেতু সাধারণ মানুষ ঝুঁকিহীন বিনিয়োগের পথ খোজে এক্ষেত্রে সরকারী তত্বাবধানে পদ্মা সেতু প্রকল্প হতে পারে একটি ঝুঁকিহীন বিনিয়োগ।

সরকারকে প্রকল্প তৈরী করে প্রাথমিক বিনিয়োগটা করতে হবে । নির্মাণ ব্যায়, নকসা তৈরী, শেয়ার মূল্য ও লাভের হিসাব করে সরকার হাই কমিশনগুলোর মাধ্যমে প্রবাসী বিনিয়োগকারীদের কাছে পদ্মা সেতুর শেয়ার বিক্রির প্রস্তাব করতে পারে। অন্যদিকে ক্যাপিটাল মার্কেট থেকে সরাসরি অর্থ সংগ্রহ করতে পারে সরকার। দেশে যে সকল বেসরকারী ব্যাংক রয়েছে তারাও সরকারকে অর্থ সহায়তা দিতে পারে, বিনিময়ে সরকার তাদের বছর বছর মুনাফা দেবে। মোট কথা, সরকার জনগের সাথে অংশীদারিত্বের মাধ্যমে যৌথভাবে কাজ করলে ২৩০ কোটি ডলার সংগ্রহ সময়ের ব্যাপার মাত্র। ১০০ টাকা বিনিয়োগ করে যদি কেউ ২০০ টাকা লাভের নিশ্চয়তা পায় তাও আবার সরকারের কাছ থেকে তাহলে যিনি হিসাব কিংবা বাণিজ্য বোঝেননা তিনিও বিনিয়োগে এগিয়ে আসবেন। রাজউকের প্লট পাবার জন্য যেমন মানুষের মধ্যে প্রবল উৎসাহ আছে তেমনি প্রকল্প নিয়ে রয়েছে নানান অভিযোগ। এধরণের প্রকল্পে বিনিয়োগ করলে দীর্ঘসূত্রীতা ও দূর্নীতি হবেনা, সরকারকে এই বিশ্বাসের জায়গাটা তৈরী করতে হবে। দেশের প্রয়োজনে দরকার হলে জনগন আরো ৫ বছর কষ্ট করবে। সরকার আগামী ৫ বছরে অর্থ সংগ্রহ করে সেতুর কাজ শুরু করতে পারে। এখন যদি আওয়ামী লীগ মনে করে নির্বাচনী ওয়াদা পূরণ করতে তাদের মেয়াদকালেই পদ্মা সেতুর ফিতা কাটতে হবে, তাহলে আমাদের পরনির্ভরশীলতা কমবেনা। তবে সরকার কতটা দূর্নীতিমুক্ত আর সদিচ্ছা দেখাবে এধরণের দীর্ঘ মেয়াদী ঝুঁকিপূর্ণ কাজে সেটিই বড় প্রশ্ন।

