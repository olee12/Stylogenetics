মুক্তিযুদ্ধের তথ্যচিত্র 'বার্মিংহাম ৭১'



বৃটেন প্রবাসী বাঙালিরা মু্ক্তিযুদ্ধ চলাকালে আন্তর্জাতিক সমর্থন আদায়ে অসামান্য অবদান রেখেছিলেন একথা সর্বজন স্বীকৃত, কিন্ত বার্মিংহাম প্রবাসীদের ত্যাগের ইতিহাস,  প্রবাসে প্রথম পতাকা উত্তলনকারী মিছির আলী ও বার্মিংহাম প্রবাসীদের শপথ সভার ঘটনাটি ছিলো বরাবরই উপেক্ষিত । কেন এই সংগ্রামের ও ত্যাগের ইতিহাস উপেক্ষিত ছিলো সেই তথ্য অনুসন্ধান করতে গিয়ে চ্যানেল আই ইউরোপের উদ্যোগে একটি প্রামাণ্যচিত্র নির্মাণ করেছিলাম চলতি বছর মার্চ এ , আগামী বছর এই প্রামাণ্যচিত্রটা কিছুটা সংযোজন ও বিয়োজনের ইচ্ছে আছে, প্রথম বছর গবেষণার সময়স্বল্পতার কারনে সব তথ্য উপাত্ত সংযুক্ত করা যায়নি, ঐতিহাসিক কিছু তথ্য ও ছবি এবছর পেয়েছি, সেগুলো সংযুক্ত করার ইচ্ছে আছ। তবু্ও আমি মনে করি পাঠকদের সাথে 'বার্মিংহাম ৭১' শীর্ষক প্রামাণ্যচিত্রটি  নিয়ে আলোচনা করলে প্রামাণ্যচিত্রটির কোন তথ্য বিভ্রাট থাকলে সেটি শুধরে নেবার সুযোগ থাকবে । 
আশাকরি এই কাজে আপনাদের সহযোগিতা পাবো।
ডকুমেন্টারীটির ইউটিউব লিংকের জন্য ক্লিক করুন।
ডকুমেন্টারীটির মূল উপজীব্য - ১৯৭১ সনের ২৮ মার্চ বার্মিংহামের স্মল হীথ পার্কের বাঙালিদের শপথ সভা ও প্রথম আনুষ্ঠানিক পতাকা উত্তোলনের ঐতিহাসিক মুহূর্ত। প্রায় ১০ হাজার বাঙালি সেই দিন বার্মিংহামের স্মলহিথ পার্কে জড়ো হয়ে শপথ নিয়েছিলো বাংলাদেশ স্বাধীন না হ্ওয়া পর্যন্ত তারা আন্দোলন সংগ্রাম চালিয়ে যাবেন। সেই দিন পাকিস্তানী বাঙালির সংঘর্ষে কয়েকজন প্রবাসী আহত হন এবং পরবর্তীতে মিছির আলী নামে এক বাঙালি যুবক সকলের অনুরোধে বাংলাদেশের পতাকা উত্তোলন করেন। 
কিন্তু দূর্ভাগ্যজনক হলেও সত্য বাংলাদেশের মুক্তিযুদ্ধের ইতিহাস গ্রন্থে ব্রিটেন প্রবাসী বাঙালিদের নিয়ে অনেক কথা লিপিবদ্ধ থাকলেও এই ঘটনাটি অনুচ্চারিত রয়ে গেছে । শুধু মাত্র  বার্মিংহাম প্রবাসী প্রয়াত সাংবাদিক ই্উসুফ চৌধুরীর বইতে লিখা তথ্যের সূত্র ধরে এবং পতাকা উত্তোলনকারী মিছির আলীর কাছ থেকে প্রাপ্ত ছবির ভিত্তিতে আমরা অনুসন্ধান চালিয়ে এই ঘটনার গভীরে প্রবেশের অনুপ্রেরণা পাই।  অনুসন্ধান করতে গিয়ে আবিস্কার করি রজার গুয়েন নামে এক বৃটিশ নাগরিক , যিনি টিক্কা খানের ব্যঙ্গাত্মক কার্টুন আর পোস্টার এঁকে পার্লামেন্ট স্কয়ারে হাজারো বাঙালির সাথে প্রতিবাদে অংশ নিয়েছেন এবং পুরো নয় মাস তিনি বাঙালিদের সাথে স্বেচ্ছাসেবক হিসাবে কাজ করেছেন। এই সব নানা স্মৃতি নিয়ে মুক্তিযু্দ্ধের ব্রিটেন প্রবাসী বাঙালিদের নিয়ে নির্মিত এই প্রামাণ্যচিত্র ' বার্মিংহাম ৭১' ।
প্রামাণ্যচিত্র নির্মানে তিন মাস র্নিঘুম থেকে ক্যামেরায় আমাকে সহযোগিতা করেছেন - নূরুজ্জামান ও জাভেদ আলম।
সর্বাত্মক সহযোগিতা করেছেন : রেজা আহমেদ ফয়সল চৌধুরী শোয়েব, ব্যবস্থাপনা পরিচালক, চ্যানেল আই ইউকে। 
আমাদের স্থানীয় প্রতিনিধি সৈয়দ নাসির , ২৮ মার্চ উদযাপন কমিটি ও বার্মিংহামের প্রায় ৫০ টির মতো সামাজিক ও সাংস্কৃতিক সংগঠন।
আপনাদের সকলকে ধন্যবাদ।
তানভীর আহমেদ, লন্ডন।

ছবি: 


 



