শহীদ মিনারে ঈদ, যোগাযোগমন্ত্রীর পদত্যাগ..তারপর কি ?




শহীদ মিনারে ঈদ , আমরণ অনশন, তারপর কি ? তারপর নিশ্চয়ই খোঁজা হবে কারা এতে মদদ দিয়েছেন? নিশ্চয়ই কয়েক দিনের মধ্যে অনেক সুশিল হয়ে যাবেন রাজাকার, শহীদ মিনারে যোগাযোগমন্ত্রীর পদত্যাগ দাবী করে যারা কথা বলেছেন তাদের  চরিত্র হননের জন্য নিশ্চিয়ই বাজেট বরাদ্দ হবে! তারেক মাসুদ আর মিশুক মুনীরের মৃত্যু , সাত দফা দাবী কিংবা একজন যোগাযোগমন্ত্রীর পদত্যাগ করলেই কি সমাধান মিলবে?  রাজপথে দূর্ঘটনা কমে যাবে, রাস্তাঘাট সব ঠিক হয়ে যাবে ? 
সাত দফা দাবী গুলো বাস্তবায়নরে জন্য আরো কয়েক দফা সুপারিশ মালাও ভাবতে হবে :
গাড়ী চালকরা যারা সড়ক পথে দূর পাল্লার গাড়ী চালাবেন তাদের সকলকে একটি নিদিষ্ট সময়ের মধ্যে আবারও পরীক্ষায় উত্তীর্ণ হতে হবে । অন্যথায় যাদের লাইসেন্স আছে তাদের লাইসেন্সও বাতিল হবে। 
নূন্যতম শিক্ষাগত যোগ্যতা ( এস এস সি) না থাকলে দূর পাল্লার গাড়ীর লাইসেন্সের জন্য অযোগ্য বিবেচিত করা। 
গাড়ীর চালক যদি অবৈধ লাইসেন্স ব্যবহার করে তাহলে গাড়ীর মালিকেরও শাস্তি হবে।
দূর্ঘটনায় মানুষ মারলে শাস্তির মেয়াদ কমপক্ষে ১০ বা তার অধিক করা। ছোট দূর্ঘটনার জন্য কমপক্ষে ২ বছররে জন্য লাইসেন্স স্থগিত করা। ট্রাফিক আইন মেনে চলার জন্য প্রয়োজনীয় প্রচার করতে গণমাধ্যমের সহায়তা নেয়া।
১৫ বছর আগের পুরানো গাড়ীগুলো সড়ক পথে চলতে না দেয়া।
গাড়ীর ফিটনেস সনদ নিয়মিত চেক করার ক্ষেত্রে ডিজিটাল পদ্ধতি ব্যবহার করা। প্রকৃত লাইসেন্সধারীদের লাইসেন্স ডিজিটাল পদ্ধতির মাধ্যেম পুলিশের কাছে ইলেকট্রনিক ডিভাইস দেয়া যেন পুলিশ চাইলেই সঠিক লাইসেন্স তাৎক্ষনিক যাচাই করতে পারে। 
অন্যদিকে বিরোধীদল মন্ত্রীর পদত্যাগ আর সরকার বদলের হুমকি ধামকি না দিয়ে 'শ্যাডো সরকার' হিসাবে আর কি কি করতে পারেঃ
৩০০ আসনের যে সকল জনপ্রতিনিধি আছেন তারা তাদের নিজস্ব এলাকার সড়ক ও জনপথ গুলোতে খোঁজ খবর নিয়ে সরকারকে সহযোগিতা করতে পারেন, কোন কোন সড়ক গুলো অগ্রাধীকার ভিত্তিতে মেরামত করা প্রয়োজন। কোন জায়গাতে ঠিক কত বাজেট হওয়া প্রয়োজন। কোনটিকে অগ্রাধীকার দেয়া দরকার। সংশ্লিষ্ট মন্ত্রী ঠিক সেই বিষয়গুলোতে নজর দিচ্ছেন কিনা। নিয়মিত এই বিষয়গুলো  সংসদে উত্থাপন করা এবং গনমাধ্যমকে অবহিত করা।
যে সকল স্থানে দূর্ঘটনা ঘটার সম্ভাবনা রয়েছে সেখানে সতর্কতা মূলক আরকি ব্যবস্থা নেয়া যায় সেগুলো ভাবা। কোন কোন সড়কে ডিভাইডার প্রয়োজন সেগুলো নির্বাচনে সহায়তা করা।
দলীয় ঠিকাদার রাজনৈতিক বিবেচনায় কাজ পাচ্ছে কিনা সেটি খেয়াল রাখা , পেলেও সেই ঠিকাদার সঠিক ভাবে বরাদ্দকৃত অর্থ খরচ করে রাস্তা নির্মাণ করছে কিনা সেই দিকে খেয়াল রাখা। যেখানে পাথর ব্যবহার করার কথা সেখানে ৩ নং ইট দিয়ে গর্ত ভরাট করা হচ্ছে কিনা সেটি খেয়াল রাখা। কোথাও অনিয়ম হলে গনমাধ্যম কর্মীদের দূর্নীতি ও দায়িত্বে  অবহেলার তথ্য ও উপাত্ত সরবরাহ করা। 
সহনশীল মনোভাব নিয়ে সামাজিক আন্দোলনকে বেগবান করতে হবে । সচেতনতা তৈরী করতে গিয়ে আমরা যেন সরকার বিরোধী হয়ে না উঠি সেটা খেয়াল রাখা জরুরী।' লংকায় যেই যায় সেই রাবণ হয়'। এমন কোন নিশ্চয়তা নেই সরকার কিংবা মন্ত্রীপরিষদ বদল হলে সব রাস্তা ভালো হবে। যোগাযোগমন্ত্রী পদত্যাগ করলে এতে লাভটা হবে, আরেকজন মন্ত্রর গাড়ীতে পতাকা উড়ানোর স্বাদ উপভোগ করবেন আর মোট দাগে ক্ষতিটা হবে জনগণের।
শহীদ মিনারে সুশীল সমাজের এই প্রতিবাদ দেখে বিরোধী দলের উল্লসিত হবার যেন সুযোগ তৈরী না হয়। এই ইস্যু যেন রাজপথে তাদের এজেন্ডা হয়ে না যায় সেটাও গনমাধ্যম কর্মী হিসাবে আমাদের খেয়াল রাখা উচিত।
ঈদে বাড়ী ফেরার এই যে একটা তাড়না, এটা কমাতে সরকারকে দীর্ঘ মেয়াদে বিকেন্দ্রীকরণের কথা ভাবতে হবে। মানুষজন যেন তার বাড়ীর কাছাকাছি কাজ পায় সরকারকে সেই পরিবেশের কথা ভাবতে হবে।
ঈদের শপিং করতে সব লোকজন ঢাকা চলে আসে। শহরতলীতে কেন পছন্দের শপিং সেন্টার নাই ? ভালো স্কুল, ভালো কলেজ, বিশ্ববিদ্যালয় , সরকারী অফিস, বাণিজ্যিক ব্যাংক, ডাক্তার , হাসাপাতাল সবই যেন রাজধানী ঢাকা ছাড়া উপায় নেই । এই সব কিছুর জন্য ঢাকা নির্ভরতা কমানেরা উদ্যোগটাও জরুরী। তাহলে সড়ক পথে মানুষের আসা যাওয়ার অহেতুক চাপটাও কমবে।
ছবি কৃতজ্ঞতা : প্রথম আলো

ছবি: 


 



