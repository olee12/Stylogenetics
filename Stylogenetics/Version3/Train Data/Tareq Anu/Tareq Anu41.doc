কানিমার নামের নদী




কানিমার একটি নদীর নাম। ক্যারিবীয় অঞ্চলের বৃহত্তম দ্বীপ কিউবার অন্যতম বৃহত্তম নগরী মানতানজাসের পাশ দিয়ে বয়ে যাওয়া এই নদীর নাম প্রথমবারের মত মস্তিষ্কের ধূসর কোষে জমা হয় গত আগস্টে চলন্ত যান থেকে তার চিত্তহরণ করা রূপসুধায় অযাচিত দৃষ্টিবাণ পড়ায়, সে কি অপরূপ নিসর্গ! দুপাড় উছলানো সবুজের বন্যা নিয়ে মাঝারি আকৃতির নদী একে বেঁকে চলেছে দূর দিগন্ত ছোঁয়া পাহাড়সারিকে আলিঙ্গন করতে, যার চূড়ায় সমবেত হয়েছে মেঘদূতের দল। নদীর এক  তীরে চিরহরিৎ গুল্মের সমাহার, অন্য কিনারে পুষ্ট ঘাসের দল মৃদুমন্দ হাওয়ায় মাথা দুলিয়ে যেন স্বাগতম জানালো আমাদের এই সবুজের রাজ্যে, অদূরেই বনস্পতির অস্তিত্বের আভাসও পাওয়া গেল।

মানতানজাসে আস্তানা গাড়ার পর জানা গেল আমরা মোহনার খুব কাছের অংশ দেখে এসেছি শহরে প্রবেশের কালে, নদীর বুকে ভাসলেই দেখতে পেতাম ম্যানগ্রোভ গাছের দঙ্গল আর স্থানীয় জীবজগৎ। কিন্তু কি আছে কানিমারের বুকে? এখানে বড় ঝড় বয় না, এর তীরে কোন ঔপনিবেশিক শাসক প্রাচীন দুর্গ নির্মাণ করে নি, কিউবার কুমীর এই নদীতে ভুলেও সাঁতরায় না, রহস্যেঘেরা কোন আদিবাসী গোষ্ঠীর অস্তিত্ব নেয় এর কোন বাঁকে কিন্তু তারপরও কানিমার কিউবার পর্যটকদের কাছে অন্যতম অবশ্যদ্রষ্টব্য! কারণ, সেই এক ও অদ্বিতীয় স্নিগ্ধ নৈসর্গিক সৌন্দর্য।
নদীর প্রতি একটা রক্তের টান আছে হয়ত বঙ্গসন্তান বলেই, হয়ত বা পদ্মাপারে জন্মের কারণে। সে প্রমত্তা যমুনা বা আলগোছে বয়ে চলা রাইন বা ইতিহাস খ্যাত দানিয়ুব বা প্রাচীন কালীগণ্ডকী যাই আসুক না যাত্রাপথে, নদী অতি পবিত্র তীর্থ আমার কাছে। সেই নদী তীরে খানিকটা সময় অতিবাহিত না করলে, সেখানেই পাখ-পাখালির সাথে দূতিয়ালি না করলে ভ্রমণ সম্পূর্ণ হয় না কিছুতেই। সেই অনতিক্রম্য আকর্ষণ থেকেই পরদিন সকালে শুরু হল কানিমারকে অন্য রূপে আবিস্কারের পালা।

মানতানজাস যেমন কিউবার এথেন্স নামে পরিচিত তেমন পরিচিত সেতুর শহর বলেও, নানাকৃতির ১৭টি সেতু আছে এর চারপাশে, এর মধ্যে উচ্চতমটি কানিমারের উপরেই নির্মিত, যার গোঁড়ার কাছেই এক স্টিমার দাড়িয়ে আছে দিনের মধ্যভাগে দর্শনার্থীদের নিয়ে নদীর গভীরে যাবার অপেক্ষায়।


 গুটিপায়ে সেই জলযানের দিকে এগোনোর ফাঁকে ফাঁকে উপভোগ করছি বালুতীরে সদ্য গর্ত খোঁড়া কাঁকড়ার ব্যস্ততা, জলচর পাখির উড়াল, পড়ে থাকা নারকেলখন্ডের লোভে চড়ুইয়ের কিচিরমিচির।

 হঠাৎই নিসর্গের এই ছন্দময় দ্যোতনা এক নিমিষে চুরমার করে কানের কাছে বেজে উঠল ঢাকের শব্দ, তাতে রীতিমত রণহুংকারের আবহ! পরের ঘটনা আমাদের করে দিল কিংকর্তব্যবিমূঢ়, যেন শূন্য থেকে উদয় হওয়া একদল অদ্ভুত ধরনের মানুষ সামনের উঠানটি হুড়মুড় করে দখল করে ফেলল, তাদের মুখে শরীর সাদা, নীল, লাল নানা বর্ণের ছবি আঁকা। নারী-পুরুষ উভয়েরই সুগঠিত শরীরগুলোতে নিম্নাঙ্গে কোন মতে ঝুলতে থাকা কৌপীন ছাড়া দ্বিতীয় কোন বস্ত্রখণ্ড নেই, কিন্তু তাতে এদের লাবণ্যময় সুঠাম শরীরের শ্রী-বৃদ্ধি ঘটেছে বলেই মনে হয়। কারা এরা!


শুনলাম এরা এক রেড ইন্ডিয়ান গোত্র, ভ্রমনার্থীদের মনোরঞ্জনের আর খানিকতে চমক সৃষ্টির আশায়ই এমন ভাবে না বলে কয়ে উদয় হয় প্রকৃতির সন্তানেরা, শুরু করে তাদের নিজস্ব নৃত্য-গীত-বাদ্য। সেই সাথে কল্পিত দেবতার উদ্দেশ্যে নৈবদ্য দেয়া নিয়ে রচনা করে মিনিট কয়েকের এক খোলা মঞ্চনাটক,



 সমাপ্তির পরে এক বিশাল শঙ্খ  নিয়ে সবার কাছে অর্থ সংগ্রহের মানসে যান তাদেরই কোন নারী সদস্য, এর পরপরই ভোঁ ধ্বনি দিয়ে জলবতী  ধারা চিরে যাত্রা শুরু করে আমাদের জলযান। 

নদীভ্রমণের কি অপার আনন্দ, প্রতি বাঁকে বাঁকেই অগণিত রহস্যের হাতছানি, কি থাকতে পারে ঐ সবুজ চাদরের ওপারে জানবার কোন উপায় নেই! এখানে মাঝে দেখা গেল কাশফুল জাতীয় উদ্ভিদের মেলা আর পরপরই বিশাল বাঁশ বনের রাজত্ব নদীর কিনার দখল করে, সেখানে আবার বিশাল শকুনসভা বসেছে নিউ ওয়ার্ল্ডের সবচেয়ে পরিচিত সদস্য টার্কি শকুনের, ভয়ডর নেই কিউবার কোন পাখিরই, স্টিমার আসতে দেখলেও বেশ জাঁক দেখিয়ে বসেই থাকল আপন আপন বাঁশের মাথায়! এদের মুখমণ্ডল একবার দেখলেই বোঝা যায় টার্কি মুরগীর সাথে কি অসাধারণ মিল তাদের, যে কারণে মানুষ এই মুক্ত বিহঙ্গের নাম দিয়েছে ঐ পোষ মানা হতভাগা মুরগীর নামেই।

থেকে থেকেই দুপাশে ম্যানগ্রোভ জাতীয় উদ্ভিদ, তাদের শ্বাসমূলের বিস্তার চোখে পড়ার মত। কি নিপুণ ভাবেই না বিবর্তনের মাধ্যমে প্রকৃতির সকল সদস্য করে নিয়েছে নিয়েছে টিকে থাকবার আপন আপন ব্যবস্থা। 

এক পাশে সুউচ্চ পাথরের পাহাড় নজরে আসল, যদিও এই সবুজ স্বর্গে এমন রূক্ষ ন্যাড়া প্রাণহীন প্রস্তরখণ্ডকে অপাংক্তেয় মনে করার কোন কারণ নেই, বরং মনে হল সে এখানকার অবিচ্ছেদ্য অংশ, এই ছোট গিরিখানা না থাকলে প্রকৃতি যেন সম্পূর্ণতা পেত না।


কানিমারের যতই গভীরে প্রবেশ করছি আমরা ততই বাড়তে আছে জলচর পাখির সংখ্যা ও বৈচিত্র। মহাশান্তিতে গাছ দখল করে বসে থাকা সাদা বকের পালকে দূর থেকে ফুটে থাকা সাদা সাদা ফুল বলে ভ্রম হল বার কয়েকই, কাছাকাছি হতেই তারা কেবল আলস্য ভরে অনেক কষ্ট করে কেবল পাশের গাছটিতে যেয়ে বসে।


এমনভাবে দেখা হল শত শত প্রশান্ত নীল বকের সাথেও, চোখ জুড়ানো নীলাভ পালকে আবৃত তাদের শরীর।



সারাদিনে একবারই বকের ভিড়েই লুকিয়ে থাকা বিশ্ব জুড়ে অতিবিরল সাপ পাখি বা গয়ারের সাথে দেখা হয়ে দিনটাকে মহা সার্থক মনে হতে থাকল।

নদীর এক বাঁকে দেখা হল মাছশিকাররত স্থানীয় মৎস্যজীবীদের সাথে, গাড়ীর টায়ারে বসে, সেটাকেই ভাসমান জলযান হিসেবে ব্যবহার করে জাল ছুড়ে নিপুণ দক্ষতায় কানিমারের সবুজ বুক থেকে আহরণ করছেন রূপালী ফসল।


তাদের মতই সমদক্ষতা আর ধৈর্য নিয়ে অপেক্ষা করছে পাড়ে বসা কানিবকও।

ঘণ্টাকয়েক চলার পরে যাত্রাবিরতির  সাইরেন বাজল, অনেকটা বাগান মত এক জায়গায় পেটপূজোর পরে আবার ভাসব সবাই।
 আশেপাশের আর সবকিছু ফেলে সেই সময়টুকু সম্পূর্ণ কেড়ে নিল সুপুষ্ট ফলের ভারে নুয়ে পড়া আমগাছ!

সেই সাথে দেখা মিলল ছাতারে জাতীয় এক পাখির আর বহুবর্ণা প্রজাপতির। 


নুড়ি পাথরের উপর দিয়ে কুলকুল বয়ে চলা স্ফটিকস্বচ্ছ এক নালাকে ঠিক প্রাকৃতিক বলে মনে না হলেও আনন্দ ভরা বিস্ময়ে আবিস্কার করি এটি সম্পূর্ণ প্রাকৃতিক। 

অদূরেই এক অদ্ভুত কার্যকরী সেতুর সাহায্যে স্থানীয়রা নদী পেরোচ্ছিল, যে ব্যবস্থায় কোনরকম পরিবেশদূষণ আর অর্থব্যয় ছাড়াই নিজে নিজেই নদী অতিক্রম করতে পারবেন যে কেউই। আমাজন নিয়ে তৈরি অনেক তথ্যচিত্রে দেখেছি এই ধরনের ভাসমান সেতুর ব্যবহার।

পরিবেশ দূষণের কোন বালাই চোখে পড়েনি কানিমারের দুকূলে, নেই কোন কল-কারখানা থেকে নির্গত বিষাক্ত বর্জ্য, এমনকি স্থানীয় গ্রামবাসীদের পয়নিষ্কাশনের শৌচাগার নদীর সাথে সংযুক্ত নয়। এর পিছনে মূল কারণ কিউবান সরকারের পরিবেশ রক্ষার নীতি এবং জনগণকে পরিবেশবান্ধব হবার শিক্ষা দেয়া।

ফেরার পথে স্থানীয় অনেক শিশু-কিশোরদের সাথে দেখা হল যারা মনে করিয়ে দিল আমাদের সুদূর অতীতে  চাপা পড়ে যাওয়া শৈশবের বহুবর্ণা স্মৃতিগুলোর কথা। তাদের উদ্দামতা ও প্রাণোচ্ছলতা সম্ভবত এটাও প্রমাণ করে টেলিভিশন বা কম্পিউটার গেম নামের ভাইরাস থেকে মুক্ত থেকে অন্তত অনাবিল প্রকৃতির মাঝে তারা বড় হচ্ছে নিসর্গ এবং মানুষবন্ধুদের সাথী করে। 

তাদের দলেই পাওয়া গেল চিরতরুণ এক সুখী মানুষকেও, বাচ্চাবেলা থেকে শুনে আসা প্রবাদ সুখী মানুষের জামা থাকে না এই ভুল ধারণার অবসান ঘটে গেল তার দর্শনে।

 একই পথ বেয়ে আবার গন্তব্যে ফিরে আসে আমাদের স্টিমার, শেষ হয়ে যায় অপূর্ব স্মৃতিময় আরেকটি দিন। 

ফেরার পথে সেই উঁচু সেতুর উপরে খানিকক্ষনের জন্য দাড়িয়ে রিও কানিমারের মোহনাকে ফ্রেমবন্দী করতে করতে কেবল অস্ফুট কন্ঠে বললাম- এমন ভাবেই অনাদিকাল বয়ে যেও কানিমার, এমন ঘন সবুজ জলধারা নিয়ে, সমস্ত জীবজগতকে সাথী করে। সমস্ত বিশ্ব আজ যন্ত্রায়নের মরণনেশায় ব্যকুল, তাদের সেই উন্নয়নের ভুল পথে বেয়ে তোমার কুমারী শরীরে কারখানার ক্লেদ যেন কোন দিন স্পর্শ না করে, ভঙ্গ না হয় তোমার পবিত্র যাত্রা। যাক এগিয়ে সারা বিশ্ব উন্নয়নের নামে ধ্বংসের পানে, তুমি এমন সরল আড়ম্বরহীন ভাবেই  বয়ে চল, সুস্থ থেকো, ভালো থেকো।।


