ব্যক্তিগত বা গোষ্ঠীগত শোকের ঊর্ধ্বে যা করণীয়



বিডিআরের পক্ষে স্লোগান দেওয়া এরা কি ষড়যন্ত্রকারী না সহমর্মী জনতা? এরাই আজ সেনাকর্মকর্তাদের জন্য শোকার্ত। এক দেহে দুই ভাবই এই ঘটনার দ্বান্দ্বিকতা?কোনো কোনো মৃত্যু পালকের মতো হালকা, আর কোনো কোনো মৃত্যু পাথরের মতো ভারি। আমাদের সেনাকর্মকর্তাদের মৃত্যু দুর্বহ পাথরের ভার নিয়েই জাতির বুকের ওপর চেপে বসেছে। গতকাল যে মানুষ উত্তেজিত, আজ সেই মানুষই শোকে কাদামাটি। গতকাল যিনি ছিলেন ক্রুদ্ধ আজ তিনি শান্ত হয়ে ভাবার সময় পাচ্ছেন। উত্তেজনার জায়গা নিচ্ছে শোক, সহমর্মিতা ও দায়িত্ববোধ।
এরকমই এক ক্রান্তিকাল চলছিল ইংরেজ আসার ঠিক আগের বঙ্গভূমিতে। দেশ ছোটো ছোটো সামন্ত আর সেনাপতিদের মধ্যে বিভক্ত হয়ে গিয়েছিল। কখন কে ক্ষমতায় আছে জানাও কঠিন ছিল সে পরিস্থিতিতে। এক এলাকা থেকে আরেক এলাকায় যাতায়াতকারী বজরা নৌকাগুলো তখন একেক রাজাধিপতির নিশান নিয়ে চলাফেরা করতো। অবস্থা ও এলাকা বুঝে নিশান উড়িয়ে অধিপতিদের মনজয় করে কাজ করতে হতো তাদের। সেটা ছিল এক সর্বময় নৈরাজ্যের বাস্তবতা। এসব দেখেই মুঘল ইতিহাসবিদ সেসময়ের বাংলাদেশের নাম দেন 'বুলঘাখানা'। এর অর্থ 'চির অশান্তির দেশ'। সেসময় নিয়ে লিখতে গিয়ে অমিয়ভূষণ মজুমদার তাঁর মধুসাধু খাঁ উপন্যাসে লেখেন, এরকম দেশে 'পুরুষ জীয়ে না'।
আমাদের সেনাবাহিনীর নের্তৃত্ব, আমাদের অনেক পরিবারের প্রধান আমাদের অনেক শিশুর পিতা, বোনের ভ্রাতা, স্ত্রীর স্বামী একসঙ্গে মর্মান্তিকভাবে মারা গেছেন। তাঁরা সবাই উদ্যোগী পুরুষ, সশস্ত্রবাহিনীর পরিচালক পর্যায়ের পুরুষ। তাঁদের এমন মৃত্যু পাষাণ ছাড়া কে সইবে? মনে পড়ছে কেবল, 'এরকম দেশে পুরুষ জীয়ে না'। অতীতেও একসঙ্গে অনেক সেনাকর্মকর্তা ক্ষমতার ডামাডোলে নিহত হয়েছিলেন। কিন্তু সেইসব মৃত্যু ছিল গোপন। তাদের জন্য শোক করার অধিকারও দেশবাসীর ছিল না। কিন্তু এবারে জাতি মনের কপাট খুলে আকুল হয়ে কাঁদতে পারছে, রাষ্ট্র যথাযোগ্য শোক ঘোষণা করেছে। স্বজনহারা পরিবারগুলো আজ আর একা নয়। তাদের শোকের ভার গোটা জাতি আজ অন্তর দিয়ে বহন করতে এগিয়ে এসেছে। এর খুবই দরকার ছিল। এত বড় শোক একা একা বহন করা তিগ্রস্থদের পক্ষে অসম্ভব ছিল। অথচ যা সওয়া যায় না তাই আজ তাঁদের সইতে হচ্ছে। আবার এই শোকের মধ্যেই 'আমরা' ও 'তারা' বিভাজন ঘুচে যাচ্ছে। সেনা-রাজনীতিবিদ-বেসামরিক প্রশাসন ও গণমাধ্যম একযোগে সংকট কাটিয়ে ওঠার চেষ্টায় লিপ্ত। জাতীয় বিপর্যয়ে এমনটা হওয়াই উচিত এবং সরকার সেই উচিত কাজটি করতে মোটেই বিলম্ব করেনি। কিন্তু যেহেতু জাতীয় বিপর্যয় সেহেতু এটাও খেয়াল করা দরকার, আমরা কেবল অনেক ক'জন সেনাকর্মকর্তাকে হারাইনি। হারিয়েছি জাতির অতি গুরুত্বপূর্ণ যোদ্ধাদের_ যাঁরা ছিলেন আমাদের গুরুত্বপূর্ণ মানব সম্পদ। 
এই বেদনাবিধুর পরিবেশে মনটাকে স্থির করে বুদ্ধিকে শান্ত করে ভাবতে হবে। এটা বিভক্তির সময় নয়। পারস্পরিক অভিযোগ নিক্ষেপের সময় নয়। এদেশে কোনোদিন ঘোলা জলে মাছ শিকারে পারদর্শী ফায়দাবাজদের অভাব হয়নি! তাদের নতুন সুযোগ আর করে দেয়া যাবে না। তাই ব্যক্তিগত ক্ষোভ ও হাহাকারকে যদি আমরা জাতীয় পুনর্গঠনের সংকল্পে পরিণত করতে না পারি, তাহলে নিহতদের আত্মদানের যোগ্য প্রতিদানও আমরা করতে পারব না। সেজন্যই ব্যক্তিগত, পারিবারিক ও শ্রেণীগত শোকের আবহের ঊর্ধ্বে উঠে দেখতে হবে। দেখতে হবে যাতে কোনোভাবেই সত্য চাপা না পড়ে। প্রতিহিংসামূলক আচরণে সেই সুযোগটি হারিয়ে যেতে পারে। মনে রাখতে হবে, এই দুর্যোগে সেনাবাহিনী হারিয়েছে তার গুরত্বপূর্ণ অনেক কর্মকর্তাদের, আর বিদ্রোহী বিডিআররা হারিয়েছে তাদের সর্বস্ব। আজ আর তাদের কিছু নাই। তারা সব দিক থেকেই নিঃস্ব। কতিপয় ঘাতকেরা তাদের কলঙ্কিত করেছে, চক্রান্তের মাধ্যমে তাদের দাঁড় করিয়ে দিয়েছে দানব হিসেবে। অথচ এই সেনাবাহিনী ছাড়া যুদ্ধ আর দুর্যোগে আমাদের আর কী আছে? অথচ জওয়ানদের মধ্যে যারা নিহত হয়েছেন, তাঁদের আপনজনদের আজ যেন প্রকাশ্যে কাঁদবার অধিকারটুকুও নাই। তাঁরা লুকিয়ে লুকিয়ে কাঁদছেন, চোরের মতো তাদের জীবিত বা মৃত প্রিয়জনদের খুঁজে বেড়াচ্ছেন। এই কান্নার মাতম দেখেই বলতে হচ্ছে, আমরা যেন তাদের ভুলে না যাই।
হত্যাকারীর কঠোর শাস্তিদান সরকারের দায়িত্ব। পাশাপাশি, যদি বিদ্রোহের ভেতর ষড়যন্ত্র হয়ে থাকে তবে সেই ষড়যন্ত্রের শিকার যে সাধারণ বিডিআর জওয়ানরা, প্রতিও তো দায়িত্ব রয়ে যায়। আমরা দেখতে পাচ্ছি, বিদ্রোহের জলস্রোতের সঙ্গে ষড়যন্ত্রের তেল মিশ খায়নি। এ দুইকে আলাদা করতে হবে এবং আলাদা আলাদা ভাবে তাদের জন্য করণীয় ঠিক করতে হবে। তাই একইসঙ্গে সাধারণ মা আর তদন্তপূর্বক অপরাধীদের শাস্তি সমর্থনীয়। যারা শোষণ-বঞ্চনার বিরুদ্ধে বিদ্রোহ করেছে, তাদের প্রতি আমাদের অনুকম্পা থাকা উচিত। অন্যদিকে ৬৭ হাজার বিডিআর সদস্যের ভেতর থেকে হত্যার উৎসবের নায়কদের আলাদা না করলে তো ঘটনার সুষ্ঠু তদন্ত ও বিচারও সম্ভব না। শতবর্ষ প্রাচীন একটি প্রতিষ্ঠানের বিপুল অধিকাংশ সদস্যকে আমরা একদিনেই বাতিলের খাতায় ফেলে দিতে পারি কি? সেটা করলেই কি দেশের ও তিগ্রস্থদের মঙ্গল হবে? এত মানুষ কোথায় যাবে? এরা আসলে বেশিরভাগই উর্দি পরা কৃষক সন্তান। দরিদ্র পরিবারের সন্তান। 
স্বাভাবিকভাবেই দেশের দরিদ্র মানুষদের সহানুভূতি তাঁরা পেয়েছেন ও পাবেন। আজ তাদের প্রতি সুবিচার না করলে তাদের অনেকেই ফেরারি হবে, অপরাধী হয়ে যাবে, জঙ্গিদলে নাম লেখাবে। যাদের জন্য একটি চাকুরি জীবনের সমান, তারা কেন সেই চাকুরি ও জীবনকে তুচ্ছ করে দিল তার জবাব ছাড়া আমাদের বিবেককেও তো আমরা পরিষ্কার রাখতে পারব না। তাদের পরিবার ও গ্রামের মানুষরাও মনের দিক থেকে আহত হয়ে থাকবেন। আজ জ্বলন্ত পরিস্থিতির মধ্যেও তাই বলতে হচ্ছে, এত বিপুলসংখ্যক মানুষকে 'জাতিচ্যুত' করে দেবেন না। তাদের তৈরি করতেও তো অঢেল সরকারি অর্থ ব্যয় হয়েছে। তারাই তো এতকাল সততার সঙ্গে সীমান্ত রা করে এসেছে। খাদ্যাভাবের সময় তারাই তো অমানুষিক পরিশ্রম করে অনাহার ঠেকিয়েছে। বিভিন্ন সময়ে তারাই তো গুলির সামনে বুক পেতে দেশের মাটিকে পাহারা দিয়েছে। সীমান্তে উত্তেজনার সময় তাদেরই তো আমরা বিভিন্ন সময় আহত-নিহত হতে দেখেছি। তারা অন্য অনেকের থেকেও সত ও পরিশ্রমী এবং তাদের দেশপ্রেম প্রশ্নাতীত। 
বিদ্রোহ থেকে বিপ্লবও হতে পারে। আবার বিদ্রোহ নৈরাজ্য নামক নরকের দরজাও খুলে দিতে পারে। বিডিআর বিদ্রোহের পরিণতি দ্বিতীয় রাস্তাই নিয়েছে। কারণ তাদের নের্তৃত্বহীনতা, বেশিরভাগের স্বতঃষ্ফুর্ততা আর এর রাজনৈতিক পরিণতি সম্পর্কে অজ্ঞানতা। কিন্তু পরিণতি দিয়ে শুরুকে সবসময় বিচার করা যায় না। অনেক ভালও খারাপ পরিণতি নিতে পারে। অনেক খারাপও ভাল পরিণতি আনতে পারে। যে জওয়ানরা টেলিভিশনের সামনে কথা বলেছিল, তাদের কণ্ঠে ও ভাষায় চূড়ান্ত নৈরাজ্য ছিল না। তারা তাদের অফিসারদের না মানলেও সরকারের প্রতি অনুগতই ছিল। এ বিদ্রোহের এটাই দুই মুখী প্রবণতা। একদিকে তারা ফরিয়াদি আরেকদিকে তারা অনাচারকারী। প্রশ্ন হচ্ছে, ফরিয়াদ আর হত্যাকাণ্ড কি একই সময়ে একই লোকের দ্বারা হতে পারে? ফরিয়াদি থাকে রক্ষণাত্মক আর হত্যাকাণ্ড আক্রমণাত্মক আচরণ। সুতরাং বিদ্রোহকারী আর নৈরাজ্য সৃষ্টিকারীরা একই গোষ্ঠীর সদস্য হতে পারে না।
সেখানেই আসে বহুল প্রচারিত 'ষড়যন্ত্র' তত্ত্বের কথা। অন্তর্ঘাত বা ষড়যন্ত্র কিছু একটা থাকা সম্ভব। নইলে নির্বিচার হত্যা-জীঘাংসার কোনো ব্যাখ্যা মেলে না। আবার বিডিআরের বিদ্রোহী ৬৭ হাজার সদস্যকে আমরা খুনের অভিযোগে দণ্ডিতও করতে পারি না। সেকারণেই জল থেকে তেল আলাদা করাটাই হবে বিবেচকের কাজ। কারণ, একটি ঘটনার একাধিক ক্রিয়াশীল শক্তি (অ্যাক্টর ও ফ্যাক্টর) থাকতে পারে।
আমার এক বন্ধু তরুণ সেনা অফিসার। বিভিন্ন সময়ে তাঁর সঙ্গে আলাপে তাঁকে কখনোই কারো থেকে কম দেশপ্রেমিক মনে হয়নি। কাল সে তার একটি কথা বাক্য দিয়ে আমাকে চমকে দিয়েছে। সে বলেছে, ''দ্যাখ বন্ধু, কীভাবে স্থির থাকি? আমরা কি মাত্র ২৫-৩০ হাজার টাকার জন্য এই চাকরি করি? পেশার মর্যাদার জন্য দেশের সেবার জন্য আমরা জীবন হাতে নিয়ে সৈনিকতা করি। সেই সম্মানও যদি না থাকে তাহলে কী রইল আর?'' এটাই সৈনিকতার মূল চেতনা। পদ বা র‌্যাংক ব্যবহার করে বিত্ত কামানো কেউ এভাবে বলতে পারবে না। আমাদের অধিকাংশ সৈনিকের মনে এই চেতনাই বিরাজ করে বলে বিশ্বাস করতে চাই। সৈনিকতা কেবল একটি পেশা নয়, একটি উচ্চতর বৃত্তি। আমাদের সেনাবাহিনী আর আমাদের বিডিআর সেই বৃত্তিরই অনুসারী বলে ভাববো না কেন?
সেনাবাহিনী বা বিডিআর কেবল ব্যবহারের বস্তু নয়। তা রাষ্ট্রের প্রহরী, মাটি ও মানুষের বিশ্বস্ত রক। তাদের কেউ কেউ উচ্চাভিলাষী হতে পারে, অসত হয়ে পড়তে পারে, ভুল করতে পারে। কিন্তু গোটা বাহিনীকে আমরা সেই চোখে কখনো দেখতে পারি না। কিন্তু পাকিস্তান আমলে ও আশির দশকের অব্যাহত সেনাশাসন, বিভিন্ন সময়ে ক্যু ও তার সঙ্গে যুক্ত রাজনৈতিক হত্যকাণ্ডসহ ব্যক্তি নায়কের উচ্চাভিলাষের জোয়াল বইতে বইতে সেনাবাহিনী সম্পর্কে আমাদের অনেকের মনে কড়া পড়ে গেছে। কিন্তু কি ভারত আর কি আমেরিকা, সেখানেও বিভিন্ন সময়ে সেনাবাহিনীর সদস্যদের ভুল-অন্যায় ইত্যাদি হয়েছে। তার প্রতিকারও তারা করেছে। বাহিনীর নৈতিকতা রার স্বার্থে এবং দেশের প্রহরীদের আত্মবিশ্বাস ও আত্মমর্যাদা রার স্বার্থে। আজ ইরাকে নিযুক্ত মার্কিন বাহিনী সম্পর্কে খবর আসছে যে, তারা ওই যুদ্ধের কোনো নৈতিক সমর্থন পাচ্ছে না বলে কেউ আত্মহত্যা করছে  কেউবা দেশে ফিরতে চাচ্ছে আর কেউবা চাকরিই ছাড়তে চায়। আমাদের বেলাতেও এই সতর্কতা থাকতে হবে। তাদের অনেকে মতার সিঁড়ি বানাতে চান, চান অর্থ-বিত্তের পাহারাদার বানাতে। সেই দায় সেনাবাহিনী নেবে কেন? আমাদের সবাইকেই ভাবতে হবে, আজকের দুর্গত বাংলাদেশে রাজনৈতিক দল, সেনাবাহিনী, আমলাতন্ত্র আর জনসাধারণের মধ্যে দূরত্ব সৃষ্টি করায় দেশের কারো কোনো লাভ নাই। এরা রাষ্ট্রের স্থায়ি খুঁটি। এই খুঁটির গোড়ায় বিশুদ্ধ জল ঢালা যেতে পারে, উস্কানির ধোঁয়া নয়। রাষ্ট্রের এক অঙ্গ অন্য অঙ্গের বিরুদ্ধে আর না দাঁড়াক, এটাই আজকের মিনতি।
সত্যিই যাকে বলে অভূতপূর্ব, আজ সেই পরিস্থিতি মোকাবেলা করছে বাংলাদেশ। সেই বাংলাদেশ যা কখনো হতাশ হয় না। শান্তিতে না হোক দুর্যোগে যে বাংলাদেশ এক হতে জানে। এটাই এদেশের জনমানুষের মৌলিক বৈশিষ্ঠ্য। এবং তারা ধৈর্য ধরতে জানে। আজ সেই ১৫ কোটি মানুষের খাতিরে, আমাদের এই ছোটো প্রাণে বড় ব্যথা পাওয়া দেশের খাতিরে, সবাইকেই ধৈর্যশীল, আশাবাদী ও ঐক্যবদ্ধ হতেই হবে। সরকারি আর বিরোধি বলে কিংবা সামরিক আর বেসামরিক বলে আজ কিছু থাকতে পারে না। এটা কোনো রাজনৈতিক বা গোষ্ঠীগত স্বার্থের কথা নয়। বাংলাদেশের অধিকাংশ নাগরিক বুকে হাত দিয়ে বলবেন, তাঁদের মনের গভীরে এই কথা কটিই জিকিরের মতো বাজছে। দায়িত্বে যাঁরা, একবারের জন্য হলেও তাঁদের সেই মর্মবাণী কান পেতে শোনা উচিত।
এই সেনাবাহিনী এই বিডিআর আর এই রাষ্ট্র একাত্তরের মুক্তিসংগ্রামের মধ্যে দিয়ে জন্ম হয়েছে। এরা জাতির জাতীয় সৃষ্টি। এদের শুদ্ধ করতে হবে, নিছক কলঙ্কিত বা অভিযুক্ত করায় সেই কাজ হবার নয়।
 
