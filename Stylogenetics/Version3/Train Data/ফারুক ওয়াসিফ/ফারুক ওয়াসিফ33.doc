সুবিনয় মুস্তফীর জবাবে : পুঁজির মু্ত্রস্রোতে ফোটা মানবতার অলীক ফুল



বন্ধুবর সুবিনয় মুস্তফীর জবাবে নতুন পাতা খুলতে হলো। প্রথমত এটাকে মন্তব্যের খোটে পোরা যাচ্ছে না বলে, দ্বিতীয়ত এ নিয়ে স্বতন্ত্র আলোচনা দরকার মনে হওয়ায়। গোস্তাখি মাফ করবেন।
কমিউনিজম নিয়ে বিতর্ক হতেই পারে বিতর্কটাকে বোকার মতো করা বা চালাকির ভেলকি দিয়ে করা তা যার যার ব্যাপার। তবে একে আত্মপক্ষ সাফাই-য়ের বাইরে নিয়ে যাওয়া দরকার। আর সাধক শঙ্কু এবং অন্যান্যদের পরে আর পুনরুক্তির দরকার কি? আর বিশ্লেষণের চুল চেরার কসরত সবার পোষায় না। চুলটা তাতে ছিঁড়ে যেতে পারে কিন্তু!
চটজলদি এটুকু বলা যায় যে,আমাদের প্রশ্ন তিনটি। এক . পরিবর্তন ও মুক্তির দর্শন, দুই. তার এজেন্সি তথা প্রতিনিধিত্ব এবং তিন.মুক্তিকামী সিস্টেম হিসাবে কমিউনিজম। এ তিন বিষয়ে নিজেদের অবস্থান পরিস্কার করা গেলে আর মাও-স্ট্যালিন নিয়ে বিবাদের প্রয়োজন পড়ে না। ওদের ছাড়াও মানুষ লড়তে পারে, যদি সে বাধ্য হয়, যদি জুলুম চলে। বাকিটা ইতিহাসের কাজ। এবং ইতিহাস পুঁজিবাদের খয়ের খাঁগিরি যেমন করে তেমনি 'ক্ষমতার বিরুদ্ধে সত্যভাষণ'ও করে। যে যেটা দেখে। মুচি দেখে পা, নাপিত দেখে মাথা।
প্রথম প্রসঙ্গ : পরিবর্তন ও মুক্তির দর্শন হিসাবে মার্ক্সবাদী ঘরানায় অদ্যাবধি অনেক কাজ হয়েছে। আবার সর্বদাই দরবারি মার্ক্সবাদের বিরুদ্ধে মার্কসবাদী সমালোচনাও জারি ছিল। দুটোকে এক করা ঠিক না। যাহোক, মুক্তির দর্শন হিসাবে আজো বিশ্বের বেশিরভাগ প্রতিরোধী আন্দোলন মার্ক্সবাদের শরণ নিচ্ছে। আবার কালে কালে দেশে দেশে শ্রেণীতে শ্রেণীতে এর যে সৃষ্টিশীল অভিযোজন ও সংযোজন ক্ষমতা; তা-ই প্রমাণ করে এটি অ্যাবসলিউটিস্ট মতাদর্শ নয়। দ্বান্দ্বিকতা এবং শ্রেণী সংগ্রামের বীক্ষা ছাড়া এর আর কিছুই ধ্রুব নয়। সুবিনয় মুস্তফি আদর্শ বা দর্শন হিসাবে এটা কেন '‌মৌলবাদী' তার কোনো বুদ্ধিগ্রাহ্য যুক্তি দেননি। অতএব আমিও হাওয়ার ওপর তাওয়া গরমের পথে যাব না। উল্টো বলবো, এর দার্র্শনিক পদ্ধতি এমনই দ্বান্দ্বিক যে,তা শ্রেণী সংগ্রামের কথা বললেও শেষবিচারে শ্রেণীরই বিলোপ দেখতে পায় ইতিহাসে ও পুঁজির সঙ্কটে। তা সর্বহারা শ্রেণীর একনায়কত্বের কথা বললেও শ্রেণী হিসাবে সর্বহারাদেরও বিলোপ ঘটায় সাম্যবাদে। তা মানব সমাজে যাবতীয় দ্বন্দ্বের মধ্যেই প্রগতির সূচক দেখে। ফলে ধর্ম, বর্ণ, জাতীয়তা, পরিবেশ ও নারী প্রশ্নকেও ধারণ করার মতাদর্শিক তাকদ রাখে। সর্বোপরি তা ইতিহাসে মানুষকে পুঁজি ও ঈশ্বরের কর্তৃত্বের বাইরে এনে মানবীয়তাকেই লক্ষ্য এবং পরিবর্তনের চালক বলে গণ্য করে। এই বিস্তৃতির কারণে তত্বগতভাবে মার্কসবাদের ‌এককেন্দ্রিক হওয়া সম্ভব নয়। কিন্তু বাস্তবে?
দ্বিতীয় প্রসঙ্গ> পরিবর্তনের এজেন্সি হিসাবে শ্রমিক শ্রেণীর কথা এলেও তা মোটা কথা। সঠিক অর্থে শ্রেণীসংগ্রামের ফলেই সমাজ বদলায়। অতএব নিপীড়িত শ্রেণীর পার্টির একটা আলাদা ভূমিকা সেখানে প্রত্যাশিত। কিন্তু তার অর্থ এই নয় যে, এক দলীয় ব্যবস্থা ইত্যাদি। শ্রেণীর বিপরীতে শ্রেণীর আধিপত্যের জবাবে পার্টির আধিপত্য কেবল ভুলই নয়,তার প্রতিপক্ষতা দূর্বল। কোনো কমিউনিস্ট পার্টির ক্ষমতায়ন নয়,মেহনতির ক্ষমতায়নই লক্ষ্য। কিন্তু সংঘবদ্ধ শক্তি ছাড়া প্রেমভাবে গদগদ হয়ে তা হয় না যে ভাই। নিপীড়িত শ্রেণীর একাধিক পার্টি বিপ্লবী রূপান্তরে হাত লাগাতে পারে। কিন্তু শ্রেণীর থেকে আলাদা হয়ে কিছু করার সুযোগ সেখানে বেশি থাকে না। থাকলেই বিপদ। রাশিয়াতেও প্রথম দিকে একাধিক পার্টির জোট ছিল। পরে মতাদর্শিক বিতর্ক ও গৃহযুদ্ধের চাপে তা বিলীন হয়।
তৃতীয় প্রসঙ্গ> সিস্টেম হিসাবে রুশ বা চীনা কমিউনিজমের বাইরেও মডেল ছিল। যেমন কিউবায়, আলবেনিয়ায়। রুশ বা চীন দেশে যে বিপ্লবী রূপান্তর ও গঠনমূলক বিনির্মাণ হয়েছে মানবজাতি তার দ্বারা অশেষ উপকার পেয়েছে। কিন্তু তারা জনগণের প্রতিনিধিত্ব ব্যবস্থা গড়ে তুলতে যারপরনাই ব্যর্থ হয়েছে। বাকি সব ব্যর্থতা এখান থেকেই আসে। জনগণের রাষ্ট্রে জনগণের হাতে ক্ষমতা থাকলে তা কখনোই জনগণের বিপুল অংশের বিরুদ্ধে যায় না। রাশিয়ায় কীভাবে গণতান্ত্রিক কেন্দ্রিকতা সেভিয়েতকে খেয়ে ফেলল, সেটা দেখলেই এর প্রমাণ মিলবে। এর বিরুদ্ধে কমিউনিস্টদের অনেকেই ষাট দশক থেকে সোচ্চার ছিলেন। বিরোধীদের মধ্যে ট্রটস্কি, রোজা লুক্সেমবার্গ ও আন্তোনিও গ্রামসি নমস্য। তবে রাশিয়ায় আপনি যে সিস্টেমের পতন দেখেছেন তা রাষ্ট্রীয় পুঁজিবাদের পতন। আর এখন সেখানকার চল্লিশ ভাগ মানুষ আগের অবস্থায় ফেরত যেতে চায়। তাদের আপনি কী বলবেন? মৌলবাদী? তবে আমরা মৌল-বিবাদী তাতে সন্দেহ নাই। বাম তিন প্রকার। বাজারে দুই প্রকার মাথা ব্যথার বাম পাওয়া যায়। একটা হলো ইনু-মেনন মার্কা মিল্লাত বাম। আরেকটা আন্ডারগ্রাউন্ডের টাইগার বাম। আরেকটা হলো বিধি বাম। দুঃখিত আমি এদের মধ্যে পড়তে রাজি নই। আবার আজ মুক্তির মতাদর্শ নাই বলে বলে পুতুপুতু মানবতাবাদের এনজিও অবস্থানেও আশ্রয় নিতে নারাজ। পুঁজির মূত্রস্রোতের গাদ থেকে জন্মানো ঐ মানবতাবাদ এক অলীক পুষ্প বৈ কিছু নয়। কিন্তু মুশকিল হলো সেটা কাগজের, তার সপ্রাণতার বালাই নাই।
আদর্শের নামে মুক্তিকে নয়, জনগণকে নয় মুক্তির নামেই আদর্শকে বৈধতা পেতে হবে। অর্থাত আদর্শের কথা কে কোথায় দাঁড়িয়ে বলছে, ড্রইংরুমে, প্রবাসে, ব্লগে বসে লিখছে না বাস্তব সংগ্রামের জমিনে দাঁড়িয়ে বলছে সেটাও দেখতে হবে। সেকারণে মার্কস নিজেকে মার্ক্সবাদী বলতে রাজি হননি আর মাও তরুণদের নিয়ে পার্টির কেন্দ্রীয় নেতৃত্বের বিরুদ্ধে লড়াইয়ে নেমেছিলেন। বিপ্লবীরা সবসময়ই রাজনীতিতে শ্রেণী তথা জনগণের স্বার্থ এবং পরিবর্তনের দ্বান্দিকতার দিকে খেয়াল রেখেছিলেন। পূর্বনির্ধারিত প্রকল্প ধরে অগ্রসর হননি বা কেবল পার্টি সুপ্রিম্যাসি বা আপ্তবাক্য প্রতিষ্ঠার দিকে যাননি। আজকের যুগে পুঁজির সাম্রাজ্যকে শ্রেণীর রংয়ে দেখার পাশাপাশি বর্ণবাদ, জাতবিদ্বেষি, প্রগতিবাদী সেক্যুলার আধিপত্য, প্রাচ্যবাদ ইত্যাদি রংয়েও রঞ্জিত দেখতে পাওয়া যায়। এসবের ইতিবাচক বিরোধিতা ও এর অবসানের পরের সমাজের প্রকল্প আমাদের নিশ্চয়ই লাগবে। কিন্তু প্রকল্প সবসময়ই ত্রুটিপূর্ণ ও আপেক্ষিক এই হুশিয়ারিটুকুও জরুরি। বারোটা ব্যর্থতা সাইত্রিশটা সাফল্য গড় করে রায় দেয়ার দরকার নাই। আবার সাদা কালোর মাঝখানে একটা ধুসর এলাকা আছে সেটাও দেখা দরকার। আপনি আমি চাই বা না চাই, বাঁচবার জন্যই মানুষ আদর্শের খোঁজ করবে, না পেলে গড়ে নেবে। সেটা ঠেকাবেন কীভাবে? সেটাকে কী কারো ব্যক্তিগত যৌন অবদমন দিয়ে ব্যাখ্যা করবেন? ইতিহাসের থেকে একজন ব্যক্তির যৌন অবদমনের এমন ক্ষমতা যে, তা আরবে মুসলিম ব্রাদারহুডের বিরাট আন্দোলনের জন্ম দিল? তাহলে তো সাইয়দি কুতুবকে সত্যিই মহাপুরুষ বলতে হয়। (সাইয়দি কুতুবের যৌন অবদমন দ্রস্টব্য)।
সুবিনয় আরো যা বলেছেন,যেমন : মৌলবাদী ব্যবস্থা, কমিউনিস্ট আইকনোগ্রাফি, প্রমিস ও ডেলিভারি, কমিউনিজম খেদানো, লাথি মেরে...ঝেড়ে ফেলা'ইত্যাকার বুলিবাগীশতায় প্রমাণ হয় তিনি নীতিগতভাবে কমিউনিস্টবিরোধী। তাতে দোষ নাই। তবে এসব বিশেষণে সাম্রাজ্যেরই একচেটিয়া ব্যাবসা যথা প্রমিস ও ডেলিভারি, আইকনোগ্রাফি ইত্যাদি। কিন্তু আমরা যারা দাগের এপারে থেকে আত্মসমালোচনা ও মতাদর্শিক পুনর্গঠনের পথে হাঁটতে চাই ওতে আমাদের কাজ হবে না। জ্ঞানের অভাব থাকলে শুধরে নেব, আপনার কাছ থেকেও নেব কিন্তু আমি পরিস্কার জানি, জ্ঞান সহায়ক কিন্তু জ্ঞান থেকে মানুষ মানুষের পক্ষে দাঁড়ায় না, জীবন দেয় না, আরামকে ঘৃণা করতে শেখে না। সেটা জগতের প্রতি কৌমভাবে তাকানো এবং ব্যক্তিগত মুক্তিরও ব্যাপার। নিজেকে দীন ভাবার ব্যাপার। দেখুন, অনেক দেখেছি। আমার হাতের ওপর ফুলবাড়ীর এক কিশোরকে মরতে দেখেছি। তার হতদরিদ্র মা'র চোখের চাহনির ব্যাখ্যা আমি কোথাও পাই না, আরো মানুষের চোখে চোখে তাকানো ছাড়া। ঐ চোখের চাহনির ব্যাখ্যার জন্য আমার মার্কসবাদের দরকার পড়ে না। হাজার বছর যাবত মানুষ মানুষের চোখের ভাষা ও মর্মের যাতনা টের পেয়েছে। সেটা যাকে তাড়িত করে তার অন্য উপায় নাই। সে রুগ্ন, মুর্খ, অভব্য ও একলষেঁড়ে যা-ই হোক, আমার মধ্যবিত্ত সত্তা তার প্রতি প্রণত_ উদ্ভিদ যেভাবে আলোর প্রতি প্রণত। এ ভিন্ন আর কথা কি?
বাড়ি আসার সময় বিপ্লব ভাইয়ের জন্য আপনার লিস্টি করা ঐসব বইপত্রের সঙ্গে পুঁজির মুত্রস্রোতে ভাসা মহান পশ্চিম আপনার মধ্যে যে অ-লৌকিক আসমানী কুসুম ফুটিয়েছে আমার মতো অন্ধ পাতকের জন্য তার একটা আনবেন? হায় ! আমার চোখ যে আজো ফোটে নাই!!!
::::::::::::::::::::::::::::::::::::::::::::::
বহুদিন হলো নিকষ কুঠার ফেলে এসে ভুলে
দাঁড়িয়েছি আজ মেঘের কিনারে এসে

