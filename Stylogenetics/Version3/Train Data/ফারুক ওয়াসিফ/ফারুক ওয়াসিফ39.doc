আর্মেনীয় গণহত্যা: ঘাসফড়িংদের পাখসাট



মূল লেখার লিংক
১৯১৫ সাল। তুরস্কের আনাতোলিয়া প্রদেশে তখন ফসল পাকার ঋতু। দশবছরের অ্যারাক্সির মনে পড়ে, সেবার ফসলের ক্ষেতে অনেক ঘাসফড়িং নামতে দেখে গ্রামের প্রবীণরা আঁতকে উঠেছিল। তারা জানে এটা অমঙ্গলের চিহ্ন। সেই বসন্তেই সৈন্যরা এসেছিল। তাদের হাতে মারা যায় প্রায় ১৫ লাখ খ্রিস্টান আনাতোলিয়। আজকের তুরস্কে সেই হত্যাযজ্ঞকে নীরবতায় ঢেকে রাখা হয়েছে। কিন্তু ভারতে গণহত্যা অভিনন্দনের বিষয়।
২০০২ সালে গুজরাটে মুসলিম সম্প্রদায়ের ওপর একটি গণহত্যা হয়েছিল। গণহত্যা শব্দটি আমি সচেতনভাবেই ব্যবহার করছি এবং মনে রাখছি জাতিসংঘের গণহত্যা প্রতিরোধ ও শাস্তি বিষয়ক সম্মেলনে গৃহীত সংজ্ঞার ২য় অনুচ্ছেদটি। গণহত্যাটি শুরু হয়েছিল একটি রেলওয়ে কোচে ৫৩ জন হিন্দু তীর্থযাত্রীকে পুড়িয়ে মারাকে কেন্দ্র করে। কারা এটি করেছে তা আজও অমীমাংসিত। কিন্তু প্রতিহিংসার নামে পরিকল্পিত ও সংগঠিতভাবে প্রকাশ্য দিবালোকে ২ হাজার মুসলিমকে কচুকাটা করা হয়। গুজরাট সরকার এবং তখনকার প্রশাসনের মদদে সংগঠিত ফ্যাসিস্ট জঙ্গি ও সশস্ত্র খুনীর দল এটা করে। গণধর্ষণ করে জীবন্ত পুড়িয়ে মারা হয় মুসলিম নারীদের।
ধ্বংস করা হয় মুসলিমদের দোকানপাট, ব্যবসা প্রতিষ্ঠান, মসজিদ ও দরগা। দেড় লাখ মানুষকে ঘরবাড়ী থেকে উচ্ছেদ করা হয়। আজ তারা বস্তির নোংরা পরিবেশে পানি, বিদ্যুত, স্বাস্থ্যসেবা ছাড়া বাস করছে দ্বিতীয় শ্রেণীর নাগরিক হিসাবে এবং সামাজিক ও অর্থনৈতিকভাবে কোনঠাসা অবস্থায়। অন্যদিকে পুলিশ ও বেসরকারি খুনীদের পুরস্কৃত করা হয়েছে। একে দেখা হয়েছে স্বাভাবিক ঘটনা হিসাবে। এই স্বাভাবিকতার সুবিধা নিতে ভারতের দুই প্রধানতম শিল্পপতি প্রকাশ্যে ঘোষণা করেছেন, গুজরাট হলো লগ্নি পুঁজির স্বপ্নের মঞ্জিল।
জাতীয় গণমাধ্যমে প্রথমদিকে কিছু হৈ চৈ হলেও তা বেশিদূর গড়ায়নি। গুজরাটে এটা বরং গর্বের ব্যাপার, হিন্দুত্ব প্রতিষ্ঠার ব্যাপার। এর হোতা মুখমন্ত্রী নরেন্দ্র মোদী এখন জাতীয় বীর। বিজেপি এখন তাকে অন্য রাজ্যে প্রচারের কাজে লাগাচ্ছে। গুজরাটের গণহত্যা কঙ্গো, রুয়ান্ডা এবং বসনিয়ার গণহত্যার তুলনায় কিছুই না। সেখানে মৃতের সংখ্যা ১০/২০ লাখ ছাড়িয়ে গিয়েছিল। ১৯৮৪ সালেও ভারতে ৩ হাজার শিখকে দিল্লির রাজপথে হত্যা করা হয়। সেবারেও হত্যাকারীদের কিছু হয়নি। গুজরাটের গণহত্যা আরো বিরাট-বিস্তৃত পরিকল্পিত কর্মসূচির অংশ। গুজরাট কাহিনী আমাদের জানাচ্ছে যে, ফসল পাকতে শুরু করেছে এবং ঘাসফড়িংয়ের দল ভারতের মূল ভূখণ্ডে নামতে শুরু করেছে।
গণহত্যা মানবজাতির অতি পুরাতন অভ্যাস। সভ্যতার অগ্রযাত্রায় এর অবদান বিরাট। ইউরোপে যখন একদিকে সীমিত মাত্রায় হলেও গণতন্ত্র বিকশিত হচ্ছে, নাগরিক অধিকার স্বীকৃত হচ্ছে; তখন একইতালে উপনিবেশগুলোতে চলছিল কোটি কোটি মানুষকে সাবাড় করা গণহত্যা। আজ তারা অস্বীকার করছে যে, তারা সেরকম কিছু করেছিল। হিরোশিমায় এক লহমায় এক লাখ মানুষ মারা গিয়েছিল। কিন্তু আমেরিকার ভাব এমন যেন খুনীরা কোনো খুন করেনি, নিহতরা মরেনি। ঘটে যাওয়া গণহত্যা অস্বীকার করা মানে নতুন গণহত্যা ডেকে আনা।
কঙ্গোয় বিশ লাখ মানুষ মেরে ফেলা হলেও কার্যত তার কোনো সংবাদ বিশ্ববাসী পায়নি। কেন? ইরাক আগ্রাসনের আগে কেবল অবরোধেই মারা গিয়েছিল প্রায় দশ লাখ মানুষ। একে কি গণহত্যা বলা হবে? এটা নির্ভর করে আইন কে বানাচ্ছে তার ওপর। কে বানায় আইন বিল কিন্টন নাকি কোলের শিশু হারানো ইরাকি জননী? বিশ্বের সব থেকে ধনী ও প্রতাপশালী রাষ্ট্র যেহেতু আমেরিকা, সেহেতু সে মনে করে গণহত্যা অস্বীকার করার অধিকার তার আছে। কলম্বাস যে দিনটিতে আমেরিকায় পা রেখেছিলেন তার স্মরণে আমেরিকা এখনও কলম্বাস দিবস পালন করে। অথচ সেদিন থেকেই শুরু হয় ইতিহাসের ভয়ঙ্করতম গণহত্যা; পৃথিবী থেকে মুছে যায় লাখ লাখ ইন্ডিয়ান আদিবাসী। স্থানীয় জনগোষ্ঠীর নব্বই ভাগকেই তারা শেষ করে দেয়। আমেরিকার দ্বিতীয় গণহত্যা ঘটে কৃষ্ণাঙ্গদের ওপর। তিন কোটি আফ্রিকিকে অপহরণ করে দাস হিসাবে বিক্রি করা হয়। এদের অর্ধেকই মারা যান জাহাজের খোলে করে পাচারের সময়। কিন্তু ২০০২ সালে সেই আফ্রিকার ডারবানে বর্ণবাদ বিরোধী সম্মেলন থেকে ওয়াক আউট করে আসতে পারে মার্কিন প্রতিনিধিরা। তারা দাসত্ব ও দাসব্যবসাকে অপরাধ হিসাবে স্বীকার করতে নারাজ। তাদের যুক্তি সেসময় তো দাসপ্রথা বেআইনী ছিল না! অতএব দাস হত্যাও বেআইনী নয়! যুক্তরাষ্ট্র এখনও স্বীকার করতে চায় না যে, হিরোশিমা, নাগাসাকি, ড্রেসডেন ও হামবুর্গে তাদের বোমায় লাখ লাখ মানুষের মৃত্যু অপরাধ ছিল; ছিল গণহত্যা। ঊনিশ শতকের শেষ ভাগে ব্রিটিশরা তাসমানিয়া ও অস্ট্রেলিয়ার বেশিরভাগ এলাকায় এক কোটিরও বেশি আদিবাসীকে হত্যা করে। দ্বিতীয় বিশ্বযুদ্ধের পর মার্কিন যুক্তরাষ্ট্র সরাসরি বা গোপনে ১০০টি দেশে ৪০০ বার সামরিক আগ্রাসন চালিয়েছে। এর মধ্যে ভিয়েতনামে তিরিশ লাখ মানুষ (জনসংখ্যার দশ শতাংশ) মেরে ফেলাও আছে। এর কিছুকেই তারা যুদ্ধাপরাধ বা গণহত্যা হিসাবে স্বীকার করতে নারাজ। এভাবে গণহত্যার অস্বীকৃতি ডেকে নিয়ে আসে নতুন নতুন গণহত্যা।
ইসরায়েল সৃষ্টি হয়েছে বিশ্বের ইতিহাসে জঘন্যতম গণহত্যার ধ্বংসস্তূপের ওপর। নিজেদের ওপর এত বড় গণহত্যা সয়েও ইসরায়েলিরা ষাট বছর যাবত কী করে আসছে ফিলিস্তিনে, দখল করা ভূমিতে? তাদের জবরদখলি বসতি স্থাপন ছড়াচ্ছে, ফিলিস্তিনিদের পানি সরবরাহের ওপর কায়েম হয়েছে দখলীসত্ব। 'নিরাপত্তা দেয়াল' বানিয়ে ফিলিস্তিনীদের তাদের তে-খামার থেকে, শিশুদের স্কুল ও হাসপাতাল থেকে, মাকে তার সন্তানদের থেকে আলাদা করে দিচ্ছে।
এর সবই করা হয়েছে আধুনিকতা, প্রগতি ও গণতন্ত্রের নামে। এটা কোনা কাকতাল নয় যে, ওসমানিয়া সাম্রাজ্যের যে রাজনৈতিক দলটি আর্মেনিয়ায় গণহত্যা চালিয়েছিল তার নাম ছিল 'কমিটি ফর ইউনিয়ন এন্ড প্রগ্রেস'। হিটলার এবং মুসোলিনিও ছিলেন প্রগতির ধ্বজাধারী। আমেরিকার ইরাক ও আফগানিস্তান, কসোভো ও ভিয়েতনাম সবই তো গণতন্ত্র ও প্রগতির রক্তাক্ত পদচিহ্ন। আদভানীর বিজয় রথও প্রগতি ও আধনিকতার নামে যাত্রা করেছে।
ঘাসফড়িংয়ের দল ডানা মেলেছে। আমরা কি তার পাখসাট শুনতে পাচ্ছি? 

