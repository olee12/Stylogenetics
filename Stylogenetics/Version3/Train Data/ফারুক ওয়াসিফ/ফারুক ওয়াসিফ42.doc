জেগে আছি তেভঙ্গ মূর্তি



কোথায় যেন কারা বিশ্বকর্মা। তারা করে যাচ্ছে করে যাচ্ছে, সরছে না। এটা ওটা সেটার ভেতর করার আওয়াজ আলাদা করে পাই। মিস্টির মধ্যে নিম, নিমকির মধ্যে চুন। একটা ঢন্ ন ন্ ন্ । রেডিওর গানের ভেতর যেমন খবর ঢুকে পড়ে। কড়া নাড়ার আওয়াজ পাই। বুঝি যে কোথাও কারা যেন বিশ্বকর্মা। সব কিছু তারা করে দেবে। তার জন্য খবর নিচ্ছে। নাম-ধাম সাকিন। কেউ লিখছে, তাকে করে দেবে। কেউ ভাবছে, তাকেও করে দেবে। কেউ করছে তাকে চড়িয়ে দেবে। যাকে দেবে না তাকেও দেবে। কর্মারা সব খাঁচা ছেড়েছে।
কেউ কেউ নাই। কেউ কেউ বেশি আছে। আজিজ মার্কেটের শফি নাই। কর্ণেল রশীদ আছে। গোপন বেতার থেকে নয়, মধ্যরাতে সচিত্র মাজেজা হয়ে আসে। কোথাও কালো চশমা’র চল হয়। তাকালে সব ভূলে যাই। কিছু কিছু স্মৃতি মনেও রাখা নিষিদ্ধ। রাখার ঠাঁই নাই। যা রাখার জায়গা নাই তা-ই ভয়। কিছু স্মৃতি নষ্ট করে ফেলতে হয়। কিছু মানুষ এমননিতেই খরচ হয়। সবাই ফেরে না ক্লাসে। বুঝি কোথাও বিশ্বকর্মা বিশ্ব সাজাচ্ছে। সেলের থেকে দূরে বারান্দার খুঁটিতে ঘন্টা বাজছে। গরাদের শিকের গায়ে কেউ থালা বাজাচ্ছে। কেউ যাচ্ছে কেউ আসছে। ইলাত-বিলাত মুসলিম মিল্লাত। মিল্লাত বামে মাথা সারে। টাইগারে আরো সারে। সারে সারে বাঁধা পড়ে। সার নাই শিবচরে। এবার লেফট রাইট লেফট রাইট, লেফট লেফট রাইট রাইট। অল কোয়াইট, নন হোয়াইট। ঝুপ!
মাঝরাতে গাড়ি থামে গলির ভেতর। ভোর রাতে গাড়ি থামে বাঁধের ওপর। সকাল বেলা পত্রিকা আসে ঘরের ভেতর। নাহ্, কোথাও কিছু হয়নি! কর্মার কর্মফলে এখন কোথাও কিচ্ছু হচ্ছে না। সব বন্ধ। ওগো ! আমায় বন্ধ করে আগুন দিও না। দিস না দিস না। ওরে আমি তোদের মা, ওরে এ এ এ...যশোরে। প্রান্তরের মধ্যে বুড়ির ঘর। শুধু ঘর নয়, জমির ওপর ঘর। একা থাকে, একা ঘুমায়, একা খায়। পড়শীরা চিতাকাঠ সাজায়। বুড়ি মরলে কি আর জমি মরবে, ঘর ধসবে? বুড়ি আর ঘুমায় না। রাতে দূরে দূরে লণ্ঠন চলতে দেখে। দেখে সলতে জাগায়_ জেগে আছি তেভঙ্গ হয়ে। সারা রাত গীত গায় আর কাঁসার কলস পেটায়। আমি মরলে বাজনা থামবে। বাজনা থামলে আমি মরবো। বুড়ি গায় আর ডঙ্কা বাজায়। লোকে কান পাতে। নাহ! আওয়াজ আছে। বুড়ি বাজছে। বুড়ি আছে। বুড়ি সশস্ত্র। বুড়ি সদা সতর্ক। বুড়ি অতন্দ্র।
ওদিকে কোথাও বিশ্বকর্মার ছেলেরা সব করতে করতে করতে করতে...আচ্ছা! আমরা কি শুনতে পাই,ঘন্টা বাজছে।
আমরা কি আছি, আমরা কি বাজি?    

