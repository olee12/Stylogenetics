একাত্তরের অগ্নিসাক্ষী : আনোয়ার পাশার রাইফেল রোটি আওরাত



মুক্তিযুদ্ধের প্রথম উপন্যাস আনোয়ার পাশার রাইফেল রোটি আওরাত। যুদ্ধের ঘনঘোর তাণ্ডব পেরিয়ে উপন্যাসটি আমাদের হাতে এসে পৌঁছলেও, তিনি আর পৌঁছতে পারেননি। একাত্তরের ১৪ ডিসেম্বর আল বদরের ঘাতকেরা তাঁকে নিয়ে যায়। পৃথিবীতে এরকম নজির আর কি আছে? আর কাউকে কি নিজের জীবন দিয়ে লিখতে হয়েছে জাতীয় জীবনের করুণ-কঠিন ট্র্যাজিক আখ্যান?  
আজ যদি আমরা জানতে চাই ওই ভয়াবহ দুর্যোগে কীভাবে বেঁচে ছিল জাতির আত্মা, কীভাবে রক্ত নদী সাঁতরে অজস্র মৃত্যু পেরিয়ে বিজয়ের পাড়ে পৌঁছবার জেদ দানা বেঁধেছিল, তাহলে রাইফেল রোটি আওরাতের থেকে বেশি আর কে তা জানাবে? এ কেবল লাঞ্ছিত বাংলার হাহাকার নয়, তার রুখে দাঁড়াবারও দলিল। মুক্তিযুদ্ধ নিয়ে বেশ ক'টি উপন্যাস আছে আমাদের, লেখা হবে আরো অনেক। কিন্তু রাইফেল রোটি আওরাত অনন্য। আর কেউ একাত্তরের আলো-অন্ধকারের মধ্যে সশরীরে ঢুকে তাকে জানবার সুযোগ পাবেন না। আনোয়ার পাশা জেনেছেন এবং জানিয়েছেন।  জানিয়েছেন তিনটি দিনের রোজনামচার মতো করে। জানিয়েছেন একাত্তরের শক্তি ও দূর্বলতা। প্রায় প্রফেটিক ভাবে দেখেছেন জাতীয়তাবাদীদের সীমাবদ্ধতা আর রাজাকারদের খাপ খাইয়ে নেওয়ার কৌশল। 
একাত্তরের এপ্রিলে লেখা শুরু হয়, শেষ হয় জুনে। কিন্তু ওই এপ্রিলেই তিনি বুঝে গিয়েছিলেন স্বাধীনতা আসন্ন। তাই মৃত্যুর আগে উপন্যাসের শেষ বাক্যে লেখেন হাজার বছরের শ্রেষ্ঠ অভয়বাণী: মা ভৈ। কী বিষ্ময়, চিরকালই নায়কেরা ধ্বংসের মুখে জীবিতদের আশার বার্তাই দিয়ে যান। যেমন দিয়েছেন প্রতিভাবান ব্রিটিশ কবি, দার্শনিক ও বিপ্লবী ক্রিস্টোফার কডওয়েল। (মাত্র আঠাশ বছর বয়সে তিনি মারা যান। ততদিনেই লিখে গেছেন কবিতার নন্দনশাস্ত্র ইলিউশন এ্যান্ড রিয়েলিটি, ক্রাইসিস ইন ফিজিক্স, স্টাডিজ ইন এ ডায়িং কালচার।) স্পেনের গৃহযুদ্ধে তিনি শহীদ হন, যেমন শহীদ হন স্পেনেরই কবি লোরকা।  
২৫ মার্চ রাতে বাংলাদেশ যে মৃত্যুর বিভীষিকায় ডুবেছিল, তার ভেতরে রক্ত, লাশ আর নরক সমান ভয়াবহতার মধ্যে আনোয়ার পাশা লিখছেন ওই মৃত্যুরই আখ্যান। ২৫ মার্চের পরের তিনদিনের গল্প এটি। এই গল্প ইতিহাস, এই গল্প একাত্তরের রক্তের ডাক। এই কাহিনী শত্র“ কবলিত বাংলাদেশের মুক্তির সাহসী প্রতিজ্ঞা। উপন্যাসের নায়ক সুদীপ্ত শাহীনই যেন বাংলাদেশ। যে বাংলাদেশ বিপন্ন, ছিন্নবিচ্ছিন্ন ও ভীত কিন্তু আশাহীন নয়, সেই বাংলাদেশ কথা বলেছে তাঁর কলমে। কখন বলেছে? যখন সেই বাংলাদেশ গণহত্যার শিকার, যখন সেই বাংলাদেশ ধর্ষিত, যখন সেই বাংলাদেশ মুক্তি সংগ্রামী। তাই রাইফেল রোটি আওরাত লেখাটাও একটা যুদ্ধ। মৃত্যুর গ্রাসের মধ্যে বসে সেই মৃত্যুকে রুখবার বিবরণ এভাবে আর কে কবে লিখেছে? তুলনা যদি করতেই হয় তাহলে ইলিয়া এরেনবুর্গের ফল অব প্যারিস কিংবা আর্নেস্ট হেমিংওয়ের ফর হোম দ্য বেল টোলস-এর তুলনাই উপযুক্ত। এর শক্তি কেবল শিল্পে নয়, এর সত্যদর্শনে। আর তা এমনই সবল যে, হাজার বছর পরেও কেউ একাত্তরের বাংলাকে ঠিকই এই উপন্যাসের আলোয় চিনে নিতে পারবে। স্বাদ পাবে বাংলাদেশের জন্মমুহুর্তের যন্ত্রনা-মেশানো উদ্বেল আশার। 

