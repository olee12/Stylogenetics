আপন ঘরের খবর নে না



আমি বিশ্বাস করি, পৃথিবীতে কোনো বিশুদ্ধ গোলাপ নেই। নেই অবিমিশ্র লাল। আছে নানান জাতের নানান শেডের লাল গোলাপ। তেমনি ভাষা-জাতি-শ্রেণী-বর্ণ-লিঙ্গ-ধর্ম অতিক্রান্ত মানুষ নাই। ব্যক্তি মানুষ যদি কিছুটা এগোয়ও, সমষ্ঠি মানুষের বিচারে তা ধর্তব্য হয় না। তবে ব্যক্তিরা সমষ্ঠির সঙ্গে ক্রিয়া করে এগিয়ে যেতে পারেন, নিতেও পারেন। 
বিশ্ব ইতিহাস খুঁড়ে আজ দেখা যাচ্ছে, ওপরে যে বিভাজনের চিহ্ন গুলো বলা হলো, মানুষ তা অতিক্রম করেনি। ধর্ম ফিরে এসেছে জাতীয়তাবাদে এবং মেশামেশি হয়ে যাচ্ছে, লিঙ্গ-প্রাধান্য নিরন্তর অনুবাদ হচ্ছে মানবতাবাদী ধ্বনিতে, শ্রেণী নিচ্ছে নতুন নতুন আদল। তাহলে কি সভ্যতা এক জায়গায় ঠায় দাঁড়িয়ে আছে। নাকি আমরা যেমন ভেবেছিলাম, তেমন করে এগয়নি সভ্যতা? পরেরটাই আমার কাছে ঠিক লাগে। আমরা ভেবেছি যেসব বিভাজনের বীজ আমরা উপড়ে ফেলেছি, সেগুলো আসলে রয়েই ছিল। কোনো সমস্যাকেই অর্ধসমাধিত রেখে বুঝি প্রগতি হয় না। তা ভুতের মতো প্রেতের মতো ফিরে ফিরে আসে বারবার এবং তার উপযুক্ত সতকার দাবি করে। যতক্ষণ তা না হচ্ছে, ততক্ষণ তা অনিষ্ট ঘটাবেই। 
আমি নিজেকে আর প্রগতিশীল বলতে তৃপ্তি পাই না। যা প্রগতি ভাবতাম তার লাল-সাদা সব রংই দেখি এক হয়ে নব নব মিথ্যা বিভেদ-হানাহানির মাতম তুলেছে। যে প্রগতির যুক্তিতে ভাবা হয়েছিল, ইংরেজ এসে আমাদের সভ্যই করল। আজ দেখি, তা-ই আমাদের নিজস্ব প্রগতির ধারাকে তছনছ করে দিয়ে আমাদের দিশাহারা করে রেখেছে। যে নারীমুক্তি অনিবার্য জানতাম, আজ তা ইরান-আফগানিস্তানে আক্রমণের উসিলা যোগাচ্ছে। 
তাই বিভাজনের চিহ্নগুলো নতুন করে পাঠ করতে চাই, এগুলোকে রক্ষার জন্য নয়। এগুলোকে ইতিহাসের মাড়াইকলে পেষণ করে নির্যাসকে মুক্তির লড়াইয়ের রসদ হিসেবে কাজে লাগাবার জন্য। তার মাধ্যমে প্রগতির নতুন সংজ্ঞা, আলোকিত মানুষের নতুন আদল ছাড়া এগনে যাবে না। মিথ্যা বিভেদের জায়গায় বিরাজমান আসল বিভেদের দিকে নজর ফেরাতে হবে। নইলে প্রেমের বাণী বৃথাই মাথা খুটে মরবে। আজকের দুনিয়া তার প্রমাণ থরে থরে সাজিয়ে রেখেছে। 
পাশাপাশি এও বিশ্বাস করি, মানুষ বিমূর্ত ধারণা নয়। মানুষ যে জৈবদেহ, যে ভূগোলে তার বাস, যে ভাষায় তার ভুবন ধরা দেয়, যে জাতির ধারণার মধ্যে সে সংহতির বীজ পায়, যে ধর্মের মধ্যে সে নিজেকে নিছক পশু থেকে আলাদা করতে শেখে, যে শ্রেণীর ঘেরাটোপে তার জীবনযাপন; তার কিছু থেকেই তাকে নিরঙ্কুশ ভাবে বের করে আনা যাবে না। তা করতে গেলে মানুষ পাব না, পাব একটা নিরাকার সুন্দর ধারণা। সেই বিশুদ্ধ লালের মতোই, চরম শুভ্রতার মতোই তা অসম্ভব। তা বিরাজ করে প্লেটোর আইডিয়ার জগতে, মানুষের সঙ্গে তার হয়নাকো দেখা। কিন্তু ওই আইডিয়াগুলো সামনে নিশানার মতো না থাকলে কোন অভিমুখে ছুটবো, তা বুঝি কী করে? তাই আইডিয়া আর বাস্তব মানুষের মধ্যেকার দ্বন্দ্বের সুষ্ঠু পরিচর্যাই আজকের কাজ_সকল যুগেরই কাজ। সুতরাং একদিকে বিভাজনের চিহ্নে ভারি মানুষকে যদি ধরি অন্ধকার, আর বিভাজনহীন-চিহ্নহীন মানুষকে যদি ধরি আলো: তবে দেখুন, দুইয়ের চরমই কিন্তু দৃষ্টিহীনতা। প্রচণ্ড আলো এবং প্রচণ্ড অন্ধকার দুই-ই আমাদের অন্ধ করে দেয় না কি? 
ময়লা সরাতে গেলে তো ময়লায় হাত দিতে হয়, বিভেদ-হিংসার পটকে চিরে চিরে দেখতে হয়, বিষয়টার কার্যকারণগুলি কেমন। তা করতে গেলে সাম্প্রদায়িক না হয়েও নিপীড়িত সম্প্রদায়ের পক্ষ নেয়া যায়। এবং বোঝা যায় যে, মুসলমান হয়ে জন্মানোয় কোনো দোষ নাই, কোনো পাপ নাই হিন্দু হয়ে বা খ্রিস্টান হয়ে জন্মানোয়। কেউ কারো থেকে শ্রেষ্ঠ এমন আলোচনা কাউকেই সুখী করে না। আবার যদি কেউ শ্রেষ্ঠ হয়ও, তার খাতিরে বিশেষ অধিকার কারো দাবি হতে পারে না। তা করা জঙ্গলের ন্যায়, মানবিক ন্যায় তা নয়। মানুষ একটা সমগ্র, তার ভেতরে অজস্র বৈচিত্র্য থাকবে, কিন্তু যতক্ষণ ঐ বিভাজন কাজ করবে, ততক্ষণ প্রতিটি মানুষই খণ্ডিত মানুষ। কারণ সে সমগ্র মানুষকে ধারণ করতে শেখেনি। সেই সমগ্র মানুষের দেহ-মনে জাতি-ভাষা-অঞ্চল-ধর্ম-শ্রেণী পরিচয় একেবারে মুছে না গেলেও সেই সমগ্র নির্মাণ বন্ধ হয়ে যাবে না।  
ইতিহাসের এই পর্বে ধার্মিক মাত্রই শত্রু নয়, ধার্মিকতাকে হিংসার অস্ত্র করায় সমস্যা। পাশাপাশি এও বলতে হয় যে, নাস্তিকতা মানেই মুক্তি নাও হতে পারে, হিন্দু বা মুসলিম বা খ্রিস্টান বা বৌদ্ধ মানুষ যেমন ফ্যাসিস্ট হয়ে উঠতে পারে, তেমনি নাস্তিক-প্রগতিবাদীর পক্ষেও তা সম্ভব। 
 তাই আমি সীমা অতিক্রম সম্ভব না মনে করে, সীমাকে এমন ভাবে বাড়াতে চাই যাতে তাতে সব মানুষ এঁটে যায়। কোনো মানুষকেই যেখানে আর 'পর' ভাববার প্রয়োজন না থাকে।
কিন্তু মুশকিল হলো ‌'পরের' ধারণা ছাড়া 'আপনের' ধারণা দাঁড়ায় না। বারবার পাকিস্তানীদের বিপরীতেই তো আমরা আমাদের জাতীয়তাবাদকে সনাক্ত করি। তাই পর থাকবেই। কিন্তু যে মুহুর্ত থেকে সঠিক আপন চিনব, সেই মুহূর্ত থেকে মিথ্যা 'পর'-পরিচয় লোপ পেতে থাকবে। তা করতে করতে যেদিন, নিজের ভেতরেই পরের বাস টের পাব, সেদিন শুরু হবে নিজের সঙ্গে সত্যিকার প্রেম নিজের সঙ্গে সত্যিকার যুদ্ধ। নিজের চেতনার রাজ্যে আর মানুষের সংসারে সংঘাত তাই অনিবার্যই_মিলনের দরকারে। 

