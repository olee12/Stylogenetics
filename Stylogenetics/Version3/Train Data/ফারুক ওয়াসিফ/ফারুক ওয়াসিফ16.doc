আবার ইতিহাস সৃষ্টি করছে জাহাঙ্গীরনগর বিশ্ববিদ্যালয় : এই মূহুর্তে



ওদিকে আরেক ইতিহাস তৈরি হচ্ছে জাহাঙ্গীরনগর বিশ্ববিদ্যালয়ে। কয়েকশ ছেলেমেয়ে সারারাত রেজিস্টার ভবন ঘেরাও করে বসে ছিল। তাদের ঘিরে ছিল ছাত্রদলের গুন্ডারা। ভবনের ভেতর সদ্য সভা সমাপ্ত করা সিন্ডিকেট সদস্যরা। নানা টালবাহানা করে যৌন নিপীড়ক শিক্ষক সানিকে বাঁচাতে তাদের টালবাহানার ঝুলি এখনো খালি হয়নি। যৌন নিপীড়ন বিরোধী নীতিমালার দাবিকে আবারো তারা ঠেকালো।
রাতে থেমে থেমে ফোন করি আর শুনি স্লোগান, শুনি গান, শুনি চিতকার। জাহাঙ্গীরনগর গত এক তিনমাস ধরে এ দাবিতে গর্জাচ্ছিল। জরুরি অবস্থার চূড়ান্ত থমথমে ভাবের মধ্যে গত বছরও তারা মিছিল-অবরোধ ইত্যাদির পর বিরাট তাঁবুর নীচে দলে দলে অনশনে বসেছিল। তিনদিন পর সুলতানা কামাল, আনু মুহাম্মদরা গিয়ে তাদের আশ্বাস দিয়ে অনশন ভাঙ্গান। এবারও তা ক্লাইমেক্সে পোঁছালো।
এই ভোরেও খবর পেলাম, তারা আছে এবং তারা সরব। তারা ঘেরাও ছাড়ে নাই। দশ বছরের এ আন্দোলন বোধহয় এবার শীর্ষে পৌঁছবে। দশ বছর আমরাও এভাবে নেকড়ে আর শেয়ালদের ঘেরাওয়ের মধ্যে ভিসি ভবস ঘেরাও করে বসেছিলাম ঝড়-বৃষ্টি আর বন্যার এক ভুতুড়ে ক্যাম্পাসে। সেই নাটকের পুনরাভিনয় আবার, আবার আরেক ট্র্যাজেডির মঞ্চসজ্জা চলছে নাকি?
ওদিকে আজকের প্রথম আলোর খবর : শিক্ষা মন্ত্রণালয় আর বিশ্ববিদ্যালয় মঞ্জুরি কমিশন সকল বিশ্ববিদ্যালয়ে যৌন নিপীড়নবিরোধী নীতিমালা প্রণয়নে এগার সদস্যের কমিটি করেছে। আমরা কি সফল হতে যাচ্ছি। 
দশ বছর আগে
উপাচার্যের বাসভবনের সামনে আমরা বসে ছিলাম। দিনের পর দিন, রাতের পর রাত। সেটা সম্ভবত আগস্ট মাস ছিল। এ সময়টায় ঝড়-বৃষ্টি বেশিই হয়। তার মধ্যেই সকাল থেকে সন্ধ্যা, সন্ধ্যা থেকে ভোর, আবার ভোর থেকে আরেক ভোর অবধি আমরা বসে থেকেছি। দিনের পর দিন। সেবার খুব বন্যা হয়েছিল দেশে। ঢাকার সঙ্গে বাইরের যোগাযোগ বন্ধপ্রায়। ক্যাম্পাস থেকে ঢাকায় কিংবা ঢাকা থেকে ক্যাম্পাসে আসার একমাত্র বাহন ছিল নৌকা। বন্যা ও আন্দোলন উভয় কারণে বিশ্ববিদ্যালয় অনির্দিষ্টকালের জন্য বন্ধ। বিরাট ক্যাম্পাসে আমরা অল্প কিছু প্রাণী আছি। আর আছে ‘ধর্ষক গ্র“প’ নামে পরিচিত সে সময়ের সরকারি সংগঠনের ক্যাডারকুল।
খবর আসত যে ঢাকা থেকে অস্ত্র এসেছেÑযেকোনো দিন হামলা হবে। হামলা যে একেবারে হয়নি তা নয়। কিন্তু ভয়াবহ কিছু ঘটার গুজব তখন আমাদের চারপাশে। খবর আসে, রাতের অন্ধকারে চৌরঙ্গীতে একদল যুবক মুখে কালো কাপড় বেঁধে জমায়েত হয়েছে। সবাই জানত ওরা কারা। কিন্তু আমরা নিরুপায়। এমনকি ভয় পাওয়ার সামর্থ্যও যেন লোপ পেয়েছিল। আমাদের ফেরার পথ ছিল না। কেন ছিল না তা দেশবাসী জানে, আজ তা ইতিহাস। আমরা আমাদের কয়েকজন সহপাঠীর ওপর বীভৎস ধর্ষণের বিচারের জন্য মরিয়া হয়ে জাহাঙ্গীরনগর বিশ্ববিদ্যালয়ের
উপাচার্যের বাসভবনের সামনে বসে ছিলাম; হিংস্র হায়েনার ঘেরাটোপের মধ্যে গায়ে গা লাগিয়ে, মেষশাবকের দলের মতো। তার আগে পেরিয়ে আসতে হয়েছে অনেক কাঁটায় ছাওয়া দীর্ঘ পথ।
সেই পথে আবার ওরা নেমেছে। জাহাঙ্গীরনগর বারবার অন্ধকারে বাতিঘর হয়ে জ্বলেছে। আজ আবার ওরা বাতি জ্বেলেছে। আমরা কি তা দেখতে পাচ্ছি? ওদের সঙ্গে দাঁড়ান। 

