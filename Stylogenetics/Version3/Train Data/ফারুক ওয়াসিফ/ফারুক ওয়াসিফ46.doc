রাষ্ট্রই অপরাধী থেকে যাবে



এতক্ষণে অরিন্দম কহিলা বিষাদে!
সবাই এত হাসি হাসি কেন? সবাই এত রাজি রাজি কেন? এ ওকে লম্পট বলছে ও একে জারজ বলছে। জমছে। সেখানেই সন্দেহ, এ নাটকের স্ক্রিপ্ট কার লেখা?
ফখরুদ্দীন সাহেব বলেছেন, যুদ্ধাপরাধীদের বিচারের জন্য আইনের দরজা খোলা আছে। নির্বাচন কমিশনও নৈতিক ঐকমত্য জানিয়েছে। তাহলে বেড়ালের গলায় ঘন্টাটা ঝুলাবে কে?
তারা বলছেন কোনো মামলা করা হয় নাই। কথাটা সত্য নয়, অনেক মামলাই হয়েছে ৩৬ বছরে। একটার উদাহরণ দিই।
''ফরিদা বানু, ঢাকা বিশ্ববিদ্যালয়ের শহীদ শিক্ষক গিয়াসউদ্দিন আহমেদের ছোট বোন। ১৯৯৭ সালের ২৪ সেপ্টেম্বরে রমনা থানায় তিনি একটি মামলা দায়ের করেন। তার অভিযোগ, ১৯৭১-এর ১৪ ডিসেম্বরে তার ভাইকে অপহরণ ও হত্যা করা হয়েছিল। প্রতিদিন রুটিনমাফিক নানারকম এফআইআর রমনা থানাকে  গ্রহণ করতে হয়, কিন্তু এটি সাধারণ কোনো এফআইআর ছিল না। গণহত্যায় নিহত হওয়া এক শহীদ বুদ্ধিজীবীর বোন ২৬ বছর পর তার ভাই হত্যার বিচার চাইতে এসেছেন। এই মামলার মধ্যে দিয়েই আবার উঠে আসে একাত্তরের ঘাতকদের বিচারের প্রশ্নটি। কেবল ফরিদা বানুই নন, মুক্তিযুব্দ নিহত আনুমানিক ৩০ লাখ শহীদের জীবিত আপনজনেরা এখনও তাদের প্রিয়জনের নির্মম হত্যার বিচারের দাবি ত্যাগ করেননি।'' (দৈনিক সমকাল ১৬ ডিসেম্বর, ২০০৬ সালে আমার করা একটি রিপোর্ট।)
এখন প্রশ্ন হচ্ছে, বিচারের দাবি আছে কিন্তু রাষ্ট্র তা স্বীকার করছে না বলে বিচার হচ্ছে না। এটা খুবই সাদা ব্যাপার। এর মধ্যে কোনো ঘোলানো বিষয় নাই। যতক্ষণ না রাষ্ট্র সিদ্ধান্ত নেবে যে বিচার হবে, ততক্ষণ পর্যন্ত এ বিষয়ে ব্যক্তির মামলা বেশিদূর যাবে না। তুনিয়ার কোথায় হয় নাই। গোলাম আজমের মামলার কথা খেয়াল করুন। তার পরিণতি কী হয়েছিল?
এর মধ্যে আমি অন্য ঘ্রাণ পাচ্ছি। এখনই বিশদ বলার সময় আসেনি। কিন্তু মনে হচ্ছে, বিচারের থেকে বিচার নিয়ে কোন্দলটাই কারো কারো বেশি চাওয়া। কিংবা বিচারের ছলে ২/১ জনের প্রার্থীতা বাতিল করে দিয়ে বাকিদের খালাস দেয়া। মনে রাখতে হবে ১৯৭২-এ মার্কিন-সৌদি চাপেই সরকারকে পিছু হঠতে হয়েছিল। এবং নিজামীরা সেসময় সিআইয়ের তালিকা ধরেই বুদ্ধিজীবী নিধন করেছিল। আরো মনে রাখা দরকার যে, রিচার্ড বাউচার বাংলাদেশে এসে জামাত সম্পর্কে বলেছিলেন, জামাত মুসলিম মডারেট গণতান্ত্রিক দল। এটাই জামাত সম্পর্কে তাদের অবস্থান। আর বর্তমান সময়ে জামাত তাদের বাংলাদেশ বিষয়ক পরিকল্পনার পঞ্চম বাহিনী। সুতরাং ডাল মে কুছ কালা হ্যায়।
দ্বিতীয়ত, যুদ্ধাপরাধ ব্যক্তির বিরুদ্ধে করা হয় না, করা হয় রাষ্ট্র এবং জাতির বিরুদ্ধে। বাংলাদেশ জাতিরাষ্ট্র। সুতরাং রাষ্ট্রের দায়িত্ব বিচারের ব্যবস্থা করা। জেনেভা কনভেনশনে স্বাক্ষরকারী হিসাবে এটা বাংলাদেশের জন্য বাধ্যবাধকতা। তা না করে তারা চাইছেন, এটা নিয়ে সমাজে কোন্দল সৃষ্টি করে এমন কিছূ করা যাতে সাপও মরবে লাঠিও ভাংবে না। তারা দুর্নীতির বিচার, সংস্কার ইত্যাদির বেলাতেও তা-ই করেছেন। জনপ্রিয় ইস্যু তাতে আরো বিতর্কিত হয়েছে।
আর আজ ৩৬ বছর পর রাষ্ট্র না চাইলে কোনো অপরাধীর বিপক্ষেই পর্যাপ্ত তথ্যপ্রমাণ সম্ভব না। তার জন্য বিশেষ ট্রাইব্যুনাল চাই। এটা তো ফৌজদারি অপরাধ নয়, ঘাতকরা কাউকে ব্যক্তিগতভাবে হত্যা করেনি। তারা তাদের রাজণৈতিক শত্রু হিসাবেই তা করেছে। সে কারণেই তারা চিরকালই জাতীয় শত্রু হিসাবেই গণ্য হবে। রাষ্ট্রের চরিত্র বদল হলেও তাতে কিছু যাবে আসবে না। যেহেতু তারা রাষ্ট্র ও জাতিরই শত্রুতা করেছিল ২৬ মার্চের পর। তাই এ রাষ্ট্র যতক্ষণ না তা করছে, ততক্ষণ রাষ্ট্রই অপরাধী থেকে যাবে, গণহত্যাকারীদের পৃষ্ঠপোষকতার দায়ে। মুজাহিদীর মন্তব্য যে সংবিধানবিরোধী সেটা প্রমাণ করার দায়িত্ব তাই রাষ্ট্রের অর্থাত সরকারের।
এখান থেকে দৃষ্টি সরানোর জন্য যারাই যা বলছেন, তার পেছনে অন্য কোনো নীল নক্শা নেই তো? আমার সন্দেহ আছে। সময়েই তা প্রমাণিত হবে। সেজন্য ভাই, কেবল ঘৃণার মাহফিল বসিয়ে লাভ নাই। কূটচালগুলো ধরতে হবে এবং জানাতে হবে।
আর যারা মামলা খুঁজছেন কিন্তু যুদ্ধাপরাধী খুঁজছেন না, তাদের উদ্দেশ্যে সুকুমার রায়ের এই ছড়া, 'ধেড়েটার বুদ্ধি দেখ। চড় মেরে সে নিজের গালে, কে মেরেছে দেখবে বলে, উঠেছে গিয়ে টিনের চালে'।
আসুন ক্ষমতার কুতুব মিনার থেকে আমরা তাদের মাটিতে নেমে দেখতে বলি কার শরীর থেকে এখনও রক্ত ঝরছে, আর কার হাতে এখনও রক্ত লেগে আছে। নতুন রক্তপাতের আগেই তা নিরূপণ জুররি। সময় নাই।  

