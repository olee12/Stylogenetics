বিতর্কটির কি সুরাহা করা যায়?



এটি যিনি লিখেছেন তিনি আমার একটি লেখায় (ছয়খানা ঘোড়া...) আহত হয়েই লিখেছেন। আমার মনে হল সভায় এটি হাজির করলে বিষয়টা আরো খোলাসা হয়। একাত্তর নিয়ে ভারত-পাকিস্তান নিয়ে মুক্তিযুদ্ধের পক্ষ-বিপক্ষওয়ালাদের আবেগের খোপ থেকে তাহলে বেরোবার সুযোগ হয়। একাত্তরের স্বার্থেই তা দরকার মনে করি। তিনি এটা দিয়েছিলেন মন্তব্য হিসাবে। আমার বক্তব্য নতুন করে বলার দরকার আছে কি-না জানি না কিন্তু সতীর্থদের অকপট মন্তব্য দরকার। এই হল জনৈক উত্তীও'র লেখাখানি। 
''উত্তীও (যাচাই করা হয়নি) | বিষ্যুদ, ২০০৮-০৪-০৩ ২২:১৫ 
সম্প্রতি ফারুক ওয়াসিফের লিখা " ছয়খানা ঘোড়া, দশজনা জেনারেল লাগ ভেলকি লাগ " শিরোনামের লিখা নজরে এল, সে লিখার সূত্র ধরেই আমার বর্তমান লিখার অবতারনা। ভারতের বড়ভাই সুলভ আচরনের মর্মযাতনা এবং এর রূপক প্রতিবাদই তাঁর লিখার মূখ্য বিষয়।
বিভিন্ন বিষয়কে এক সূত্রে গাঁথা একটু কষ্টকর বৈকি। এক সূত্রে গাঁথতে গিয়েই ফারুক ওয়াসিফ টেনে এনেছেন দশ জন জেনারেলের কথা এবং কার্যত অক্ষম আক্রোশে সম্মান প্রদর্শন দূরে থাক অসম্মানিত করেছেন মুক্তিযুদ্ধের দশ জন সহযোদ্ধাকে।
ভারতের প্রতিবেশী রাষ্ঠ্রগুলোর সাথে বিমাতাসুলভ আচরন সর্বজনবিদিত। এই আচরনের দুই ভয়ঙ্কর শিকার বাংলাদেশ এবং নেপাল। আমি মনে করতে পারিনা স্বাধীনতার পর ঠিক কোন ইস্যুতে ভারতের আচরন স্বাভাবিক ছিল! তিন বিঘা করিডোর, গঙ্গার পানি চুক্তি, সীমান্তে বেড়া, পুশইনের মত ন্যাক্কার জনক ঘটনা সবই বিমাতাসুলভ আচরনের বহিঃপ্রকাশ। এ সব কিছুই ছাড়িয়ে যায় চাল ইস্যু। ঠিকাদারী প্রতিষ্ঠানের সাথে চুক্তি হবার পরও অভিনব পন্হায় চুক্তি ঠেকিয়ে দেয় ভারতের কেন্দ্রীয় সরকার।
এ বিষয়ে একাত্মকতা প্রকাশ করি ফারুক ওয়াসিফের সাথে। আমার বর্তমান লিখার মূল প্রতিপাদ্য বিষয় ভারতের দশ জন অবসরপ্রাপ্ত জেনারেল , যাঁরা মুক্তিযুদ্ধে আমাদের স্বপক্ষে যুদ্ধ করেছিলেন।
দেখা যাক ফারুক কিভাবে সহযোদ্ধা দশ জেনারেলকে নিয়ে আসলেন। তিনি লিখেছেন
" ছয়খানা ঘোড়া সীমান্তে দাঁড়াইয়াছিল ট্রয়ের ঘোড়ার মতোই, সওয়ারহীন। আমরাই তাহাদের আনিলাম, রাখিলাম এবং দেখিলাম ঘোড়ার পেট হইতে কথা নয়. জেনারেল বাইরায়। এঁনারা একেকজনই একেকটা দেশ জয় করিতে সেয়ানা, তায় আবার দশজনা।"
কাউকে সম্মান জানানো বা না জানানো একান্তই লেখকের ব্যক্তিগত ব্যাপার কিন্তু কাউকে অসম্মানিত করার অধিকারটুকু বোধ হয় লেখকের নেই। আমার লেখনীর এতটুকু ক্ষমতা নেই যে , আমার মুক্তিযুদ্ধের আবেগ প্রকাশ করতে পারব। পৃথিবীর যে কোন প্রান্ত থেকে যিনিই মুক্তিযুদ্ধের সাথে একাত্মকতা ঘোষনা করেছেন , তিনি যে কোন জাতীয়তাবাদের ধারকই হউন না কেন, তিনি আমার কাছে পরম সম্মানীয়।
একজন গিন্সবারগ লিখেছিলেন " সেপ্টেম্বর ইন যশোর রোড "। একজন সমর সেন, যিনি জাতিসংঘে ভারতের মুখপাত্র ছিলেন, একাত্তরে চিৎকার করেছেন বাংলাদেশের জন্য। একজন ভিনদেশী সাংবাদিক হয়ত শুধুমাত্র সংবাদ সংগ্রহের জন্যই একাত্তরে ঢাকায় অবস্হান করেছিলেন। তাঁদের সবাই ভিন্ন ভিন্ন জাতীয়তাবাদের ধারক এবং বাহক।
যখুনি সেই সাংবাদিকের লেখনী মুক্তিযুদ্ধে বাঙালীর পক্ষে কথা বলে, যখুনি ভারতের রাষ্ঠ্রদূত বা রাশিয়ার রাষ্ঠ্রদূত জাতিসংঘে একাত্তরের বাংলাদেশকে তুলে ধরেন তখুনি জাতি, ধর্ম , জাতীয়তাবাদ তাঁরা হয়ে উঠেন মুক্তিযুদ্ধের সহযোদ্ধা।
ফিরে যাই ফারুক ওয়াসিফের লিখায় , ঘোড়ার পেট থেকে অবিশ্বাস্য দক্ষতায় টেনে বের করেন দশ জন জেনারেলকে , যাঁরা কিনা সরাসরি যুদ্ধে অংশগ্রহন করেছিলেন। ট্রয়ের ঘোড়া থেকে সৈন্যরা বেড়িয়েছিল আরেকটি দেশ ধ্বংশের জন্য ,সহযোদ্ধা জেনারেলরা কি এতটাই অসম্মানের যোগ্য ?''

