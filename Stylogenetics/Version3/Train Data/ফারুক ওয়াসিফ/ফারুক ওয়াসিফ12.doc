পশ্চাদপসরণের পথ খোঁজা হতভাগাদের ওপর ক্রুয়েল টেকওভার? 



'ক্রুয়েল টেকওভার'এর পথে প্রতিহিংসাই জিতবে?
স্নায়ুছেঁড়া ঘটনার চাপ এখনো শেষ হয়নি। ভেতরে এখনও অস্ত্র সমর্পণ চলছে। চলছে ভেতরে আটকা পড়া বিডিআর পরিবারদের অপসারণ। হাজারিবাগ, ধানমণ্ডি, জিগাতলা এলাকায় মাইকিং হচ্ছে সকলকে ঘরবাড়ি ছেড়ে চলে যাওয়ার জন্য। মানুষ সরে যাওয়া শুরু করেছে। বিডিআর গেট থেকে বন্ধু প্রতিবেদক জানালেন, আলামতটা 'ক্রুয়েল টেকওভারের'। বিশেষত যখন দেখা যাচ্ছে বিদ্রোহীরা নিরাপদ আত্মসমর্পণের পথ খুঁজছে তখন এটা হঠকারী আচরণ।
প্রতিহিংসা আদিম গোষ্ঠীগত ও ব্যক্তিগত প্রবৃত্তি। এর বশবর্তী হয়ে আক্রমণে যাওয়া উচিত নয় সেনাবাহিনীর।  নিজ বাহিনীর তলাতেও ক্ষোভ-বিক্ষোভ থাকতে পারে। নতুন হামলা হলে সেখানেও অন্তর্দ্বন্দ্ব বাড়তে পারে। কিছুদিন আগে পুলিশ বাহিনীতেও একইরকম অভিযোগে মাঝারি মাপের বিদ্রোহ হয়েছে। সেটা ধামাচাপা দেওয়া গিয়েছিল। এখন বিডিআরকে পিষ্ট করলে সেই ক্ষত দেশের নিরাপত্তা কাঠামোকেই স্থায়িভাবে নির্জীব করে দেবে।  
রাজনৈতিক নের্তৃত্ব জিতে পরাজিত!
বিদ্রোহী জওয়ানরা নিরস্ত্র হওয়া শুরু করেছেন কাল রাত থেকেই। এখনো দফায় দফায় অস্ত্র জমা দেওয়া হচ্ছে। আগেই বলেছি, আমার কাছে মনে হয়েছে রাজনৈতিক নের্তৃত্বের মাধ্যমে সরকারি উদ্যোগে শান্তির জন্য চেষ্টা করাই উত্তম বিকল্প। কারণ, পিলখানা আক্রান্ত হলে সারাদেশের বিডিআর শৃংখলাভঙ্গ করে সর্বাত্মক বিদ্রোহে জড়াতে পারে।
সরকারি উদ্যোগ: বিদ্রোহের তেজের কিছুটা প্রশমন ঘটিয়েছে। বেসামরিক জীবনকে হঠাত গৃহযুদ্ধের পরিস্থিতি থেকে রক্ষার চেষ্টা করেছে। অনেক জিম্মির জীবন রক্ষা করেছে।
যারা বিদ্রোহ করেছে, তারা জানে যে এর শাস্তি মৃত্যু। সেকারণেই বিদ্রোহকে জয়ী করা ছাড়া তাদের আর কোনো পথ নাই। সরকার ঘোষিত সাধারণ ক্ষমায় তাদের নিরাপত্তাবোধ ফেরত আসবার কথা ছিল। কিন্তু ক্রমাগতভাবে সেনাশক্তি বাড়ানো, তাদের চারদিক থেকে ঘিরে ফেলা এবং আশপাশের ঘর-বাড়ি ফাঁকা করার নির্দেশ আবার উত্তেজনা সৃষ্টি করেছে। শেখ হাসিনার ভাষণটি মোটামুটি গ্রহণযোগ্য। তিনি আপসের দরজাও দেখিয়েছেন আবার বাড়াবাড়ি না করার হুশিয়ারিও দিয়েছেন। এখন আমাদের পরিষ্কারভাবে জানা দরকার যে, সেনাবাহিনীর আগবাড়ানো ততপরতার আদেশ কি সরকারের দিক থেকে এসেছে, নাকি সেটা তাদের নিজস্ব গরজ? সরকার যেভাবে কাজ করছিল, তাতে কিছুটা বিলম্ব হলেও শান্তিপূর্ণ সমাধানই সম্ভব ছিল। কারা হত্যা করেছে, কারা দায়ি এসব পরে ফয়সালা করার ব্যাপার। এখন দরকার ছিল সাধারণ জওয়ানদের মধ্যে প্রতিহিংসার ভীতি কাটানো। সেনাবাহিনীর ততপরতা তাই সংকটকে সহজ করবার বদলে আরো ঘনীভূতই করেছে মনে হচ্ছে। এখন যদি প্রায় নিরস্ত্র বিডিআরদের ওপর হামলা চলে, সেটা নিশ্চিতভাবেই গণহত্যায় গিয়ে গড়াবে। সেনা অফিসাররা তাদের শ্রেণীর অফিসারদের মর্মান্তিক মৃত্যুতে স্বাভাবিকভাবেই ক্রুদ্ধ। কিন্তু দেশের স্বার্থে, জনজীবনকে শীতল করবার প্রয়োজনে তাদেরও উচিত সরকারকে সহায়তা করা। তারপর দরকার সংকট কেটে গেলে উচ্চপর্যায়ের সিভিলিয়ানের নের্তৃত্বে তদন্ত কমিশন গঠন করা। তা আশু ও দীর্ঘমেয়াদে ব্যবস্থা নেবে, প্রাতিষ্ঠানিক সংস্কারের সুপারিশ করবে। অভিজ্ঞ মানুষ মাত্রই জানেন, বিচ্ছিন্ন করে রাখা হলে, উস্কানি না দিলে, সময়ের সঙ্গে সঙ্গে বিদ্রোহীদের মনোবল ভেঙ্গে পড়বে। পড়তে বাধ্য। তাদের সামনে কোনো লক্ষ্য না থাকাই এর কারণ। তারা রাষ্ট্রক্ষমতা দখল করতে চায়নি যে সেটা না হওয়া পর্যন্ত লড়বে। তারা মূলত ফরিয়াদি, উপায় না পেয়ে অস্ত্র হাতে নিয়েছে। তাদের আর কিছু করার নাই। তারা এখন প্রতিহিংসা থেকে রেহাই চায়। সেটা নিশ্চিত করা গেলে পরে প্রয়োজনে আইনের মাধ্যমে উভয়পক্ষের দোষীদের শাস্তি দেওয়া যাবে। এসব এড়িয়ে বলপ্রয়োগ রাজনীতিবিদদের অভূতপূর্ব সাহসিকতা ধৈর্য ও আন্তরিকতার উদ্যোগকে ভেস্তে দেবে। তাহলে তারা জয়ী হয়েও পরাজিতই হবেন। 
বিদ্রোহ কি ন্যায্য?
কোনো বিদ্রোহই আইনের বিচারে ন্যায্য নয়। একাত্তরে ইপিআরের বিদ্রোহ আজ ন্যায্য কারণ তাদের উদ্দেশ্য পূরণ হয়েছে। এই বিদ্রোহও ন্যায্য হবে যদি জাতি কোনোদিন মনে করে নিরাপত্তা বাহিনীগুলোর কাঠামোর মধ্যে যে শোষণ-বৈষম্য-দুর্নীতি ও ক্ষমতার চূড়ান্ত কেন্দ্রীভবন রয়েছে, তা জাতীয় স্বার্থের পরিপন্থী। ১-১১ কে আজ অনেকে বৈধতা দিচ্ছেন ঐ জাতীয় স্বার্থের নিরিখেই। ভেতরে ভেতরে এত যে বঞ্চনা, নিপীড়ন আর জুলুম চলেছে তা যদি বিদ্রোহের মাধ্যমে প্রকাশ না পেত, তবে অন্যভাবে প্রকাশিত হতোই। সেনাবাহিনীর অগণতান্ত্রিক ও এখতিয়ারবহির্ভূত ক্ষমতাচর্চা রাজনীতি ও রাষ্ট্রকে বহুভাবে পঙ্গু করেছে এবং তার ছাপ এখনও আমরা বহন করে চলেছি। সেটার সম্মিলিত ক্ষয়ক্ষতি এই বিদ্রোহের ক্ষতির সঙ্গে তুলনীয় নয়। কিন্তু ১-১১ যদি রাষ্ট্র দখল করে অনেক হত্যা-নির্যাতন ঘটিয়েও ছাড় পেতে পারে, অনুতপ্ত হলে এরা কেন সেই অনুকম্পা পাবে না? জাতির বৃহত্তম স্বার্থেই সেটা করা যায়, যদি আমরা প্রতিহিংসার ব্যাকরণে চিন্তা করা শুরু না করি। ঐ ব্যাকরণ ঘটনার কার্যকারণ দেখে না, দেখে ঘটনার ফল। সেই ফলের হিসাবে সম্ভবত ১৭০ জনের মতো বিডিআর, যাদের বেশিরভাগই অফিসার, মারা গেছেন। এখন প্রতিহিংসার আক্রমণে কয়েকশত মানুষ মারা যাওয়া নিশ্চয়ই শুভবোধের পরিচায়ক নয়। যারা আইনের আশ্রয় নেওয়ার কোনো সুযোগ পায়নি, যারা প্রতিবাদের জন্য নির্যাতন, বরখাস্ত এমনকি হত্যার শিকার পর্যন্তও হয়েছে, তারা এখন আইন হাতে তুলে নিয়েছে। খেয়াল করলে দেখব, একই রকম মনোভাব পাটকল শ্রমিকদের মধ্যে, গার্মেন্ট শ্রমিকদের মধ্যে, এরকম আরো অনেক দুর্দশার শিকার মানুষের মধ্যেও বিরাজ করছে। বিডিআর বিদ্রোহ সেই ক্ষোভের ডুবোপাহাড়ের চূড়া মাত্র। চূড়া কেটে ফেললেই তলার অংশটুকু কিন্তু গলে যাবে না।
অন্যভাবে, এই ঘটনা বেসামরিক কর্মকাণ্ডে সামরিক বাহিনীকে ঢোকাবার ফল। পাশাপাশি প্রায় দেড়শ বছরের উপনিবেশিক কাঠামোয় এই বাহিনীকে রেখে দেওয়ারও প্রতিক্রিয়া এটি। বিদ্রোহকে যদি দমনও করা হয়, তাহলেও তো সিভিল প্রশাসনে ঢুকে সামরিক কর্মকর্তাদের ভয়াবহ দুর্নীতি করা, ১-১১ এর দুই বছরের নির্যাতন, সংবিধান লংঘন, অফিসার বনাম সৈনিকের মধ্যে প্রভু-ভৃত্য সম্পর্কের সুবিধাভোগ; এসবের বিচারের প্রশ্নটা তো হারিয়ে যেতে পারে না। পারে কি?
আগের লেখা: বিডিআরের ক্লাস স্ট্রাগল 
চলবে

