বিডিআর জওয়ান : হোয়্যার হ্যাভ অল দ্য সোলজারস গান? 



তারা অনেক ছিল, এখন তারা নেই। তারা সৈন্য ছিল এখন তারা কেবলই 'খুনী'? এর আগে সেই পলাতক বিডিআর সৈনিকদের সংখ্যা ছিল ১৮০০। রাউন্ড ফিগার! তার পর জানানো হয় পলাতকেরা সাড়ে আটশ'র বেশি নয়। ৯ এপ্রিলের প্রথম আলো বিডিআর সদর দপ্তরের বরাত দিয়ে বলছে, পলাতক বিডিআর জওয়ানের সংখ্যা এখন মাত্র ২০২!!!
মনে পড়ছে পিট সিগারের সেই গানটি: 
হোয়ার হ্যাভ অল দা সোলজারস গান?
গান টু গ্রেভইয়ার্ড এভরি ওয়ান
ও হোয়েন উইল দে এভার লার্ন?
ও হোয়েন উইল দে এভার লার্ন। 
দুই.
জেলে আমার ৩২ নং খাতা নামের যে ওয়ার্ডটিতে ছিলাম, সেখানে প্রায় রাতেই থালা বাজিয়ে গান গাওয়ার মখশো হতো। এমনিতে তা নিষিদ্ধ বিষয়_ থালা বাজানো তো আরো গুরুতর। কিন্তু গান গাইতো পাহারা রমজান। পুরান কয়েদি বলে প্রহরীদের সঙ্গে তার খাতির ছিল। (তার কথা আমার ৩২ নং খাতা গল্পে আছে) তার বরাতেই মাঝেমাঝে আমোদ-আহ্লাদ হতো। তবে আওয়াজ একটু বাড়লেই গার্ড এসে থামাতো। 
থালা বাজিয়ে গান গাওয়া আগে নিষিদ্ধ ছিল না। আগে মানে জিয়া হত্যাকাণ্ডের আগে। পুরান কয়েদিরা বলে, জিয়া হত্যার সঙ্গে জড়িত অভিযোগে কয়েকশ সিপাইকে আটক রাখা হয়েছিল ঢাকা সেন্ট্রাল জেলের ৩২ নং খাতায়। আমাদের মতো তারাও প্রায় রাতেই থালা বাজিয়ে গান গাইতো। মরবার আগে মানুষ কেন যে হাশিখুশি থাকার কসরত করে, কে জানে? 
ওয়ার্ডটার সামনে ও পেছনে হাঁটুর ওপর থেকে প্রায় ছাদ পর্যন্ত লম্বা লম্বা লোহার গরাদ। প্রতি রাতে একটু একটু করে সেই গরাদ কাটার চেষ্টা হয়। পাচার করে আনা ব্লেডের ঘষটানোর শব্দ যাতে প্রহরীদের কানে না যায়, তার জন্যই থালা বাজিয়ে গান গাইতো অন্য সিপাইরা। কয়েকদিনের মধ্যেই জেল ভাঙ্গার এই চেষ্টা ধরা পড়ে। আরো কয়েকদিনের মধ্যেই তাদের সবাইকে পাঠানো হয় ফায়ারিং স্কোয়াডে। 
রাতের বেলায় থালা বাজানোর শব্দে আর রমজান পাহারার ভাঙ্গা ভাঙ্গা মধুর গলায় গাওয়া, 
'যে আমারে আদর করে রে,
নাম রাইখাছে আদরিণী
আমি কি তার আদর জানি...'
কিংবা মৃত্যু নিয়ে রোমান্টিকতা করা তার সেই গান, 
''সইলো সই, ও প্রাণের সই শুনছোনি-ই-ই
পালকি আইছে নাইওর যাইবানি''
জিয়া হত্যার সঙ্গে মিছেমিছে জড়িত করে গায়েব করে ফেলা সিপাইদের নাইওরে পাঠানো হয়েছিল। কেউ আর তাদের নামনিশানা জানেনি। ষোলশ বিডিআর সেপাই কোথায় ছিল গায়েব হওয়ার আগে? তাদের কথা মনে হলে আমার মনে হয় সারসার বসে থাকা বন্দি একদল মানুষ। তারা থালা বাজিয়ে গাইছে, 
''সইলো সই, ও প্রাণের সই শুনছোনি-ই-ই
পালকি আইছে নাইওর যাইবানি''
তাদের জন্যও কি পালকি এসেছিল? 
তারাও কি সব রেবেল হান্টের পালকি চড়ে চিরকালের নাইওর চলে গেছে? 

