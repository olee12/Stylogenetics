সচলাদের সময়বাড়ি : সন্ধ্যাদেশে ঘরে ফেরা



...তারপরে থাকে শুধু অন্ধকার আর মুখোমুখি বসিবার সচলাধার। বিশ্বের সচলেরা আপাতত ওখানেই থাকেন। মাটিতে তারা র'ন বটে, কিন্তু পাই কই? মাটির দুনিয়ায় কত কী ঘটে, কিন্তু রটে গিয়ে ওই আরশের ভার্চুয়াল মিনার হতে। দিনান্তে সেই আরশের খবর না নিলে  নামাজ কাজা করার মতো খুঁত বাজে মনে। তাই আবার আসি, আর হাসি-কাঁদি। কিছুদিন কামাই দেবার পর মনে হয়, হায়! কোথায় কী যেন ঘটে যাচ্ছে, আমারে কে জিগায় কে জানায়? আবার উঁকি-ঝুঁকি চলে। কখনো কখনো অন্তর্যামীর ওহী আসে, অনেক হইয়াছে আর নয়! কিন্তু কে শোনে কার কথা!
সচল নিয়া এই এক খুনসুটি। কাছে এলে মনে হয় দূরে যাই, দূরে গেলে মনে হয়, হায় কেহ নাই! মাঝে মাঝে মনে হয়, কত গুরুত্বপূর্ণ ব্যাপার আছে ব্যস্ত থাকার, কত কত দায়িত্ব পালনের সময় চলে যায়। তার মধ্যে কীসের সচল! মন যেদিকে পার চলে যাও। কিন্তু যাইব কোথা? কবি রণজিত দাশগুপ্ত লিখেছিলেন, 'মনে হয় যে দিকে দু চোখ যায় চলে যাই', কিন্তু সেই দিকটি কোনদিকে? 'সম্ভবত গড়িয়াহাটার দিকে'। অধমের অবস্থাও তাই। যে দিকে দুচোখ যায় সেদিকে যেতে গিয়ে আগে ঘুরে-ফিরে আজিজ মার্কেটে যেতাম; এখন যাই সচলাদের বাড়ি। উহারা বেড়ে রসিক, যাওয়ামাত্রই হাঁ হাঁ করে তেড়ে আসে। ধরে মার্কা মেরে দেয়: এক দুই তিন চার পাঁচ। মার্কার লোভ কে পারে এড়াতে; আমি চলি সেও চলে সাথে।
সচলাস্তান কোনো স্থান নয়, সময়ের তরী। সময় ছাড়া আর কিছু নাই যা দিয়া সেখানে যাওয়া যায়। আর সময় দিলে সব পাওয়া যায়। বঙ্গদেশের আলুময় আবহাওয়ার দোষ আর পশ্চিমের বিদেশ-বিভুঁইয়ের প্ররোচনা আর প্রহসনের মধ্যে কোনো সেতু নাই। কেহ বলিবে, কেন 'দেশমাতৃকা'? তা কি আমাগের সবার এজমালি নয়? বটে বটে। কিন্তু এখনকার সাইবার-মানুষের দেশ থাকতে নাই, অভিজ্ঞতায় এর সঙ্গে ওর জলচলের উপায় নাই। অধিকন্তু বিমানের অনেক ভাড়া।
আমাদের আছে কেবল সময়: যার পাটাতনে একত্রে বাঁচি বাংলাদেশে, মেক্সিকোয়, ইউক্রেনে, জার্মানিতে, আরবে, নিউইয়র্কে আর কোথা কোথা দেশান্তরে!
কেহ দেশ হারাইয়াছে কেহ স্বজন বিহনে রহিয়াছে, কিন্তু সময়ের রাজ্যে সকলের অবাধ প্রবেশ। সেই সময়েরই রাজপথ সচলায়তন। ল্যান্ড-পিপল-আর হিস্টরির বাইরে চলতি সময়ের ছাপ সেখানেই পাওয়া যায়। সেখান থেকে আবার তৈরি হয় আরেক দেশ, আরেক মানুষ আর অন্য এক ইতিহাস আমাদের সত্যিকারের দেশের আদলে। আল্লা তাঁর আপন মূর্তিতে মানুষকে বানাইছিলেন, আর আমরা আমাগের দেশের মূর্তিতে ভার্চুয়াল  সচলাদের বাড়িতে দেশ বানাই। সেটাই বাঙালের স্বদেশ প্রত্যাবর্তনের ঐশী (ইন্টারনেট) সুড়ঙ্গ।
আজ আবার কিছুদিন পরে সেই সুড়ঙ্গে ঢুকে দেখি, সেটাকে কারা যেন আরো বড় করে ফেলেছে। অনেক আলো ও হাওয়ার মাতম সেখানে। পেছন ফিরে পাতার পর পাতা উল্টিয়ে শুঁকে নিই সময়ের সুরভি। মনে পড়ে নজরুলের গান:
'কারা যেন এসেছিল, এসে ভালবেসেছিল
তাহাদের স্মৃতি আজ পথেরও ধুলায়,
হায় সন্ধ্যায়।'
বাইরে তাকিয়ে দেখি, বঙ্গদেশ জুড়ে সন্ধ্যা নামছে।  

