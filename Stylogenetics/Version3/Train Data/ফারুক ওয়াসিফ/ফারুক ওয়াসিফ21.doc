একটি পোস্টার ও কিছু কথা



পোস্টার
এই পোস্টারটি জাহাঙ্গীরনগরের প্রাক্তন কর্মীদের পক্ষ থেকে প্রকাশ করা হয়েছে। পোস্টারে ব্যবহৃত ছবির ওপরেরটি দৈনিক সমকালে প্রকাশিত আর নীচেরটি আবীর আবদুল্লাহ/দৃক নিউজ এর সৌজন্যে পাওয়া। 
আমার কাছে এটাও একটা দলিল, যেমন দলিল একাত্তরের সেইসব ফটোগ্রাফগুলো। 
যে দেশে একাত্তর ঘটেছে, সে দেশে ধর্ষণ যে একইসঙ্গে রাজনৈতিক ও সামাজিক একটা রীতি হিসাবে পুরুষালি সংস্কৃতিতে প্রতিষ্ঠিত ব্যাপার, তা আজ মনে হয় স্বীকার করা দরকার। ১৯৯৮ সালে, যে সময়ে নারী ও শিশু নির্যাতন আইন তৈরি করা হয়েছিল, সেসময়ে দেশে নারীর ওপর যৌন নিপীড়ন মারাত্মক আকার ধারণ করেছিল। সেই সময়টা সন্ত্রাসের বাড়বৃদ্ধিরও মহেন্দ্রক্ষণ বলে চিহ্নিত। তাহলে কি সন্ত্রাসী রাজনৈতিক ক্ষমতা আর পুরুষালি যৌন-নিপীড়নের মধ্যে কোনো সম্পর্ক আছে?
আচ্ছা, নারী প্রাধান্যের সমাজে কি একইধারা ঘটতো?
আরকেটা কথা বলা দরকার, জাহাঙ্গীরনগরে এবার বা গত ৬/৭ বছরে যে অভিযোগ উঠেছে সেগুলো কিন্তু ধর্ষণের নয়, যৌন নিপীড়নের।  ধর্ষণ যৌন নিপীড়নের চূড়ান্ত পর্যায় হলেও কথায়, আচরণে, ইঙ্গিতে বা স্পর্শেও যৌন নিপীড়নের ঘটনা ঘটতে পারে। প্রস্তাবিত নীতিমালায় বিষয়টি এভাবে দেখা হয়েছে : 
১.১ যেহেতু হয়রানি ও নিপীড়ন, এবং যৌন হয়রানি ও নিপীড়ন
-- একজন ব্যক্তিকে চিরজীবনের জন্য ক্ষতিগ্রস্ত করে,
-- তাঁকে মানসিকভাবে বিপর্যস্ত করে,
-- তাঁর উপর স্থায়ী মানসিক চাপ সৃষ্টি করে,
-- তাঁর মর্যাদাবোধ খর্ব হয়;
-- তাঁর আতœবিশ্বাস বা আতœপ্রত্যয়ে হানি ঘটায়,
-- শিক্ষা বা পেশার ক্ষেত্রে বিঘœ সৃষ্টি করে কিংবা তাঁকে চিরস্থায়ীভাবে শিক্ষা বা পেশা ত্যাগে বাধ্য করে,
-- এমনকি দেশত্যাগে বাধ্য করে;
-- জীবন সংশয় সৃষ্টি করে বা স্থায়ী শারীরিক ক্ষতির সৃষ্টি করে, এবং
-- এমনকি জীবনহানি ঘটায়; তাছাড়া এসব ঘটনা,
-- পরিবার ও স্বজনদের জীবন বিপর্যস্ত করে;
-- সমাজে, প্রতিষ্ঠানে নিরাপত্তা এবং মর্যাদা নিয়ে জীবনযাপনের অনিশ্চয়তা সৃষ্টি করে।
সেহেতু এই বিষয়ে যথাযথ আইনগত ও প্রশাসনিক ব্যবস্থা থাকা অতি আবশ্যক। 
''১.২ জাহাঙ্গীরনগর বিশ্ববিদ্যালয় এই প্রতিষ্ঠানের সর্বস্তরে এমন একটি পরিবেশ নিশ্চিত করতে অঙ্গীকারাবদ্ধ যেখানে সকল শিক্ষার্থী, শিক্ষক, কর্মকর্তা ও কর্মচারি কোনরকম প্রতিবন্ধকতা ছাড়াই নিজ নিজ কর্মক্ষমতা ও সম্ভাবনা বিকশিত করতে পারবে। আর এর জন্য যে কোন ব্যক্তি যাতে এক্ষেত্রে কোন প্রতিবন্ধকতা সৃষ্টি করতে না পারে সেজন্য আইনগত ও প্রশাসনিক রক্ষাকবচ নিশ্চিত করতে এই বিশ্ববিদ্যালয় সচেষ্ট। বিদ্যমান বিধি ও ব্যবস্থাবলী যথেষ্ট প্রতীয়মান না হওয়ায় ‘(যৌন) হয়রানি ও নিপীড়ন বিরোধী নীতিমালা’ প্রণয়ন করা হচ্ছে। কোন শিক্ষা প্রতিষ্ঠানে এরকম নীতিমালা এটাই প্রথম। আশা করা যায় যে, অন্যান্য প্রতিষ্ঠানও এরকম নীতিমালা প্রণয়নে উতসাহিত হবে।      
২. হয়রানি ও নিপীড়ন: প্রকৃতি ও প্রকারভেদ
আপাতদৃষ্টিতে যা হাসি ঠাট্টা বা হালকা ব্যাপার মনে হয় কারও কাছে তা যখন অবাঞ্ছিত হয় এবং কেউ যদি সেই আচরণ বারবারই করতে থাকে তখন তা হয়রানি বা নিপীড়নের পর্যায়ভুক্ত হয়। কোন কোন হয়রানি বা নিপীড়ন আরও প্রকট। উদ্দেশ্যমূলকভাবে কাউকে অপদস্ত বা ক্ষতিগ্রস্ত করবার জন্যই অনেকক্ষেত্রে হয়রানি বা নিপীড়ন করা হয়। এসব ঘটনার শিকার যিনি হন তাঁর জীবন নানা মাত্রায় বিপর্যস্ত হয়। 
২.১ সাধারণ হয়রানি ও নিপীড়নের বিভিন্ন ধরনের মধ্যে আছে:
ক. বিশ্ববিদ্যালয়ে চলাফেরাকালে কটূ বা অবাঞ্ছিত মন্তব্য।
খ. ক্লাশে বা বাইরে অবাঞ্ছিত স্পর্শ বা মন্তব্য দ্বারা ব্যঙ্গ বিদ্রুপ।
গ. চিঠিপত্র, ই-মেইল, এসএমএস, পোস্টার, দেয়াল লিখন, নোটিশ, কার্টুন ইত্যাদি মাধ্যমে হেয় বা উত্যক্ত করবার চেষ্টা।
ঘ. হুমকি প্রদান বা এমন আচার আচরণ যা ভীতি সৃষ্টি করে।
ঙ. শিক্ষা, খেলাধূলা, সাংস্কৃতিক বা সাংগঠনিক তৎপরতা  বা শিক্ষাবহির্ভূত ব্যক্তিগত কাজে বাধাপ্রদান।
চ. ক্লাশে বা ক্লাশের বাইরে শিক্ষক কর্তৃক অপ্রাসঙ্গিকভাবে কোন শিক্ষার্থীকে লক্ষ্য করে হয়রানিমূলক আচরণ করা।
ছ. ক্লাশে বা ক্লাশের বাইরে শিক্ষার্থী কর্তৃক কোন শিক্ষককে হয়রানি বা উত্যক্ত করা।
জ. কুৎসা, চরিত্রহনন চেষ্টা।
ঝ. শারীরিক নির্যাতন।
ঞ. র‌্যাগিং নামে নবীন শিক্ষার্থীদের বিভিন্ন মাত্রায় হয়রানি।    
২.২ সাধারণ হয়রানি ও নিপীড়ন বিশেষ মাত্রা নিলে তা যৌন হয়রানি ও নিপীড়ন এর রূপ নেয়। এগুলো অনেকভাবে ঘটে থাকে। কথা, শারীরিক স্পর্শ, মানসিক বা শারীরিক আঘাত ইত্যাদিভাবে এবং অনেকসময় পরোক্ষভাবেও হয়রানি বা নিপীড়ন হয়ে থাকে। যথা:
ক. যৌন ইঙ্গিতপূর্ণ/ বিদ্বেষমূলক অঙ্গভঙ্গী, কটূক্তি, টিটকারি এবং ব্যঙ্গবিদ্রুপ।
খ. প্রেম ও যৌন সম্পর্ক স্থাপনের ব্যাপারে চাপ প্রয়োগ কিংবা এমন আচার আচরণ বা হুমকি প্রদান যাতে ভীতি সৃষ্টি হয়। গ. মিথ্যা আশ্বাস, প্রলোভন বা প্রতারণার মাধ্যমে যৌন সম্পর্ক স্থাপনের চেষ্টা।
ঘ. যৌন  আক্রমণের ভয় দেখিয়ে কোন কিছু করতে বাধ্য করা বা ভয়ভীতি প্রদর্শনের মাধ্যমে স্বাভাবিক জীবনযাপন, শিক্ষা বা কর্মজীবন ব্যাহত করা।
ঙ. যৌন উস্কানিমূলক, বিদ্বেষমূলক বা উদ্দেশ্যমূলকভাবে কুৎসা রটনার জন্য  ছায়াছবি, স্থিরচিত্র, চিত্র, কার্টুন, প্রচারপত্র, উড়োচিঠি, মন্তব্য বা পোষ্টার ইত্যাদি প্রদর্শন বা প্রচার।
চ. স্থির বা ভিডিও চিত্র ধারণ করে ব্ল্যাকমেইল চেষ্টা।
ছ. সম্মতির বিরুদ্ধে শরীরের যে কোন অংশ যে কোনভাবে স্পর্শ করা বা আঘাত করা।
জ. ইচ্ছার বিরুদ্ধে যৌন সম্পর্ক স্থাপনের উদ্যোগ বা স্থাপনের উদ্দেশ্যে বল বা চাপ প্রয়োগ, ব্ল্যাকমেইল, প্রতারণা, ভয় প্রদর্শন, জালিয়াতি, সুযোগ গ্রহণ বা আঘাত করা।
ঝ. ভয়, প্রলোভন দেখিয়ে বা নিজের সামাজিক বা প্রশাসনিক ক্ষমতাকে ব্যবহার করে কারও সঙ্গে যৌন সম্পর্ক স্থাপন।
ঞ. ধর্ষণ।
কতিপয় শিক্ষক খারাপ, বেশিরভাগ নিরীহ। ব্যাপারটা বোধহয় ওরকম না। নিপীড়ন সাধারণ ভাবে উচ্চতর ক্ষমতাসম্পর্কের জায়গা থেকে করা হয়ে থাকে। শিক্ষক মাত্রই সবসময় উচ্চতর ক্ষমতায়িত অবস্থান নাও হতে পারে। সেকারণে দেখা যায়, ক্ষমতার সঙ্গে সম্পর্কিত শিক্ষক-ছাত্ররাই সাধারণভাবে বেশি নিপীড়ক হয়। এ থেকে তাদের এবং বিদ্যমান ক্ষমতার স্বরূপ; দুটোই বোঝা যায়।  জাহাঙ্গীরনগরে এবার বা সববার সব জায়গাতেই অপরাধীকে শায়েস্তা করা সহজ হয় না কিন্তু ঐ নিরীহদের নিষকৃয় বা সক্রিয় বিরোধিতার কারণে। এবারও যারা বিষয়টিকে আটকে রেখেছেন সেই সিন্ডিকেটের সদস্যরা এমনিতে সমাজে সম্মানিত ও প্রিয়ভাজন মানুষ। তাহলে? মনে আছে, জাবির ১৯৯৮ সালের আন্দোলনকে সমালোচনা করে কলাম লিখেছিলেন ওয়াহিদুল হক এবং সন্তোষ গুপ্ত। তখন ক্ষমতায় আলীগ ছিল এবং তারা ছিলেন 'প্রগতিশীল'। 
বাংলাদেশে এই প্রথম একটি সামাজিক আন্দোলন থেকে উত্থাপিত দাবি রাষ্ট্রীয় স্বীকৃতি পেয়ে সরকারি বিধিতে (সকল উচ্চ শিক্ষা প্রতিষ্ঠানে যৌন নিপীড়ন বিরোধী নীতিমালা) পরিণত হচ্ছে। এটাও এক নতুন ঘটনা। 
 
