স্বীকারোক্তি



- ওরা সবাই অনুতপ্ত ছিল.. সবাই। অনেক অনুতপ্ত। সেই ছেলেটিও, যে কিনা হত্যা করেছিল তার প্রেমিকাকে। আমি ওকে বলেছিলাম ঈশ্বরের কাছে নিজেকে সমর্পণ করতে। হাউ হাউ করে কাঁদছিল ও, বলছিল মেয়েটির কথা, মেয়েটি নাকি শেষ মূহুর্তে বলছিল সে তাকে ভালবাসে না। আর তা বলার পরই গুলি করে সে।  কদিন পর খবরের কাগজে দেখতে পাই ছেলেটির থ্যাঁতলানো লাশ। বাড়ির ছাদ থেকে লাফ দিয়েছিল ও। পুলিশ অনেক অনুসন্ধান করেও কিছু পায় নি। কিন্তু আমি জানি.. আত্মহত্যা করেছিল ও, আমি আর সেই মেয়েটি। কিছুদিন পরে মেয়েটি এলো আমার কাছে। স্বীকার করল সবকিছু। বুঝতে পারলাম ও ছেলেটির বোন। সেই ফুঁসলিয়ে ছিল ভাইকে । সেই নাকি দেখেছিল তার ভাইয়ের প্রেমিকাকে একজনের সাথে চুম্বনরত অবস্থায়। মেয়েটিও মারা গেল কদিন পর। তাকে উদ্ধার করা হয় তার বাথটাব থেকে। ছোটখাটো একটা পুকুর হয়ে গিয়েছিল রক্তের। হাতের রগ কেটে ফেলেছিল মেয়েটি।
কনফেশন রুমের বাইরে একটু নড়ে উঠলেন ফাদার, বললেন, "বলতে থাকুন.."
- ওদের সবার আগে এসেছিল মেয়েটি। সেই ছেলের প্রেমিকাটি। আমার এখন মনে আছে সেই কথাগুলো। সেদিন রাত্রে ঝগড়া করে ফিরেছিলো ও তার প্রেমিকের সাথে, অনেক বড় মিথ্যা কথা বলেছিল সে তাকে। মেয়েটি বলেছিল সে ছেলেটিকে ভালবাসে। আসলে তা নয়, শুধুমাত্র নিরাপদ আশ্রয় আর খাবারের জন্যই সে বলেছিল এ কথাগুলো। আমি তাকে বলেছিলাম সবকিছু স্বীকার করতে। বলেছিল সে চেষ্টা করবে। ছেলেটি ওকে মারধর করতো। আমি জানতাম মেয়েটির কোন দোষ নেই, তবু সে বারবার ফিরে আসতো একই কথা কনফেস করতে, সে ছেলেটিকে ভালবাসে না..
কিন্তু আমি তাকে ভালবেসে ফেলেছিলাম। কাউকে বলতে পারিনি আমি সে কথা। দিনের পর দিন আসতো সে। আমাদের মাঝে ভাল সখ্যতা গড়ে উঠেছিল। মাঝে মাঝে অনেকদিন আসতো না, সেদিনগুলো আমি অস্থির হয়ে পড়তাম। নিজকে নিজে বুঝিয়ে, গালি দিয়ে, শাস্তি দিয়েও এর থেকে বের হতে পারিনি আমি। আর সেইদিন.. সে এসেছিল রাতে। আমি তখন রাস্তা দিয়ে হাঁটছিলাম। টলতে টলতে সে এসে জড়িয়ে ধরলো আমাকে। আর চুম্বন করলো। কেঁপে উঠেছিলাম আমি। কিন্তু আমি সমর্পণ করেছিলাম নিজেকে, সম্পূর্ণভাবে। যেভাবে প্রার্থনার সময় করতাম ঈশ্বরের কাছে।
..ওরা সবাই আমার কাছে কনফেস করেছিল। ওরা সবাই অনুতপ্ত ছিল। কিন্তু.. কিন্তু আমার কারনেই মারা গেল ওরা.. হয়তো আপনি বলবেন তোমার কি দোষ, তুমি তো চুম্বন করোনি। কিন্তু আমি চুম্বন করেছিলাম.. আমার সবটুকু ভালবাসা দিয়ে। আমার নিজেকে ঈশ্বরের সমান মনে হয়েছিল।
ওরা সবাই স্বীকার করেছিল ওদের অপরাধ। কিন্তু আমি.. আমি ফাদার জ্যাক ক্যাসিডি কেন আমার অপরাধ স্বীকার করতে পারছি না? এতোগুলো প্রাণের ধ্বংসের মূলে দাঁড়িয়েও কেন আমি আমার ভালবাসার জন্য অনুতপ্ত হতে পারছি না? আপনি কি আমাকে বলতে পারেন ফাদার? 

