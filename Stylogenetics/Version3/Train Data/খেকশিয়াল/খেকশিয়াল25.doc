গজিনী আর মেমেন্টো



গজিনী দেখলাম । তবে গজিনীর কথা বলার আগে মেমেন্টোর কথা বলে নেয়া উচিত । মেমেন্টো হল ক্রিস্টোফার নোলানের সেই মুভি যা সেই সময়ের প্রতিটি মুভি ভিউয়ার থেকে ক্রিটিক সবারই ঘাড় ঘুরিয়ে দিয়েছিল এই মুভির কাহিনীকার( নোলানেরই ভাই জোনাথন, গল্পটি নেয়া হয়েছে তার ‘মেমেন্টো মরি’ নামক ছোট গল্প থেকে) আর পরিচালককে নতুন করে একবার দেখার জন্য। মুভিটির অদ্ভুত অসাধারণ কাহিনী আর দৃষ্টিভঙ্গী অবাক করেছিল সবাইকে। কাহিনী হল এক শর্ট টার্ম মেমোরী লসের পেশেন্টকে নিয়ে। সেই লোক একদিনের এক দুর্ঘটনায় মাথায় চোট পাবার কারনে হয়ে পরে anterograde amnesia এর রোগী যার কারনে নতুন কোন স্মৃতি তার মস্তিষ্কে স্থায়ী হয় না, হলেও বিশ মিনিটের পরেই সে ফিরে যায় তার সেই আঘাত পাবার মূহুর্তটিতে, তার শেষ অবস্থায়ী স্মৃতিটিতে । যেখানে মাথায় প্রচন্ড যন্ত্রণা নিয়ে সে নিজেকে শুয়ে থাকতে দেখে তার বাথরুমের মেঝেতে, তার মৃত স্ত্রীর পাশে। তার মনে পড়ে যায় সে রাতের কথা। শুয়েছিল সে, ঘুম ভেঙ্গে গেলে উঠে দেখে পাশে তার স্ত্রী নেই। শব্দ শুনে রিভলবার নিয়ে বাথরুমে আসতেই দেখে এক মুখোশধারী ধরে আছে তার মৃতপ্রায় স্ত্রীকে। গুলি চালিয়ে সেই লোককে ধরাশায়ী করলেও, পিছন থেকে মাথায় আঘাত করে আরেকজন।  সে রাতে সেলোকগুলো  ধর্ষণ করার পর হত্যা করেছিল ওর স্ত্রীকে। মুভিটি শুরু হয় বলতে গেলে কাহিনীর শেষ দিয়ে, যেখানে সে খুবই খুশিমনে খুন করে একজনকে। পোলারয়েড ক্যামেরা, নোট, গায়ের উল্কি সবকিছু দিয়ে সে ধরে রাখত তার সেইসব বিশ মিনিটগুলো যা তাকে চালনা করত শুধুমাত্র একটি ব্যাক্তিকে খুঁজতে, তার স্ত্রীর হত্যাকারীকে খুঁজতে, যে বেঁচে গিয়েছিলো। যারা মুভিটি এখনো দেখেননি তাদের আর কিছুই বলব না মুভিটি সম্পর্কে।
যারা মেমেন্টো দেখেছেন তারা হয়ত বুঝবেন এতক্ষন কেন গজিনীর কথা বলতে মেমেন্টোর বকবক করলাম । গজিনী মুভিটি পরিচালনা করেছেন দক্ষিণের পরিচালক মুরুগাদস, যা বলতে গেলে তারই তামিল ছবি ‘গজিনী’র হিন্দী রিমেইক। ছবিটিকে তাই সবাই মেমেন্টোর রিমেইক বললে একজায়গায় আমির খান বলেন যে এটা মেমেন্টোর রিমেইক বা নকল নয়, মেমেন্টো থেকে অনুপ্রাণিত বলা যায় । আমির বলেন মুরুগাদস যখন মেমেন্টো মুভিটার কথা জানতে পারেন, মুভিটার কনসেপ্ট তার খুবই পছন্দ হয় আর মুভিটি না দেখেই তিনি লেখতে শুরু করেন একই থিমেই তার নিজস্ব স্ক্রীপ্ট। যখন লেখা শেষ হয় মুভিটি দেখেন তিনি আর বুঝতে পারেন যে তার গল্পটি এটার থেকে সম্পূর্ণ আলাদা হয়েছে। আর তখনি তিনি করে ফেলেন তার নিজের মুভিটি । আমির তার মুভিটি দেখেন, খুবই পছন্দ হয় তার সেই কাহিনী শুধুমাত্র শেষের তিরিশ মিনিট বাদ দিয়ে। তারপর মেমেন্টো দেখে যখন বুঝেন দুটি মুভির কাহিনী ভিন্ন, শুরু করে দেন তিনি মুরুগাদসেরই পরিচালনায় হিন্দী গজনীর কাজ, যেখানে শেষের তিরিশ মিনিট থাকে তামিল ভার্শনটি থেকে অন্যরকম। গজিনীতেও কাহিনী থাকে এক anterograde amnesia পেশেন্টকে যে কিনা খুঁজে ফেরে গজিনী নামের একজনকে , খুন করবে বলে । মুভিটি সম্পর্কে আর কিছু বলব না শুধু ভাল ও খারাপ লাগার কিছু জিনিস ছাড়া। আমার কাছে এই গল্পটিও বেশ ভাল লেগেছে। দেখে নকল না বরং মেমেন্টো থেকে অনুপ্রাণিতই মনে হল। মুভিটি কমার্সিয়াল অ্যাকশন ধাঁচের মুভি, তবে কিছু জায়গায় ডিরেক্টরের বেশ কিছু কাঁচা কাজ আছে, যা দেখে যে কেউ বিরক্ত হবেন। বেশ কিছু বাড়াবাড়ি, ভুল আর কিছু জায়গায় কাহিনী টেনে লম্বা করার (বুঝলাম না এ জিনিসগুলি আমিরের চোখ এড়িয়ে গেল কিভাবে, বেশ কিছু ভাল ছবি দেখার পর উনাকে কাজের ব্যাপের বেশ খুঁতখুঁতেই জানতাম) ব্যাপার আছে মুভিটাতে। তবে  মুভিটিতে দেখার যা, তা হল পনেরো মিনিটের স্মৃতিতে ভর করে চলা আমিরের দুর্দান্ত অভিনয়। একজন মানুষের এরকম পাশবিক আক্রোশ হিন্দী মুভিতে আমি আর আগে দেখিনি।

