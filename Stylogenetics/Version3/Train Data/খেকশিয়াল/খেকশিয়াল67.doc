ছড়া কাটা



কতদিন গ্রামে যাই না । যখন পিচ্চি ছিলাম কত কিই না খেলতাম গ্রামে গিয়ে । দাড়িয়াবান্ধা, হা-ডু-ডু, ডাঙ্গুলি, মেয়েদের সাথে বউচি, রান্নাবাড়ি .. আহা এগুলোকি এখনো কেউ খেলে ? শেষ যেবার গেলাম দেখি সব পিচ্চিগুলো ক্রিকেট খেলছে, দেখে একসাথে ভালও লাগলো আবার মনটাও  খারাপ হল একটু । ওরাও মনে হয় আর ডাঙ্গুলি খেলে না । গ্রামে গেলে আরো কিছু খেলা খেলতাম, ছড়া কাটার খেলা । দুই জন বা তিনজন মিলে কিছু মজার ছড়া বলে যাওয়া, কথার পিঠে কথা বলার মত, ব্যাপারটা বেশ মজার । দুইটা এখনো আমি মাঝেমাঝে বিড়বিড় করি ..
১
- পা'র তলে কি ?
- হাসের ডিম
- ভাঙ্গছো কোথায় ?
- রান্নাবান্নায় ( মানে রান্নাবান্না করতে গিয়ে ভেঙ্গে ফেলছে বেচারা)
- কিয়ত্তে ? ( কি করতে গিয়ে, কিভাবে )
- গুচ্চন্ডি !
( গু চন্ডি, চন্ডা বা চডা মানে পারা দেয়া, আসলে এইখানে এই কথাটার মানে নেই, সে একবার বলছে রান্নাবান্নায় আবার বলে গুচ্চন্ডি, সে যে কিভাবে রান্নাবান্নার সময় গুয়ে পারা দিতে গিয়ে হাসের ডিম ভেঙ্গে ফেলছে সেটাই প্রশ্ন ! )
২
- কই গেছিলা
- ঝিঙ্গাতলা
- কি দেখলা
- শইলের পোনা ( শোল মাছের পোনা আরকি )
- কেমন করে ?
- টগরবগর
- হাতে ওইটা কি ?
- কমলালেবু
- খাও না কেনো ?
- চুকা লাগে
- দেও না কেনো ?
- মায়া লাগে ( মুখে একটু দুঃখ দুঃখ ভাব )
- তুমি এমন হইসো কিয়ের শোকে ?
- ভাতের শোকে  
- ভাত দেয় না কে ?
- পুতের বউয়ে 
- পুতের বউয়ের নাম কি ?
- কল্কি-চোরা ( হুক্কার কল্কি চোর )
- তোমার নাম কি ?
- নাচোইন্না ঘোড়া
- একটু নাচো তো দেখি
( উত্তরদাতা বা দাত্রীর নৃত্য )
- একটু হাসো তো দেখি
( উত্তরদাতা বা দাত্রীর হাহাহিহি করে হাসি )
- একটু কান্দো তো দেখি
( উত্তরদাতা বা দাত্রীর উউউ করে কান্নাকাটি )

