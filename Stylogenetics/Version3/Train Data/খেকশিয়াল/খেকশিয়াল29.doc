দুবাই যামু



(উৎসর্গঃ বর্তমানে শুকনা কাঁথার দোকানদার প্রাক্তন এক জলদস্যুর জন্মদিনে)
টোনা কহিল টুনি পিঠা কর। টুনি কইলো না পিঠা কত্তাম না, আম্নে আমারে বেড়াইতে নিয়া যান না, বিয়ার পরের ত্থে খালি ফরমাইশ করেন।
টোনা আবারো কাঁই কুঁই করিয়া বলিতে গেল, কিন্তু টুনি.. খিদে যে..
টুনি দুই পাটি দাঁত বাইরা কইরা কইলো, চলেন বাইরের ত্থে ঘুইড়া একলগে খাইয়াও আমু নে!
টোনা নির্বাক্যে তৈয়ার হইতে গেল, বুঝিল বেড়াইতেই হবে। সত্যিই তো বিয়ের পর হইতে আর বেড়ানো হয় নাই। সেই টুনির পিছনে কতদিন ঘুরিয়া, তাহার জন্য বাসা বানাইয়া, তাও সে আবার পছন্দ হয় না, কতভাবে ভুলাইয়া শান্ত করিয়া তবে বৌ করিয়া আনিয়াছে। 
টোনা মাফলারটা গলায় দিয়া বউকে ডাক দিয়া দুইজনে বনে হইতে একটু দূরে এক সাগরের এক ঝাউগাছে গিয়া বসিল। সেই স্থলে বাস করিত এক দস্যু। সে সেইখানে ভাসিয়া আসিয়াছিল, তাহার জাহাজ বিস্ফোরণে চূর্ন বিচূর্ণ হইয়া সাগরে বিলীন হইয়া গিয়াছিল। সে কিভাবে ভাসিয়া এই চরে উপস্থিত হইয়াছে সে নিজেও জানে না। সে ওই সাগর তীরেই বাস করিত, আর অপেক্ষা করিত কোন জাহাজের জন্য।  যে কোন, যা ধরিয়া সে তাহার গন্তব্যে যাইবে। 
সে ছিল ঘোর কৃষ্ণবর্ণ কৃষ্ণাকার এক দৈত্য স্বরূপ। গোঁফ আর শশ্রু পৃথক করা যাইতো না। অপেক্ষা করিতে করিতে তার দিন যাইতো। মাঝে মাঝে রাতে আলেয়া দেখিলেও জাহাজের আলো ভ্রম করিয়া উঠিয়া বাহিরে আসিতো, দৌড়াইয়া হাঁটু পানি জলে গিয়া খুঁজিত, চেচাইতো মাঝে মাঝে, "কেউ আছ কি?"। সেইদিন ছিল এমনই এক রাত। দস্যু ঘুমাইতে না পারিয়া উঠিয়া আসিয়াছে সাগরতীরে। হঠাৎ শুনিতে পাইলো কে জানি খুব মিহি স্বরে বলিতেছে,
"টুনি এইতো এলাম সাগরতীরে, এইবারে পিঠা কর।"
এর উত্তরে কে জানি আরো মিহি স্বরে বলল, "আপনে তো বড়ই যন্ত্রণা করেন! একটু ঘুরতে আইসি! খামুই তো কইলাম! একটু জিরাই, এমন বেরসিক কেন আপ্নে?"
দস্যু লাফ দিউয়া উঠিয়া বসিল। এদিক ওদিক খুঁজিতে লাগিল এই অদ্ভুত কথোপকথনের উৎস। হঠাৎ থামিয়া গলা উঁচা করিয়া ঝাউডালে কীয়ৎক্ষণ অবলোকন করিয়া দেখিল, দুটা পাখি! তাহারাই এই অদ্ভুত চিঁ চিঁ স্বরে কথা বলিতেছে। সে ভয় খাইয়া গেল। সে কি করিবে বুঝিতে না পারিয়া তাহাদের দেখিয়া নিজের পরিচয় দিয়া কহিল, "আমি দস্যুমোঢিমু ! এই তীর আমার রাজত্ব, তোরা কেরে?"
এইদিকে টোনা সাগর তীরের বাতাস খাইয়া খিদা বাড়াইয়া কাতর হইয়া ভাবিতেছিল যে কি করে.. একটু শুইয়া নিবে নাকি...হঠাৎ কানের পিছে বজ্রপাত হইতে শুনিয়া লাফ দিয়া বৌকে জড়াইয়া ধরিল। বৌ বেচারীও ভয় পাইয়াছিল, তবে নিশ্চয়ই স্বামীর আগে নহে। না হইলে সে তার স্বামীকে বলিতে গেলে গ্যাদা শিশুর ন্যায় নিজের কাঁখে ধারণ করিতো না।
ওই অবস্থায় দাঁড়াইয়াই দুইজনে কাঁপিতে কাঁপিতে দস্যু কে বলিল, "ভাই, কি বললেন আবার বলেন!"
দস্যু তখন ভ্যাবাচ্যাকা খাইয়া মাথা নষ্ট করিয়া বলিল, " দুবাই যামু দুবাই!!! দে ট্যাকা দে!!!"

