রানার



অনেকদিন পর লিখতে বসছি। শেষ কবে কি লিখেছি, মনে পড়ছে না। পাতা উল্টিয়েও দেখতে ইচ্ছা হচ্ছে না। তবে সুকান্তের রানারের মত ছুটেই চলেছি নিরন্তর। এই অর্থহীন ছোটাছুটির শেষ শুধু একভাবেই হতে পারে... জুবায়ের ভাই সেটা মনে করিয়ে দেন প্রতিদিন, অন্তত একবার হলেও।
*
ব্লগে যাতায়াত অনিয়মিত হয়ে পড়েছে। এরই মধ্যে গতকাল চোখে পড়লো অনিকেত ভাইয়ের "ভালোবাসা তারপর" শিরোনামের একটি লেখা। চোখে পড়ার একটি কারন এটা অর্ণবের হোক কলরব এলবামের একটি গানের নাম, আর নানা কারনে এই এলবামটি র সাথে আমার সখ্যতা প্রায় দেড় বছর পুরোনো এবং সুগভীর। 
মাঝে মাঝে বিশেষ কোন সময়ে, হয়তো জীবনের কোন ক্রান্তিকালে, কিছু গান বা আস্ত এলবাম মাথাটাকে একদম জাপটে ধরে - ছাড়াতে চাইলেও সেই মিউজিক মস্তক শরীর থেকে ছোটানো সম্ভব হয় না। এমনটা হয়েছিল ৮ বছর আগে যখন ফ্লয়েডের ডার্ক সাইড অফ দ্য মুন আর ভ্যান মরিসনের মুন্‌ডান্স প্রথম শুনেছিলাম। অথবা ২০০৩ সালের শুরুতে কোল্ডপ্লে-র প্যারাশুট্‌স, বা গত বছর জন মায়ার-এর কন্টিনুয়াম। দিনের পর দিন কেটে যায়, একই এলবাম রিপিটে শুনে শুনে, সেই একই ড়জন গান যতক্ষণ না শরীরের প্রতিটি রোমকূপে দিয়ে প্রবেশ করছে। প্রতিটি কর্ড মগজ়ে গেঁথে যায়, প্রতিটি শব্দ অর্থবহ মনে হয়। (যদিও এখন কোল্ডপ্লে-র প্যানপ্যানানি অন্তত আর ভালো লাগে না - তবুও ২০০৩ সাল একটা কঠিন বছরই ছিল!)
হোক কলরবটাও এমনই প্রিয় একটা এলবাম। বহু শোনায় মুখচেনা পড়শী বা প্রিয় বন্ধুর মতই।  তাই যখন এই বছরের মাঝামাঝি লন্ডনবাসী বন্ধুরা প্রস্তাব জানালো যে দৃষ্টিপাতের ব্যানারে অর্ণবের একটি কনসার্ট ট্যুর অর্গানাইজ করা হোক, আমিও একদম শুরু থেকেই তাতে জড়িয়ে পড়লাম। 
প্রথম মিটিং হয়েছিল জুলাইয়ের মাঝামাঝি। লন্ডনের সেইন্ট পল্‌স স্টেশনের পাশে একটি কফিশপে সাত-আটজন জড়ো হয়ে আলাপ আলোচনা শুরু হয়। ২০০৬ সালে অর্ণব এই শহরে এসেছিল দুইবার, তার ব্যান্ড বাংলা-কে সাথে নিয়ে। আমি তখনও লন্ডনে মোটামুটি নতুন। প্রথমটিতে যেতে পারিনি, যদিও পরে শুনেছি সেই শো একেবারে কানায় কানায় পরিপূর্ণ ছিল। দ্বিতীয় শো'টা আয়োজন করে এখানকার নামী বিশ্ববিদ্যালয় কিংস কলেজের বাংলাদেশী সোসাইটি। সেবারই অর্ণবকে প্রথম লাইভ দেখা যদিও সেদিন আনুশে ছিলেন মোটামুটি শো-এর মধ্যমনি। 
আর সেবারই প্রথম চিন্তা করা হয় অর্ণবকে আবার নিয়ে আসলে কেমন হয়, শুধু এক দেশ, এক শহর নয়, মোটামুটি বিশ্ব সফর। আর সেই চিন্তা বাস্তবায়ন করতে গিয়েই জুলাই মাসের মাঝামাঝি বসে সেইন্ট পলসে মিটিং।   
চলবে (হয়তো!) 

