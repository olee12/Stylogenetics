গদ্যময়...



'স্বপ্নের দেশ' হিসাবে মার্কিন মুলুক একদা সুপরিচিত ছিল। হয়তোবা অদ্যাবধি সেই সুনাম বলবৎ রহিয়াছে -- সঠিক জানা নাই। তবে অত্র দেশে যৌবনের তিনটি মূল্যবান বৎসর অতিক্রম করিবার পরে এই স্বপ্নের প্রকৃত রূপ আমার নিকট প্রতীয়মান হইয়াছিল। সত্য বলিতে খানিকটা দুঃস্বপ্নের ন্যায়ই ঠেকিয়াছিল। 
স্বীয় লক্ষ্য অর্জনে সফলকাম বিধায় বাঙ্গালি অভিবাসী বন্ধুমহল আমেরিকার ইতিবাচক দিকই কেবল দেখিতে পাইতো। অথচ কোন এক বিকৃত রুচির বশবর্তী হইয়া কি কারনে আমি নেতিবাচক বিষয়গুলাই অধিক লক্ষ্য করিতাম। সমাজের প্রতি স্তরে বহির্বিশ্ব সম্পর্কে নিরেট অজ্ঞতা ছিল একখানা বড় উদাহরণ। যেই রাষ্ট্রের সমৃদ্ধি অনেকাংশেই নির্ভর করিতেছে বিভিন্ন জাতিদিগকে বাণিজ্যিক ও রাজনৈতিক ভাবে শোষণের উপর, সেই রাষ্ট্রের জনগণের অন্ততঃ বহির্বিশ্ব সম্পর্কে স্বচ্ছতর ধারণা থাকা আবশ্যক বলিয়া মনে হইতো। ইহা বাদেও কারন ছিলো। দৈনন্দিন জীবনে অপচয়, চারিদিকে অহেতুক বাহুল্য, নগ্ন বস্তুবাদী প্রবৃত্তির একচ্ছত্র আধিপত্য, ইত্যাদি চোখে লাগিতো। তদুপরি মার্কিনীদের ঈশ্বর-ঈশ্বর করিতে করিতে বিগলিত হইয়া যাওয়ার প্রবৃত্তিকেও চরম ভন্ডামি বলিয়া মনে হইতো। কোন এক বইয়ের পৃষ্ঠায় একদা পড়িয়াছিলাম - 'ঈশ্বর এবং অর্থকে একই সঙ্গে উপাসনা করা সম্ভব নহে'। কেবলি মনে হইতো যে মার্কিনীরা এই অসাধ্য সাধন করিতেই সচেষ্ট রহিয়াছে। 
মার্কিন দেশে যত অস্বাভাবিক স্ফীতকায় মানুষ দেখিয়াছি, তাহা বিশ্বের আর অন্য কোথাও দেখি নাই। অস্বাস্থ্যকর  খাদ্যাভ্যাসের ফলাফল -- বিকটাকৃতির মানব-পর্বতমালা। প্রচার মাধ্যমে দিবা-নিশি তরল বিনোদন পরিবেশন করিয়া একটি দেশের জনগণকে কি রূপে উজবুক বানাইয়া রাখা যায়, মার্কিন মুল্লুক ছিল তাহারও প্রকৃষ্ট উদাহরন। দার্শনিক মার্ক্স বলিয়াছিলেন - ধর্ম  হইলো জনতার আফিম। আমার নিকট মনে হইতো যে প্রয়াত দার্শনিকের উক্তির ঈষৎ পরিমার্জনা করা প্রয়োজন। বলিতে পারা যায় -- বোকা বাক্সের বিনোদনই আধুনিক বিশ্বের জনগণের প্রকৃত আফিম। 
যাহা হোক, এই রচনা লেখিতে বসিবার কারন ব্যাখ্যা করি। স্বপ্নের দেশেও অনাচার, বৈষম্য ব্যাপক আকারে বিদ্যমান - কাট্রিনা ঘূর্ণিঝড়ের সুবাদে এই সত্য অনেকেই অবলোকন করিয়াছিলেন। অতিরিক্ত প্রতিযোগিতাপূর্ণ সমাজ ব্যবস্থার একখানা কুফল হইলো ব্যাপক প্রাচুর্য্যের মাঝেও হতদরিদ্রের নীরব উপস্থিতি। সম্পদের আধিক্যের কারনে এই অভাব সচরাচর চক্ষুগোচর হয় না। তথাপিও সমাজের নিম্নবর্ণের মাঝে -  বিশেষত সংখ্যালঘু সম্প্রদায়ে - দারিদ্র্য এবং অন্যান্য সামাজিক ব্যাধির প্রাদুর্ভাব ঘটিয়া থাকে। 
বিগত ছয় মাস ধরিয়া অর্থনৈতিক অনিশ্চয়তা সমগ্র বিশ্বকে গ্রাস করিতেছে। উন্নত বিশ্ব হউক অথবা অনুন্নত, দৈনিক আহার্য খাদ্যদ্রব্যের মূল্য অত্যাধিক বৃদ্ধি পাইয়াছে। বাংলাদেশে চাউলের দামের উর্ধ্বগতি সম্পর্কে সুধী মহল অবগত আছেন। পত্রিকা ঘাটিয়া আজিকে বুঝিতে পারিলাম যে এই মূল্যবৃদ্ধি মার্কিন মুলুকেও বড় আঘাত হানিয়াছে। পত্রিকার শিরোনাম - অগুণতি মার্কিনদিগকে অনাহার তাড়িয়া বেড়াইতেছে। 
সংবাদখানি পড়িয়া যারপরনাই অবাক হইলাম। পৌনে তিন কোটি মানুষ খাদ্য সংগ্রহ করিতে গিয়া মার্কিন সরকারের নিকট হাত পাতিতেছে। এবং মার্কিন দেশের শতকরা ১১ ভাগ জনগণ খাদ্যের নিশ্চয়তা অর্জনে ব্যর্থ হইতেছে। এক কোটিরও অধিক  মার্কিনী অনাহারী অভুক্ত রহিয়াছে। 
নিজ দেশেও আজি হাহাকার। তাই মার্কিন মুলুকের দরিদ্র জনগোষ্ঠীর দুঃখ-কষ্টে প্রীত হইবার কোন কারন নাই। তবে তথাকথিত স্বপ্নের দেশেও যে কোটি লোক ক্ষুধার্ত অবস্থায় ঘুমাইতে যায়, তাহা জানিয়া পুনরায় নিশ্চিত হইলাম যে সেই স্বপ্ন সর্বদা সত্য নহে। 

