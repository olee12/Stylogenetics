বিনিয়োগ ও উন্নয়ন নিয়ে আরো কিছু মন্তব্য



মন্তব্য শুধু বড়ই হয়, তাই ভাবলাম আলাদা করে পোস্ট দেই। এই আলোচনার সূত্রপাত রাগিবের এই পোস্ট।  
দিগন্ত যেমন বলেছেন - বৈদেশিক বিনিয়োগের খারাপ-ভালো নিয়ে বই লেখা যায়, এবং গাদা গাদা বই লেখাও হয়েছে। স্বল্প পরিসরে মন্তব্যে অনেকেই সুন্দর ব্যাখ্যা দিয়েছেন। আরেকটু যোগ করি -
- ৫০০-২৫০=২৫০, এই হিসাবটা আসলে টেকে না। অর্থনীতিতে মাল্টিপ্লাইয়ার এফেক্ট নামে একটা জিনিস কাজ করে। মানুষের যখন আয়-ইনকাম হয়, তখন সেটা থেকে তার নতুন নতুন চাহিদা তৈরী হয়। একটা বেকার ছেলে - মোবাইলের স্টল দিয়ে মাসে ৫,০০০ টাকা আয় করা শুরু করলো। আগে ছিল শূন্য। তার সেই ৫,০০০ টাকা ইনকাম থেকেই তৈরী হচ্ছে নিত্য নতুন ডিমান্ড। সে নতুন কাপড় কিনতে চায়, একটা ভালো বাসা নিতে চায়, ছোট ভাইকে স্কুলে পাঠাতে চায়। দেখা গেলো যে শিক্ষা, স্বাস্থ্য, বাসস্থান, leisure, retail সহ আরো দশটা সেক্টরে সুপ্রভাব পড়লো। তাই ঐসব সেক্টরেও নতুন করে তৈরী হলো আরো কর্মসংস্থান এবং আরো আয়-রোজগার। 
- এই জন্যে অর্থনীতিতে বেকারত্ব মোচন, job creation, income generation - এইসব নিয়ে নীতি নির্ধারকরা এত পেরেশানিতে থাকেন। কারন সেই মাল্টিপ্লাইয়ার এফেক্ট অনেক সেক্টরে গতি এনে দিতে পারে। মাল্টিপ্লাইয়ার এফেক্ট দিয়ে উন্নয়ন সাধনের চরম মডেল হলো বিগ পুশ (big push) মডেল। একটু পুরান মডেল, তবে মজার আছে। বড় ধাক্কা দিয়ে অনেকগুলো ইন্ডাস্ট্রি বসানোর চেষ্টা করতে হবে। সেই সব মিল কারখানার নতুন কর্মীরাই একে অপরের ইন্ডাস্ট্রির পরিপূরক ডিমান্ড তৈরী করবে। জুতা ফ্যাক্টরীর কর্মী বেতন পেয়ে পাশের ফ্যাক্টরীর কাপড় কিনবে, আর সেলাই কর্মী কিনবে পড়শীর বানানো জুতা। সম্পূরক ডিমান্ড সৃষ্টির মডেল। বুঝতেই পারছেন একটু হাওয়া হাওয়া টাইপের মডেল এটা, ৫০, ৬০-এর দশকে বোধ হয় নাম করে ছিল, কিন্তু কথাটা হলো এই যে মডেল পুরোটাই দাঁড়িয়ে আছে সেই মাল্টিপ্লাইয়ার এফেক্টের উপরে। 
- মোবাইলের একটা বড় অবদান, ব্যবসার কর্মকান্ড অনেক সহজতর করে দিয়েছে। গার্মেন্টস মালিকের ভালো উদাহরণ দিয়েছেন একজন। সেই গার্মেন্টস মালিকের যে management cost, ব্যবসায় লেনদেনের যেই বেহুদা transaction cost, এইগুলা অনেক জায়গায় কমিয়ে দিয়েছে মোবাইল। ৫০০-২৫০-র হিসাবে এই বেগ, এই গতি ক্যাপচার হয় না।
- তবে একটা ব্যাপারে আমি ১০০% একমত যে শুধুমাত্র মোবাইল ফোন বিকিকিনি করে উন্নয়ন সাধন হয় না। মূলত শিল্প (আর আরো সীমিত ভাবে কৃষি) থেকেই তা আসতে হবে। কিন্তু সেখানেও আমাদের mismanagement-এর অভাব নেই। গার্মেন্টস শিল্প দাঁড়িয়েছে সম্পূর্ণ উদ্যোক্তাদের চেষ্টায়। বলতে পারেন not because of government, but in spite of it.  বরং গত দশ বছরে রাজনীতির হোলি খেলা বারবার চেষ্টা করেছে ব্যবসা-শিল্প-রপ্তানীর পায়ে কিভাবে কুড়াল মারা যায়। একটু দূরে চলে গেলাম আবার ফিরে আসি। গার্মেন্টস-জুতা শিল্প - এগুলো সব চেয়ে শ্রমঘন শিল্প, এবং শিক্ষা বা স্কিলের প্রয়োজন সবচেয়ে কম। তাই জনবহুল গরীব দেশের উন্নয়নের প্রথম ধাপে এগুলো সবচেয়ে বেশী ব্যবহৃত হয়। জাপান তাইওয়ান কোরিয়াও ৫০-৬০-৭০-এর দশকে এই দিয়েই শুরু করেছিল। কিন্তু পরের ধাপে আরেকটু sophisticated শিল্পে পা বাড়ায় - টিভি কম্পিউটার বানায়, light manufacturing, গাড়ি এসেম্বলি ইত্যাদি। এবং শিল্পায়নের শেষ ধাপে একদম চরম হাই-টেক জিনিস - সেমি-কন্ডাক্টর, মাইক্রোচিপ থেকে শুরু করে biotech, nanotech পর্যন্ত। 
কিন্তু দুঃখের বিষয় ৩০ বছর পরেও আমরা শিল্পায়নের সেই প্রথম ধাপ থেকে এগুতে পারিনি। সেখানে মালয়েশিয়া, ভিয়েতনাম ধাই ধাই করে নতুন  নতুন সেক্টরে উঠে গেছে। একে পরিভাষায় বলে climbing up the value chain. আমরা ভ্যালুর সিঁড়ির প্রথম ধাপে আটকে আছি এখনো। এর কারন বিবিধ তবে সবচেয়ে বড় দুই একটা কারন ধরি - কর্মীদের শিক্ষা ও দক্ষতার অভাব আছে (টিভি বা সেমি কন্ডাক্টর বানাতে গেলে শিক্ষিত দক্ষ শ্রমিক দরকার, সেলাইয়ের স্কিল দিয়ে তা হবে না); আমাদের অবকাঠামোর অভাব - (কারেন্ট না থাকলে টিভি বা গাড়ির assembly line দুই মিনিট পরপর বন্ধ হয়ে যাবে); রাস্তাঘাট হাইওয়ের অপ্রতুলতা - রপ্তানীকারকের ট্রাক জামে আটকে থাকবে দিনের পর দিন; রাজনৈতিক স্থিতিশীলতার অভাব - ফ্যাক্টরী মালিক নিশ্চিত না সে হরতাল-স্ট্রাইকের কারনে সময়মত অর্ডার মেটাতে পারবে কি না। অর্থনীতি আর শিল্পের বিকেন্দ্রীকরণ হয়নি, সব কিছু ঢাকা কেন্দ্রিক - গ্রামের গরীব মানুষ ভাতের খোঁজে এসে ভিড়ে ঢাকা শহরের রিক্সার গ্যারেজে, অথচ দক্ষিনাঞ্চলে চিটাগং ও মংলা পোর্টের পাশে হতে পারতো দক্ষিণ এশিয়ার সবচেয়ে বড় শিল্প এলাকা, যা উদ্বৃত্ত শ্রমিক শুষে নিতে পারতো অনেক। ঢাকার অবকাঠামোর উপরে চাপও কমতো অনেক।   
- সব কিছুর পেছনে পাবেন আমাদের রাজনীতিবিদ আর নীতিনির্ধারকদের সচেতনতা দক্ষতা ভবিষ্যতমুখীতার প্রকট অভাব। শুধু মঞ্চ আর স্লোগানের দেশপ্রেম নিয়েই মেতে আছেন তারা, এবং অনেকাংশে আমরাও। ১৯৭১ আমাদের আত্মার অংশ কিন্তু ২০৭১ নিয়ে কথা বলবে কে বা কবে? আজকে যদি উন্নয়নের পদক্ষেপগুলো না নেয়া হয়, তাহলে কি ২০৭১ সালে বাংলাদেশ সার্বভৌম ভূখন্ড হিসাবে টিকে থাকবে? রাজনীতিবিদদের দিকে আঙুল দেখালে আজকাল আবার সুশীল বলে গালি খাওয়া লাগে। কারন স্লোগান দিয়েই হয়তো মানুষের পেট ভরানো যায়। পক্ষান্তরে আমার ধারণা হলো যে উদ্বৃত্ত জনসংখ্যা মধ্যপ্রাচ্যে রপ্তানী করেই আমরা বিরাট সামাজিক দাবানল দূরে সরিয়ে রেখেছি। বছরে প্রায় ৭-৮ লাখ বেকার যুবককে বিদেশে রপ্তানী করা হচ্ছে। কারন দেশে শিল্পায়নের কিছুই ঠিকমতো হলো না, এক সাধের গার্মেন্টস বাদে। ফিলিপাইনের স্বৈরশাসক মার্কোস ঠিক একই কাজ করেছিলেন বিরাট সাফল্যের সাথে প্রায় ৪০ বছর আগে। ফিলিপিনের লক্ষ লক্ষ প্রবাসী শ্রমিকদের নিয়ে নিউ ইয়র্ক টাইমসের একটি অসাধারণ প্রতিবেদনে সেই গল্প পাবেন। আমরাও আজকে চলি মার্কোসের দেখানো পথে।
- ভারতের যেই সার্ভিস সেক্টর বুম, সেটাও আমাদের সম্পূর্ণ পাশ কাটিয়ে গেলো। বেকারদের কিছু কম্পিউটার টেপাটেপি, ফোনে বকবক শেখানো গেলে ভারতে যে বিলিয়ন বিলিয়ন ডলারের ব্যাক অফিস ব্যবসা তৈরী হয়েছে, তার সিকি ভাগও আমাদের হাতে আসতো। এবং সেখান থেকে পরে আরো উন্নত ধাপের আইটি ব্যবসা। কিন্তু শিক্ষাব্যবস্থাকে পঙ্গু করা হয়েছে, সস্তা রাজনীতি করে স্কুল কলেজে ইংরেজী শিক্ষাকে জারজ সন্তান বানানো হয়েছে, ইংরেজীর অভাবে আন্তর্জাতিক অঙ্গনে আমাদের যুবকদের ডিমান্ড কমে গেছে। বরং ভারতে খরচ বেশি দেখে কল সেন্টার এখন যায় ফিলিপাইনেই আবার, এমন কি চীনেও ইংরেজী শিক্ষার হিড়িক পড়েছে। অথচ আমাদের natural advantage ছিল, আমাদের বাবাদের জ়েনারেশন আমাদের থেকে কত ভালো ইংরেজী শিক্ষা পেয়েছেন, এবং সেটা গ্রামে মফস্বলে বসে!  
- শেষ করি গার্মেন্টস দিয়েই। ইউনিভার্সিটিতে আমার একটা বড় পেপার লিখতে হয়েছিল আমাদের গার্মেন্টস শিল্পের উত্থান নিয়ে। জেনে অবাক হবেন যে কোরিয়ার Daewoo কম্পানীর বড় সাহায্যের কারনেই আমাদের পোষাক শিল্প জিরো থেকে শুরু হয় ৭০-এর দশকের শেষ ভাগে এসে প্রচন্ড বেগ পায়। Joint venture ছিল নুরুল কাদের সাহেবের দেশ গার্মেন্টস-এর সাথে। অর্থাৎ সেই যাত্রাও বিদেশী বিনিয়োগের সাহায্য নিয়েই শুরু হয়েছিল।  
-------------------------
হাজার বছর ব্লগর ব্লগর

