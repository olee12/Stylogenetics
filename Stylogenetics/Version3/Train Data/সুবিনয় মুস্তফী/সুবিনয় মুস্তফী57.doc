ভিনসেন্ট



তার নাম শুধু শুনে এসেছি স্কুল জীবন থেকে। তাকে উৎসর্গ করে লেখা অপূর্ব একটা গানের ভক্ত হয়েছি কলেজ জীবনে। কিন্তু ভিন্সেন্ট ভ্যান গখের আঁকা ছবি কখনো স্বচক্ষে দেখার সুযোগ বা কপাল হয়নি। 
হয়তো সেই শূন্যতা ঘোচাতেই লন্ডনের রয়াল একাডেমী আয়োজন করেছিল ভ্যান গখের বড় আকারের চিত্র প্রদর্শনীর - গত চল্লিশ বছরে এই শহরে প্রথমবারের মত। জানুয়ারী থেকে চলছে, সামনের সপ্তাহে শেষ। তাই ছুটির দিনে সকালবেলা চলে গেলাম পিকাডিলিতে। খেয়াল ছিল না যে আরো শত শত লোকও ভিন্সেন্ট-কে  দেখতে চলে আসবে - মিউজিয়ামের বাইরে লাইন দেখলাম পাক্কা দেড় ঘন্টা লম্বা। দাঁড়ালাম ততক্ষন। বাইরে যেমন ভীড় ছিল, গ্যালারির ভেতরে দেখি তার চেয়ে দ্বিগুণ! গ্যালারির সাতটা বড় বড় প্রদর্শনী রুম, প্রতিটা উপচে পড়ছে মানুষে - সব বয়সের আর সব সাইজের মানুষ, সব দেশের আর সব রঙ্গের মানুষ। 
অথচ তিনি যখন বেঁচে ছিলেন, একটার বেশী পেইন্টিং তিনি বিক্রি করতে পারেননি। 
*
যা দেখেছি, তার সবই যে ভালো লেগেছে, তা বলবো না। অনেক ছবি মনে তেমন রেখাপাত করেনি। ভিন্সেন্ট আঁকাআঁকি শুরু করেন বেশ দেরীতে - তার বয়স যখন ২৮। প্রথমদিকের কাজ দেখে আন্দাজ করা যায় বেশ অপরিপক্ক  - কিছু পেন্সিল স্কেচ, কয়লার কাজ, ছোট মাপের তৈলচিত্র। নতুন শিল্পী তার কাজ শিখছেন, বারবার অনুশীলন করছেন - কি করে পার্স্পেক্টিভ ঠিক করা যায়, কি করে মানব-শরীর  আঁকা যায়। অল্প ক'বছরের শিল্পীজীবনে তাকে শুরু থেকে শেষ পর্যন্ত অকুন্ঠ সমর্থন দিয়ে গেছেন তার ছোট ভাই থিওডোর বা থিও। সেই থিওকে লেখা ভিন্সেন্টের ডজন ডজন চিঠিও প্রদর্শিত হয়েছে দেখলাম - চিত্রগুলোর পাশাপাশি। 
থিও, আমি কৃষকের ছবি আকাঁর চেষ্টা করছি, আজীবন কঠোর পরিশ্রমে ন্যূব্জ দেখাতে চাই, কিন্তু একদমই হচ্ছে না। ৫০বার স্কেচ করেছি অলরেডি, দরকার হলে ১০০বার করবো, কিন্তু যেভাবে ফুটিয়ে তুলতে চাই, ঠিক সেভাবে না হওয়া পর্যন্ত থামবোনা পণ করেছি। আবার যখন আস্তে আস্তে তার হাত পাকছে, তিনি লিখছেন - দেখ থিও, এই বাগানটাকে আজ এমনভাবে এঁকেছি, এখানে সবুজ দিয়েছি, এখানে নীল, এখানে কমলা। মনে হয় বেশ ভালোই হয়েছে। 
যা বললাম, মাত্র দশ বছরের শিল্পীজীবন। ৩৮ বছর বয়সে নিজেকে গুলি করে মেরে ফেলেন। অথচ সেই দশ বছরে কি রকেটের মত উত্তরণ। কোন আর্ট কলেজে যাননি, কোন আনুষ্ঠানিক ক্লাস নেননি, তেমন কোন শিক্ষকও ছিল না। সব শিখেছেন নিজে নিজে - দিনের পর দিন অনুশীলন করে, চিত্রকলার উপর বই পড়ে, তার প্রিয় শিল্পীদের কাজ দেখে দেখে। বইয়ের পোকা ছিলেন, প্রচুর গল্প-উপন্যাস পড়তেন। তার সংগ্রহ থেকে বিভিন্ন বই - ডিকেন্স, এমিল জোলা, মোঁপাসা - রাখা ছিল কাঁচের নীচে। চার চারটে ভাষায় কথা বলতে আর পড়তে পারতেন - ডাচ, ফরাসী, ইংরেজী আর জার্মান। থিও-কে চিঠি লিখেছেন একাধারে ডাচ আর ফরাসী ভাষায়। থিও, এইটা ট্রাই করলাম আজকে - দেয়ালে স্পটলাইটের নীচে ফরাসীতে লেখা চিঠিটা সাঁটা আছে ছোট স্কেচ সহ - আর দু'পা এগোতেই অরিজিনাল ছবিটাও ঝুলিয়ে রাখা! দারুন ব্যাপার। 








*
সবচেয়ে বেশী চোখ ধাঁধিয়েছে শেষদিকের কাজগুলো। ছবি-টবি তেমন বুঝিনা, কিন্তু এতটুকু সহজেই বোঝা যায় যে ২৮ বছরের কাঁচা হাতের ভিন্সেন্ট আর ৩৮ বছরের ভিন্সেন্টের কাজের ব্যবধান একেবারে থার্ড ডিভিশন বনাম ফার্স্ট ডিভিশনের মতোই। তদ্দিনে তিনি এতোটাই পারঙ্গম হয়ে উঠেছেন যে এমন কোন আঁকার স্টাইল নেই যা তার আয়ত্তের বাইরে। এমন কোন মুড নেই যা তিনি ফুটিয়ে তুলতে পারেন না, এমন কোন নিঃসর্গ নেই যা তিনি ক্যানভাসে বন্দী করতে পারেন না। হল্যান্ড ছেড়ে ফ্রান্স চলে গেছেন - ফ্রান্সের এক মাথা থেকে আরেক মাথা ক্যারমের গুটির মত ধাক্কা খেয়ে যাচ্ছেন। আর যত বড় মাপের শিল্পী হচ্ছেন, তত মানসিক ব্যাধি তাকে তাড়া করছে। 
শেষের দিকের ছবিগুলোর সামনে এসে মন্ত্রমুগ্ধের মত দাঁড়িয়ে থাকতে হয়। এই কি গমের ক্ষেত, এই কি পপলার গাছ? এটা কিভাবে গ্রীষ্মের আকাশ হয় - অথচ হ্যাঁ এটাই তো গ্রীষ্মের প্রকৃত আকাশ। গ্যালারির ভেতরে অগুণতি মানুষ ধাক্কাচ্ছে, সবাই তো দাঁড়িয়ে দেখতে চায় কিছুক্ষণ। কিছু কিছু ছবির কাছে তাই বারবার ফিরে যেতে হয়েছে - আরেকবার দেখে নেই সাইপ্রেসগুলো, বা সাঁ-রেমি'র হাসপাতালটা। 
*
একটা কথা যেটা বারবারই মনে হয়েছে - ম্যাগাজিন বা বইয়ের পাতায় তেলচিত্রের প্রিন্ট দেখে তেমন কিছু বোঝা যায়না। যেই ছবি হয়তো আগে অনেকবার দেখেছি বলে মনে হয়, সেটা সামনাসামনি এসে নতুন এক রূপ, প্রায় অগ্নিমূর্তি নিচ্ছে। ভিন্সেন্টের হাতে রঙ্গের আস্তর মাঝে মাঝে আধা-ইন্চি পুরু, পিগমেন্ট একেবারে ক্যানভাস থেকে লাভার মত ফুঁসে বেরুচ্ছে। জানলাম যে টুথপেস্ট-এর মত ঢেলে দেয়া এই রং করার কায়দাকে ইম্পাস্টো  বলে। তার ল্যান্ডস্কেপগুলোর একটি অন্যতম বৈশিষ্ট্য। সাধারণত ক্যানভাসে আঁকা ছবি আমরা দ্বিমাত্রিক বলেই জানি - চ্যাপ্টা, সমান্তরাল। অথচ ভিন্সেন্টের ক্যানভাসের উপর রঙ্গের পুরু প্রলেপের কারনে ছবি প্রায়ই একটা ত্রিমাত্রিক রূপ লাভ করে। গোলাপ ফুলের একটা স্থিরচিত্রে চোখ আটকে যায় - মনে হয় রং নয়, হয়তো আসল পাপড়ি!
ভিন্সেন্টের তুলির এই মোচড়গুলো কম-বেশী সবাই দেখেছি - ইম্পাস্টোর মোটা আঁচড়ে আঁকা নীল আকাশ বা গমক্ষেত - বইয়ের পাতা থেকে কিছুটা আন্দাজ পাওয়া যায়। কিন্তু রঙগুলো - সেই গাঢ় নীল সবুজ কমলাগুলো যে এই ১৩০ বছর পরেও কি রকম জীবন্ত, জ্বলন্ত, ঝকঝকে - সেটা ছবি থেকে ফুটখানেক দূরে দাঁড়িয়েই প্রকৃত বোঝা সম্ভব। অনেক খুঁজলাম কিন্তু জলপাই গাছগুলোর এর থেকে ভালো ছবি পেলাম না। অথচ আসলটার সামনে দাঁড়িয়ে মনে হচ্ছিল কেউ যেন আমার কলিজাটাকে খামচে ধরেছে - এই ছবিটা আমি এখন আমার ড্রয়িং রুমে নিয়ে যেতে চাই, ঘন্টার পর ঘন্টা স্থির দাঁড়িয়ে আজ থেকে কাল একে আমি দেখতে চাই। 
*
বলা হয় জীবনের শেষে এসে ভিন্সেন্ট ঝড়ের বেগে কাজ করেছিলেন - শেষ তিন মাসে ডজন ডজন ক্যানভাস সমাপ্ত করেন তিনি। ততদিনে মানসিক ব্যাধির সাথে যুদ্ধে হেরে যাচ্ছেন নিশ্চিতভাবেই, মানসিক হাসপাতালে আসা-যাওয়া করেছেন কয়েকবার। থিও-র কাছে লেখা চিঠিতে আছে মৃত্যুচিন্তা। বুঝে গেছিলেন যে এই শিল্পীসত্ত্বা তাকে অমরত্ব দিক বা না দিক, তাকে আর বাঁচতে দিবে না। 
চার ঘন্টা শেষে প্রদর্শনী থেকে বেরিয়ে এসে আবার একুশ শতকে পা দিলাম। মনে গভীর দাগ কেটেছে বলার অপেক্ষা রাখে না। ইচ্ছা হয় ছুটে যাই সেই প্রোভেন্সে কোন এক গ্রীষ্মে... আর্ল-এর হলুদ বাড়িটাতে, যেখানে তিনি ছিলেন কিছুদিন, আরেক খ্যাপাটে শিল্পী পল গঁগা এসে থেকেছিলেন তার সাথে দুই মাস, পরে দুজনে বিরাট কাইজ্জা করে আলাদা হয়ে যান... অথবা সাঁ-রেমিতে... পাগলা গারদের জানালা দিয়ে যেই পাহাড় আর প্রকৃতির দৃশ্য তিনি দেখেছিলেন... সেই সাইপ্রেস গাছের ডাল-পালা... সেই ঘূর্ণায়মান সুগভীর নীল আকাশ যা আজও তার অগুণতি ভক্তদের সম্মোহিত করে রেখেছে...
শেষ কথাটা থাকুক ডন ম্যাক্লীনের কাছেই।

*
- ভিন্সেন্ট ভ্যান গখের আঁকা ছবির সম্পূর্ণ গ্যালারি
- তার লেখা ৯০০টি চিঠির অনলাইন সংকলন - তর্জমা সহ 

