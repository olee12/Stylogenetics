হায় ফেডারার!



সেই ম্যাকেনরো বা বুম বুম বরিসের পরে আর কোন টেনিস খেলোয়াড়ের খেলা এত ভাল লাগেনি, যা কিনা রজার ফেডারারের খেলা দেখে লাগে। আগাসি-সাম্প্রাসের যুগ শেষ হয়েছে বছর পাঁচ হতে চললো। এরই মধ্যে ফেডারার জায়গা করে নিয়েছেন টেনিস ইতিহাসে। অনেকের বিচারে সোয়া'শো বছরের টেনিস ইতিহাসে তিনিই সর্বশ্রেষ্ঠ খেলোয়াড়। তার মত অপূর্ব প্রতিভা আর কখনো আসবে, তা হলফ করে বলা যায় না। বর্গের মত উইম্বেলডন জিতেছেন টানা পাঁচবার। আর অন্যান্য গ্র্যান্ড স্ল্যাম মিলিয়ে মোট ১২টি গ্র্যান্ড স্ল্যাম জিতেছেন, সাম্প্রাসের ১৪টি তার হাতের নাগালের কাছাকাছি। 
বয়স মাত্র ২৬ এখনো। অত্যন্ত ভদ্র স্পোর্টস্ম্যান হিসাবে বিশ্বময় সুনাম কুড়িয়েছেন। বেকহ্যাম-দের মত ব্যবহারে কোন বাড়াবাড়ি নেই তার, নেই মিডিয়ার পেছনে দৌড়াদৌড়ি। যা বলার, টেনিস কোর্টেই বলে দেন।
তবে তার ব্যক্তিগত এভারেস্ট তিনি আজও জয় করতে পারলেন না। ফ্রেঞ্চ ওপেন প্রতিযোগিতা, মানে ফেডারারের কাছে এক অলংঘনীয় প্রাচীর। প্রতি বছর জুন মাসে তিনি প্যারিসে গিয়ে দরজায় কড়া নাড়েন। ক্লে বা লাল-মাটির কোর্টে সেই ২০০৫ সাল থেকে চেষ্টা করে আসছেন। কিন্তু প্রতিবারই তার রাস্তা আটকে দাঁড়িয়ে থাকেন স্পেনের অসুর, ২২ বছরের দানব রাফায়েল নাদাল। ২০০৫ সালে সেমিফাইনালে, ২০০৬ এবং ০৭ সালে ফাইনালে এসে নাদাল ফেডারার-কে হারিয়েছেন।
আজকে আবারও প্যারিসের মাটিতে মোলাকাত হয়েছিল। কোর্ট ভর্তি ১৪,০০০ দর্শক আর টিভি দর্শক লাখো লাখো। বোধ হয় ৯০% দর্শকই ফেডের সমর্থক ছিলেন। সবাই চাইছিলেন তার মুকুটে এই শেষ দুর্লভ মানিকটুকু শোভা পাক। 
কিন্তু তা হয়নি। সকল দর্শককে তাজ্জব করে দিয়ে তিনি হেরেছেন ১-৬ ৩-৬ ০-৬ স্কোরে। শুধু হেরেছেন বললে ভূল বলা হবে। একেবারে গোহারা হেরেছেন। নাদাল আজকে ফেডারার-কে রীতিমত লাঞ্ছনা করেছেন। তার পশুর শক্তি দিয়ে প্রতিপক্ষকে দুমড়ে মুচড়ে দিয়েছেন। 
ফেড-কে প্রথম গেম থেকেই মনে হচ্ছিল বেশ নার্ভাস। কিন্তু নাদাল যেই ফর্ম নিয়ে এসেছেন, তাতে ভূল করার বিন্দুমাত্র সুযোগ তার ছিল না। কিন্তু শুরু থেকেই একের পর এক ভূল করে চরম মাশুল গুনেছেন। 
পুরো খেলায় ফেড-এর মুখের অভিব্যক্তি, তার বডি ল্যাঙ্গুয়েজ দেখে মনে হয়েছে তার কোন আত্মবিশ্বাস নেই নিজের উপরে। তিনি যে নাদাল-কে আদৌ হারাতে পারবেন, সেটা একবারও মনে হয়নি আজকে। দুই সপ্তাহ আগে নাদালের কাছে হেরেছিলেন তিনি, ফ্রেঞ্চ ওপেনের প্রস্তুতি টুর্নামেন্টে, হামবুর্গে। আজকে সেই হারেরই আবার পুনরাবৃত্তি। নাদাল তার চরম নেমেসিস। 
ওদিকে নাদাল বর্গের সমস্ত ক্লে কোর্ট রেকর্ড চুরমার করে দিচ্ছেন। বর্গের মত তিনিও আজকে ফ্রেঞ্চ টানা চারবার জিতলেন। মাত্র ২২ বছর বয়স, আরো কত শত টুর্নামেন্ট নাদাল জিতবেন, তা খোদাই মালুম। মনে হচ্ছে উইম্বেল্ডন থেকেই শক্তি পরীক্ষা আবার শুরু হয়ে যাবে। 
গত বছর ফেড উইম্বেল্ডন জিতেছিলেন ঠিকই কিন্তু স্বীকার করতে হয় একদম টেনেটুনে। তার শেষ শক্তিটুকু ব্যয় করতে হয়েছিল নাদালের কামানের গোলার মত গ্রাউন্ডস্ট্রোক ঠেকাতে। কিন্তু বিশ্বাস করতে কষ্ট হচ্ছে যে নাদাল এবার তা হতে দেবেন। তাকে হটিয়ে টানা ষষ্ঠ শিরোপা ফেড-এর কপালে কিভাবে জুটবে, সেটাই বোঝা যাচ্ছে না। 
আজকের খেলায় শেষ সেট হেরেছেন ০-৬ স্কোরে। জানা গেলো যে ১৯৯৯ সালের পরে এই প্রথম রজার ফেডারার ০-৬ স্কোরে কোন সেট হারলেন। ৯ বছর পরে ফেডারারের যুগের কি তাহলে সমাপ্তি চলে এলো? খুবই ইচ্ছা ছিল উইম্বেলডনের সেন্টার কোর্টে তার খেলা দেখবো জীবনে একবার। হবে কি না আর কে জানে।   
*
ফেডারার-এর টপ টেন।  

এবং আরেকটি। ইউটিউব ভর্তি ভিডিও। চোখ জুড়িয়ে দেখার মত। 


