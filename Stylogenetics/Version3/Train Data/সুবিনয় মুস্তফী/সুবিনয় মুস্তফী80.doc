গণহত্যা আর্কাইভের সর্বোচ্চ পাবলিসিটি চাই




ম্যাশ, জালাল ভাই, রেজওয়ান, সুশান্ত, জাফা ইত্যাদির অক্লান্ত পরিশ্রমে যেই গণহত্যা আর্কাইভ গড়ে উঠেছে, সেটা ইন্টারনেটের এক নিভৃত কোনায় পড়ে আছে। ট্রাফিক কেমন জানি না, মনে হয় খুব বেশী না। সেটা বদলাতে চাই, আজকেই। এই আর্কাইভের ভিডিও লাইব্রেরীর প্রতিটি ভিডিও সবার দেখা চাই। এই আর্কাইভের ৭১-এর সংবাদপত্র সেকশানের প্রতিটি আর্টিকেল মানুষের পড়া চাই। বিচার হয়তো হবে না কোনদিন এই বেজন্মার বাংলাদেশে। কিন্তু সচেতনতা যেন না মরে, ক্রোধ যেন জীবিত থাকে, উদাসীনরাও যেন জানে কি ঘটেছিল। 
এখানে পাবেন গণহত্যার ভিডিও আর্কাইভ। এখান থেকে প্রতিদিন একটা করে ভিডিও দেখুন, এবং অন্যদেরকে দেখান। অন্যদের কিভাবে দেখাবেন? ইমেইল করে সবার সাথে ইউটিউব লিংক শেয়ার করুন। ফেসবুকের সদস্য হলে প্রোফাইল পেজের বাঁয়ে দেখুন 'Posted Items'। সেখানে গেলে পাবেন ভিডিও লিংক বসিয়ে দেয়ার বাক্স। আপনি যেই ভিডিওটি পোস্ট করে দিবেন সেটা আপনার বন্ধু লিস্টের সবাই দেখতে পারবে। 
অনেকের বন্ধু লিস্টে ১০০-১৫০ মানুষ আছে। অধিকাংশ নবীন। সবাইকে দেখার সুব্যবস্থা করে দিন। (তার আগে পাতার একেবারে উপরে প্রাইভেসি সেটিং-এ গিয়ে দেখুন সবাই যাতে ভিডিও দেখতে পারে, সেই সেটিং দেওয়া আছে কিনা।) আজকেই একটা ভিডিও লিংক তুলে দিয়ে এর আকিকা করুন। 
একই উপায়ে সংবাদপত্র আর্কাইভ বিষয়ে সচেতনতা গড়ুন। এখানে পাবেন সেই আর্কাইভ। যুদ্ধের সময়ে দেশীয় পত্রিকার সংবাদ। আর তখনকার বিদেশী পত্রিকার কভারেজ। এই লিংকটা বেশী গুরুত্বপূর্ণ। বেজন্মা আর বেজন্মাদের পোলাপান আজকে বলে - প্রমাণ কই? চাক্ষুষ প্রমাণ লিখে রেখে গেছে অজস্র মানুষ। বিদেশী সাংবাদিক যারা নিউট্রাল হয়ে যুদ্ধ কভার করেছিলেন, তাদের লিখিত প্রতিবেদন, ছবি সব আছে। এইসবই সবার মুখের সামনে   ধরে রাখা দরকার দিনের পর দিন, বছরের পর বছর। দিনে একটা করে পড়ুন। এবং অন্যদেরকে পড়তে সাহায্য করুন। অকাতরে লিংক শেয়ার করুন। আজকে থেকে শুরু।
ভিডিও আর্কাইভ
সংবাদপত্র আর্কাইভ
ম্যাশের ব্লগ থেকে ব্যাকআপ লিঙ্ক

