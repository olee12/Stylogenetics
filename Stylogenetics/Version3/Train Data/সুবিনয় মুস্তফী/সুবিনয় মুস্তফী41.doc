চলচ্চিত্র - খালেদ হোসেইনি'র The Kite Runner



দ্বিধাহীন চিত্তে একটা অসাধারণ চলচ্চিত্র আপনাদের কাছে রিকমেন্ড করার জন্যে লিখতে বসলাম। আফগান বংশোদ্ভূত ডাক্তার ও লেখক খালেদ হোসেইনি'র The Kite Runner উপন্যাসটি ২০০৫ সালে প্রকাশের পরে লক্ষ লক্ষ কপি বিক্রি হয়েছে সারা বিশ্বে। এপিক এক কাহিনী - আমির এবং হাসান নামের দুটি আফগান বালকের আষ্ঠে-পৃষ্ঠে বাঁধা জীবনের মাধ্যমে দেখানো হয়েছে এক দুঃখ-ভারাক্রান্ত ইতিহাস। সত্তরের দশকে আফগানিস্তানের রাজধানী কাবুল শহরের যাদুময় জীবনযাত্রা, পশতুন এবং হাজারা সম্প্রদায়ের দ্বন্দ-মিল, অতঃপর রাজনৈতিক সংঘাত এবং রুশ সেনাবাহিনীর আফগান দখল, আফগান উদবাস্তুদের দেশত্যাগের রোমহর্ষক কাহিনী, বিদেশ-বিভূঁইয়ে লাখো উদবাস্তুর আবার শূন্য থেকে জীবন শুরু করা, এদিকে আফগানিস্তানে তালেবানের উত্থান এবং তাদের বীভৎস বর্বরোচিত শাসন - অনেক অনেক কিছু স্থান পেয়েছে এই কাহিনীতে।
সময় ছিল বছরখানেক আগে যখন টিউব বা বাসে উঠলেই মানুষের হাতে হাতে এই বইটা দেখতাম। বেস্ট-সেলারেরও বাপ। সেই বইটিকেই চলচ্চিত্রায়ন করেছেন সুইস চলচ্চিত্রকার মার্ক ফর্স্টার। (এই ভদ্রলোক কয়েক বছর আগে Monster's Ball ছবিটি বানিয়েছিলেন - Deep South'এর বর্ণবিদ্বেষ এবং সাধারণ মানুষের ঘৃণা ও ভালোবাসা নিয়ে সেই ধারালো ছবিটিতে অভিনয় করেছিলেন হালে বেরি, বিলি বব থর্নটন এবং সদ্য প্রয়াত অস্ট্রেলীয় অভিনেতা হীথ লেজার। উল্লেখ্য যে হালে বেরি এই ছবিতে অভিনয় করেই প্রথম কৃষ্ণাঙ্গ অভিনেত্রী হিসেবে সেরা অভিনেত্রীর অস্কার জয় করেন।)
তো মার্ক ফর্স্টার-এর নাম দেখে শুরুতেই ভরসা পেয়েছিলাম। কি আর বলবো - এত অপূর্ব একটা ছবি অনেক দিন পরে দেখার সৌভাগ্য হলো। চিন্তা করেন শেষ কোন ইংরেজী মুভিটা দেখেছেন যেটা আড়াই ঘন্টা লম্বা ছিল, কিন্তু শেষ হবার পরে মনে হয়েছে 'আহারে এত তাড়াতাড়ি শেষ হয়ে গেল? আরও কতক্ষণ যদি চলতো...' ফর্স্টার সেইরকম করে ছবিটা বানিয়েছেন - মুভির স্ক্রিপ্ট, পরিচালকের মেধা আর বিশেষ করে এডিটরের অসামান্য কাজের প্রশংসা করতেই হয় - নিমেষে পুরো সময়টা চলে গেছে! 
আরো প্রশংসা করি নবীন অভিনেতাদের - যারা এই ছবির প্রাণ। হলিউডের প্রডাকশন হলেও ছবির প্রায় ৮০-৯০% ডায়ালগ ফারসি ভাষায় - বোঝার সুবিধার্থে ইংরেজী সাবটাইটেল দেয়া আছে। বিশেষ করে আমিরের ভূমিকায় জাকারিয়া ইব্রাহিমি আর হাসানের ভূমিকায় হাজারা গোষ্ঠীর বালক আহমাদ খান মাহমুদজাদা - এই দুই শিশু-শিল্পী হৃদয়-কাড়া অভিনয় দেখিয়েছেন। এরা জীবনে আগে কখনো অ্যাক্টিং করেননি। আমিরের পিতার ভূমিকায় চমৎকার অভিনয় করেছেন ইরানী অভিনেতা হুমায়ুন এরশাদী - কিংবদন্তীতুল্য ইরানী পরিচালক আব্বাস কিয়ারোস্তামি'র The Taste of Cherry চলচ্চিত্রে তাঁকে শেষ দেখেছিলাম বছর পাঁচেক আগে। দারুন অভিনেতা তিনিও। 
পরিচালকের কথা আরেকবার উল্লেখ করতে চাই - সম্পূর্ণ অপরিচিত একটা সংস্কৃতিকে তিনি যেই সম্মান ও সংবেদনশীলতার সাথে তুলে ধরেছেন, তার জন্যে তার সাধুবাদ প্রাপ্য। হ্যাঁ একেবারে শেষে এসে একটু খটকা লেগেছে - কিন্তু আফগান দৃশ্যগুলোর বেলায় একবারও patronizing বা আপত্তিকর বা অপমানজনক মনে হয়নি। এই ছবিটা যে কেন এক গাদা অস্কার মনোনয়ন পেলো না, সেটাই ঠাহর করতে পারলাম না। হলশুদ্ধ লোক যেখানে একাগ্র চিত্তে, পিন-পতন নীরবতায় ছবিটা দেখলো। 
আরেকটা কারনে ছবিটা বাংলাদেশে ব্যাপক হারে প্রদর্শন হওয়া উচিত বলে মনে করি। আমরা সবাই তালেবানের দুঃশাসনের কথা শুনেছি, পড়েছি। দাড়ি না রাখলে পুরুষদের কি করা হতো, 'ব্যভিচার'-এর কি কি শাস্তি তারা দিতো, এই সব জানা কারো বাকি নেই আজ। কিন্তু চোখের সামনে সেই পাশবিক বর্বরতার চিত্রায়ন যখন করা হয় - ৪০ ফুট উঁচু রঙ্গীন পর্দায় যখন দেখি কিভাবে একটা মানুষের মাথায় পাথর মারলে সেটা ফেটে ঘিলু বেরিয়ে যায়, তখন একদম পেটে লাথি খাওয়ার মতো লেগেছে। ধর্ম ব্যবসায়ীদের বাড়াবাড়ি, জামাত-শিবির এবং অন্যান্য ধর্মীয় রাজনৈতিক দলগুলোর তৎপরতা আমাদের দেশকে কোন জাহান্নামের দিকে ঠেলে নিয়ে যেতে পারে, তার একদম বাস্তব চিত্র তুলে ধরা হয়েছে এই ছবিতে। যারা দেশে ফিল্ম ক্লাবের সাথে জড়িত আছেন, তাদের অনুরোধ করবো এই ছবিটা শতবার বাংলাদেশে দেখানো হোক, হাজারো তরুন দেখুক এই ছবি, দেখুক শিখুক জানুক বুঝুক কি রকম জানোয়ার ঘুরঘুর করে আমাদের মাঝে। 
P.S. দুঃখজনক তবে সত্য যে এই ছবিতে একটা রেপের দৃশ্য চিত্রায়নের কারনে শিশু অভিনেতাদের আফগানিস্তান ছেড়ে আরব আমিরাতে চলে যেতে হয়েছে। হলিউডের জন্যে একটা কালিমা হিসেবেই দেখতে হয় সেটা। কিন্তু ছবির গুণগত মান তাতে কোনভাবেই হের-ফের হয় না। অকুন্ঠ চিত্তে রিকমেন্ড করা গেলো। 
P.P.S. অল্প কয়েকদিনের জন্যে দেশের বাইরে যাচ্ছি, net access অনিশ্চিত, তাই হয়তো পার্টিসিপেট করতে পারবো না। পুনরায় ফিরিয়া আলাপ হইবে নিশ্চয়!
মুভির ট্রেইলার 

