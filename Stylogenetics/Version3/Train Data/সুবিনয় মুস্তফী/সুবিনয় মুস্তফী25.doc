সকলের দোয়াপ্রার্থী ;-)



মাস দেড়েক আগে লিখেছিলাম যে ব্যবসার অবস্থা টালমাটাল, বড় হুজুর টার্মিনেটর এবং তার ভাড়াটে গুন্ডারা আরো কিছু মানুষের মাথা খাবার জন্য বদ্ধ পরিকর হয়ে আছেন। অবশেষে ব্যাপক জল্পনা-কল্পনার অবসান ঘটিয়ে আজ সকালে খড়গ পড়েছে। তৃতীয় রাউন্ডের ছাঁটাই - এই দফায় আরো ১৩০ জন লোকের চাকুরী নট হয়ে গেল। এর আগের দুই রাউন্ডে মারা পড়েছিল প্রায় ৩৫০ আদম সন্তান। প্রয়োজনে চতুর্থ রাউন্ডও আসবে ভবিষ্যতে, এমন আশ্বাস পাওয়া গেল।  
বড় হুজুর অবশ্য জানালেন যে তারাও প্রচুর কোরবানী করেছেন - স্বেচ্ছায় নিজেদের বেতন কমিয়েছেন সবাই ১০-২০%-এর মত করে। খুব ভালো কথা - কিন্তু যাদের চাকরি গেল, তাদের তো একশো ভাগই লস! মুশকিল হলো যে ১৩০ জন কারা এটা এখনও নির্ধারণ হয়নি। আগামী কয়েক দিনের মধ্যে যাচাই-বাছাই করা হবে -- কে মন দিয়ে কাজ করেছে, আর কে মন দিয়ে ব্লগ লিখেছে - অফিসের সময়ে, অফিসের কম্পিউটারে আর অফিসের টাকায়!  আমার যেহেতু ৯০% ব্লগ পোস্টই অফিস টাইমে লেখা, তাই বস আজকাল আমার দিকে তাকালেই আমার কালো মুখ অটোম্যাটিক ধবধবে শাদা হয়ে যায়! (আমার আম্মাজান দেখলে অবশ্য খুশী হতেন - চিরকাল তিনি বলে এসেছেন দুঃখের স্বরে, 'বাজান তুই এতো কালা হইলি কেন?' আম্মা, আর দুঃখ কইরেন না...)
সচলে এটা আমার ১০০ নম্বর পোস্ট। প্রায় দুই বছর আগে যখন লন্ডনের এক পেপারওয়ালা দেশী স্টুডেন্ট-কে নিয়ে প্রথম লেখা লিখতে বসেছিলাম, তখন ভাবিওনি যে ১০০-র খাতা একদিন পূর্ণ হবে, আর দুনিয়া জুড়ে এতোগুলো চমকার মানুষের সাথে পরিচয় হবে। সেই ধন্যবাদ ষোলআনাই সচলের প্রাপ্য। 
তাই চ্রম ফাঁকিবাজ ব্লগার যেন এই অফিসের এই কম্পিউটারে বসিয়াই একদিন ডাবল সেঞ্চুরি স্কোর করিতে পারে - আপনারা দলে দলে সেই দোয়া করিয়া দোজাহানের অশেষ নেকী হাসিল করুন। আমিন, সুম্মা আমিন!

