বিদায়, ববি ফিশার




কিংবদন্তীর দাবাড়ু ববি ফিশার মারা গেছেন আইসল্যান্ডের রাজধানী রিকইয়াভিক-এ। তার বয়স হয়েছিল ৬৪ বছর। ইতিহাসের সর্বশ্রেষ্ঠ দাবাড়ু - এবং দাবার সবচেয়ে বিতর্কিত ব্যক্তিত্ব - এই উভয় আলোচনায়ই ফিশারের নাম চলে আসে সর্বাগ্রে। 
ফিশারের জন্ম আমেরিকার শিকাগো শহরে। ছয় বছর বয়সে  প্রথম দাবা খেলা শেখেন। মাত্র ১৪ বছর বয়সে আন্তর্জাতিক মাস্টার খেতাব আর ১৬ বছর বয়সে গ্র্যান্ডমাস্টার খেতাব তিনি জয় করেন। বয়সের দিক থেকে দুটোই ছিল সে আমলের বিশ্বরেকর্ড। 
১৯৭২ সালে রিকইয়াভিক শহরে ফিশারের সাথে মোকাবেলা হয় তৎকালীন বিশ্ব চ্যাম্পিয়ন রাশিয়ার বরিস স্পাস্কি'র (Boris Spassky)। ফিশারের লক্ষ্য বিশ্ব দাবা চ্যাম্পিয়নের টাইটেল জিতে নেয়া। রুশ-মার্কিন স্নায়ুযুদ্ধের একেবারে মধ্য প্রহরে অনুষ্ঠিত এই দাবা প্রতিযোগিতা দুনিয়াব্যাপী আলোড়ন তুলতে সক্ষম হয়েছিল। সর্বমোট ২১টি খেলা খেলেন তারা। টানটান উত্তেজনা। বিশ্বের মিডিয়ার মনোযোগ রিকইয়াভিক-এর উপরে। শেষমেষ ১২.৫ বনাম ৮.৫ স্কোরে খেলা জিতে ফিশার বিশ্ব চ্যাম্পিয়নের শিরোপা জিতে নেন। তার বয়স তখনও ৩০ হয়নি। 
তবে ফিশার সারা জীবনই যেখানে গেছেন, সেখানেই বিতর্কের অবতারণা করেছেন তার পাগলাটে আচরনের জন্যে। গ্যাঞ্জাম তৈরীতে ওস্তাদ ছিলেন তিনি। ১৯৭৫ সালে আনাতোলি কার্পোভ তাকে চ্যালেঞ্জ করেন বিশ্ব চ্যাম্পিয়নের খেতাবের জন্যে। ফিশার উদ্ভট সব শর্ত জুড়ে দেন এই খেলার আগে। অনেক টানা-হ্যাঁচড়ার পরেও সুরাহা না হলে পরে ফিশার বিশ্ব চ্যাম্পিয়নের টাইটেল স্বেচ্ছায় বিসর্জন দিয়ে দেন। এর পরে তিনি নিজেকে সম্পূর্ণ গুটিয়ে নেন। পরবর্তী বিশ বছর তিনি আর কোথাও পেশাদারী দাবা খেলেননি। 
তবে তার পাগলামি থামেনি। ইহুদীদের বিরুদ্ধে নানান জায়গায় বিষোদগার করে তিনি দুর্নাম কুড়ান। সুদীর্ঘ দুই দশক পরে ১৯৯২ সালে ফিরে আসেন দাবার জগতে - প্রতিদ্বন্দি আবারও স্পাস্কি। তবে খেলা ১৯৭২-এর সমমানের হয়নি। আরো খারাপ খবর হলো যে জাতিসংঘের নিষোধাজ্ঞা উপেক্ষা করে এই খেলা অনুষ্ঠিত হয় যুদ্ধ-বিধ্বস্ত  ইউগোস্লাভিয়ায় - যুদ্ধের প্রধান আগ্রাসী শক্তি সার্বিয়ার মাটিতে।  
২০০১ সালে সেপ্টেম্বর ১১-র আক্রমণের পরে আমেরিকা আর ইস্রাইলের বিরুদ্ধে নানা রকম মন্তব্য করে তিনি পুনরায় সরকার আর দাবা কর্তৃপক্ষের বিরাগভাজন হন। তার মার্কিন পাসপোর্ট বাতিল হয়ে যায়। তার চেয়েও বড় কথা ১৯৯২ সালে নিষোধাজ্ঞা ভেঙ্গে সার্বিয়াতে খেলায় অংশ নেওয়ার জন্যে তার উপরে গ্রেফতারী পরোয়ানা জারি হয়। ২০০৪ সালে তিনি জাপানের নারিতা বিমানবন্দরে গ্রেফতার হন। আমেরিকায় তাকে স্থানান্তর করার কথা ছিল। তবে শেষ মুহুর্তে অনেক দেন-দরবারের পরে তাকে আইসল্যান্ডে পাঠানোর ব্যবস্থা করা হয়। আইসল্যান্ড - যেখানে তিনি খ্যাতির শিখরে আরোহন করেছিলেন ১৯৭২ সালে। 
সেই আইসল্যান্ডেই তার মৃত্যু হয়েছে। মানসিকভাবে কিছুটা অসুস্থ ছিলেন। তবে দাবার জগতে তার অবিশ্বাস্য প্রতিভা নিয়ে কোন প্রশ্ন ছিল না। এমনকি দাবার দেয়াল ভেঙ্গে বহির্বিশ্বেও যেই হাতে গোনা কয়েকজন দাবাড়ু বিশ্বখ্যাতি লাভ করেন, ববি ফিশার তাদের অন্যতম। দাবা খেলা নিয়ে ১৯৯৩ সালে একটি বিখ্যাত চলচ্চিত্র তৈরী হয়েছিল - শিরোনাম Searching for Bobby Fischer. 
বিংশ শতাব্দীর এই পাগল জিনিয়াসের প্রয়ানে জানাই শ্রদ্ধা। 
লিংক সমূহ -
- উইকিপিডিয়াতে ফিশারের বিস্তারিত জীবনী
- বিবিসিতে তার মৃত্যু সংবাদ
- উইকিতে ১৯৭২-এর বিশ্ব চ্যাম্পিয়নশিপের বিবরণ
- ইউটিউবে ববি ফিশার


