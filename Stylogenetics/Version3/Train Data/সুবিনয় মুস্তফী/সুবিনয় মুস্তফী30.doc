অভিনন্দন, অমিত চাকমা




অন্টারিওতে অবস্থিত ওয়েস্টার্ন অন্টারিও বিশ্ববিদ্যালয় (UWO) কানাডার অন্যতম শ্রেষ্ঠ শিক্ষা প্রতিষ্ঠান। ৩০,০০০ ছাত্র-ছাত্রীর এই প্রতিষ্ঠানটি ২০০৮, ২০০৭ এবং ২০০৫ সালে সে দেশের সেরা বিশ্ববিদ্যালয় বিবেচিত হয়। এবং তারই প্রেসিডেন্ট নিযুক্ত হয়েছেন বাংলাদেশী চাকমা সম্প্রদায়ের এক কৃতী সন্তান। 
তার নাম অমিত চাকমা।পেশায় কেমিক্যাল ইঞ্জিনিয়ার। আলজেরিয়াতে স্নাতক অর্জন করে (পুরো ক্লাসে ফার্স্ট হয়েছিলেন) তিনি কানাডা থেকে মাস্টার্স এবং পিএইচডি লাভ করেন। ১৯৯৮ সালে কানাডার "৪০ অনুর্দ্ধ সেরা ৪০ জন"-এর একজন হিসাবে নির্বাচিত হন। রেজিনা ও ওয়াটারলু - এই দুটি ইউনিভার্সিটির ভাইস-প্রেসিডেন্ট পদে কাজ করেছেন। এছাড়াও বিভিন্ন গুরুত্বপূর্ণ প্রতিষ্ঠানে প্রচুর সম্মানজনক পদে কাজ করেছেন। 
রিসার্চ আর প্রকাশনা তার বিস্তর। শতাধিক গবেষণা প্রবন্ধ লিখেছেন তার সাবজেক্টের উপর। তার সিভি'র দৈর্ঘ্য দেখে ভড়কে যেতে হয় - ২৩ পাতার সিভি! (pdf) এই অত্যন্ত গুণী মানুষকেই UWO আগামী পাঁচ বছরের জন্যে তাদের প্রেসিডেন্ট নিয়োগ করলো। 
অমিত চাকমা'র শেকড় পার্বত্য চট্টগ্রামে। অমিতের বাবা তার পুরো পরিবার থেকে একমাত্র স্কুলে যেতে পেরেছিলেন। আর তারই ছেলে আজকে পশ্চিমা বিশ্বের এক শ্রেষ্ঠ ইউনিভার্সিটির শীর্ষপদে আসীন। এটা পার্বত্য এলাকার পাহাড়ীদের জন্যে যেমন বিরাট গর্বের বিষয়, ঠিক তেমনই পুরো বাংলাদেশেরই এতে গর্ববোধ হওয়া উচিৎ। দুঃখজনক এই যে পাহাড়ীরা বহুকাল ধরে নানান ভাবে সংখ্যাগরিষ্ঠদের হাতে নিগৃহীত হয়ে আসছেন। সঠিক সুযোগ পেলে তারাও যে বিশ্বজয় করতে পারেন, অমিত চাকমা সেটাই প্রমাণ করে দিলেন।  
পাহাড়িদের সাথে বাঙ্গালীদের সম্পর্কে নতুন দিন আসবে কি না, জানি না। তবে নতুন সরকারও ডঃ অমিত চাকমাকে যথাযথ সম্মান প্রদান করবেন এমনটা আশা করা নিশ্চয়ই অনুচিত হবে না। কত যদু-মধুই তো বাংলাদেশের জাতীয় পুরষ্কার পেলো - এমনকি রাজাকার পর্যন্ত! একজন সত্যিকারের গুণী মানুষকে স্বীকৃতি দিতে সরকার কার্পণ্য করবেন না, এমন প্রত্যাশা রইলো। তাকে অজস্র অভিনন্দন।     

