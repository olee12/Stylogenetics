ফিরে এসে



ফিরে এসেই শত ব্যস্ততার মাঝে আটকে গেছি। কাজের চাপ বেশ। আমার আগের বস চাকরি ছেড়ে দিয়ে তিন মাসের জন্যে দুনিয়া ঘুরতে চলে গেছে। বর্তমানে বস-বিহীন জীবনযাপন করছি। কিন্তু তাতে কাজের কমতি নেই। 
ওদিকে বাজার - তার কথা আর না বলি। আজকে এই নয়া মন্দার প্রথম বড় খড়গ পড়লো লন্ডনের ব্যাংকিং সেক্টরে। হেডলাইনই সব বলে দেয় - সিটিতে রক্তাক্ত দিন। ১,৩০০ লোক ছাটাই হয়েছে, কালকে খুব সম্ভবত আরো ১,০০০ মাথা কাটা যাবে। এখানেই শেষ না। কারো কারো হিসাব মতে এই যাত্রায় লন্ডনে ৪০,০০০ চাকরি চলে যেতে পারে। নিজেরটা যাতে ৪০,০০১ না হয়, সেই চেষ্টায় সদা সচেষ্ট!
*
এতো কিছুর মধ্যে ওয়াইল্ড ওয়েস্ট সফরের প্রতি কোন সুবিচার করতে পারলাম না। ব্লগে দুটো কথার বেশী লেখা হয়নি। তবে লেখাটা সময় সাপেক্ষ ব্যাপার ছিল। সুযোগ পেলে একদম গহীন রাতে নিজের ব্লগে দুই প্যারা লিখে রেখে দিতাম - তাও যদি হোটেল/মোটেলে ওয়্যারলেস ইন্টারনেট মিলতো। ১০ দিনে ৩,৩০০ মাইল কভার করা মানে দিনের একটা বড় অংশ হাইওয়েতে কাটিয়েছিলাম। আর বাকি সময় দৃশ্য দর্শনে।
একটু আগে রাত জেগে রাসেল আর আমার তোলা সব ছবিগুলো ঘাটছিলাম। কয়েক গিগা পার হয়ে গেছে! তার থেকে কিছু ছবি তুলে দিলাম ফ্লিকারে। আমাদের সফরের প্রথম দিন কেবল। ধীরে ধীরে সময় করে আরো এলবাম বানানোর ইচ্ছা আছে... কি একটা অদ্ভূত যাদুকরী সময়ই না কেটেছিলো... এখন নিজেরই বিশ্বাস করতে কষ্ট হয়।
*
উল্লেখ্য - এই ছবিগুলোর আগের দিন মুহাম্মদ জুবায়ের ভাইয়ের বাড়িতে সকালের নাস্তার দাওয়াত খেয়েছিলাম। ভাই আর ভাবি দুজনই অতি চমৎকার মানুষ - অতিথিপরায়ণ, আড্ডাবাজ! নাস্তাও হয়েছিল দারুণ সুস্বাদু। জুবায়ের ভাইয়ের কল্যানে সেদিন সকালে ইশতি রউফের সাথেও ফোনে আলাপের সুযোগ হয়েছিলো। পরেরবার দেখা হবে আশা করছি...

