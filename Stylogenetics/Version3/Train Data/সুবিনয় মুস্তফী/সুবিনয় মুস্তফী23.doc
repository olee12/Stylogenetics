সিঙ্গাপুর যাত্রা - ২




সিঙ্গাপুরের রাস্তাঘাটে ঘুরার সময় কিল্লিগা জানি বারবার মাইকেল ফে'র কথা মনে হইতাছিলো। আমেরিকার এই চ্যাংরা পোলা নব্বইয়ের দশকের মাঝামাঝি সময়ে সিঙ্গাপুরে একটা আকাম কইরা দুনিয়াজোড়া হাউকাউ ফালায় দিছিলো। কি আকাম? তেমন কিছু না - ফে রঙ্গের ডিব্বা দিয়া কিছু গাড়ির বডি স্প্রে কইরা গ্রাফিটি আঁকিবুকি করছিলো। এই, এর বেশী না। 
কিন্তু ভ্যাজাল হইলো যে, সিঙ্গাপুরের আইন-কানুন এইসব টুকিটাকি বিটলামির ব্যাপারেও হেভি কড়া। ঐ দেশে চুইংগাম চাবাইলেও যে ৫০০ ডলার জরিমানা দেওন লাগে, সেইটা হয়তো অনেকেই শুনছেন। আরো হাজারো রকম ফাইন আছে ওগো। ফে'র গ্রাফিটি আঁকার শাস্তি দেওয়া হইলো যে ওরে বেত দিয়া পিটান লাগবো। শাস্তি ঘোষণার লগে লগে বিরাট তুলকালাম লাইগা গেলো। মার্কিনরা হেগো দৃষ্টিতে 'এহেন বর্বরোচিত শাস্তির তীব্র নিন্দা' জানাইয়া তারস্বরে চ্যাঁচান লাগলো। সিএনএন এক গাদা ক্যামেরা আর রিপোর্টার পাঠাইয়া ঘন্টায় ঘন্টায় লাইভ রিপোর্ট প্রচার করা আরম্ভ করলো। শেষমেষ ঘটনা যদ্দুর মনে পড়ে, প্রেসিডেন্ট ক্লিন্টন পর্যন্ত গিয়া ঠেকছিলো। তবে ফে'র পাছা তাতেও রক্ষা পায় নাই। আইন চলে নিজের রাস্তায় - বেতের বাড়ি ফে'র খাওনই লাগছিলো। 
*
এই ঘটনাটা আমার সিঙ্গাপুর ট্রিপের কয়েক বছর আগে ঘটছিলো। কিন্তু রাস্তাঘাটে ঘুরাফিরার সময়ে নানা রকম নিয়মকানুনের সাইনবোর্ড দেইখা পোলাটার কথা আবার মনে পইড়া গেলো। সিঙ্গাপুর-রে আসলে একদিক থেকা ফাইনের দেশও কওন যায়, তাতে বড় কোন ভুল হইবোনা। হেনো আকাম নাই, যার লেগা ঐ দেশে জরিমানা নাই। চুইংগাম বাদ দিলেও আপনে যদি সিঙ্গাপুরে পর্নো ম্যাগাজিন লইয়া যান, ৫০০ টাকা জরিমানা খাইবেন। রাস্তায় ময়লা ফেললে ৫০০ টাকা, যখন ট্রেন স্টেশনে ঢুকলাম, সেইখানে নোটিশ দেখলাম - 'স্টেশনে কোন খাওয়া-দাওয়া মুখে দিস নারে চান্দু, নাইলে আরো ৫০০ টেকা দিবি'।  ইত্যাদি ইত্যাদি। 
এক ট্যাক্সিতে উঠছিলাম, ট্যাক্সিওয়ালারে জিগাইসিলাম, ভাই এতো নিয়ম কানুন কি তোমগো ভাল্লাগে? হে কইছিলো, অনেকের লাগে না, আবার অনেকের লাগে। যাগো ভাল্লাগেনা, হেরা অনেকে বিদেশ যায় গিয়া, কিন্তু আমি থাইকা গেছি। এইখানে লাইফ খারাপ না, আর আমার ছোট পোলাপাইন আছে, ওরা ইস্কুলে যায়। সিঙ্গাপুরের ইস্কুল-কলেজ আসলেই খুব ভাল। ট্যাক্সিওয়ালা কথা সত্যই কইছিলো। 
*
আসলে নিয়মকানুন যে খারাপ হেইডাই বা কেমনে কই। মাশীদ আগের পোস্টে একটা মন্তব্য করছিলো, যে একটা দেশরে এতো সুন্দর সিস্টেমে আইনা সেইটা বছরের পর বছর নিয়মমাফিক চালু রাখা, সেইটা কম কিসের। মাশীদের এই কথার লগে আসলে একমত না হইয়া উপায় নাই। এই কথা তখনো মনে হইছিলো। আমি গেছিলাম ২০০০ সালে, তদ্দিনে সিঙ্গাপুর আয়-উন্নতির দিক দিয়া দুনিয়ার টপ ফাইভে গেছে গিয়া। আর তার মাত্র ৩৫ বছর আগে, ভয়ানক সাম্প্রদায়িক দাঙ্গা হইছিলো ঐ দেশে। হিন্দু ভারতীয়, মুসলমান মালয়, আর চীনা - এই তিন দল মিলা রক্তের হোলি খেলা খেলছিলো।
সিঙ্গাপুরের কপাল যেই ব্যাটা ফিরাইছিলো, হের নাম লী কুয়ান ইউ। এই বুড়ার নাম আইজকাইল তেমন কেউ আর নেয় না। কিন্তু ৮০-৯০-এর দশকে লী কুয়ান ইউ-এর দুনিয়াজোড়া নামডাক আছিলো। সাম্প্রদায়িক দাঙ্গা-বিধ্বস্ত একটা তৃতীয় বিশ্বের দেশ সিঙ্গাপুর, তারে মাত্র দুই দশকের মাথায় উন্নত দেশের কাতারে লইয়া যাওয়ার কৃতিত্ব পুরাটা না হইলেও মোটামুটি বেশীর ভাগই এই ব্যাটার। লী আছিলো ক্যাম্ব্রিজ পাশ আইনজীবি। ক্যাম্ব্রিজ থেকা ফার্স্ট ক্লাস পাওয়া কঠিন ব্যাপার, ডবল ফার্স্ট ক্লাস পাওয়া তার থেকাও অনেক বেশী কষ্টের। কিন্তু লী কুয়ান ইউ তাতেও ক্ষান্ত হয় নাই। ক্যাম্ব্রিজের ইতিহাসে হাতে গোনা কয়েকজন ছাত্র মাত্র Double Starred First Class পাওয়ার বিরল সম্মান পাইছিলো। লী কুয়ান ইউ তাগো একজন। 
তয় ক্যাম্ব্রিজ থেকা আর যাই শিখুক না শিখুক, লী কুয়ান ইউ একটা জিনিস খুব ভাল কইরাই বুঝছিলো। সেইটা হইলো - তিন জাতি আর তিন ধর্মে  বিভক্ত একটা ফকিরা দেশরে লাইনে আনতে হইলে, বা তুইলা উঠাইতে হইলে মাইরের উপর ওষুধ নাই। এমনিতে প্রায়োগিক দিক দিয়া সে খুব কামেল লোক আছিলো, তাই কি করলে ব্যবসা-বাণিজ্য বাড়বো, চাকরি-বাকরির বাজার ভালো হইবো, মানুষ ভালো আয়-রোজগার করতে পারবো, এই সব লী খুব ভাল বুঝতো। ৭০-৮০-র দশকে আইসা সিঙ্গাপুর রাতারাতি চেঞ্জ হইয়া গেলো। বিদেশী কম্পানীরা আইসা সিঙ্গাপুরে বাণিজ্য করতে চায়। সিঙ্গাপুরের সমুদ্র বন্দরের এমনিতেই চমৎকার লোকেশন, লী-এর পাল্লায় পইড়া এইটা দুনিয়ার পয়লা কাতারের বন্দর হইয়া গেলো। লী এইটা বুঝছিলো যে একটা পিচ্চি দেশ যার কোন প্রাকৃতিক সম্পদ কিছুই নাই, সেই রকম দেশের ভূল করার সুযোগ কম, যা করার তা অহনই করা লাগবো, আর একবারেই তা ঠিক কইরা করা লাগবো। আইজকা পর্যন্ত পরিষ্কার পানির সরবরাহ নিয়া সিঙ্গাপুর আর মালয়েশিয়ার মইধ্যে ঝগড়াঝাটি লাইগাই থাকে। এমুন একটা দেশের নিজের পায়ে না দাঁড়াইয়া কোন উপায় আছে? 
*
সিঙ্গাপুরের পড়াশুনার সিস্টেম আইজকা দুনিয়ার সেরা সিস্টেমের মইধ্যে পড়ে। মনে আছে প্রথম দিন যখন ঘুম থেকা উঠলাম, সকালে পেপার দিয়া গেছিলো রুমে, সিঙ্গাপুরের ইত্তেফাক যারে কওয়া যায়- স্ট্রেইট্‌স টাইম্‌স। ঐদিন উচ্চ শিক্ষার বৃত্তি নিয়া বিরাট একটা সাপ্লিমেন্ট দিছিলো পেপারের ভিতরে। হিসাব খুব সোজা। সিঙ্গাপুর সরকার প্রতি বছর শয়ে শয়ে বৃত্তি দেয়। অগো সবচেয়ে বুদ্ধিমান মেধাবী পোলা-মাইয়াগো ফুল বৃত্তি দিয়া ওরা বিদেশের টপ টপ বিশ্ববিদ্যালয়ে পাঠাইয়া দেয়। ঐদিন পেপারে বিশ্ববিদ্যালয়ের লিস্ট দেইখা টাস্কি খাইয়া গেছিলাম - বিলাত হইলে হয় অক্সফোর্ড, ক্যাম্ব্রিজ বা এল,এস,ই - আর আমেরিকা হইলে হার্ভার্ড, ইয়েল, প্রিন্সটন, স্ট্যানফোর্ড এই জাতীয়। টপের বাইরে কোন কথা নাই। আর খালি যে আইটি বা বিজ্ঞান বিষয়ে পড়ার স্কলারশিপ তাও না। ডাক্তার ইঞ্জিনিয়ার বাদেও সব রকম বিষয়েই ঢালাও বৃত্তি দিতাছে - অর্থনীতি, রাষ্ট্রবিজ্ঞান, আইনশাস্ত্র, পাবলিক অ্যাডমিনিস্ট্রেশন, নগর পরিচালনা, যোগাযোগ ও পরিবহণ - হেনো কোন সাবজেক্ট বাদ নাই। মোদ্দা কথা, একটা দেশ চালাইতে গেলে যা যা জ্ঞান দরকার, সব শিখায় পড়ায় দিবো, দেশের খরচায়। 
মাগার কন্ডিশন একটাই। পড়া শেষ কইরা দেশে ফিরা আইসা দেশের খেদমত করবা। সিঙ্গাপুর আইজকা যেই অবস্থায় আইছে, তার থেকাও উন্নত অবস্থায় নিয়া যাইবা তোমাগো আহরিত জ্ঞান দিয়া। পড়ারত অবস্থায় টাকা-পয়সা নিয়া কোন টেনশন করন লাগবোনা, তোমার ইস্কুলের বেতন থেকা শুরু কইরা বাড়ি ভাড়া আর খাই-খরচা - সব কিছুই সরকার তোমারে দিবো। কিন্তু খেলা শেষ হইলে ঘরের ছেলে ঘরে ফিরা ঘরের চুলা ঠেলবা।
ব্যাস। এতেই কাম হইছে, এবং আইজতক হইতাছে। তবে ভ্যাজাল আছে অন্য জায়গায়। রাজনৈতিক দিক দিয়া সিঙ্গাপুর এখনো বহুত পিছায় আছে। গণতন্ত্র বইলা তেমন কিছু নাই। লোকজন আসলে যে গণতন্ত্র চায়, সেইটাও দুই দিনের সফরে আমার কাছে ক্লিয়ার হয় নাই। (এই বিষয়ে সুমন রহমান বা মাশীদের অভিজ্ঞতা আশা করতাছি।) আমার কাছে মনে হইছিলো, যে সাধারণ পাবলিক আয়-উন্নতি আর ইচ্ছামতন খরচাপাতি করতে পারলেই মোটামুটি খুশী। তাতে যদি পাঁচটা নিয়ম বেশী মানা লাগে আর দশটা স্বাধীনতা ছাইড়া দেওন লাগে, তাইলে তাই সই। তবে সিঙ্গাপুর খুব পিচ্চি দেশ - খালি একটা শহর বা city-state - বইলা এইটা আরো সহজ়েসম্ভব হইছিলো। আমগো মতন দেশে এইটা কখনো সম্ভব হইতো কিনা, সন্দেহ। 
তার এই অগণতান্ত্রিক শাসনের সাফাই দিতে গিয়া লী কুয়ান ইউ একটা নতুন আইডিয়া বাইর করছিলো - Asian values। বুড়ারে যখন কেউ জিগাইতো, দেশের লোকরে রাজনৈতিক স্বাধীনতা, ব্যক্তি স্বাধীনতা দেওনা কিল্লেগা, তখন লী কইতো - আরে ঐসব ফালাও, আমগো আছে এশিয়ান মূল্যবোধ। এইটা কইতে লী যা বুঝাইতো তা হইলো, নিয়ম মাইনা চলা, গুরুজনের প্রতি শ্রদ্ধা দেখানো, নিজের স্বার্থ ফালাইয়া সমষ্টির সুখের কথা আগে চিন্তা করা, এইসব আগডুম বাগডুম। তয় লী তো এইসব কইবোই। ছড়ি তো হেই ঘুরাইতাছে। আর লী রিটায়ার করছে অনেক বছর হইলো। কিন্তু সিঙ্গাপুরের এখনকার নেতা কে? আর কে -- লী কুয়ান ইউ-এর নিজের পোলা লী সিয়েন লুং! মানলাম হেও ক্যাম্ব্রিজ আর হার্ভার্ড পাশ, তাই কোয়ালিফিকেশনের কোন অভাব নাই - কিন্তু তারপরেও এইটা তো স্বজনপ্রীতিই! তয় একদিক দিয়া লাভ হইছে যে ১৯৯৭-৯৮-এর পূর্ব এশিয়ার অর্থনৈতিক মন্দার পর থেকা এই এশিয়ান ভ্যালুজ কথাটা আর বেশি শোনা যায় না!
যাউজ্ঞা - মাইকেল ফে'র কথা কইতে গিয়া আসল কথাই আর কওয়া হইলো না -- কেমনে উবিন দ্বীপে ডুবতে বইছিলাম । আশা করতাছি, এরপরের ধাক্কায় সিঙ্গাপুর কাহিনী খতম কইরা দিতে পারুম! কষ্ট কইরা পড়ার লেগা ধন্যবাদ।

