ইউরেবিয়া




উপরোক্ত শব্দটার সাথে কেউ কেউ হয়তো পরিচিত থাকবেন। Europe এবং Arabia-র সমন্বয়ে গঠিত Eurabia শব্দটি প্রথম কে ব্যবহার করেছিলো, তা হলফ করে বলতে পারছিনা, কিন্তু ৯/১১-পরবর্তী সময়ে এই শব্দটির বহুল ব্যবহার করে এর প্রসার ঘটিয়েছে মার্কিন যুক্তরাষ্ট্রের নব্য রক্ষণশীল (neo-conservative) মহল, যারা কিনা ইরাকে বেহুদা যুদ্ধ বাঁধানোর পিছনে সবচেয়ে অগ্রণী ভূমিকা পালন করেছিলো। ইউরেবিয়া শব্দটা এরা ব্যবহার করে অনেকটা জুজুর ভয় দেখানোর মতো। তাদের বক্তব্য হলো এই যে, অনেক মুসলমান ইতিমধ্যে ইউরোপ মহাদেশে স্থায়ী বসতি গেড়েছে, এবং তাদের যেই রকম প্রজননের হার (এবং পাশাপাশি শ্বেতাংগদের জন্ম-হার যেভাবে মাটিতে গিয়ে ঠেকেছে) তাতে আর বেশীদিন বাকি নেই, ইউরোপে আরব-মুসলমান জনসংখ্যা অতিমাত্রায় বৃদ্ধি পাবে, এবং তাদের সাংস্কৃতিক ও বিশেষ করে রাজনৈতিক প্রভাব আশংকাজনক আকার ধারণ করবে। পশ্চিমা মনোভাবের সাথে আরব তথা মুসলমানদের মনোভাব আর মূল্যবোধের যে মৌলিক পার্থক্য, সেটা এক সময় গিয়ে ইউরোপীয় গণতান্ত্রিক ব্যবস্থা, এবং তার উপর ইউরোপীয় সভ্যতা ও সংস্কৃতিকে চরম হুমকির মুখে ঠেলে দিবে।
পশ্চিমের নবীন ঐতিহাসিকদের মধ্যে নায়াল ফার্গুসন (Niall Ferguson) অল্প সময়ে বেশ খ্যাতি অর্জন করেছেন। একাধারে কেম্‌ব্রিজ, অক্সফোর্ড ও হার্ভার্ড বিশ্ববিদ্যালয়ে তিনি শিক্ষকতা করেছেন। তিনি কয়েক বছর আগে এক সেমিনারে 'The End of Europe?' শীর্ষক এক বক্তৃতায় বলেছিলেন যে সেই দিন দূরে নয় যখন অক্সফোর্ডের প্রাচীন গীর্জার চূড়ায় ক্রুশের বদলে আমাদেরকে মুসলমানের মসজিদের মিনারত আর তার মাথায় বাঁকা চাঁদ দেখতে হবে। 
আজকের লেখাটি সেই মসজিদ বিতর্ক নিয়ে। 
*
ফ্রন্টলাইন - ব্রিটেন
পূর্ব লন্ডনের স্ট্র্যাট্‌ফোর্ড এলাকার কাছে নতুন বাসায় চলে যাচ্ছি এই মাসের শেষে। সুন্দর বাসা, গেলে ভালোই হবে। স্ট্র্যাট্‌ফোর্ড এলাকাটি নিউহ্যাম কাউন্সিলের আওতায় পড়ে। সেই নিউহ্যাম-এ অনেকদিন যাবৎ একটি সমস্যা দানা বাঁধছে। এবং সুরাহা হওয়ার কোন লক্ষণ দেখা যাচ্ছে না। তবলিগী জামাত নামের বিশ্বব্যাপী সংগঠনটি নিউহ্যাম-এ একটি মেগা-মসজিদ নির্মান করতে চায়। ৪০,০০০ লোকের সংস্থান হবে এই মসজিদে, যা হবে ইউরোপের সর্ববৃহৎ মসজিদগুলোর একটি। যারা নির্মানের বিপক্ষে তারা বলছেন যে তবলিগী জামাত অতি-রক্ষণশীল একটি ইসলামপন্থী দল, তাদের দ্বারা নির্মিত বা পরিচালিত যে কোন মসজিদ উগ্র ধর্মান্ধতার দোষে দুষ্ট হবে। এবং বৃহত্তর বৃটিশ সমাজের জন্যে এহেন বৃহৎ একটি মসজিদ ক্ষতি ছাড়া লাভ বয়ে আনবে না। 
মসজিদের পক্ষে যারা তাদের দাবী হলো যে গণতন্ত্রের রীতি-নীতি অনুযায়ী যে কেউ মুক্ত-স্বাধীনভাবে তাদের ধর্ম-কর্ম পালন করতে পারবে, এবং এতে বাঁধা দেওয়া গণতান্ত্রিক নিয়ম-নীতির একদমই পরিপন্থী। বড় মসজিদের আরো দরকার কারন বর্তমানে যে সব মসজিদ আছে, সে সব দিয়ে আর বাড়ন্ত মুসলমান জনগোষ্ঠীর সংকুলান হচ্ছে না, বিশেষ করে জুম্মার দিনে আর ঈদের দিনে। বিপক্ষে যারা তারা মসজিদের আয়তন নিয়ে বেশী শংকিত। এত বড় একটি মুসলমানদের মসজিদ এদেশে হতে দেয়া যায় না। এমনকি নিউহ্যাম এলাকার কিছু কিছু মুসলমানও এত বড় মসজিদ চান না, এবং তবলিগী জামাত গোষ্ঠী মসজিদ বানানোর জন্যে এত টাকা কোথায় পাচ্ছে, সেটাও অনেকে খতিয়ে দেখতে চান । Christian Peoples Alliance নামক এক গোষ্ঠী ইতিমধ্যে বৃটিশ প্রধানমন্ত্রীর ওয়েবসাইটে ২৭৭,০০০ নাম লিখিয়েছেন, এরা সবাই মসজিদ নির্মানের প্রতিবাদ জানিয়েছেন। 
এই যে বিতর্ক, এই যে পক্ষে বিপক্ষে বিবাদ, এই ট্রেন্ড ইউরোপের অনেক জায়গাই পরিলক্ষিত হচ্ছে, এবং যতদিন যাবে এই বিবাদ আরো ঘনীভূত হবে, আরো তিক্ত হতে বাধ্য। আরেকটিমাত্র দেশের উদাহরণ দেবো আজকে, তবে এই বিষয়ে নিয়ে আরো দু-একটি লেখা দেয়ার ইচ্ছা রইলো।
*
ফ্রন্টলাইন - জার্মানী
জার্মানীর চতুর্থ বৃহৎ শহর কলোন (Cologne)। রাইন নদীর তীরে এই শহরটি দ্বিতীয় বিশ্বযুদ্ধের সময় মিত্রবাহিনীর বোমারু বিমানের হামলায় ভস্মে পরিণত হয়ে ছিলো। যুদ্ধ শেষ হলে পরে কলোন শহর পুনর্নির্মান করা হয়। কলোনের ক্যাথিড্রাল পর্যটক আকর্ষণ হিসেবে বিখ্যাত। সমস্যা এই যে কলোনে একটি বিশাল মসজিদ নির্মানের পরিকল্পনা চলছে যার মিনারতের উচ্চতাই হবে ১৬৫ ফুটের মতো, যা প্রায় ১৫-১৬ তলা উঁচু। জার্মানীর মুসলমান সম্প্রদায় মূলত তুরস্ক থেকে আগত। বিশ্বযুদ্ধোত্তর কালে জার্মানীর যে চমকপ্রদ অর্থনৈতিক উন্নয়ন ঘটেছিলো, তাতে তুরস্ক থেকে নিয়ে আসা 'Gast-arbeiter' অর্থাৎ গেস্ট ওয়ার্কার বা অতিথিকর্মীদের বিশেষ ভূমিকা ছিলো। মসজিদটি তাদের আর তাদেরই উত্তরসুরী তুর্কী কমিউনিটির দাবী। 
কিন্তু কলোন বিভক্ত। শহরের এক-তৃতীয়াংশ অধিবাসীর কোন মাথা-ব্যথা নেই মসজিদের সাইজ নিয়ে। এক-তৃতীয়াংশ চায় আরো ছোট আকৃতির মসজিদ, আর এক-তৃতীয়াংশ কোন মসজিদই দেখতে চায় না। কট্টর ডানপন্থীরা মসজিদের বিরোধিতা করে ইতিমধ্যে বেশ সাড়া তুলতে সক্ষম হয়েছে, কিন্তু ওদিকে আবার রোমান ক্যাথলিক গীর্জা মসজিদের প্ল্যানে সায় দিয়েছে। এখন পর্যন্ত এই খেলা গোলশূন্য অবস্থায় রয়েছে। 
*
এই মহাদেশে যতই দিন কাটাই, ততই ভাবি সব কোথায় যাবে শেষমেষ। বৃটেনে পাকিস্তানী আর বাঙ্গালী মুসলিম সম্প্রদায়, ফ্রান্সে উত্তর আফ্রিকার আলজ়েরিয়া, তিউনিশিয়া আর মরক্কোর অভিবাসী, হল্যান্ড আর বেলজিয়ামেও মরক্কোর মুসলমান, আর জার্মানীতে তুর্কী সম্প্রদায়। সবাই গরীব অল্প-শিক্ষিত হিসেবে এসেছিলো এখানে, কামলা খেটেছে অল্প আয়ে। এসব দেশের মেইন্সট্রীমের সাথে মিশে যেতে  পারেনি, তাই ৩০-৪০ বছর পরেও তাদের আর্থ-সামাজিক-সাংস্কৃতিক সত্ত্বা আলাদাই থেকে গেছে। 
আর নানা রকমের ভ্যারিয়েবেল এসে যোগ হয়েছে এই সংঘর্ষের ইকুয়েশনে, নানা স্মৃতি কাজ করছে। একদিকে হাজার বছর পুরাতন ইউরোপীয় সংস্কৃতিতে মুসলমান-ভীতি, ক্রুসেডের ঐতিহাসিক স্মৃতি, জেরুসালেম দখল-বেদখল, মুসলমানদের স্পেন বিজয় আবার তা হারিয়ে ফেলা, ১৫২৯ সালে ভিয়েনার সম্মুখ দরজায় তুর্কী অটোমান সাম্রাজ্যের মুসলমান সেনাবাহিনী দাঁড়িয়ে। ইউরোপীয় ভাষায় আজ অব্দি 'Saracen' বা 'Moor' শব্দগুলো রয়ে গেছে - কয়েক শতাব্দী আগে এগুলো বলতে মুসলমানই বোঝাতো। 'Mahomet' (নবী মুহাম্মদ) কে devil-এর সাথে প্রায়শই তুলনা করা হতো। শেক্সপীয়রের সমসাময়িক ইংরেজ নাট্যকার ক্রিস্টোফার মার্লো একটি নাটক পর্যন্ত লিখেছিলেন (Tamburlaine বা তৈমুর লং), তার একটি দৃশ্যে আগুন জ্বালিয়ে আল-কোরান পোড়ানো হয়। 
কিন্তু শতাব্দী পার হয়, দিন বদলায়। ইউরোপের আছে সেই ডেমোগ্রাফিক সমস্যা যা কিনা কয়েক বছরের মধ্যেই প্রবলাকার ধারণ করতে বাধ্য। স্পেন বা ইটালির মতন রক্ষণশীল ক্যাথলিক সমাজও আর তাদের শ্বেতাংগ জনসংখ্যা বাড়াতে পারছে না, বার্থ রেট এতই ডাউন যে তা জনসংখ্যার রিপ্লেস্‌মেন্ট রেটের নীচে চলে গেছে। অতি প্রয়োজনীয় কাজগুলো করাতে দরকার পড়ছে, এবং আরো দরকার পড়বে অভিবাসী শ্রমিকদের, নাইলে সমাজ-অর্থনীতির কাজকম্মের প্রবাহ অর্ধেকই আটকে যাবে। কিন্তু এত অভিবাসী আসবে কোত্থেকে? কালো আফ্রিকা আর পশ্চাদপদ মুসলমান জাতিগুলোই বেশী লোক পাঠাতে উদগ্রীব। কিন্তু মুসলমান তো পাশ্চাত্যে এসে মিশতে জানেনা, উপরন্তু মিশতে চায়ওনা। মদ খাবেনা কাজ শেষে, শূকরের মাংস ছোঁবেনা, মসজিদে গিয়ে আজব কোন এক ভাষায় বিড়বিড় করে মন্ত্র পড়বে, উঠ-বস করবে। মেয়েদের ঢেকে রাখবে কালো কাপড়ের হিজাব-নিকাবে। 
মজার বিষয় এই যে যেই 'Mahomet'-এর বিরুদ্ধে এত বিষোদ্গার করা হয়েছে ইউরোপীয় সাহিত্য-সংস্কৃতিতে, সেই নবীর নামই - তা Muhammad, Mohammad বা Mohamed আকারেই হোক - সেই নামই আজকে ইউরোপের অনেক বড় বড় শহরে নবজাতক ছেলেদের সবচেয়ে জনপ্রিয় নামে পরিণত হয়েছে। আমস্টার্ডাম-রটার্ডাম-ব্রাসেল্‌স তো বটেই, এমন কি প্যারিস-লন্ডনেও মুহাম্মদ নাম আজ জনপ্রিয়তার তালিকা বেয়ে উঠে যাচ্ছে। উম্মত কি তাহলে তৈরী করেই ছাড়বে ইউরেবিয়া? 
এমন কথাও উঠেছে সম্প্রতি যে মুসলমান দেশ থেকে অভিবাসন বন্ধ করে দিয়ে ল্যাটিন আমেরিকার খ্রিস্টান ধর্মাবলম্বী সমাজের মধ্যে থেকে নতুন অভিবাসী আনার ব্যবস্থা করতে হবে - ব্রাজিল, আর্জেন্টিনা, পেরু, চিলি থেকে। কিন্তু তাতে কি মিটবে যুগের চাহিদা? 

