ভুভুজেলা! (২০১০ বিশ্বকাপ প্রথম রাউন্ড ওপেন থ্রেড) 



এই দেশে থাকার একটা বিরক্তিকর বিষয় হলো প্রতি দুই বছর অন্তর অন্তর ইংল্যান্ডের ভাদাইম্মা ফুটবল টীম সম্পর্কে স্থানীয় সংবাদপত্র আর টিভি মিডিয়ার অতি উৎসাহ আর বাড়াবাড়ি। ক্লাব ফুটবলে ম্যানইউ বা চেলসি যতখানি সফল, আন্তর্জাতিক ক্ষেত্রে ইংলিশ জাতীয় দল ঠিক ততখানিই ভূয়া। কিন্তু এখানকার ফ্যান আর মিডিয়া সেটা মানতে নারাজ। চার বছর আগে স্ভে‌ন এরিকসনের আন্ডারে যেই টীম জার্মানী বিশ্বকাপে গেলো, তাদের নিয়ে যেই মাতামাতি হইসিলো, সেটা আদৌ সহ্য করার মত ছিল না। "গোল্ডেন জেনারেশন", "দ্য কাপ ইজ কামিং হোম", হেনতেন কত কি। কপাল ভালো যে ২০০৮-এর ইউরো চ্যাম্পিয়নশিপে ইংল্যান্ড যাইতেই পারে নাই, তাই সেই যাত্রা একটু নিস্তার পাওয়া গেছে। এইবারও হাইপ একেবারে কম না, বিশেষ করে ওয়েইন রুনি সম্পর্কে এইখানের মিডিয়ার একটা বিশাল ফ্যাসিনেশান আছে। এদের হিসাবে রুনি হলো মেসি বা রোনালদোর সমকক্ষ, পুরাপুরি ওয়ার্ল্ডবীটার! (আর্সেনাল বার্সা ম্যাচের আগের দিন আমার ইংরেজ কলিগ এমন কথাও বলছে যে "এই মেসিটা আসলে কে? খালি শুনি মেসি মেসি। আমার তো মনে হয় কোন কামের না। আগে কখনো নামও শুনি নাই, খালি মিডিয়াই বাড়ায় বাড়ায় বলে।" পরদিন যখন অফিস গেলাম, মেসি আর্সেনাল-রে এক হালি গোল খাওয়ায় দিসে ততক্ষনে, আমি তখন শুধু ম্যাথিউ-রে বললাম - ওয়েল ম্যাথিউ, তোমাদের এই দেশে অন্তত আর কেউ এই প্রশ্ন কখনো করবে না, যে হু ইজ লিওনেল মেসি!)
তো ঐ আর কি, প্রিমিয়ার লীগে রুনি হয়তো ত্রাস সত্যি, কিন্তু আন্তর্জাতিক অঙ্গনে তেমন কিছু অর্জন করছে বলে মনে পড়ে না, ইউরো ২০০৪-এ কিছু ভালো পারফরমেন্স ছাড়া। কালকে রবার্ট গ্রীনের হাস্যকর ভূল, যেটার সুবাদে ইউএসএ ১-১ স্কোর করে ফেললো, সেটা দেখে ব্যাপক মজা পাইসি নির্ঘাত! আগামী এক সপ্তাহ অফিসে এই নিয়ে প্রচুর ঘ্যান ঘ্যান প্যান প্যান হবে তাও জানি। বসে বসে তামাশা দেখি আর কি! আজকে সকালে রেডিও টিভি পত্রপত্রিকায় ফাবিও কাপেলো'র বেশ ভালো সমালোচনা চলতেছে। কেন ও ডেভিড জেমস বা হার্টকে গোলে দিলো না। কেন শেষ মুহুর্তে দলের নাম ঘোষণা করে, এতে গোলকীপার কিভাবে কনফিডেন্স পাবে। কেন মিলনার ইঞ্জুরি নিয়ে খেলছে, কেন ক্যারাঘার এতো স্লো হয়েও খেলছে, ইত্যাদি ইত্যাদি। এতোদিন কাপেলো-কে প্রায় দেবতার আসনে বসায় রাখছে স্থানীয় মিডিয়া কিন্তু বিশ্বকাপে বেশী দূর যেতে না পারলে কাপেলোর অবস্থাও হয়ে যাবে এরিকসনের মতোই।
গ্রীনের উপহার দেয়া বেকুব গোল

সো আপনার বিশ্বকাপ কেমন যাইতেসে?? আপনে কি আর্জেন্টিনা না ব্রাজিল? স্পেন না ইটালি না জার্মানী? ফ্রান্সের ভূয়া পারফরমেন্স দেখে এটাই মনে হইলো যে ওরা ছিল জিদান + ১০টা প্লেয়ার। জিদান নাই, ওরাও নাই। আর আর্জেন্টিনার খেলা দেখে যতখানি ভরসা পাইলাম, ততখানি আশংকাও লাগলো। লাগ ভেলকি লাগ, এই না হইলে বিশ্বকাপ! 
PS দক্ষিণ আফ্রিকীয় বাশি ভুভুজেলা নিয়ে অনেক আলাপ বিতর্ক চলতেছে - সেই ভুভুজেলা নিয়ে একখান ভিডিও।

PPS এই বিশ্বকাপে এখন পর্যন্ত গোলের অভাব বেশ চোখে পড়ছে। আলজেরিয়া-স্লোভেনিয়া খেলা শেষ হয়েছে মাত্র - এই নিয়ে সমাপ্ত ৬টি খেলায় গোল হয়েছে মাত্র ৮টি। ম্যাচ প্রতি ১.৩৩ গোল। তুলনায় গত বিশ্বকাপে ম্যাচপ্রতি গোল হয়েছিল ২.৩টি - আর গড়ে সবচেয়ে কম গোলের রেকর্ড হয়েছিল ইটালি ১৯৯০ বিশ্বকাপে, প্রতি ম্যাচে সেখানে গোল হয়েছিল ২.২টি। এইভাবে চললে তো আগেকার সর্বনিম্ন রেকর্ডও ভেঙ্গে যাবে। (স্ট্যাটস এখান থেকে - পিডিএফ ফাইল)

