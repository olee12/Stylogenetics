টল পল-এর গল্প



মাঝে মাঝে কিছু লেখা চোখে পড়ে যেগুলো দিন-দুনিয়া সম্পর্কে নিজের পুরনো ধারণাগুলোকে বদলে দিতে পারে। এই লেখাগুলো চোখের সামনে নতুন দিগন্ত মেলে ধরে, পৃথিবীকে নতুন এক আলোয় দেখতে সাহায্য করে। অনেকদিন পরে গতকাল এমনই একটা লেখা পড়লাম মনে হয়। 
এর আগের পোস্টে ব্লগার জেরোম সম্পর্কে কিছু বলেছিলাম। ভদ্রলোক ফরাসী, লেখেন দুর্দান্ত। Anglo disease নিয়ে তাঁর লেখা প্রথম যেদিন পড়েছিলাম, মনে হচ্ছিলো এ আমি কিসের হদিশ পেলাম, কি বুঝে ফেললাম। হঠাতই পায়ের তলার মাটিটা সেদিন কেমন টলে উঠেছিল, মনে হয়েছিল আসলে আমি তো চোরাবালির উপরে দাঁড়িয়ে আছি। যে দেশে থাকি আর কাজ করি, সে দেশের ভূত-ভবিষ্যত যে আসলে কতটা দুর্বল, সেটা সম্পর্কে একটা প্রখর ধারণা সেদিন অর্জন করেছিলাম, মঁশিয়ে জেরোমের কল্যাণে। 
এরপরে থেকে কাজে টীমে আমার দুর্নাম হয়ে যায় নিরাশাবাদী নামে। গত দুই বছরে যতবার ইউকে অর্থনীতি নিয়ে আমাদের আলাপ আলোচনা হয়েছে (মানে মাসে অন্তত কয়েকবার), প্রতিবারই অন্যান্যদের থেকে আমার চিন্তা অনেক বেশী নেগেটিভ থাকতো। সেটা বাড়ির দাম নিয়ে হোক, বেকারত্ব হোক, বা প্রবৃদ্ধি হোক - আমার মনে হতো যে অবস্থা আরো অনেক খারাপ হওয়ার চান্স আছে। শুরুতে তাই টীমের লোকজন আমাকে নিয়ে বেশ ঠাট্টা করতো, আমি কেন এতো gloomy, এইসব নিয়ে মশকরা আর কি। 
কিন্তু আমার মনের পেছনে তখন আটকে ছিলো ব্লগের সেই ধারালো বিশ্লেষণ - এংলো ব্যাধি। সত্যিই তো! এদেশের কারখানা ফ্যাক্টরি সব চলে গেছে বহুদিন আগে, কিছুই তৈরী হয় না এখানে আর। বিজ্ঞান-প্রযুক্তি শিক্ষার চর্চা নাই হয়ে গেছে, স্কুলের বাচ্চারা গণিত বাদ দিয়ে শেখে মিডিয়া স্টাডিজ-এর মত অন্তঃসারশুন্য হাস্যকর সাবজেক্ট। কাজের কাজ বলতে এদের আছে ১) হাউজিং - মানে একে অপরের কাছে দুইদিন পর পর বাড়ি বিক্রি করা, ২) রিটেইল - মানে ক্রেডিট কার্ড দিয়ে এক গাদা অপ্রয়োজনীয় জিনিস কিনে (সব সস্তা, মেইড ইন চায়না) দেনার পাহাড় তৈরী করা, আর ৩) ফাইন্যান্স - মানে প্রকৃত প্রডাকশন বাদ দিয়ে টাকা চালাচালির খেলাটাকে মূল্যবান এক্টিভিটি হিসাবে ভূল করা। 
আমার প্রিয় কলামিস্টদের একজন মার্টিন ঊলফ একবার একটা লেখা শুরু করেছিলেন এই বলে যে The British people cannot hope to grow rich by selling each other more and more expensive houses in perpetuity. এর থেকে সত্য ভাষণ আর কি হতে পারে? কলিগরা যতই হাসুক, এদের ভবিষ্যত তো একেবারেই অন্ধকার! 
হয়তো এদের অর্থনীতির চেহারা আমি যতটা ভাবছি, তার থেকে আরেকটু আশাব্যঞ্জক। হয়তো তাড়াতাড়িই বাউন্স-ব্যাক করতে পারবে। কিন্তু এটা সত্য যে গত কয় মাস ধরে কলিগরা আর আগের মত হাসে না!
*
গতকাল তেমনই আরেকটা দামী লেখা পড়লাম। পড়ার পরে আমার যে তাৎক্ষণিক প্রতিক্রিয়া হয়েছিল, সেটা একটু পরে বলছি। আপাতত লেখাটার নীচে একটা ভিত্তি দেওয়ার চেষ্টা করি।
লিকুইডিটি নিয়ে পুরান এক পোস্টে ব্যাখ্যা করেছিলাম যে লিকুইডিটি কখনো অলস বসে থাকে না, সব সময় সে খুঁজে বেড়ায় সম্পদ বা অ্যাসেট। Liquidity chases assets - always. অর্থনীতিতে লিকুইডিটি অতিরিক্ত হয়ে গেলে সেটাকে যদি সময়মত নিয়ন্ত্রণ করা না হয়, তাহলে সেটা কোন না কোন উপায়ে প্রকাশ পাবেই। 
বাড়তি লিকুইডিটির কারনে কি কি অ্যাসেটের দাম বাড়তে পারে?
- স্টক বা শেয়ার হতে পারে - ৯৬-এর ঢাকা বা ২০০১-এর ডটকম ক্র্যাশ।
- ঘর-বাড়ির দাম হতে পারে, যেটা বর্তমান মন্দার প্রধানতম উৎস। (ফিনিক্স থেকে বসুন্ধরা)।
- কমোডিটিস হতে পারে, যেমন বিভিন্ন খনিজদ্রব্য আর কৃষিপণ্য - স্টিল, টিন, কপার, কফি, হেনতেন। 
আর অতিরিক্ত লিকুইডিটি-ওয়ালা কারবারীদের কারনে তেলের দাম কত বেড়ে গিয়েছিল গত বছর, তা এখনো সবার পরিষ্কার মনে আছে। তেলের ডিমান্ড-সাপ্লাই নিয়ে কিছু ঝামেলা ছিল, বুঝলাম, কিন্তু তার কারনে ১০০ ডলারের তেল তো আর রাতারাতি ১৫০ ডলারে চলে যেতে পারে না! (আর এখন সেই তেল কিনা ব্যারেল প্রতি ৩৫ ডলারে কিনতে পাওয়া যাচ্ছে।) 
*
কিন্তু asset price বাদেও লিকুইডিটি আরেকটা জায়গায় গিয়ে আঘাত হানতে পারে। সেটা হলো সাধারণ ব্যবহার্য জিনিসপত্রের দাম বা general price level. (এখানে আবারও বলি যে সাপ্লাই ডিমান্ডের মূল ব্যাপারটা কিন্তু উপেক্ষা করতে পারবেন না। যদি খরার কারনে চাল উৎপাদন খারাপ হয়, তাহলে চালের দাম বাড়বেই। সেটা লিকুইডিটি থাকুক বা না থাকুক।) 
কিন্তু যেখানে সাপ্লাই-ডিমান্ডে্র বিশেষ কোন ঝামেলা নেই, সেখানে অতিরিক্ত লিকুইডিটি সাধারণ মূল্যমানকে ঠেলে উপরে পাঠিয়ে দিতে পারে। এরই নাম মূল্যস্ফীতি বা ইনফ্লেশান। তাহলে সারমর্ম কি? 
1. Excess liquidity --> higher asset prices
2. Excess liquidity --> higher inflation
*
অর্থনীতি মেশিন না, অর্থনীতি একটা শরীর। আর জিনিসপত্রের দাম এই শরীরের টেম্পারেচার।
মূল্যস্ফীতি জিনিসটাও ব্যাপক ইন্টারেস্টিং। গত পোস্টে বলেছিলাম অর্থনীতি একটা মেশিনের মত। আর লিকুইডিটি তার গ্রীজ। 
মূল্যস্ফীতি বুঝতে গিয়ে এরকম আরেকটা উপমা আমার কাছে আরো বেশী ভালো লাগে। সেটা হলো অর্থনীতি হলো একটা মানব-শরীরের মত। বিভিন্ন ইন্ডাস্ট্রি হলো তার হাত-পা-মাথা। আর লিকুইডিটি বা পুঁজি? সেটা হলো শরীরের রক্ত। পুরো বডিকে চালু রাখছে এই রক্ত।
আমরা জানি যে শরীরের একটা স্বাভাবিক তাপমাত্রা আছে। মানব শরীরে সেটা ৩৭ ডিগ্রি সেলসিয়াস। এখন ভাবুন যে অনেক দৌড়-ঝাপ-ব্যায়াম করলে কি হয়? শরীর গরম হয়ে যায়, বিভিন্ন অঙ্গ-প্রত্যঙ্গে রক্ত চলাচল বেড়ে যায়। 
মূল্যস্ফীতি জিনিসটা ঠিক একই রকম না হলেও এর বেশ কাছাকাছি। অতিরিক্ত লিকুইডিটি সঞ্চালনের ফলে ইকনমির তাপমাত্রা - মানে জিনিসপত্রের দাম - সেটা বেড়ে যেতে পারে।  শরীরে অতিরিক্ত গরম অর্থাৎ জ্বর হওয়াটা যেমন খারাপ, অর্থনীতিতে বাড়াবাড়ি মূল্যস্ফীতিও তেমন খারাপ। এ কারনেই অনেক সময় বিবিসি বা সিএনএন-এর খবরে শুনবেন অমুক economy is overheating. ঠিক এই ঘটনাটাই বোঝায় তখন। 
আবার উল্টোভাবে চিন্তা করলে শরীরে যখন রক্ত কম, তখন শরীর ঠান্ডা হয়ে যায়, ম্যান্দা মেরে যায়। অর্থনীতিতে যখন লিকুইডিটি কম, তখন অর্থনীতিও হয়ে পড়ে অথর্ব। আর জিনিসপত্রের দাম যদি নাও কমে, তাহলে অন্তত থিতু হয়ে যায়। কারো কাছে টাকা নেই, দাম বাড়িয়ে কি লাভ। বরং একই রাখো, সম্ভব হলে কমাও। 
*
এখন আমরা আসছি ধীরে ধীরে গত ত্রিশ বছরের অর্থনীতির ইতিহাসের দিকে। সত্তরের দশকে পশ্চিমা দেশগুলো এক বিষম সংকটে পড়ে গিয়েছিল। ধুমধাম করে মূল্যস্ফীতি হচ্ছিল আমেরিকা আর ইউরোপে - বছরে  ১০-১২% কোন ব্যাপারই ছিল না। (নীচের গ্রাফ)
এখন আপনি বলতে পারেন তো কি হয়েছে। মানুষের তো টাকা আছে। কিন্তু সেটাও আবার পুরোপুরি ঠিক না। জিনিসের দাম বাড়লো ১০%, আর আপনার বেতন বাড়লো ৫% - তাহলে কিন্তু আপনি ক্ষতিগ্রস্ত হলেন। প্রকৃত বিচারে (real terms) আপনি আগের থেকে কিছুটা হলেও লোকসান খেলেন। 

এই মূল্যস্ফীতির বিভিন্ন রকম কারুকাজ আছে। আজকের মতো সোজা চলে যাই কি ঘটেছিল তার উপর। 
Enter Mr Volcker
১৯৭৯ সালে ব্যাপক অর্থনৈতিক সংকট আর অসন্তোষের মুখোমুখি হন মার্কিন প্রেসিডেন্ট জিমি কার্টার। অর্থনীতির ১২টা বেজে ১৩টা বাজার পথে। আরবরা কথায় কথায় তেল আটকে দেয় - আর পেট্রল পাম্পে লাগে লম্বা লম্বা লাইন। চাকরি-বাকরির অবস্থা ভালো না - ট্রেড ইউনিয়ন ক্ষণে ক্ষণে ডাকে স্ট্রাইক। ওদিকে মুদ্রাস্ফীতির কারনে মানুষের উঠেছে নাভিশ্বাস। ভিয়েতনামে পরাজয়ের দগদগে ঘা মার্কিনদের শরীরে তখনো ফ্রেশ। রাশিয়া আফগানিস্তানে আক্রমণ করে দেশটাকে কব্জা করে ফেলেছে। আর তাবেদার ইরান-ও হাতছাড়া হয়ে গেছে। মার্কিন চামচা ইরানের প্রাক্তণ শাহ বিতাড়িত। ইসলামী বিপ্লব সংঘটিত হয়েছে। ইমাম খোমেনির ভাষায় আমেরিকা হলো the great Satan. খোমেনি সাহেব ৫২জন মার্কিন নাগরিককে আটকে রেখেছেন তেহরানের দূতাবাসে। 
মানে সব কিছু মিলিয়ে একটা ব্যাড়া-ছ্যাড়া অবস্থা। ১৯৮০ সালের আসন্ন নির্বাচনে কার্টারের পরাজয় অবশ্যম্ভাবী। সুনিশ্চিতভাবে নতুন প্রেসিডেন্ট হিসাবে চলে আসবেন রোনাল্ড রেগান। এর মধ্যে কার্টার এক কাজ করলেন। 
ফেডারেল রিজার্ভের প্রধাণের পদ তখন খালি হয়েছে। কার্টার এই গুরুদায়িত্ব দিলেন প্রিন্সটন আর হার্ভার্ডে শিক্ষিত এক অর্থনীতিবিদকে। তার নাম পল ভোকার। ভদ্রলোক বেজায় লম্বা - ৬ ফুট ৭ ইঞ্চি - তাকে ঠাট্টা করে ডাকা হয় Tall Paul! 
এর পরে আট বছর পল ভোকার ফেড প্রধাণের দায়িত্ব বিশেষ নৈপুণ্যের সাথে পালন করেন। এবং অনেকের বিচারে তিনি আধুনিক যুগের অর্থনীতির অন্যতম একজন কান্ডারী। তার মত সাহস, দৃঢ়তা আর ধীশক্তি সম্পন্ন ফেড চেয়ারম্যান এর পরে আর মিলেনি। বরং তার পরে আমরা পেয়েছি গ্রীন্সপ্যানের মত এক কুলাঙ্গার, যার অধীনে ১৮ বছরে মিলেছে একটি ডটকম বাবেল, একটি হাউজিং বাবেল, একটি সাবপ্রাইম ক্রাইসিস আর অল্প সময়ের মধ্যে দুটো বিশাল ক্র্যাশ! (গতকাল এই উজবুকের স্বীকারোক্তি উঠেছে পত্রিকায় - আমি তো সাবপ্রাইম জিনিসটা বুঝতেই পারিনি! হাস্যকর ব্যাপার...)
কি করেছিলেন ভোকার? এক কথায় তিনি যেটা করেন, তার নাম inflation targetting। তিনি বলেন যে ১০-১২% মূল্যস্ফীতির মত ক্ষতিকর জিনিস অর্থনীতিতে আর কিছু নেই। জিনিসপত্রের দামের ঊর্ধ্বগতির কারনে মানুষ বেদিশা হয়ে পড়ে, ভবিষ্যতের উপর আস্থা হারিয়ে ফেলে। জীবনের বড় বড় অর্থনৈতিক সিদ্ধান্ত নিতে গিয়ে তারা দ্বিধা করে, লং-টার্ম প্ল্যান করতে ভয় পায়। জিনিসপত্রের দামের এই রকম অনিশ্চয়তা খুব বেশী খারাপ। 
তাই যে কোন মূল্যে মূল্যস্ফীতি বিষয়ে একটা নিশ্চয়তা ফিরিয়ে আনতে হবে।
সেটা কিভাবে করবেন? বাৎসরিক inflation কে একটা সীমানার মধ্যে বেঁধে দিতে হবে। যেমন ধরেন ১% থেকে ৩%। বা ২% থেকে ৫%। এর থেকে বেশীও যেতে পারবে না, আবার এর কমও না। মূল্যস্ফীতির পরিষ্কার টার্গেট নির্ধারণ করে দেয়া হলো। আর কেন্দ্রীয় ব্যাংকের মূল কাজই হবে ইনফ্লেশান-কে এই দাগের ভেতরে রাখা। 
এই কারনে পলিসির নাম ইনফ্লেশান টারগেটিং। 
*
গল্প বেশী লম্বা হয়ে যাচ্ছে, তাই পরের খন্ডে শেষ করার চেষ্টা করবো। আমার কাছে এই গল্পটা এতোই মজার - যে পুরো ব্যাপারটা একটা স্পাই গল্পের মতই টানটান লাগে! তাও চেষ্টা করবো প্যাঁচাল কমিয়ে নেক্সট টাইম শেষ করে দিতে। আর যারা এতো বক-বক না শুনে সেই সুপার চাল্লু লেখাটা পড়ে ফেলতে চান - তাদের জন্যে লিংক। 

