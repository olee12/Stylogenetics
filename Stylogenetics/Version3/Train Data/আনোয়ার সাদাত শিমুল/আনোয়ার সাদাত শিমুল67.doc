অপার সম্ভাবনার আড়ালে



গতকাল বছরের প্রথম দিন "বাংলাদেশের সামনে অপার সম্ভাবনা" শিরোনামের আশাবাদী খবর ছাপিয়েছে দৈনিক প্রথম আলো। সংবাদপত্রের প্রথম পাতায় নিত্য খারাপ খবরের বিপরীতে এ রিপোর্ট মানুষের মনে আশার সঞ্চার করবে - এমনটাই স্বাভাবিক।
দেখা যাক সংবাদের মূল বক্তব্য কী কী। আলাদা বক্সে বলা হয়েছে -

১ম পথঃ ২০২১ সালের মধ্যে বাংলাদেশ মধ্য আয়ের দেশে পরিণত হওয়ার সব ধরণের সুযোগ আছে।
লক্ষ্য করলে দেখা যাবে, বলা হয়েছে 'সুযোগ' আছে। এ প্রসঙ্গে পরে বলছি।
২য় পথঃ ২০৩০ সালে বাংলাদেশ সামগ্রিকভাবে ইউরোপিয়ান ইউনিয়নের ২৭টি দেশকে ছাড়িয়ে যাবে।
'সামগ্রিকভাবে' বলতে কী বোঝানো হচ্ছে সেটাই মূল প্রশ্ন? ধরে নিচ্ছে, অর্থনৈতিক উন্নয়নের মূল সূচক - জিডিপি, মাথাপিছু আয়, বেকারত্বের হার, মূদ্রাস্ফীতি; এসব কিছুতে ইউরোপিয়ান ইউনিয়নের ২৭টি দেশের চেয়ে ভালো অবস্থানে থাকবে বাংলাদেশ। প্রশ্ন জাগে, ২০৩০ সালে বাংলাদেশ যে ইউরোপিয়ান ইউনিয়ের ২৭টি দেশের অবস্থানকে ছাড়িয়ে যাবে, সেটা ঐ ২৭টি দেশের কতো সালের অবস্থান? ২০১৩ নাকি ২০৩০ সালের অবস্থান? যদি যায় তবে কীভাবে সম্ভব? বাংলাদেশের অর্থনীতিতে কী এমন উন্নয়ন ঘটবে যে ১৭ বছর পরে ইউরোপিয়ান ইউনিয়নকে ছাড়িয়ে যাবে বাংলাদেশ? যদি ঘটে, তবে তার মূল ক্ষেত্রগুলো কী কী? প্রতিবেদনে উল্লেখ করা সাফল্যঃ মাথাপিছু আয়, গড় আয়ু, গণস্বাক্ষরতার হার দিয়ে এ পরিবর্তন সম্ভব?
৩য় পথঃ ২০৫০ সালে প্রবৃদ্ধির দিক থেকে পশ্চিমা দেশগুলোকে ছাড়িয়ে যাবে বাংলাদেশ।
২০৫০ সাল মানে ৩৭ বছর পরের প্রবৃদ্ধির কথা বলা হচ্ছে। যদি ভুল বলে না থাকি - এই প্রবৃদ্ধির হারে এগিয়ে থাকায় উস্ফালনের কিছু নেই। এর মাঝে লুকিয়ে আছে বড় ধরণের ফাঁকি।
একটা উদাহরণ ধরি -
আবুল আর বাবুল দুই বন্ধু। আজ আবুলের দৈনিক আয় ১০০ টাকা, বাবুলের দৈনিক আয় ১০০০ টাকা। এক বছর পরে আবুলের দৈনিক আয় হয়ে গেল ১৮০ টাকা আর বাবুলের দৈনিক আয় হয়ে গেল ১৫০০ টাকা। অংকের হিসাবে  - আবুলের আয় বৃদ্ধির হার ৮০% আর বাবুলের আয় বৃদ্ধির হার ৫০%। আয় বৃদ্ধির হারে আবুল এগিয়ে থাকলে প্রকৃত আয় বৃদ্ধিতে বাবুল অনেক শক্ত অবস্থানে থাকবে। ৮০% আয় বৃদ্ধি, যেটা বাবুলের চেয়েও বেশি, এই ভেবে আবুল তৃপ্তির ঢেকুর তুলবে কিনা বড় প্রশ্ন।
বর্তমানে পশ্চিমা দেশগুলো অর্থনৈতিকভাবে বাংলাদেশের চেয়ে এত বেশি এগুনো যে ২০৫০ সালে বাংলদেশ প্রবৃদ্ধির হারে পশ্চিমা দেশগুলোকে ছাড়িয়ে গেলেও বাংলাদেশের অবস্থান উদাহরণের আবুলের মতোই থাকবে।
বাংলাদেশের এ অপার সম্ভাবনার রিপোর্টে যেসব সুত্রের কথা উল্লেখ আছে তা হলো - বিশ্বব্যাংক, লন্ডনের পত্রিকা দ্য গার্ডিয়ান (বিভিন্ন অর্থনীতিবিদ ও গবেষকের মতামত), মার্কিন যুক্তরাষ্ট্র সরকার, যুক্তরাষ্ট্রের সরকারী সংস্থা ন্যাশনাল ইন্টিলিজেন্স কাউন্সিল, অর্থনীতিবিদ জিম ও'নেইল। যদিও এসব সুত্র বিস্তারিত করে বলেনি কীভাবে বাংলাদেশ এমন এগিয়ে যাবে। কিন্তু, বিশ্বের সবচে শক্তিশালী দেশের শক্তিশালী সংস্থা এবং লোকজন বলছে, তাহলে অবাস্তব কোথায়?
এখানে মনে পড়ে গেল - জন পার্কিন্সের 'দ্য কনফেশন অফ অ্যান ইকনোমিক হিটম্যান' বইটির কথা। বাংলায় বইটি অনুবাদ করা হয়েছে - 'এক অর্থনৈতিক ঘাতকের স্বীকারোক্তি' শিরোনামে। বইয়ের ব্যাক কাভারে যেমন বলা আছে  - "জন পার্কিন্স ছিলেন আন্তর্জাতিকভাবে খ্যাত 'মেইন' নামের একটি কনসাল্টিং ফার্মের কর্তাব্যক্তি। সংস্থাটি বিশ্বের দরিদ্র রাষ্ট্রগুলোকে বিপুল অংকের উন্নয়ন ঋণ গ্রহণের ক্ষেত্রে প্রলোভিত করতো। সে সাথে সংস্থাটি এসব উন্নয়ন প্রকল্প বাস্তবায়নের সুযোগ যাতে আমেরিকান কোম্পানীগুলো পায় সেটাও সুনিশ্চিত করতো। যখন ঋণগ্রহীতা রাষ্ট্রগুলো ঋণের কারাগারে চিরবন্দী হতো তখন যুক্তরাষ্ট্র এসব দেশের কাছ থেকে নিজের স্বার্থ আদায় করতো। আর যুক্তরাষ্ট্রের স্বার্থ মানেই প্রাকৃতিক সম্পদের নিয়ন্ত্রণ, সামরিক সহযোগিতা ও রাজনৈতিক সমর্থন।" মোট ৩৫ অধ্যায়ের বইতে পার্কিন্স লিখেছেন কীভাবে ইকুয়েডর, ইন্দোনেশিয়া, পানামা, সৌদিআরব, ইরান, কুয়েত, কলম্বিয়া, ইরাকসহ বিভিন্ন দেশে বানোয়াট অর্থনৈতিক প্রতিবেদন তৈরি করে রাষ্ট্রের প্রভাবশালীদের যোগসাজশে আমেরিকা তার সাম্রাজ্য বিস্তার করেছে। এক্ষেত্রে কতো কতো রাষ্ট্রপ্রধান রহস্যজনকভাবে খুন হয়ে গেছেন। নিজেকে অর্থনৈতিক ঘাতক উল্লেখ করে পার্কিন্স লিখেছেন - "অর্থনৈতিক ঘাতকরা মোটা অংকের বেতনপ্রাপ্ত পেশাদার। এদের কাজ হচ্ছে বিশ্বের বিভিন্ন দেশকে ধাপ্পা দিয়ে লক্ষ কোটি ডলার চুরি করা। একাজে এদের মূল অস্ত্র হচ্ছে ভুলতথ্যপূর্ণ অর্থনৈতিক প্রতিবেদন, পাতানো নির্বাচন, ঘুষ, চাপ প্রয়োগ, যৌনতা ও হত্যা।"
প্রথম আলোয় প্রকাশিত রিপোর্টের ১ম পথে বিশ্বব্যাংক বলছে - ২০২১ সালের মধ্যে বাংলাদেশ মধ্য আয়ের দেশে পরিণত হওয়ার সব ধরণের সুযোগ আছে। অন্য খবরে প্রকাশ, বিশ্বব্যাংকের মতোই আরেকটি প্রভাবশালী প্রতিষ্ঠান আইএমএফ সমান ছয়/সাত কিস্তিতে বাংলাদেশকে ১০০ কোটি ডলার দেয়ার কথা, যার প্রথম কিস্তি পাওয়া গিয়েছিল গত বছর এপ্রিলে। জানা গেল - এই ঋণের দ্বিতীয় কিস্তি পাওয়া অনিশ্চিত হয়ে গেছে। বাংলানিউজ লিখেছে - "ঢাকায় সফরকালে প্রতিনিধি দলটি যে বিষয়গুলো পর্যবেক্ষণ করেছে এর মধ্যে রয়েছে -রাষ্ট্রায়ত্ত ব্যাংকগুলোর আধুনিকায়ন, ব্যাংক কোম্পানি আইন সংশোধন, সরকারের ব্যাংক ঋণ পরিস্থিতি, নতুন মূসক আইন, সর্বশেষ বাজেট পরিস্থিতি, বার্ষিক উন্নয়ন কর্মসূচি বাস্তবায়ন পরিস্থিতি, সরকারের ভর্তুকি কমিয়ে আনা, ভর্তুকি কমাতে বিদ্যুৎ ও গ্যাসের মূল্য বৃদ্ধি, স্বয়ংক্রিয় পদ্ধতিতে জ্বালানি তেলের মূল্য নির্ধারণ, অনুৎপাদনশীল খাতে ব্যয় হ্রাস, ক্রয় পরিকল্পনা প্রণয়ন ও এর আলোকে বাজেটের বরাদ্দ ব্যয়, মূদ্রানীতি বাস্তবায়ন অগ্রগতি ইত্যাদি।"
বিদ্যুৎ, গ্যাস, জ্বালানী তেলের মূল্য বৃদ্ধি হবে কি হবে না এ নিয়ে সরকারের সাম্প্রতিক দ্বিধা-দ্বন্দ্ব, বিপরীতে বামপন্থী দলগুলোর হরতাল হুমকি - সাম্প্রতিক সপ্তাহে ছিল উল্লেখযোগ্য ঘটনা। এরপরও গত ৭ ডিসেম্বর প্রথম আলোর প্রতিবেদন বলছে - জানুয়ারিতে ঋণের দ্বিতীয় কিস্তি পাচ্ছে বাংলাদেশ। 
কিন্তু, আইএমএফের শর্তগুলো না মানলে কি দ্বিতীয় কিস্তি পাওয়া যাবে?
বিশ্বব্যাংক যেমন 'সুযোগ' এর লোভ দেখাচ্ছে, প্রথম আলোও গতকালের রিপোর্টের শেষ দিকে প্রশ্ন রেখেছে  - "প্রশ্ন হচ্ছে, সুযোগ কি কাজে লাগাতে পারবে বাংলাদেশ?"
সুযোগের টোপ আর শর্ত বাস্তবায়নের পরিণতি কী হতে পারে তার ইতিহাস জন পার্কিন্সের বইতেই লেখা আছে। প্রথম আলোর ৭ ডিসেম্বরের প্রতিবেদন, আইএমএফের চাপ ও সাম্প্রতিক ঘটনাপ্রবাহ, এবং গতকালের প্রতিবেদন তিনটিকে পাশাপাশি রাখলে কোনো সুত্র কি একেবারেই পাওয়া যায় না?
প্রথম আলোর এক পাঠকের মন্তব্য:
প্রথম আলোর খবরের নিচের পাঠকদের কমেন্ট অনেক ক্ষেত্রে হাসি তামাশার উপকরণ হয়ে ওঠে। তবে গতকালের প্রধান প্রতিবেদনের নিচে ৩য় মন্তব্য পড়ে মনে শংকা জাগলো। মাইনাস টু থিয়রীর পাশাপাশি পার্কিন্সের বইয়ে উল্লেখিত ইন্দোনেশিয়ার জনপ্রিয় নেতা বান্দুং আর পানামার ওমর তোরিজোর পরিণতির কথা মনে পড়লো।


Md. Mizanur Rahman
২০১৩.০১.০১ ০৩:০৮
    প্রতিবেদনটি ৩বার পড়লাম, মন চায় আরো কয়েকবার পড়ি ........... আল্লাহ তুমি আমাদেরকে, কারো মেয়ে, কারো বউ এর হাত থেকে রক্ষা কর।এই প্রতিবেদন সত্যি হবেই হবে ... আমিন ধন্যবাদ প্রথমআলো একটা পজিটিভ প্রতিবেদন দিয়ে বছরটা শুরু করার জন্য


