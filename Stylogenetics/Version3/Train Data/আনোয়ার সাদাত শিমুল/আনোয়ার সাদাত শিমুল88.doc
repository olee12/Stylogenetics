ঠেলে দেয়া সাইকেল, হারিয়ে যাওয়া পদক



এটি নিছ্ক গল্প -
"বাচ্চাকে প্রথমবারের মতো স্কুলে ভর্তি করিয়েছে বাবা।
বাচ্চা স্কুলে যায়, টিফিনে কলা পাউরুটি খায়। আর ক্লাস শেষে বাসায় ফিরে আসে। আসার সময় ডায়েরিতে লিখে নিয়ে আসে একগাদা হোমওয়ার্ক লিস্ট।
ওদিকে বাচ্চার বাবা অতি উৎসাহী; বাচ্চার সব হোমওয়ার্ক নিজেই করে দেয়।
স্কুলের টিচাররা টের পেয়ে গেলো, এসব বাচ্চার হাতের লেখা নয় - বাচ্চার বাবার।
তারা বাবাকে ডাক দিলো। বললো, "দেখুন - বাচ্চার কাজ বাচ্চাকে করতে দেন, আপনি কেনো ওর হোমওয়ার্ক করে দেবেন?"
বাবা হুঁ/হা বলে চলে গেলো।
কিন্তু, বাচ্চার হোমওয়ার্ক করে দেয়া বন্ধ করলো না।
টিচাররা আবার ডাকলো, বুঝালো। বাবা আগের মতোই কথা শোনে না।
এরপরে ১ম সাময়িক পরীক্ষা হলো, ফলাফল - বাচ্চার খাতা খালি, সব বিষয়ে প্রাপ্ত নম্বর - জিরো।
আবার বাবাকে ডাকা হলো। এবার - বাচ্চা ফেল করার অপরাধে বাবার শাস্তি হলো - কানে ধরে ১০০ বার উঠবস করা।"
পরীক্ষার খাতায় লিখে দেয়া নয়।
বাংলাদেশের চিংবাই মারমাকে ঠেলে দিয়েছেন জনাব আলি এবং আরো দু'জন যাদের নাম জানা যায়নি এখনো।
এই ঠেলে দেয়া মানে ধাক্কা দিয়ে ফেলে দেয়া নয়, বরং  সামনে এগিয়ে দেয়া।
পরিচয়ে, চিংবাই মারমা আমাদের সাইক্লিস্ট, পত্রিকা থেকে জানা যাচ্ছে, আলি হলেন সাইকেল ফেডারেশনের সাবেক সাধারণ সম্পাদক।
প্রথম আলো লিখেছে -
"প্রথম হয়েও অতি উত্সাহী ক্রীড়া কর্মকর্তার কারণে সোনাবঞ্চিত হলেন চিংবাই মারমা । সেই সঙ্গে বাংলাদেশও পেল না প্রত্যাশিত একটি সোনা। গতকাল সোমবার ১১তম দক্ষিণ এশীয় গেমসের খুলনা ভেন্যুতে অনুষ্ঠিত ৫০ কিলোমিটার রোড রেস ম্যাস স্টার্ট মহিলা সাইক্লিং ইভেন্টে এ ঘটনা ঘটে। খুলনার বটিয়াঘাটা এলাকার ‘জিরো পয়েন্ট’ থেকে বাংলাদেশ, ভারত, পাকিস্তান, নেপাল ও আফগানিস্তানের মোট ২০ জন মহিলা সাইক্লিস্ট ৫০ কিলোমিটার রোড রেস ম্যাস ইভেন্টে অংশ নেন। সকাল ৯টায় প্রতিযোগীরা একসঙ্গে যাত্রা শুরু করে রূপসা সেতু হয়ে ফকিরহাট ঘুরে জিরো পয়েন্টে ফিরে আসেন। ১ ঘণ্টা ২৪ মিনিট ৪২ সেকেন্ডে বাংলাদেশের চিংবাই মারমা সবার আগে ফিরে আসেন। তার পরেই ছিলেন ভারতের মোহিত মোহন। বাংলাদেশের মেয়ের সোনা জয়ের আনন্দে তখন ঘটনাস্থলে উপস্থিত শত শত মানুষ উল্লাসে ফেটে পড়ে। গণমাধ্যমের কর্মীরা চিংবাইয়ের প্রতিক্রিয়া নিতে ব্যস্ত হয়ে পড়েন তখন। কিন্তু কিছুক্ষণ পরই এ ইভেন্টের প্রধান কমিশিয়ার ইব্রাহিম ওমরের (মালয়েশিয়া) কাছে ভারত, শ্রীলঙ্কা ও নেপাল লিখিতভাবে বাংলাদেশি প্রতিযোগীর বিরুদ্ধে অনিয়মের অভিযোগ করেন। বিষয়টি নিয়ে জটিলতা দেখা দিলে ফলাফল ঘোষণা বিলম্বিত হয়।
অভিযোগটি খতিয়ে দেখতে ইভেন্টের প্রধান কমিশিয়ার ইব্রাহিম ওমর বিভিন্ন স্পটে থাকা কমিশিয়ারদের মতামত নেন। তাঁদের মধ্যে মালয়েশিয়ান কমিশিয়ার পাজেন মারমা ফাতেমার নিয়ম ভাঙার ঘটনাটি খেয়াল করেছেন বলে জানান। এই কমিশিয়ার জানান, চলন্ত অবস্থায় মোটরসাইকেল থেকে বাংলাদেশের জনৈক ক্রীড়া কর্মকর্তা চিংবাইকে ঠেলে এগিয়ে দিয়েছেন। এর পরপরই তাঁকে অযোগ্য ঘোষণা করে ভারতের মোহিত মোহনকে সোনাজয়ী হিসেবে ঘোষণা করা হয়।
---এ ব্যাপারে বাংলাদেশ মহিলা সাইক্লিস্ট দলের ম্যানেজার জোবেরা রহমান প্রথম আলোকে বলেন, ‘আমাদের প্রতিযোগীকে ঠেলে দেওয়া হয়েছে কি না জানি না বা দেখিনি। এ অভিযোগ সত্য নয়।’ তবে তিনি স্থানীয় কিছু কর্মকর্তার অতি উত্সাহের ব্যাপারে অভিযোগ করেন। বলেন, তাঁদের কারণে প্রতিযোগিতায় অসুবিধা হচ্ছে।
বিষণ্ন চিংবাই জানান, ‘আমাকে কেউ ঠেলে দেয়নি। যে অভিযোগ দেওয়া হচ্ছে তা সত্য নয়।’"
বিষণ্ন চিংবাই'এর বিষণ্নতা আমাদেরও ছুঁয়ে যায়।
জোবেরা রহমানের মতো আমাদেরও বলতে ইচ্ছে করে -  এ অভিযোগ অসত্য।
অথচ টিভি ফুটেজ দেখাচ্ছে ভিন্ন ছবি -

"ওপরের ছবিটি উচ্ছ্বাসের, গৌরবের। তখন পর্যন্ত তাই ছিল। কিন্তু একটু পর যখন নিচের ছবিটি বের হলো, তখন সব মিলিয়ে এটা জাতীয় লজ্জা। মহিলা সাইক্লিস্ট চিনবাই মারমা সোনা জিততে অসদুপায় অবলম্বন করেছেন; একটি মোটরসাইকেল আরোহীরা হাত ধরে টেনে তাঁকে এগিয়ে নিতে সাহায্য করেছেন। অভিযোগ প্রমাণিত হওয়ায় তাঁর পদক গেছে আর এই প্রতারণায় দেশের ক্রীড়াঙ্গনের কপালে লেগেছে লজ্জার কালি। নিচের ছবিটি টিভি থেকে নেওয়া।" (কালের কন্ঠ)
সাইকেল ফেডারেশনের সাবেক সাধারণ সম্পাদক আলির এই 'মহানুভবতা'র জন্য তাকে কোনো পদক দেয়া যায় কি?

