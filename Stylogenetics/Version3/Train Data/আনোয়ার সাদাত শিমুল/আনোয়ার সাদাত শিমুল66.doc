বিবর্ণ আকাশে আজ রূপবতী মেঘ, সৌরভের জন্মদিন !



পরিচয়টা অন্য কোথাও, অন্য কোনো নামে, অন্য প্রেক্ষিতে।
অনুভূতি শুন্য কেউ একজন, সংক্ষেপে অশুকেএ। নিজস্ব মফস্বলের টি-স্টলে নিত্য মুখ। কমেন্টে লিংক দেয়ার আইটি শেখানোয় প্রথম আলাপ। এর আগে সোজা-সাপ্টা মন্তব্যে দৃষ্টি কেড়েছে বেশ কয়েকবার। তখনও বিবর্ণ আকাশের খোঁজ পাইনি। এক সময় "দহন-দাসত্ব এবং জলকবিতা বিষয়ক", "এখানে তার থাকার কথা ছিল"  কিংবা "একলা হতে চাইছে আকাশ .." পড়ে এক অনন্য মুগ্ধতা ভর করে। 
পরে বিবর্ণ আকাশে চোখ মেলে দেখি ভীষণ মায়াময় লেখনীর ডায়েরী। চুপিচুপি পড়ে নিই অনেকগুলো যাপিত জীবন। প্রায়ই মন খারাপের দৃশ্যকাব্য। "আপাদমস্তক পেসিমিস্ট" ধারণা প্রমাণের চেষ্টা পরতে পরতে। অথচ মিলে না অশুকেএ-এর সাথে। যদিও বলা আছে - "একজন দুর্বল ও ভীত মানুষ ,বাঙালি", যেমনটি আমি নিজেকেও ভাবি, সেটা অনুভূতি শুন্য কেউ একজন থেকে অনেক দূরে। অশুকেএ সত্য উচ্চারণে আগ্রাসী, হোক না অপ্রিয়। কেনো জানি মনে হতো - আমি আমার ভেতর থেকে বেরিয়ে অন্য যে সাহসে প্রকাশিত হতে চাই সেটা অশুকেএ - সৌরভ।  হয়তো সে সাহসেই,  কেউ যখন একবার অনুভূতি শুন্য কেউ একজনের ভার্চুয়াল ক্যারেক্টার নিয়ে কমেন্ট চেয়েছিল,  বলেছিলাম - সৌরভ দেখতে অনেকটা আমার মতো, প্রিয় খাবার বাদাম, মন খারাপ হলে কাগজ ছিড়ে।  
চলতি সময়টাকে খুব বিভ্রম মনে হয়।
সোডিয়াম আলোয় রঙ বদলে মানুষ চেনা দায়, তখন এক রকম বিষন্নতা ভর করে আমাদের চারপাশে। এ বিষন্নতাকে সংগোপনে লালন করে সৌরভের বিবর্ণ আকাশ, সৌরভ, এবং অনুভূতি শুন্য কেউ একজন। তার মোহ জাগানিয়া বিষন্ন কথকথার বৃষ্টি আমাদের ভিজিয়ে দেয় - ভালো লাগায়, ভাবায়, সীমাবদ্ধতার কষ্ট  জাগায়। কেবল মননের সৌরভ থেকে যায় মুগ্ধতায়। 
আজ ৯ জানুয়ারী।
"বিবর্ণ আকাশে আজ রূপবতী মেঘ,
নিস্প্রাণ শহরে আজ জিপসী সকাল,
শুন্য রাজপথে আজ রূপসী মিছিল।"
আজ সৌরভের জন্মদিন।
এক আকাশ শুভকামনা!

