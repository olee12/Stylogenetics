অপ্রয়োজনীয় পোস্ট, প্রয়োজনীয় কৃতজ্ঞতা -



গতকাল শাহবাগে দেখা হওয়ার সাথে সাথে আলবাব ভাই আর অয়ন আমাকে দুইটা বই দিলো। আসলে একটা প্যাকেট দিলো, আমি কাগজ মোড়া প্যাকেটে আঙুল চালিয়ে টের পাই - দুটা বই। গায়ে যত্ন করে লেখা - 'শিমুলের জন্য'।
তার নিচে হাতে আঁকা তিনটা ফুল। আমি প্যাকেট খুলতে চাইলাম।
আলবাব ভাই বলে, 'এখন খোলা যাবে না।'
অয়ন বলে, 'রেয়ার বই।'
আমিও ভেবে নিই সেরকম। কবি-গল্পকার-বাউল মানুষ আমাকে কামসুত্রের বই দিবেন না; সেটা তিনি নিজেরমুখেই বলেন। 
তারপর 'পূর্ণমুঠি'র প্রকাশনা আড্ডা হয়।
নাম চেনা সচলের সাথে কথা হয়। কথায় কথায় রাত হয়।
গুড়িগুড়ি বৃষ্টিতে বাসায় ফিরি। পথে রিক্সায় সে-ই প্যাকেট খুলে আমি তাজ্জব।
দুটো বই।
শুনেছি আসলেই রেয়ার।
স্টক কম থাকায় বাজারে পাওয়া দুষ্কর। এমনটি শুনেছি দুষ্ট লোকদের মুখে।
বই হাতে নিয়ে মাঝরাত থেকে আমি তব্ধা মেরে আছি।
ভেতরে হাতে লেখা 'শিমুলকে - অপু, অয়ন'।
বইয়ের প্রচ্ছদে তাকাই।
শেষের ফ্ল্যাপে তাকাই। লেখকের ছবি দেখি।
হায়, ঈশ্বর! আমার বুক শেলফের বাকী সব বই ম্লান হয়ে যাবে এবার।
এই বইগুলো আমি পড়তে পারবো না।
আসলে পড়ে শেষ করবো না। দিনে একটি শব্দ করে আত্বস্ত করবো।
গত কয়েক ঘন্টায় বইয়ের শেষ থেকে শুরুর দিকে চোখ বুলিয়েছি, শ্রদ্ধাবনত হয়ে।
থমকে গেছি চুম্বক অংশে। নায়ক/লেখক দড়ি দিয়ে বেঁধে কারে জানি পিটাইতেছে, তার বিবরণ।
হায়, ঈশ্বর!
এই জিনিস না পড়ে থাকা তো অন্যায়!
লেখকের নাম বইয়ের নাম টাইপ করতে চাইলাম। কম্পিউটার খালি 'bad commad or file name' দেখায়।
একবার বলে 'Error'।
বুঝতে পারলাম, বেয়াদবী হয়ে গেছে। পরীবাগের মাজারে এইবার মানত পূর্ণ না করলেই নয়।
শেষে সবিনয় কৃতজ্ঞতা - আলবাব ভাই, অয়ন।

