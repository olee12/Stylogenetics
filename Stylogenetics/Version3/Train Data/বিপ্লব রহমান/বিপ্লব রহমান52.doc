বউখুদ



ছোট বেলায় দাদু বাড়ি বেড়াতে গেলে দাদিমা সকাল বেলায় খেতে দিতেন গরম গরম লাল চালের এক থালা বউখুদ,  হাসের ডিম ভাজা, আর সামান্য মিষ্টি আচার। 
আহ, শৈশবের দাদু বাড়ির সেই সব সোনালী দিন! ইছামতি নদীর পাড়ে অশ্বত্থ গাছের ছায়ায় বসে শুধু পাল তোলা নৌকার আনাগোনা দেখেই বুঝি কাটিয়ে দেওয়া যেতো একটি জীবন! 
দাদিমা মারা গেছেন সেই স্কুলের নীচু ক্লাসে থাকতেই কোন বেলায়। লাল রঙা আলো চালও আর নেই। তাই বউখুদ নামের চালের ভগ্নাংশও আর নেই। সব চালই এখন কলের মেশিনে ভাঙা হয়। কলের মেশিনে আর যাই হোক খুদ - কুড়ো বা বউখুদ পাওয়া যায় না। 
মেইলবোর্ন প্রবাসী আমার বড়দিদি তানিয়া এখন ঢাকায় বেড়াতে এসেছেন। সে আবার বড় হয়েছে সেই ইছামতির পাড়ে, দাদু বাড়িতে। শুনেছি, শৈশবে নাকি দুর্দান্ত ডানপিটে ছিলেন। দিদি অবশ্য বড় হয়ে গেলে বেশ শান্তশিষ্ট হয়ে উঠেন। দাদিমা তাকে হাতে ধরে নানান রকম রান্না - বান্নার গোপন কলা - কৌশল শেখান। সেই সঙ্গে হরেক রকম আচার বানানোর রেসিপি তো আছেই।
তো দিদি কয়েকদিনের জন্য আমাদের বাসায় এসে রান্না - বান্নার সমস্ত দায়িত্ব নিয়েছেন। তারই সুবাদে যে সব রান্না অনেকদিন আমাদের বাসায় হয় না, সেই সব সুস্বাদু সব খাবার - দাবারে সকাল - বিকাল ডাইনিং টেবিল ভরে উঠছে। সকালের নাস্তায় আবার ফিরে এসেছে আমার প্রিয় চিজ-নুডুল, ব্লাক কফি। 
আজ সকালে কাজে বের হতে যাওয়ার আগে দেখি থালা ভর্তি ফ্রাইড রাইস, ছোট বাটিতে গরুর মাংস, সঙ্গে মিষ্টি বড়ইয়ের আচার। খেতে বসে ফ্রাইড রাইসটিকে আমার অচেনা মনে হয়। পরে মনে হয় এটি বোধহয় তেল, কাঁচা মরিচ- পেঁয়াজ দিয়ে বানানো ভাত-ভুনা। নাহ, তা - ও সন্দেহ যায় না। 
দিদিকে ডেকে জিজ্ঞেস করতে তিনি হেসে বলেন, বাবু, তোর মনে নেই, সেই দাদিমার বাড়ি কথা? তুই ছোট বেলায় বউখুদ আর ডিম ভাজা খেতে খুব ভালোবাসতি! এখন বার্ডফ্লু'র জন্য  তো ডিম খাবার যো নেই, তাই একটু গরুর মাংস করেছি।...
ঝাঁ করে আমি ফিরে যাই সেই ধুসর শৈশবে। ...দিগন্ত জোড়া শর্ষে ফুলের ক্ষেত, বাগান বিলাসে ছাওয়া ব্রিটিশ আমলের লাল রঙা একতলা বাড়ি। সিরাজগঞ্জের প্রত্যন্ত অজ পাড়া গাঁর দাদু বাড়ির নানা রকম আদুরে সব দৃশ্য সাদা - কালো সিনেমার স্লাইডের মতো একে একে আমার চোখের সামনে ভাসতে থাকে। ...
আমি জানতে চাই, কিন্তু তুমি বউখুদ পেলে কোথায়?
দিদি বলেন, এখন তো আর ঢেঁকির চাল নেই। তাই বউখুদ হয় না। আমি তোর জন্য ব্লেন্ডারে চাল ভেঙে খুদ তৈরি করেছি। 
আমি মনে পড়ে যায়, এ যেনো সেই আদিবাসী কোচদের কৃত্রিম বরাহ শিকার উৎসব। ...
এক সময় মধুপুরের ভাওয়াল গড়ের অরণ্য ভেঙে নেমে আসতো বুনো বরাহের দল। কোচ শিকারীর লক্ষ্যভেদী বর্শার ফলা গেঁথে  ফেলতো সবচেয়ে সুদর্শন বরাহটিকে। তারপর আগ্নিকুণ্ড ঘিরে সারা রাত ধরে চলতো পানাহার আর নাচ। 
সেই অরণ্য গড় নেই বহু বছর। সেই বুনো বরাহের দলও হারিয়ে গেছে কোথায় কয়েক প্রজন্ম আগেই। উৎসবের সময় তারই অতীত স্মৃতি রোমন্থন করে এখন গৃহপালিত শুকরগুলোকে মদ খাইয়ে প্রথমে উন্মত্ত করে নেওয়া। তারপর এরই একটি - দুটিকে মরচে পড়া বর্শায় গেঁথে শিকারের উল্লাস!     
এতো কিছুর পরেও আমি তৃপ্তি করে মাংসের ঝোল দিয়ে বউখুদ মেখে খেতে থাকি। দিদির রান্নার হাত সত্যিই খুব ভালো। 
...  সে সময় সকালের পত্রিকায় তাজা খবরগুলোতে চোখ বুলিয়ে নিতে নিতে আমার দৃষ্টি আটকে যায় দৈনিক যুগান্তরের শেষ পাতায় ছাপা হওয়া একেবারে শেষের দিকে একটি মফঃস্বল সংবাদে। 
'রংপুরে চাল নিতে এসেই দিনমজুরের বেলা শেষ : মধ্যবিত্ত ওএমএস লাইনে' -- শিরোনামের খবরটি পড়তে পড়তে আমার গলায় ভাত আটকে যায়। আমি খাবার শেষ না করেই ঢক ঢক করে এক গ্লাস পানি খেয়ে উঠে পড়ি। 
দিদি বোধহয় সামান্য আহত হন। বলেন, সে কি! খাবার শেষ করলি না? 
আমি বলি, নাহ্। আর ভালো লাগছে না। আমার কাজে দেরী হয়ে যাচ্ছে।...
খবরের লিঙ্ক  

