শুভ জন্মদিন থার্ডআই, ও বন্ধু আমার!



থার্ড আইকে আমি প্রথম চিনি সচলের পাতায়। তখন তার প্রোফাইল ছবিতে স্যুট-কোট পরা এক বাঙালি সাহেব বাবুর ছবি থাকতো। লন্ডনের প্রথম সচলাড্ডার সচিত্র লেখায় জানতে পারি, তার আসল নাম তানভীর আহমেদ, তিনি লন্ডনবাসী, ছাত্র ও সাংবাদিক, দেখতে যথেষ্ট সুদর্শন --ইত্যাদি। সেই সময় প্রশ্ন উঠেছিলো, সচলাড্ডায় তিনি কোট-টাই পরে আসেন নি কেনো! 
এর পর তার সঙ্গে আমার বন্ধুত্ব গড়ে উঠে জিটকে ও ফেসবুকে। 
বালিকা পটানোর কর্মকৌশল নিয়ে তিনি একসময় একটি ধারাবাহিক রম্য 'বালিকা বশিকরণ' লিখেছিলেন সচলে। তার ফেসবুক থেকে ছবিচুরি (?) করে আমি একটি পাল্টা রম্য লিখি 'স্বপ্নায়তন: ত্রিনয়ন বশিকরণ পর্ব'। এতোদিন পর বলতে দ্বিধা নেই, ভয় ছিলো রম্য লেখক হলেও তিনি হয়তো এতে আপত্তি তুলবেন; বন্ধুত্বে হয়তো ফাটল ধরবে!
কিন্তু তিনি মজাকে মজা হিসেবে নিতে জানেন, গজা হিসেবে নয়...ওই পোস্টে মন্তব্য করে আমাদের বন্ধুত্ব আরো দৃঢ় করে পরে তিনি তা প্রমান করেছেন। তার উদারতায় আমি মুগ্ধ হই।
এরপর সিডর আঘাতের বেলায় নাইট ডিউটি করে মাত্র বিছানায় গা এলিয়ে দিয়েছি, দেখি এক ওভারসিজ কল...বিপ্লব ভাই, আমি তানভীর, লন্ডন থেকে।
কোন তানভীর?
আরে আমাকে চিনলেন না, আমি সচলের থার্ডআই!
.
এবার আমি চোখ কচলে উঠে বসি। মনদিয়ে শুনি তার কথা। তিনি জানান, সিডর ক্ষতিগ্রস্থদের জন্য তিনি লন্ডনের বাঙালিদের কাছ থেকে একটি মোটা অংকের সাহায্য তহবিল সংগ্রহ করেছেন। কিন্তু ঢাকার কোনো এনজিওকে তিনি বিশ্বাস করতে পারছেন না। আমি তাকে ঈভ মার ও রুনা মারের 'ফেন্ডশিপ' এর কথা বলি। তিনি দেশে এসে সেবার টাকাটা তাদের কাছে হস্তান্তর করেন, নিজেও ত্রাণ সাহায্য দেন ক্ষতিগ্রস্থ এলাকায় সরেজমিনে গিয়ে। সেবার ব্যস্তার কারণে তার সঙ্গে আমার সাক্ষাত হয়নি। তার মানবিকতায় আমি আরেকবার মুগ্ধ হই।
বছর খানেক আগে হঠাৎ ঢাকার এক মোবাইল নম্বর থেকে তার ফোন: বিপ্লব ভাই, আমি এখন ঢাকায়। আজকে আপনার অফিসে আসছি। সেই সন্ধায় এক কফি শপে বসে আমরা আড্ডাবাজী করি। বিদায় বেলায় তিনি আমার জন্য ছোট্ট একটা গিফট প্যাকেট রেখে যান। শর্ত সেটি তার সামনে খোলা যাবে না। 
তানভীর চলে গেলে আমি প্যাকেট খুলে দেখি, প্লেটোর ছোট্ট একটি পাথুরে ভাস্কর্য। তার বন্ধুত্বে আমি আবারো মুগ্ধ হই।
আজ এই দিনে প্রিয় সচল, প্রিয় থার্ডআই, ওরফে তানভীরের জন্মদিন। আপনাকে জানাই আন্তরিক অভিনন্দন। অনেক কল্যান কামনা, ও বন্ধু আমার!
 
