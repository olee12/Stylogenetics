ওন ব্রান্ড অব ডেমোক্র্যাসি...



.জেনারেল মইন উ আহমেদ তাঁর নিজের লেখা বই 'নির্বাচিত সংকলন' এর প্রকাশনা উৎসব করলেন বুধবার কুর্মিটোলা গলফ ক্লাবে। ইলেভেন ওয়ানের পর লেফটেনেন্ট জেনারেল থেকে পদন্নোতিপ্রাপ্ত সেনা প্রধানের বইয়ের প্রচ্ছদে উর্দি পরা লেখকের নিজের ছবিই স্থান পেয়েছে।  
টেলিভিশনে ওই প্রকাশনা উৎসবের সংবাদ দেখে একজন সহকর্মি বললেন, বইয়ের নাম আবার 'নির্বাচিত সংকলন' হয় কি করে! চটপট আরেক সহকর্মির জবাব, বই মেলায় প্রকাশিত না হয়ে কূর্মিটোলায় বই প্রকাশ হলে তার নাম তো এরকমই হবে। ...
জেনারেলের বক্তব্য, মোড়ক উন্মোচন, হাততালি ইত্যাদির পর সংবাদের শেষাংশে দেখা গেলো সেনা প্রধানের কয়েকজন অটোগ্রাফ নেওয়ার জন্য কয়েকজন বুদ্ধিজীবীর হুড়োহুড়ি। এই ইদুর দৌড়ে আবার 'আমাদের সময়ের' নাঈমুল ইসলাম খান এগিয়ে। 
জেনারেলের বইটি এখনো সংগ্রহ করা হয়নি। ভয় হয়, হ্যারি পটারের পর এটি আবার বিক্রির বাজারে না নতুন কোনো রেকর্ড সৃষ্টি করে ফেলে! এক কপি বই এই অভাগার কপালে জুটবে তো! 
কিন্তু কথা সেটা নয়। কথা হচ্ছে, প্রকাশনা উৎসবে আমাদের লেখক কি বললেন, সেটাই।
*
ওই আয়োজনে সেনাপ্রধান জেনারেল মইন উ আহমেদ আবারো "নিজস্ব ধাঁচের" গণতন্ত্রের প্রয়োজনীয়তার কথা বলেছেন।  তিনি বলেন, আমাদের এখানে এমন ধরনের গণতন্ত্র প্রতিষ্ঠা করা উচিত যা আমাদের জন্যই প্রযোজ্য। যেটাকে আমি বলেছি 'ওন ব্র্যান্ড অব ডেমোক্রেসি'।... গত ১৫ বছর ধরে আমরা যে সংসদীয় পদ্ধতির গণতন্ত্র অনুসরণ করছি তা ওয়েস্টমিনস্টার ধাঁচের। এই ধরণের গণতন্ত্রে প্রধানমন্ত্রী অন্যান্য মন্ত্রীর সমকক্ষ। কিন্তু আমাদের এখানে কী হচ্ছে ? সব কাজ প্রধানমন্ত্রীর কাছে।
জেনারেল আরও বলেছেন, এই ধরনের গণতন্ত্র যদি আমরা ফলো করি তাহলে তো সেটা ওয়েস্ট মিনস্টার ধাঁচের হলো না। তাদের সঙ্গে যদি আমাদের তুলনা করি তাহলে দেখব তাদের শিক্ষা, সমাজ সম্পূর্ণ ভিন্ন। ওদের ওখানে কোনো সময় ভোট কেনাবেচা হয় না। আমাদের এখানে খুব বেশি হয়। সেদিন আমি শরণখোলা উপজেলায় গিয়েছিলাম। স্থানীয় অধিবাসীরা বললো তাদের ওখানে কোনোসময় কোনো নেতা আসেন না। শুধু ৫ বছরে একবার ভোটের সময় আসেন।
জেনারেল মইন বলেন, তাই আমাদের এখানে এমন ধরনের গণতন্ত্র প্রতিষ্ঠা করা উচিৎ যা আমাদের জন্যই প্রযোজ্য। যেটাকে আমি বলেছিলাম ওন ব্রান্ড অব ডেমোক্র্যাসি।...
*
যাক, এতোদিনে জাতি একজন এই মাপের রাষ্ট্র বিজ্ঞানী পেলো! হু, হু, তাও আবার  যে সে ধরণের রাষ্ট্রবিজ্ঞানী নন। পুরোপুরি উর্দিপরা নিজেদের দেশপ্রেমিক সেনা বাহিনীর ব্যারাক থেকে বেরিয়ে আসা রাষ্ট্রবিজ্ঞানী। 
হিটলার, মুসোলিনি, আইয়ুব শাহী গং তো আগেই ছিলেন। কিন্তু এই রকম বঙ্গীয় সন্তান আর কোথা? তার বই থেকে নিশ্চয়ই জানা যাবে কথিত সেই 'ওন ব্রান্ড অব ডেমোক্র্যাসি'-- ইহা হয় কি বস্তু? ইহা কি মাথায় দেয়, না পরিহিত হয়?
আর কারামুক্ত সেই শিক্ষকের কথাও মনে রাখার মতো: 
অনেকে উর্দি পরে শুধু দেশে নয়, বিদেশেও রাজনীতি করে বেড়াচ্ছেন। রাজনীতির ঘোড়া আকাশে উড়াচ্ছেন। তারা রাজাও মারতে পারেন!...
 
