স্বপ্নায়তন: ত্রিনয়ন বশীকরণ পর্ব



বালিকাবশীকরণ লইয়া ত্রিনয়নের বেলেল্লাপনা মাত্রা ছাড়াইয়া যাইতে বসিয়াছিলো।  ‘প্রথম দেখাতেই চোখাচোখি করিয়া কী করিলে কী হয়’ জাতীয় সচলে একটি লেখা ফাঁদিবার পর হইতেই তাহার আর ঘুম নাই। তাহার শুধু একই চিন্তা, কী ভাবে এই তত্বখানি নিজে প্রয়োগ করিয়া সফলকাম হইবেন! 
বিলাতের সময় অনুযায়ী গভীর রাতে ত্রিনয়ন আমাকে মোবাইল ফোনে একের পর এক এসএমএস ঠুকিতে লাগিলেন।  তাহার আব্দারের আর অন্ত নাই,  কী করিবো দাদা? জীবন তো মরুভূমি হইয়া যাইতেছে। এই জন্মদিনখানাও শুধু ব্লগায়তনেই পার করিলাম। সত্বর একটা উপায় বাহির করুন না! --ইত্যাদি।
সংঘবদ্ধ তথ্য চোরাচালান দলের সক্রিয় সদস্য বলিয়া তাহাকে নিরাশও করিতে পারি না।  মুখ রক্ষা করিবার জন্য হের হিমু, না হয় ধুসর, অথবা আসা শিমুলের শরণাপন্ন হইবার পরামর্শ দিয়া সে যাত্রায় কোনো রকমে রক্ষা পাইলাম। 
অল্প কয়েকদিন পার আবারও তাহার এসএমএস। এই বার বেশ উল্লসিত ত্রিনয়ন।  অবশেষে তাহার ভাগ্যে না কী শিকে ছিঁড়িয়াছে! বালিকা বশ হইয়াছে! তবে দেশি নয়, একেবারে আড়াইমনি ওজনের স্বর্ণকেশী বিদেশিনী!!!
আমি চোখ ডলিয়া তাহার ভুল ইংরেজীতে লেখা মোবাইল বার্তাখানা বার বার পড়িলাম। নাহ, ঠিকই তো পড়িয়াছি।  ইহার পরে ইমেইলে সে ঘটনার দীর্ঘ সচিত্র বর্ণণা দিয়াছে। 
সেদিন দুজনে, দুলেছিনু বনে... বাকীটুকু তাহারই বর্ণনামতে: 
নিজের রচিত বশীকরণমন্ত্র একের পর এক ফেল মারিবার পর বিলাতের প্রবাসী বাঙালি নারী সমাজ যখন ‘ত্রিনয়ন ঠেকাও কমিটি’ গঠন করিলো, তখন আমি একটু দমিয়া গেলাম।   
ভাবিলাম, ভালো মতো এই লাইনে বিদ্যা অর্জন করিয়া মাঠে নামাই ভলো। মহান সাংবাদিক মার্ক টালি সাহেব বলিয়াছেন....কী যেনো ছাই! কিছুতেই তাহা মনে পড়িতেছে না! কিন্তু কিছু একটা গুরুত্বপূর্ণ কথা তিনি নির্ঘাত বলিয়াছেন আর কী!...
সে যাহাই হোক। এক বৈকালে ঝোলার মধ্যে ডেল কার্নেগি লিখিত ‘ছ্যাকাপ্রাপ্তগণের মোক্ষ লাভের উপায়’ বইখানি লইয়া আমি হাইড পার্কে প্রবেশ করিলাম।  
গত কয়েকদিন অফিস কামাই করিয়া দিনরাত্রি বইখানা মুখস্ত করিয়াছি। তবু ইহা সঙ্গে আনিয়াছি, যদি কোনো কৌশল ভুলিয়া যাই তো পুস্তকখানা একবার চট করিয়া দেখিয়া লাইবো।  আর বুকপকেটে হিমু+ধুসর+শিমুলের টিপিস লেখা নোট তো রহিয়াছেই।  
বলিয়া রাখি, এইবেলা আমার লক্ষ্যবস্তু শুধু বিদেশিনী। তা সে কালো-ধলা-বোঁচা-বেটে যাহাই হোক, মনে ধরিলেই চলিবে।  তবে কোনো মতেই বঙ্গ দেশিয় নহে!
এদিক সেদিক ঘুরিতে ঘুরিতে হঠাৎ মনে হইলো, কে যেনো চুপি চুপি আমাকে অনুসরণ করিতেছে।  একটু পরে দেখিলাম, সন্দেহ ঠিকই। আমার কাছে মাঝে মাঝে এক স্বর্ণকেশী সিলেটি বাংলা শিখিতে আসেন।  সেই-ই এতোক্ষণ আমার পিছু লইয়াছে! 
আড়াইমনি সেই বালিকার উদ্দেশ্যে কম্পিত গলায় বলিলাম, আরে লরা! তুমি এই খানে! 
লরা কহিলেন, হাওয়া খাইতে আসিয়াছি। তা তুমি কী মনে করিয়া?
আমি তোতলাইয়া সিলেটি-ইংরেজী মিশাইয়া বলিলাম, এই মানে...ইয়ে আর কী!...
এদিকে আমার কিছুতেই ডেল কার্নেগির বিদ্যা মনে পড়িতেছে না। ব্লগারত্রয়ের টিপসও যতবারই মনে করিতে চাই, ততবারই মনে পড়ে সুরা ইয়াসিন।  ততক্ষণে বুকের মধ্যে একশ ঢাকি উদ্দাম নৃত্যে ঢাক বাজাইয়া চলিয়াছে।
স্বয়ংক্রিয়ভাবে আমার হাতে আপনা-আপনি ঝোলা হইতে উঠিয়া আসিল ডেল কার্নেগির পুস্তকখানি। 
ইহা দেখিয়া লরার হাসি আর ধরে না।  সে-ও সলজ্জ মুখে তাহার ঝোলা হইতে বাহির করিলো একই পুস্তক!  ঘটনা আপাতত এইটুকুই। ...
পাঠকগণ, এইক্ষণে আপনারাই বলুন, কেমনে কী?   
 
