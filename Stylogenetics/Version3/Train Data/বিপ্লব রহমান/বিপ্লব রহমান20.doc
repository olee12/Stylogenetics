স্বপ্নায়তন: মুমু বিবির নাচের ইসকুল



যাহারা জানেন, তাহারা দয়া করিয়া অফ যান। আর যাহারা জানেন না, তাহাদের উদ্দেশ্যে কহিতেছি। সচলের মুমু বিবি নাচুনে বুড়ি, ঢোলের বাড়ি ছাড়াই এক পাক নাচিতে ভালবাসেন, তাহা তিনি ব্লগ পোস্টাইয়া নিজেই ঘোষণা করিয়াছেন। 
ইহার পর বলাই বাহুল্য, ব্লগে তাহার বাজার-দর চালের দরের ন্যায় চরচর করিয়া চড়িতেছে। ধু. গো. সহ রথি-মহারথি হইতে নাবালক রূপান্তরিত ব্লগাররা তাহার পাত্তা পাইতে হুমড়ি খাইয়া পড়িয়াছে। তাহারা মুমু বিবির লিপস্টিক মাখা ঠোঁট আর টিপসহ আধখানা প্রোফাইল-পিক্স দেখিয়াই ধড়াশ...পপাত ধরণীতল। 
উপরন্তু তিনি যখন পুরুষ সঙ্গীর অভাবে নাচিতে পারিতেছেন না বলিয়া ব্লগ ফাঁদিয়া জানাইলেন, তখন হুল্লোড় আর দেখে কে? এ বলে আমি আগে; আর সে বলে, উহু বলিলেই হইলো? মুমু বিবির নাচের পার্টনার হইবার জন্য সেই ভোররাতে ইট রাখিয়া লাইনে দাঁড়াইয়াছি! 
এই ফাঁকে জানাইয়া রাখি, মুমু-ভক্তগণ কেহই নাচ জানেন না। নাচ উপলক্ষ্য মাত্র, লক্ষ্য স্বয়ং মুমু-সুন্দরী। 
সরলমতি মুমু অবশ্য এতো কাণ্ড টের পায় নাই। সে বালক-নাবালকদের আগ্রহ দেখিয়া (বলিতে দ্বিধা নাই, একজন নাচের পার্টনারের জন্য তো বটেই) অন্তর্জালে একটি নাচের ইসকুল খুলিয়া বসিলেন। গুরু দক্ষিণা, নামমাত্র। আর সেই হইতে দেশি-প্রবাসী-অতিথি-সচল-অচল সকলের আর ঘুম নাই। তাহাদের নাওয়া-খাওয়া শিঁকেয় উঠিলো। 
যাহারা গ্রামীণ জিপিআরএস ব্যবহার করেন, সেই সব দেশি ব্লগাররা এরই মধ্যে টের পাইয়াছেন, রাত ১২টার পর হইতেই নেট-লাইন পাওয়া যায় না। 
অনুসন্ধিৎসু সাংবাদিক মন নাচিয়া উঠিলো (না হে! ইহা মুমু বিবির তা-তা-থৈ-থৈ নর্তন-কুর্দন নয়, নাচিবার বয়স আর কোথা!)। এক বন্ধুকে ধরিয়া কারণ বাহির করিলাম: ইহার নেপথ্যে সেই মুমু বিবির নাচের ইসকুল। তাহার ব্লগের নাচ শিখিবার অজুহাতে রং-বেরং এর বাদরকুল লম্ফ-জম্ফ করিয়া চলিয়াছে। ইহার ফলে নেটের অবস্থা হইয়াছে মতিঝিলের সকাল ১০টার রাজপথের মতো। অর্থাৎ, সংকীর্ণ পথ, কিন্তু গাড়ির সংখ্যা বেশী; ফলাফল ভয়াবহ যানজট। 
ইহা জানিয়া মুমু বিবির অবস্থা কী জানিতে কৌতুহল হইলো। 
এসএমএস ঠুকিলাম, কী হে, নাচুনি বুড়ি, কেমন চলিতেছে? অস্ট্রেলিয়ার সময় গভীর রাতে মুমু বেচারা ঘুমু না দিয়া মোবাইল ফোনখানা কোলের মধ্যে লইয়া বসিয়া ছিলো, তা কে জানিতো? তরিৎ জবাব, দাদা গো, আপনার এসএমএস এর আশায় রাত জাগিয়া আছি। আর পারি না!
এসএমএস -এ  অশ্রুজল এটাচড করিবার সুযোগ থাকিলে, সে বোধহয় তাহাই করিতো। 
আমি তাহার অবস্থা কী ভালো করিয়া বুঝিতে চাহিলাম, ঘটনা কী? নাচিতেছেন না? নাচ শিখাইতেছেন না? 
তড়িৎ জবাব, দাদা গো, ইসকুলের ছাত্রগণ মহা ত্যাঁদোর। নাচ শিখিবে কী? তাহাদের মতলব ভিন্ন! 
আমি জিহ্বা বাহির করিয়া একটি স্মাইলি পাঠাইলাম, অর্থাৎ মারিয়াছে। এখন উপায়?
মুমু লিখিলেন, তাহারা নাচিতেছে, মানে আমি তাহাদের নাচাইতেছি, আপাতত: প্রাপ্তি এইটুকু। কিন্তু উহাদের কবল হইতে বাঁচিবার উপায় বাৎলাইয়া দিন না দাদা!
অনেক ভাবিয়া-চিন্তিয়াও কোনো উপায় বাহির করিতে পারিলাম না। হের সচলগণ, এখন উপায়???...  

