একটি ইত্তেফাকীয় রম্যরচনা...



.আজ দৈনিক ইত্তেফাকে পাহাড়ের কথিত বিপ্লবী পার্টি ইউপিডিএফ প্রধান প্রসিত বিকাশ খীসার একটি সাক্ষাৎকার পড়ে বড়ই কৌতুক বোধ করলাম। ...
ইত্তেফাকের ওই সাক্ষাতকারে প্রসিত বলছেন, আমরা শান্তিচুক্তি প্রত্যাখ্যান করেছি। জাতিসত্তার সাংবিধানিক স্বীকৃতির জন্য এই পার্বত্য শান্তি চুক্তি করা হয়েছে। কিন্তু এই চুক্তির মাধ্যমে তা অর্জিত হয়নি। তাছাড়া এই চুক্তির কোন আইনগত বৈধতা নেই। অর্থাৎ কোন সরকার না চাইলে চুক্তি বাতিল করতে পারে। চুক্তি অনুযায়ী বাঙালি সেটেলারদের ফিরিয়ে আনার কথা থাকলেও এখন পর্যন্ত তা করা হয়নি। সাংবিধানিক ভিত্তি নেই বলে বর্তমানে পুরো চুক্তিটিই কোর্টে ঝুলে আছে। এজন্য বর্তমানে চুক্তির পক্ষের লোকদের মধ্যে হতাশা ও বিতর্ক দেখা দিয়েছে।...
প্রসিত পার্বত্য চট্টগ্রাম চুক্তি বা শান্তিচুক্তি প্রত্যাখ্যান করেছেন, যারাই পার্বত্য চট্টগ্রাম সম্পের্কে খোঁজ-খবর রাখেন, তারাই জানেন, এ নিয়ে গত এক দশকে শান্তিচুক্তির পক্ষের-বিপক্ষের পাহাড়িদের মধ্যে রক্তক্ষয়ী দ্বন্দ্ব - সংঘাত কম হয়নি। কিন্তু 'এই চুক্তির কোন আইনগত বৈধতা নেই।' প্রসিত এই তথ্য কোথায় পেলেন? শান্তিচুক্তি অনুয়ায়ী সংসদে পাশ করা তিন জেলা পরিষদ আইন, ১৯৯৮ এবং আঞ্চলিক পরিষদ আইন, ১৯৯৮ অনুযায়ী পরিষদগুলো গত ১০ বছর ধরে চলছে। তাহলে এই মিথ্যাচার কেনো?
তাই 'কোন সরকার না চাইলে চুক্তি বাতিল করতে পারে' প্রসিতের এই কথার বাস্তবায়নও এতো সহজ নয়; এ জন্য ওই অন্তত ওই চারটি আইন বাতিল করতে হবে।  
'জাতিসত্তার সাংবিধানিক স্বীকৃতির জন্য এই পার্বত্য শান্তি চুক্তি করা হয়েছে। কিন্তু এই চুক্তির মাধ্যমে তা অর্জিত হয়নি।' এটিও প্রসিতের আরেক মিথ্যাচার। 'বাংলাদেশের সংবিধানের ওপর অবিচল আস্থা রেখেই' চুক্তি সাক্ষরিত হয়, এটি ওই চুক্তিটিতেই বলা আছে। তবে ভূমি অধিকারসহ চুক্তির মৌলিক শর্তসমূহ এখনো বাস্তবায়ন না হওয়ায় সাধারণ আদিবাসী পাহাড়ি জীবনের তেমন কোনো পরিবর্ত আসেনি; সেটি অবশ্য ভিন্ন প্রসঙ্গ। তবে কোর্টে ঝুলে থাকার জন্য নয়, পাহাড়ি জনপদে হতাশা দেখা দিয়েছে এই কারণেই।
সাক্ষাতকারে আরো কৌতুকময় বিষয় আছে। প্রসিত বলেন, আমি মনে করি পাহাড়ের প্রতিরক্ষা পাহাড়ের যুবক ও জনগণ করতে সক্ষম। জাতীয় ঐক্য ও সংহতির প্রশ্নে এই দিকটিই বিবেচনার মধ্যে রাখতে হবে। 
প্রশ্ন হচ্ছে, প্রতিরক্ষার এই কাজ কী পাহাড়ের সাবেক গডফাদার, বিএনপির কারাবন্দী সাবেক এমপি ওয়াদুদ ভূইঁয়ার মদদপুষ্ট অস্ত্রধারী প্রসিত বাহিনী করবে? একটি স্বাধীন দেশে এ ধরণের কথা বলার ধৃষ্টতা তো রাষ্ট্রদ্রোহীতারই সামিল।  আর 'জাতীয় ঐক্য ও সংহতি'! এ যেনো ভুতের মুখে রাম নাম! সন্তু লারমার সঙ্গে যিনি গত ১০ বছরে একটিও সমঝোতা বৈঠকই করতে পারলেন না, তিনি বলছেন এই কথা!
কৌতুক এখনো শেষ হয়নি। ওই সাক্ষাতকারে প্রসিত নিজেই বললেন, কেন্দ্রীয় প্রশাসনের হাতে হিলের একটি আলাদা প্রশাসনিক ইউনিট রাখা দরকার। অর্থ, পরিকল্পনা, প্রতিরক্ষা, পররাষ্ট্র ও ভারি শিল্প এই চারটি বিষয় রেখে প্রশাসনের সমস্ত বিষয় পার্বত্য চট্টগ্রাম বিশেষ প্রশাসনিক ইউনিটের কাছে হস্তান্তর করা যায়।...
প্রসিতের মস্তিস্ক প্রসুত কল্পরাজ্যের ওই শাসন ব্যবস্থার তাত্ত্বিক ভিত্তি কী? কোথায় এর বিস্তারিত রূপ রেখা? ইউপিডিএফ শান্তিচুক্তির বিরোধীতা করতে গিয়ে যে হাওয়াই 'পূর্ণ স্বায়ত্ব শাসনের' কথা বলছে, গত এক দশকে তারা তো এর তাত্ত্বিক রূপরেখাই হাজির করেন নি! 
ইত্তেফাকের ওই প্রতিবেদক ডেট লাইনে বলছেন, 'খাগড়াছড়ি থেকে ফিরে'। কিন্তু আমি নিশ্চিত, এই সাক্ষাতকারটি ঢাকাতেই বসে নেওয়া হয়েছে, যেহেতু সাক্ষাতকারের বিষয়বস্তু পাহাড়ের রাজনীতি, সেহেতু কৌশলে ডেট লাইন লেখা হয়েছে, ওই রকম। গত এক দশক ধরেই প্রসিত আঞ্চলিক দল ইউপিডিএফের সদর দপ্তর ঢাকায় বসিয়ে পাহাড়ের রাজনীতি করছেন! এই কিছুদিন আগে শাহবাগের আজিজ সুপার মার্কেটের তিন তলায় তাদের একটি অফিসও ছিল! 
তাহলে নাবালক বিপ্লবী কী আর গাছে ফলে? 
পুনশ্চ: ইত্তেফাকের সাক্ষাতকারটি পড়তে পড়তে আরেকটি পুরনো কথা মনে পড়লো। ১৯৭৩ - ৭৪ সালের কথা। সিরাজ সিকদারের নেতৃত্বাধীন পূর্ব বাংলা সর্বহারা পার্টির তৎপরতা নিয়ে বঙ্গবন্ধুর সরকার বিপাকে আছেন। এই সময় ইত্তেফাকে সংবাদ প্রকাশিত হলো, সিরাজ সিকদার নাকি পার্টির অন্তর্কলহে নিহত হয়েছেন!
সিরাজ সিকদার পার্টির মুখপত্র 'স্ফুলিঙ্গে' ছড়া লিখে নিজেই এর জবাব দিলেন:
সব খবরের মাঝে থাকে
একটি করে মিথ্যেফাক,
সিআইএ গুজব রটায়
খবর ছাপে ইত্তেফাক!
(ছবি: ফিলিপ গাইন, সেড।)
 
