কমিউনিস্ট



.(প্রকৃত কমিউনিস্ট কে? প্রকৃত কমিউনিস্ট হচ্ছেন সেই জন, যিনি শত্রুকে ধ্বংস করেন, আর নিজেকে রক্ষা করেন: মাওসেতুং) 
নব্বইয়ের ছাত্র-গণআন্দোলনের উত্তাল দিনগুলোতে রংপুর মেডিকেল কলেজের সিনিয়র ছাত্র শাহীন ভাই (শাহীন রহমান) ছিলেন আমাদের হিরো। তিনি তখন সর্বহারা পার্টির একটি গ্রুপের ছাত্রকর্মী। এরশাদ বিরোধী আন্দোলনে প্রায়ই হাতবোমা ব্যবহার হতো। এই বোমা বানাতে গিয়েই শাহীন ভাইয়ের বাম হাতের কব্জি উড়ে যায়। 
দাঁড়ি-গোঁফে সুদর্শন এক হাতী শাহীন ভাই ঢাকায় বেড়াতে এলে বিভিন্ন ছাত্র সংগঠনের পুঁচকে ছাত্রকর্মীরা ঘিরে ধরতাম তাকে। মধুর কেন্টিনে কী টিএসসিতে তাকে ঘিরে চলতো জমাট আড্ডা। প্রাণ প্রাচুর্যে ভরপুর শাহীন ভাইয়ের গল্পের ঝুলিও যেনো আর হালকা হয় না। 
আর  'ঘোড়া দেখলেই খোঁড়া রোগের' মতো শাহীন ভাইকে দেখলেই আমরা একেকজন একেক রকম রোগ নিয়ে হাজির হতাম। শাহীন ভাইও স্বভাবসুলভ ভঙ্গীতে সেসব অসুখের বিচিত্রসব চিকিৎসা দিতেন। 
যেমন, কেউ হয়তো তাকে বললো, শাহীন ভাই, কয়েকদিন ধরে পেটের খুব অসুখ। চা খাওয়া কী বন্ধ করে দেবো?
তিনি একেবারে যেনো  আৎকে উঠতেন, আরে বলো কী মিয়া! মোটেই চা বন্ধ করা চলবে না। ঘন ঘন চা খাও, দুদিনেই পেটের অসুখ পালানোর জায়গা পাবে না। হেঁকে উঠতেন, কই রে, কে আছিস? এখানে চট করে এক কাপ চা!...
আবার আমি হয়তো বললাম, শাহীন ভাই, কয়েকদিন ধরে খুব কাশি হচ্ছে। সিগারেট খাওয়া কী বন্ধ করে দেবো? 
তিনি একেবারে হা-হা করে প্রায় তেড়ে উঠতেন, উঁহু, মোটেই সিগারেট বন্ধ করবে না। বরং সিগারেট খাওয়া আরো বাড়িয়ে দাও। দেখবে কাশি ভালো হয়ে গেছে। আমার মনে হয়, নিকোটিন ডাউন হওয়ার কারণেই কাশি হচ্ছে!
এরপর এক হাতে ম্যাচ ঠুকে তিনি একটি সস্তার সিগারেট ধরিয়ে বাড়িয়ে দিতেন আমার দিকে। 
শাহীন ভাইয়ের হাতের লেখা ছিলো, যাকে বলে মুক্তাক্ষর, ঠিক তাই। মাত্র ডান হাতটিকে সম্বল করে তিনি রাত জেগে রাখতেন অনুরোধের আসর। কতোদিন এক প্যাকেট সিগারেট আর একটি ম্যাচের বিনিময়ে তাকে দিয়ে লিখিয়ে নিয়েছি শত শত পোস্টার। পরিচিত, স্বল্প পরিচিত, এমন কী অপরিচিতদেরও অনুরোধ রাখতেন তিনি। 
তাকে দেখেছি কতোদিন, কী ভীষণ কসরত করে কাগজ বা কাপড়টিকে স্থির রেখে পোস্টার বা ব্যানার লিখতে! 
তখনই জানতে পারি, পোস্টার লেখার কলা-কৌশল। শাহীন ভাই পোস্টার লেখার জন্য আইসক্রিমের কাঠির এক কোনা তেড়ছা করে কেটে কলম বানিয়ে নিতেন। তারপর দেশি রঙের শিশিতে সেই কাঠি ডুবিয়ে লিখতেন পোস্টার। আঁকতেন লিটিল ম্যাগাজিনের প্রচ্ছদ। আর মোটা হরফের জন্য তিনি ব্যবহার করতেন ম্যাচের খোল! 
*
সেই শাহীন ভাই '৯০ এর আন্দোলনের পর গোপন সর্বহারা পার্টির আত্নকলহ আর খুনোখুনি দেখে পার্টি ছাড়েন। ডাক্তারী পাশ করেও তিনি ডাক্তারীতে যান না। এই দল সেই দলের রাজনীতির অলিগলি বুঝে তিনি যোগ দেন সিপিবির সার্বক্ষণিক কর্মী হিসেবে। প্রেম করে বিয়ে করেন চারুকলার ছাত্রী বিনু আপাকে। পরে তিনি সিপিবির মুখপত্র সাপ্তাহিক একতা প্রকাশের দায়িত্বও পালন করেন। 
ততদিনে আমি পুরো দস্তুর পেশাদার সাংবাদিক। সিপিবি কী বামফ্রন্টের জনসভা বা সংবাদ সম্মেলনের তথ্য সংবাদ সংগ্রহ করতে গেলে শাহীন ভাইয়ের সঙ্গে দেখা হতো। তার কাছে সব সময়ই পেতাম আলাদা কদর। 
তিনি এক কোনে আমাকে ডেকে নিয়ে জিজ্ঞাসা করতেন ব্যক্তিগত খবরাখবর। জেনে নিতেন সামান্য বেতনে সাংবাদিক হওয়ার জন্য আমার 'স্ট্রাগল ইন সায়েন্সের' কঠিন পাঠ! জোর করে পকেটে ঢুকিয়ে দিতেন দু-একটি একশ টাকার নোট।  আহ! আমাদের শাহীন ভাই!
এই ভাবে হঠৎ হঠাৎ শাহীন ভাইয়ের সঙ্গে দেখা হয়ে যায়। ব্যস্ততার সুযোগে তিনি ক্রমেই দূরাগত হতে থাকেন। মাঝে মাঝে তার সঙ্গে দেখা হলে আর আগের মতো আমাদের আড্ডা হয় না। 
গত বছর শুনতে পাই, বিনু আপা কী একটি কঠিন অসুখে মারা গেছেন! 
আমার মনে পড়ে, কপোত-কপোতির হাসিমাখা মুখ। শাহীন ভাই-বিনু আপাকে কতোদিন দেখেছি চারুকলার উল্টো দিকে মোল্লার চায়ের দোকানে ভর দুপুরে গল্পে মেতে উঠতে। 
কালো মতোন মায়াময় মুখের বিনু আপার কাঁধে সব সময় ঝুলতো একটি শান্তিনিকেতনী ঝোলা। আমাকে দেখলেই দুষ্টুমী করে বলতেন, এই বিপ্লব, বলো তো বিপ্লব কতদূর? 
আমিও চটপট জবাব দিতাম, এই তো আপা, বিপ্লব আসন্ন প্রায়! এই মাত্র খবর পেলাম, বিপ্লব এখন তেজগাঁ রেল ক্রসিং পার হয়েছে। কমলাপুর রেল স্টেশনে বিপ্লব এসে পৌঁছালো বলে! হা হা হা!...
গত বছর ধানমণ্ডি রুটের বাসে শাহীন ভাইয়ের সঙ্গে হঠাৎ দেখা। তার পাশের সিট ফাঁকা পেয়ে আমি বসে পড়ি। তিনি নিজেই থেকেই বলে ওঠেন, বিনুর খবর শুনেছো তো? তার গলা ভেঙে আসতে চায়। আমি হরবর করে অনেক কথা বলতে গিয়ে কিছুই বলতে পারি না। একহাতী শাহীন ভাইয়ের ডান হাতটি ধরে চুপ করে থাকি। পাথর সময় ভেঙে বাস চলে তার নিজস্ব গন্তব্যে।... 
*
আজ বিকেলে লালমাটিয়ার একটি বেসরকারি অফিসের সামনে আবার শাহীন ভাইয়ের সঙ্গে দেখা। হঠাৎ করেই যেনো বেশ খানিকটা বুড়িয়ে গেছেন তিনি। দাঁড়িতে ছোপ ছোপ সাদা রং। রোদে পোড়া মুখের এখানে সেখানে ভাঁজ পড়েছে। 
কুশলাদী বিনিময়ের পর তার কথায় হতাশা ছড়ায়, বিপ্লব, জানো তো, গত এক বছর ধরে এই অফিসে কাজ করছি। কিন্তু আর ভালো লাগছে না।  ভাবছি, আবার পার্টির কাজে হাত দেবো। আবার 'একতা'টার হাল ধরবো। 
তিনি বলে চলেন, অথচ দেখো, আমাদের কতো কী করার কথা ছিলো! কিন্তু তা আর হলো কই? আমরা  তো কিছুই করতে পারলাম না। দাউদ ভাইও (বর্ষিয়ান কমিউনিস্ট তাত্ত্বিক দাউদ হোসেন) কিছু করতে পারলেন না। উমর ভাই (বদরুদ্দীন উমর) একদিকে, আর আনু ভাই (আনু মুহাম্মাদ) আরেক দিকে। তুমিই বলো, কোনো মানে হয়, এই সবের? পাশের নেপালের কমিউনিস্ট পার্টির কাছ থেকেও আমরা কিছু শিখতে পারলাম না!
* 
আমি তাকে বলতে পারিনি, এই সব ফসিলাইজড বামনেতা আর তাদের পার্টির ওপর, আমার কোনো আস্থা নেই, শ্রদ্ধাও নেই। আমার সব শ্রদ্ধা শাহীন ভাই, আপনার আত্নত্যাগের ওপর, আপনার লাল টুকটুকে স্বপ্নের ওপর। কমরেড, লাল সালাম! ...
---
নেপালের মাওবাদী কমিউনিস্ট নেতা বাবুরাম ভট্টরাই এর          সাক্ষাৎকার : জনযুদ্ধের লক্ষ্যই ছিলো রাষ্ট্রের পুনর্গঠন।
 
