দূর পাহাড়ে হিংসার আগুন জ্বলে...



.রাঙামাটির দুর্গম সাজেকে আবারো জ্বলে উঠলো হিংসার আগুন। 
সকালেই খাগড়াছড়ি থেকে টেলিফোনে খবরটি আমাকে জানান স্থানীয় এক সাংবাদিক। বলেন, দাদা, আমি  সেখানে একটি কাজে গিয়েছিলাম। একটু আগেই ঘটনাস্থল থেকে ফিরেছি। গ্রামের পর গ্রাম উজাড় হয়ে গেছে! 
কোনো সংঘর্ষ বা হতাহত? না, কোনো সংঘর্ষ হয় নি, তবে আগুন নেভাতে গিয়ে নয়জন পাহাড়ি ও বাঙালি আহত হয়েছে। সেনা বাহিনী, পুলিশ, বিডিআর পুরো এলাকা ঘিরে রেখেছে।...
কী ভাবে ওই ঘটনার সূত্রপাত, এ সম্পর্কে সে বিস্তারিত কিছুই জানাতে পারলো না।...
আমি পাহাড়ি নেতা দীপায়ন খীসাকে টেলিফোনে ধরি। দীপায়ন বলেন, সাজেকের ঘটনা আমিও শুনেছি। কেউ ভালো করে কিছু বলতে পারছেন না। ওখানে কিছুদিন আগে সেনা সহায়তায় বাঙালি সেটেলাররা  কিছু ঘর-বাড়ির ছাউনি তুলেছে। কিন্তু পাহাড়িদের হামলার ভয়ে রাতে তারা সেখানে থাকে না।...আর বরাবরই পুরো এলাকাটি নিয়ন্ত্রণ করে আসছে চুক্তিবিরোধী ইউপিডিএফ (ইউনাইটেড পিপলস ডেমোক্রেটিক ফ্রন্ট) এবং সেনা বাহিনী। 
টেলিফোনে প্রধান প্রতিবেদককে ঘটনাটি ছোট্ট করে জানিয়ে অনুরোধ করি, তিনি যেনো রাঙামাটি প্রতিনিধির সঙ্গে কথা বলে বিস্তারিত সংবাদটি পরিবেশন করেন। কারণ রোববার রাতের ওই ঘটনাটি তখনও রেডিও - টেলিভিশন বা পত্র -পত্রিকায় প্রকাশ হয়নি। আমি তাকে এ-ও জানাই, বর্তমান সেনা সমর্থিত অস্বাভাবিক তত্ত্বাবধায়ক সরকারের সময় এটি পাহাড়ের মানবাধিকার লংঘনের একটি বড় ঘটনা। 
আমি ফোন করি, বিবিসি বাংলা বিভাগের ঢাকার সংবাদদাতা সাবিহা আলমকে। তাকে অনুরোধ করি, খবরটি যাচাই করে এটি যেনো গুরুত্ব সহকারে প্রচার করা হয়। তাকে আরও বলি, বিবিসির রাঙামাটি প্রতিনিধি হরিকিশোর চাকমার (সিনিয়র প্রতিবেদক, প্রথম আলো) সঙ্গে যোগাযোগ করলেই এ সম্পর্কে আরও খবর পাওয়া যাবে। বিডিনিউজ টোয়েন্টিফোর ডটকমের সাবেক সহকর্মী সাবিহা আমার কথা রাখেন।...
এর পর আমি যোগাযোগ করি পার্বত্য চট্টগ্রাম বিষয়ক মন্ত্রণালয়ের দায়িত্বপ্রাপ্ত প্রধান উপদেষ্টার বিশেষ সহকারী, চাকমা রাজা ব্যারিস্টার দেবাশীষ রায়ের সঙ্গে। পূর্ব পরিচয়ের সূত্রে তার সঙ্গে কথা বলা সহজ হয়। 
তিনি জানান, প্রাথমিক সরকারি হিসেবে ৫৫টি ঘরবাড়ি ক্ষতিগ্রস্থ হওয়ার খরব পাওয়া গেছে। হতাহতর কোনো খবর নেই। জেলা প্রশাসক, পুলিশ সুপার ঘটনাস্থল পরিদর্শনে গিয়েছেন। তারা সেখান থেকে ফিরলে বিস্তারিত খবর পাওয়া যাবে।...
পরে দ্রুত অফিসে এসে রাঙামাটি প্রতিনিধি, আমার বন্ধু সত্রং চাকমার সঙ্গে কয়েক দফায় টেলিফোনে কথা বলে তৈরি করি ওই সংবাদটি। 
*
...পার্বত্য শান্তিচুক্তির আগে লোগাং, লংগদু, নানিয়ারচর, বরকল, পানছড়ি, দিঘীনালা, মহাজনপাড়াসহ একাধিক পাহাড়ি অঞ্চলে চলেছে গণহত্যা, গণধর্ষন, গ্রামের পর গ্রাম পাহাড়ি জনপদ পুড়ে ছাই হয়েছে বাঙালি সেটেলার আর জলপাই শাসনের হিংসার দাবানলে। ...
চুক্তি স্বাক্ষরের এক বছরের মাথায় খাগড়াছড়ির রামগড়ে তুচ্ছ ঘটনাকে কেন্দ্র করে সেটেলাররা হামলা চালায় পাহাড়ি গ্রামে। ওই গ্রামের পাহাড়িরা ত্রিপুরা থেকে শরণার্থী জীবনের এক যুগের গ্লানি মুছে দেশে ফিরেই এই হামলার শিকার হন। হতদরিদ্র এইসব প্রত্যাগত শরণার্থীরা জানেন না, কী তাদের অপরাধ!
সে সময় সরেজমিনে সেখানে গিয়ে দেখা মেলে পার্বত্য চট্টগ্রাম বিষয়ক মন্ত্রী কল্পরঞ্জন চাকমা এবং আঞ্চলিক পরিষদ চেয়ারম্যান সন্তু লারমার সঙ্গে। তারা এসেছেন এলাকা পরিদর্শনে। পোড়া ভিটে মাটিতে দাঁড়িয়ে একজন মারমা মেয়ে জুম্ম (পাহাড়ি) ক্ষোভ প্রকাশের নিজস্ব ধরণে হাতে তালি মেরে সন্তু লারমাকে জিজ্ঞাসা করেন, আপনি কীসের শান্তিচুক্তি করেছেন? চুক্তি করে আমরা কী পেলাম?
সাবেক গেরিলা নেতা সন্তু লারমা সেই সময় শুধু মেয়েটির মাথায় হাত রেখে কিছুক্ষণ চুপ করে দাঁড়িয়েছিলেন। কোনো কথা বলেননি। আর মেয়েটির চোখ থেকে গড়িয়ে পড়ছিলো বোবা কান্নার অশ্রুজল।... 
এরপর ২০০৬ সালের জুনে খাগড়াছড়ির মহালছড়ির মাইচ্ছড়িতে মারমা অধ্যুষিত একটি গ্রামে বাঙালি সেটেলাররা সশস্ত্র হামলা চালিয়ে ঘরবাড়ি ভাংচুর ও লুটপাট চালায় এবং তিনজন মারমা মেয়েকে ধর্ষণ করে। 
এ খবর একাধিক সংবাদ মাধ্যমে ঢালাওভাবে প্রচার হলে দেশি-বিদেশি বিভিন্ন দাতা সংস্থার পক্ষ থেকে প্রশাসনের ওপর চাপ সৃষ্টি করা হয়। 
বিষয়টি ধাপাচাপা দেওয়ার জন্য পাহাড়ের গডফাদার, ইউপিডিএফের অন্যতম আশ্রয় দাতা. সেটেলার নেতা ওয়াদুদ ভূঁইয়া এমপির (বর্তমানে কারা বন্দি) তত্ত্বাবধানে সেনাবাহিনী ঢাকা থেকে হেলিকপ্টারে করে কয়েকজন সাংবাদিককে ঘটনাস্থলে নিয়ে যায়। ঢাকার সাংবাদিকরা সেনাবাহিনীর একপেশে ব্রিফিংয়ের ওপর ভিত্তি করে বিষয়টিকে অনেকটা ক্রাইম রিপোর্ট আকারে তুলে ধরেন। এতে উপেক্ষিত হয় প্রকৃত সত্য, মানবিক আবেদন, এমনকি সাংবাদিকতার নীতিমালাও। 
মহালছড়ির ঘটনার পর আবারো সাজেকের ওই দুঃখজনক ঘটনা। ...
*
সাজেকের ওই ঘটনার খবরটি সম্পর্কে আরও জানতে মানবাধীকারকর্মী আসিফ সালেহর সূত্রে গত রাতে আমাকে লন্ডন থেকে অ্যামোনেস্টি ইন্টারন্যাশনালের একজন বিদেশী প্রতিনিধি টেলিফোন করেন। আমি ভাঙা ইংরেজীতে ঘটনা সম্পর্কে তাকে অবহিত করি। পাহাড়ের প্রেক্ষাপট সম্পর্কে তাকে যা বলার চেষ্টা করি, তা অনেকটা এ রকম : 
পার্বত্য চট্টগ্রামের অন্যতম প্রধান দুটি সমস্যা হচ্ছে, সামরিকায়ন ও ভূমি বেদখল। 
এছাড়াও পাহাড়ি আদিবাসীদের ওপর সাংস্কৃতিক, ধর্মীয় তথা জাতিগত সব ধরনের আগ্রাসন, বন, পরিবেশ ও জীববৈচিত্র ধ্বংস করা ইত্যাদি রয়েছে। 
শান্তিচুক্তি স্বাক্ষরের পর পাহাড়ে রক্তক্ষয়ী বন্দুকযুদ্ধের অবসান হলেও এখনো সেখানে সেনাবাহিনীর উপস্থিতি রাখা হয়েছে; পাহাড়ে জলপাই কর্তৃত্বের যৌক্তিকতা তৈরি করতে শান্তিচুক্তি বিরোধী ইউপিডিএফ নামক পাহাড়িদের আরেক রাজনৈতিক দেউলিয়াগ্রস্ত সন্ত্রাসী ও চাঁদাবাজ গোষ্ঠী সৃষ্টি করা হয়েছে। 
নাবালকদের এই গ্রুপটি টুকটাক অস্ত্রের মহড়া দিয়ে পূর্ণ স্বায়ত্তশাসনের কথা বললেও তাদের মূল লক্ষ্য হচ্ছে -- সন্তু লারমার নেতৃত্বাধীন শান্তিচুক্তি পক্ষীয় জনসংহতি সমিতিকে দমন করা। 
পাহাড়ে এভাবে অস্থিরতা ও যুদ্ধবিগ্রহ জিইয়ে রাখার জন্য সরকার, সেনাবাহিনী ও বিভিন্ন বিদেশি অপশক্তিগুলো সক্রিয় ভূমিকা পালন করে যাচ্ছে। 
১৯৭২ সাল থেকেই পাহাড়ি- বাঙালি দাঙ্গা, আদিবাসীদের গণহত্যা, গণধর্ষণ, পাহাড়ি বসতি উচ্ছেদ, ভূমিগ্রাসসহ সবকিছুর নেপথ্য মদদদাতা হিসেবে কাজ করছে সেনাবাহিনী, বিডিআর, পুলিশ, আনসার ও ভিডিপি। আর বরাবরই এদের সঙ্গে এই সব নারকীয় তাণ্ডবে যোগ দিয়েছে বহিরাগত বাঙালি সেটেলার গোষ্ঠী।।
ছবি: জুমচাষ, ফিলিপ গাইন।
 
