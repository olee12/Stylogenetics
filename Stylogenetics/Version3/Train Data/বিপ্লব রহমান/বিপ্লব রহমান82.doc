আগাচৌ'র সত্যযুগ



আব্দুল গাফ্ফার চৌধুরী সাংবাদিকতা জগতের এক জীবন্ত ইতিহাস। আজ দুপুরে হঠাৎ করেই তিনি আমাদের অফিস, দৈনিক কালের কণ্ঠে বেড়াতে এলেন। 
সেই শৈশব থেকে অনেক তাঁর লেখা পড়েছি। আর গত প্রায় দুদশকের পেশাগত জীবনে সাংবাদিকদের আড্ডায় তাঁর পক্ষে-বিপক্ষে অনেক কথাও শুনেছি। গত বই মেলায় কী এক অনুষ্ঠানে দেখি তাঁকে। তবে সেবার ভীড়-ভাট্টায় তাঁর ক্ষীণ কণ্ঠের বক্তব্য প্রায় তেমন কিছুই শুনতে পারি নি। 
আজ ঘরোয়া আড্ডায় আগাচৌ প্রায় ঘন্টা খানেক বক্তব্য রাখেন। নিজস্ব অভিজ্ঞতা থেকে বলেন, উপ মহাদেশের সাংবাদিকতার সংক্ষিপ্ত ইতিহাস। তিনি যা বলেন, তা অনেকটা এ রকম: 
১৯৪৮ সালের পর দৈনিক আনন্দবাজারের ভূমিকা ছিলো সাম্প্রদায়িক। তারা প্রায়ই এপার বাংলায় কোথায় হিন্দু নারীকে ধর্ষণের পর হত্যা করা হয়েছে, কোথায় মন্দির ভাঙা হয়েছে-- এসব খবর বানিয়ে ফলাও করে ছাপতো। জবাবে এপার বাংলার কাগজ দৈনিক আজাদ পাল্টা সব সাম্প্রদায়িক খবর ছাপতো, ওপার বাংলার কোথায় মসজিদ ভাঙা হয়েছে বা কোথায় মুসলিম নারীর ইজ্জত লুঠ করা হয়েছে -- ইত্যাদি। অবস্থাটা শেষে এমন দাঁড়ালো যে, এই দুই কাগজ সাম্প্রায়িক উস্কানীর প্রধান ভূমিকা পালন করতে লাগলো।
সে সময় আনন্দবাজার গোষ্ঠি থেকে একটি অংশ বেরিয়ে গিয়ে নতুন এক দৈনিক প্রকাশ করলো, নাম--সত্যযুগ। ধর্নাঢ্য ব্যবসায়ী ডালমিয়া ছিলেন তাঁর অর্থদাতা। আনন্দবাজার গোষ্ঠির সাংবাদিকরা সমালোচনা করে বললেন, ডাল মিয়ার মতো কুখ্যাত ব্যবসায়ীর কালো টাকায় ‘সত্যযুগ’ প্রকাশ হচ্ছে, এটি খুবই লজ্জার কথা। জবাবে সত্যযুগের সাংবাদিকরা বললেন, টাকার কোনো রং নেই, আর এর পরেও কালো টাকা যদি দেশের জন্য ভালো কাগজে ব্যয় হয়, তখন সেটি আর কালো থাকে না; এটি সাদা হয়ে যায়। 
রাতারাতি সত্যযুগ প্রগতিশীলদের একটি প্রধান সারির দৈনিকে প্রতিষ্ঠা পেলো। দুই বাংলায় আনন্দবাজার ও আজাদের বিকল্প হয়ে দাঁড়ালো এই কাগজ। 
কিন্তু সে সময় ডালমিয়া একটি ভুল করে বসলেন। তিনি লিখলেন একটি আতœজীবনী। সেখানে সরলভাবে কিছু স্বীকারোক্তি ছিলো, যেখানে তিনি বলেছিলেন, কোন কোন কোম্পানীর ক্ষতি করে তিনি অসৎ উপায়ে অর্থ আয় করেছিলেন। 
আনন্দবাজার গোষ্ঠি এই বইটি নিয়ে তুমুল হইচই শুরু করলো। তাঁরা সরকারকে বাধ্য করলো মামলা দিয়ে ডালমিয়াকে গ্রেফতার করতে। আর সেই সঙ্গে বন্ধ হয়ে গেলো ‘সত্যযুগের’ মতো একটি প্রতিশ্র“তিশীল কাগজ। আর পরে আনন্দবাজার তার চরিত্র বদল করতে বাধ্য হয়। 
আগাচৌ বললেন, কালের কণ্ঠ পরিবারকে আমি এখান থেকে শিক্ষা নেয়ার আহ্বান জানাই। এটি যেনো হয়ে ওঠে এ কালের ‘সত্যযুগ’ ....তবে মালিক পক্ষ বিপাকে পড়লে এটি যেনো সহসাই বন্ধ হয়ে না যায়, এর সম্পাদক, বিশিষ্ট সাংবাদিক আবেদ খানকে আমি এ অনুরোধ জানাই। আমি দৈনিক কালের কণ্ঠের সঙ্গে আছি। যতদিন বেঁচে আছি, আবেদ খানের সঙ্গে আছি।
জবাবে আবেদ ভাই তাঁকে বসুন্ধরা গ্র“পের এই পত্রিকাটির স্বতন্ত্র অস্তিত্ব রক্ষা ও অর্থ যোগানের বিষয়টি নিশ্চিত করেন। তিনি বলেন, দৈনিক কালের কণ্ঠ হবে একটি সত্যিকারের নতুন ধারার দৈনিক। এই কাগজ বাংলা ভাষায় তো বটেই, এমন কী উপমহাদেশেও দৃষ্টান্ত হয়ে থাকবে! 

