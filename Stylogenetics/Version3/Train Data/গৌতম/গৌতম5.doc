লেখক, তুমি বিনে সবই ঠিক!



“এবারের বর্ষার বইমেলায় সচলায়তনের লেখকদের মধ্য থেকে একমাত্র গৌতমেরই বই বেরিয়েছে”- নজরুল ভাইয়ের মুখে এমনতর কথা শুনে স্বাভাবিকভাবেই ভড়কে যাই। কারণ এ সময়ে আমার কোনো বই বের হওয়ার কথা না। একটা ছোটখাট ও অগুরুত্বপূর্ণ বই বেরিয়েছে গত ফেব্রুয়ারির বইমেলায়, এমনই আরেকটা হয়তো সামনে বেরুবে- যদি প্রকাশক দয়া করেন। আমি তাই কিছুটা অবাক হয়ে ও প্রশ্নবোধক দৃষ্টিতে সেদিন নজরুল ভাইয়ের মুখে তাকালাম। তিনি বললেন, "আসেন, দেখাই কোন স্টলে আপনার লেখা বই পাওয়া যাচ্ছে।" বলতে বলতে তিনি হাঁটা শুরু করলেন, আমিও অনুগামী হলাম।
স্টলে পৌঁছানোর আগে হঠাৎ করেই বুঝে গেলাম-- এটা আমি না, ওই গৌতমদের কারো একজনের কাণ্ড! গৌতম রায় নামে এদেশে একাধিক লেখক আছেন-- একজন অপরাধবিচিত্রায় নানা ধরনের রসালো রিপোর্ট লিখেন (তার লেখা পড়ে মজা পাই, কারণ সুড়সুড়ি লাগে), আরেকজন গান লিখেন (যদিও তার লেখা গান আমি কোনোদিন শুনি নি, ক্যাসেটের ফ্ল্যাপে দেখেছি), যার গান দেশের নামিদামি শিল্পীরা (যেমন- মণিকিশোর, এস ডি রুবেল ইত্যাদি) গেয়ে থাকেন। আর এই নামে পশ্চিমবঙ্গের একজন বিখ্যাত লেখক তো আছেনই, যার একটা বই পড়তে গিয়ে আমার অন্তত দশটা বই পড়ার সময় যায়‍!
স্টলে পৌঁছানোর আগেই যখন এই সিদ্ধান্তে পৌঁছে গেছি, তখনই নজরুল ভাই স্টল থেকে বইটা বের করলেন। এভারেস্টজয়ী মুসা ইব্রাহীমের ওপর লেখা একটা বই। আমি বইটা উল্টেপাল্টে দেখলাম-- মৌলিক কোনো বই না, মুসা ইব্রাহীম এভারেস্ট জয়ের পর পত্রপত্রিকায় যেসব লেখা ছাপা হয়েছে, সেগুলোর সংকলন এটি। কেউ একজন এগুলো যোগাড় করে ‘সম্পাদিত’ বই হিসেবে ছেপে দিয়েছেন, বইয়ের দাম মাত্র ১০০ টাকা। মুসার এভারেস্ট জয়ের খবর পেয়ে আমি সচলায়তনেই একটা ব্লগ লিখেছিলাম, যেটা পরে দৈনিক যুগান্তরে পুনর্মুদ্রিত হয়। দৈনিক যুগান্তরের ‘বিচ্ছু’র সম্পাদক, মুসা ও আমার বন্ধু আশীফ এন্তাজ রবি সচলায়তনের লেখাটি পড়ে আমাকে ফোন করে লেখাটা দৈনিক যুগান্তরে ছাপানোর অনুমতি চায়-- পত্রিকাটি মুসাকে নিয়ে বিশেষ পৃষ্ঠা বের করবে যেখানে স্কুল, কলেজ ও বিশ্ববিদ্যালয়ের তিন সহপাঠীর লেখা ছাপবে। সচলায়তনে আমার লেখাটা দেখে তারা সেটাই ছাপতে আগ্রহী হয়, আমিও সানন্দে অনুমতি দিই। সচলায়তন ও দৈনিক যুগান্তরে প্রকাশিত ওই লেখাটিই দেখি বইমেলায় প্রকাশিত এই বইটিতে।
নজরুল ভাই স্টলে বসা লোকটির সাথে আমাকে পরিচয় করিয়ে দিলেন, ভদ্রলোককে জানালেন যে এই বইয়ে আমার একটি লেখা আছে। ভদ্রলোক তাড়াতাড়ি আমাকে একটা সৌজন্য কপি উপহার দিলেন এবং তারও যে একটা লেখা আছে সেটা বের করে দেখিয়ে দিলেন। আমিও সাতপাঁচ না ভেবে বইটি নিয়ে চলে আসি-- যদিও পরে বুঝেছি এটা একটা ভুল কাজ হয়েছে।
বাসায় এসে বইটির কথা ভুলেই গিয়েছিলাম। রাতে ঘর গুছাতে গিয়ে প্যাকেট থেকে বইটি বেরুতেই আবার একটু উল্টেপাল্টে দেখি। আমার লেখাটাও। প্রথমে ভেবেছিলাম, লেখক হয়তো ,পত্রিকা বা সচলায়তন, যেখান থেকে লেখাটা সংগ্রহ করেছেন, সেটার সূত্র উল্লেখ করেছেন; কিন্তু তেমন কিছুই সেখানে নেই। এবার অবাক হওয়ার পালা। আমার একটা লেখা ছাপলো, অনুমতি তো নিলোই না; কিন্তু তাই বলে কি সূত্রটাও উল্লেখ করবে না?
পরদিন আবার বর্ষার বইমেলায় যাই এবং ‘সম্পাদক’ কিংবা ওই প্রকাশনার মালিককে খুঁজি। পাই না। আমার ইচ্ছে ছিল, তাদেরকে জিজ্ঞাসা করা কেন আমার অনুমতি ছাড়া আমার লেখা প্রকাশ করা হলো? আর লেখার সূত্রই বা কেন প্রকাশ করা হলো না? জানতে পারলাম, আগামী কাল বা শেষ দিন হয়তো তাদের দেখা পাওয়া যেতে পারে। বইটা আবার উল্টেপাল্টে দেখলাম, ফোন নম্বর দেয়া আছে। তাদেরকে সরাসরি না পেলে ফোন করব ভেবে রেখেছি।
ঠিক এরকমই একটা ঘটনা ঘটেছে এবারের ফেব্রুয়ারির বইমেলায়। আমার অন্যতম প্রিয় বিজ্ঞান-লেখক ও ব্লগার অভিজিৎ ‘সমকামিতা’র ওপর একটা বই লিখেছেন, প্রকাশ করেছে শুদ্ধস্বর। বইটির পাতা উল্টাতে উল্টাতে হঠাৎ করেই দেখি আমার একটা লেখা- জেন্ডার বিষয়ে, যেটি লিখেছিলাম এই সচলায়তনেই। একটু অবাকই হলাম; তারপর দেখি আমার লেখাটিকেও সেখানে সম্পাদনা করা হয়েছে। লেখক অবশ্য সেখানে সচলায়তনের সূত্রটি উল্লেখ করেছেন কিন্তু খটকা লাগলো এ কারণে যে, অভিজিৎদা আমাকে চেনেন। তিনি চাইলেই একটা ইমেইল করে আমার কাছ থেকে লেখাটি তাঁর বইতে দেয়ার অনুমতি চাইতে পারতেন! আমার পক্ষ থেকে অনুমতি না দেয়ার তো কিছু ছিল না; বরং এরকম একটা বইয়ে আমার লেখা যাবে, সেটা ভেবে সানন্দেই রাজি হতাম। অবশ্য অবাক হওয়ার চাইতে দুঃখটাই বেশি পেয়েছিলাম, যে কারণে একবার ভেবেছিলাম অভিজিৎদাকে ইমেইলে জানাবো, কিন্তু দুঃখবোধ আর কিছুটা অভিমানের কারণে জানাই নি। অভিজিৎদা বড় লেখক, তিনি আমাকে একেবারেই না জানিয়ে তাঁর বইয়ে আমার লেখাটা সম্পাদনা করে ছেপে দিবেন- ব্যাপারটায় আমি আসলে আহত হয়েছি। অবশ্য প্রকাশক শুদ্ধস্বরকে আমি মৌখিকভাবে বিষয়টি জানিয়েছিলাম এবং টুটুল ভাই বলেছিলেন, ব্যাপারটা লেখককে জানাতে।
***
যিনি লিখেন, তিনিই লেখক- এই সংজ্ঞা ছাড়া লেখক হওয়ার আর কোনো যোগ্যতা আমার নেই। মাঝে মাঝে লেখার চেষ্টা করি মাত্র, কিন্তু সেগুলো যে লেখা হয় না; তা সবচেয়ে ভালোভাবে উপলব্ধি করতে পারি আমি নিজেই। তারপরও প্রত্যেকটি মানুষের, ছোট হলেও, নিজের সৃষ্টির প্রতি একটা মায়াবোধ কাজ করে। আমার লেখার ক্ষেত্রেও তাই। আমার লেখা আমাকে না জানিয়ে ছাপা হলে লেখার প্রতি সেই মায়াবোধটা সংশ্লিষ্ট সম্পাদক বা লেখকের প্রতি চাপা রাগে পরিণত হয়। সচলায়তনে আমার প্রোফাইলে লেখা আছে- আমার লেখার সব লাইসেন্স ক্রিয়েটিভ কমন্সের by-nc-nd-এর আওতায় রক্ষিত। বাণিজ্যিক উদ্দেশ্যে ব্যবহার করতে চাইলে অবশ্যই আমার সাথে সরাসরি যোগাযোগ করতে হবে। অর্থাৎ অবাণিজ্যিক উদ্দেশ্যে ব্যবহার করলে কেবল লেখার সূত্র আর নাম দিলেই হবে; আর বাণিজ্যিক উদ্দেশ্যে ব্যবহার করতে চাইলে আমার সাথে সরাসরি যোগাযোগ করতে হবে। উপরের দুটো উদাহরণেই দেখতে পাচ্ছি, দুটো বই-ই বাণিজ্যিক উদ্দেশ্যে প্রকাশিত, অর্থাৎ লেখক বা প্রকাশক সেখান থেকে লাভ করবেন। তাহলে কি আমার অনুমতিটা নেয়ার দরকার ছিল না?
প্রশ্ন উঠতে পারে, এ ধরনের বইতে লেখা ছাপতে গেলে আদৌ লেখকের অনুমতি নেয়ার প্রয়োজন আছে কিনা? সর্বশেষ তত্ত্বাবধায়ক সরকারের আমল শেষ হওয়ার পর একটি বই দেখেছিলাম যেখানে একজন তত্ত্বাবধায়ক সরকারের আমলে পত্রপত্রিকায় প্রকাশিত নানা কলাম ও সাক্ষাৎকার গ্রন্থবন্ধ করে ‘সম্পাদিত’ হিসেবে ছেপেছেন। ধারণা করি, সেখানে কোনো লেখকেরই অনুমতি নেয়া হয় নি। পরে আরেকটা বই দেখলাম, তত্ত্বাবধায়ক সরকারের আমলেই শেখ হাসিনা গ্রেফতার হওয়ার পর থেকে মুক্তি পাওয়া পর্যন্ত তাঁকে নিয়ে পত্রপত্রিকায় যা যা লেখা ছাপা হয়েছে, সেগুলোরও ‘সম্পাদিত’ সংকলন। তার মানে অন্যের লেখা সংগ্রহ করে সম্পাদনার নামে গ্রন্থবদ্ধ করে ছাপানোর রেওয়াজ আছে- সেটা বৈধভাবে হোক বা অবৈধভাবে। আমার প্রশ্ন হলো, এভাবে লেখা প্রকাশের পর লেখক কি আপত্তি জানাতে পারেন? কীভাবে জানাতে পারেন? নাকি এভাবে লেখা প্রকাশ নিয়মানুযায়ী সিদ্ধ?
দ্বিতীয়ত, সংশ্লিষ্ট লেখকের অনুমতি না নিয়ে কেবল মূল সূত্র উল্লেখ করে কি কেউ তার নিজের বইতে আরেকজনের লেখা ছাপাতে পারেন? যদিও বা ছাপাতে পারেন, তাহলে সেটি হুবহু না ছাপিয়ে সম্পাদনা করতে পারেন কিনা?
***
মুসা ইব্রাহীম-বিষয়ক বইতে আমাকে না জানিয়ে আমার লেখা ছাপানোর প্রতিবাদ করবো। আরেকদিন বইমেলায় যাবো, যদি প্রকাশক বা সম্পাদককে সামনাসামনি পাই, তাহলে সামনাসামনিই জানাবো। না হলে ফোনে জানাবো। তাও সম্ভব না হলে প্রকাশকের ঠিকানা আছে, প্রয়োজনে সেখানে জানাবো। অভিজিৎদাকে হয়তো কিছুই জানাবো না, হয়তো এই পোস্টের মাধ্যমেই তিনি জেনে যাবেন, আর তাঁর প্রকাশক তো জানেনই। এই পোস্টটুকু লিখলাম কারণ হয়তো এই পোস্টে প্রাসঙ্গিক আরো কিছু আলোচনা উঠে আসবে; হয়তো এই পোস্ট পড়ে ভবিষ্যতে একজন সত্যিকার লেখকের লেখা ছাপানোর আগে লেখক-সম্পাদক-প্রকাশক অনুমতি চাওয়ার প্রয়োজনটুকু অনুভব করবে; কিংবা হয়তো এগুলো যে আদৌ অনুমতি চাওয়ার কোনো বিষয় না, সেটাও উঠে আসবে কারো না কারোর মন্তব্যে।

