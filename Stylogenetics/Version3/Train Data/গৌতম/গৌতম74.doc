ঘুম ভাঙানিয়া গান: সচলায়তনের মডারেটরদের জন্য



‘ব’ আদ্যাক্ষরের দুটো জায়গা আমার ভীষণ পছন্দের। একটি বাথলেট (বাথরুম+টয়লেট), অন্যটি বিছানা। দুটোই শান্তিআনয়নকারী, ঘুম উদ্রেককারী, কিছু না কিছু ত্যাগের মহিমায় ভাস্বর। সম্প্রতি এই তালিকায় যুক্ত হয়েছে আরেকটি ’ব’। ব্লগ।
মনমেজাজ যখন সপ্তম থেকে পূর্বাভাস না দিয়েই নবমে উঠে, তখন ফায়ারফক্স খুলে বসি ব্লগ দেখতে। বিশ্ববিদ্যালয় ক্যাম্পাসের মাটিতে পুঁতে থাকা ‘বিশ্বে শান্তি বিরাজ করুক’ সাইনবোর্ডের মতো ‘আমার মাথায় শান্তি আসুক’ জপতে জপতে পড়ি ব্লগারদের সাম্প্রতিক-পুরনো লেখাগুলো। শান্তি পাই। ফুকো-দারিদা স্টাইলে যারা লিখেন (তাঁদের উদ্দেশ্যে নতমস্তকে শ্রদ্ধা) তাদের লেখা পড়তে পড়তে ঘুমিয়ে যাই। ঘুম থেকে উঠেই ফ্রেশ মুডে আসল কাজগুলো করতে থাকি। কিন্তু ত্যাগ! এখানে আমি কী-ই বা ত্যাগ করতে পারি?
এই ‘ব’ অর্থাৎ ব্লগ যখন আমার পছন্দের প্রথম দুটো শর্ত পূরণ করলো, তখন ঠিক করলাম, মনের তৃতীয় সাধ অপূর্ণ রাখিব কেনো? তাই আমিও ত্যাগ করতে শুরু করলাম- মাঝেমধ্যে-  স্বাদ-বর্ণ-স্পর্শ-গন্ধহীন লেখা। এমনসব ব্লগ লিখছি যার দ্বারা কারো বিন্দুমাত্র উপকৃত হওয়ার সম্ভাবনা নেই, কিন্তু আমি পাই ত্যাগের আস্বাদ। তবুও মাঝে মাঝে মনের ভুলে দু’একজন উঁকি মারেন। ফলে তখন মনের অবস্থা হয় এমন- ব্লগ দেখেছেন প্রাণের ভাই (বোন), ‘... আনন্দের আর সীমা নাই’।
তাই আর কোথাও কোনো সমস্যা দেখি না। কিন্তু যখন তোলপাড় করা (!) লেখা জমা দেওয়ার বা অসম্ভব গুরুত্বপূর্ণ স্মরণীয় (?) দু’একটা মন্তব্য করার পর দেখি রেজিস্ট্রি ডাকের মতো মিনিটের পর মিনিট চলে যাচ্ছে, তখন আর খামাকা শুধু ডাক বিভাগকেই দোষ দিই না। মডারেটরদের সাথে একাত্মবোধ করি; বেচারা/বেচারিরা শান্তিতে ঘুমুচ্ছেন। ঘুমুক একটু। ঘণ্টার পর ঘণ্টা ইন্টারনেট খুলে বসে থাকার কোনো স্কোপ যে আমার নেই, সেটা তো আর তাঁরা জানে না! ১৫-২০ মিনিটের জন্য অন্তর্জালে থাকলে পরের ৬ ঘণ্টাই যে নিজেকে জালের বাইরে ছুটিয়ে নিতে হয়, সেটা তো এর আগে তাঁদের জানাই নি! পরের বার বসলে নিজের মন্তব্য বা লেখা ছাপা হলো কি-না সেটি দেখতে দেখতেই যে কয়েকটি সময় কেটে যায়, সেটা তো আর তারা বুঝতে পারেন না, কারণ তাদের লেখা প্রকাশ হয় সাথে সাথেই।  
নাম সচলায়তন হলেও এখানে ঘরের মানুষ ছাড়া অতিথিদের যে কিছুক্ষণ অচল হয়ে থাকতে হয় এবং খানাপ্রধান যে এই অচলায়তন ভাঙতে চান না, সেটা তাদের ভাচুর্য়ালি জানালে অবশ্যই তারা একটু কম ঘুমাতেন। কিন্তু সেটা কি ঠিক হতো? ভালো কিছু করার আগে একটা ফ্রেশ ঘুম দরকার না? অতিথি লেখক হিসেবে সচল করা হোক, সেই দাবিও করি না, তাদের ঘুমের মধ্যে তোলার দরকার নেই, আমি চাই তারা যেনো স্বপ্ন দেখেন- যারা আমার মতো দু’একটি লেখা লিখেই অসম্ভব খুশি- সেসব অতিথি লেখকদের লেখা ও মন্তব্য যেনো সচল হয় দ্রুত। স্বপ্ন দেখলেই না তবে কাজটি করা যাবে!
তাই আমি গাই ঘুম পাড়ানিয়া গান।
গৌতম
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%67%74%6d%72%6f%79%40%67%6d%61%69%6c%2e%63%6f%6d%22%3e%67%74%6d%72%6f%79%40%67%6d%61%69%6c%2e%63%6f%6d%3c%2f%61%3e%27%29%3b'))

