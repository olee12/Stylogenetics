‘জীবন যেখানে দ্রোহের প্রতিশব্দ, মৃত্যুই সেখানে শেষ কথা নয় - রাজু মৃত্যুঞ্জয়’



১৩ মার্চ। রাজু দিবস। বিশ্ববিদ্যালয় সন্ত্রাসবিরোধী দিবস।

১.
তখনও ঢাকা বিশ্ববিদ্যালয়ে ভর্তি হই নি। ভর্তি পরীক্ষার রেজাল্ট বেরিয়েছে। তাই বিভিন্ন কাজে এবং মাঝে মাঝে অকাজে ক্যাম্পাসে যাই, ঘোরাঘুরি করি। টিএসসিতে যাওয়ার সময় নির্মাণ হতে থাকা সন্ত্রাসবিরোধী রাজু ভাস্কর্যটাকে দেখি। তখন অবশ্য এর নাম জানতাম না। বেশ কিছু ছেলেমেয়েকে দেখি ভাস্কর্যটার নিচে একটা অস্থায়ী চালা তৈরি করে দিনরাত সেখানে কাজ করতে, আড্ডা দিতে, গান গাইতে, পড়ালেখা করতে। আস্তে আস্তে তাদের সাথে পরিচয় হয়। জানতে শুরু করি এই ভাস্কর্যের ইতিহাস। জানতে শুরু করি ভাস্কর্যের মূলবিন্দু মঈন হোসেন রাজু সম্পর্কে।
২.
মঈন হোসেন রাজু ছিলেন ঢাকা বিশ্ববিদ্যালয়ের মৃত্তিকাবিজ্ঞান বিভাগের শিক্ষার্থী। রাজনীতিসচেতন ছিলেন, মানুষের মধ্যকার বৈষম্য ও শোষণ-বঞ্চনার বিরুদ্ধে অগ্রগামী কণ্ঠ ও চিন্তনের অধিকারী ছিলেন। ছাত্র ইউনিয়ন করতেন। দলটির কেন্দ্রীয় কমিটির নেতা ছিলেন। ১৯৯২ সালের ১৩ মার্চে সন্ত্রাসের বিরুদ্ধে গণতান্ত্রিক ছাত্র ঐক্যের মিছিল করতে গিয়ে ছাত্রদল-ছাত্রলীগের মধ্যকার সন্ত্রাসের শিকার হন তিনি। ঘাতকদের গুলি মুহূর্তের মধ্যে রাজুর রক্তের রঙে রঞ্জিত করে বিশ্ববিদ্যালয়ের সবুজ চত্বর।
৩. 
রাজু মারা গেছেন। কিন্তু রেখে গেছেন অসংখ্য উত্তরসূরী। এই বিশ্ববিদ্যালয়ের, এই দেশের অধিকাংশ মানুষ রাজুর চেতনাকে ধারণ করে বলে আমি বিশ্বাস করি। কিন্তু সংখ্যাগরিষ্ঠ মানুষ কোনো না কোনোভাবে সংখ্যালঘিষ্ঠের কাছে অসহায়। যে কারণে আজকে মানুষে মানুষে বৈষম্য কমার বদলে প্রকটতর হচ্ছে। শোষণ-বঞ্চনার নানা কৌশল বেরুচ্ছে প্রতিটা দিন, নতুনভাবে নতুন আঙ্গিকে। যে সন্ত্রাসী-ছাত্র-রাজনীতিকে পরিশুদ্ধ করতে চেয়েছিলেন মঈন হোসেন রাজু, সেই সন্ত্রাসী-ছাত্র-রাজনীতি পরিশুদ্ধ হওয়ার বদলে দিনে দিনে থাবা বিস্তার করছে। মানুষ ছাত্ররাজনীতিকে ভয় পায়, রাজু চেয়েছিলো ছাত্ররাজনীতিকে ভয়ের জায়গা থেকে সরিয়ে শ্রদ্ধা ও ভালোবাসার জায়গায় প্রতিষ্ঠিত করতে। সে জায়গাটিতে কোনো ইতিবাচক পরিবর্তন তো আসেই নি, বরং দিন দিন কলুষিত হয়েছে। আমরা যারা রাজুর উত্তরসূরী, তারা বোধহয় সেখানে ব্যর্থ। চেষ্টা ছিলো, কিন্তু সফলতা আসে নি। মাঝে মাঝে নিজেকেই প্রশ্ন করি- চেষ্টাটা কি আন্তরিক ছিলো?
৪.
গুলি খাওয়ার সময় রাজু হয়তো বুঝতে পেরেছিলো ঘাতকেরা তার শরীর কেড়ে নিয়েছে। কিন্তু রাজুর মাথাটা কেড়ে নিতে পারে নি কোনো ঘাতকই। আজকে চারিদিকে এতো ঘাতক, মনোজগতে এতো ধরনের উপনিবেশ- আমাদের কার মাথা কোন দিক দিয়ে কে কিনে নিয়ে যাচ্ছে, হয়তো টেরই পাচ্ছি না।  হয়তো অজান্তেই আমরা ব্যবহৃত হচ্ছি সমাজে শোষণ-বঞ্চনা-বৈষম্য বাড়ানোর হাতিয়ার হিসেবে। রাজু মারা গেছে আজ আঠারো বছর হলো। এখন যে বন্ধ্যা সময়, তাতে রাজুর মতো এতো শক্তিশালীভাবে সমাজ থেকে শোষণ-বৈষম্য কমানোর স্বপ্ন দেখি না, কিন্তু নিজের মাথাটাকে বাঁচানোর চেষ্টাটা যে খুব দৃঢ়ভাবেই করা দরকার- শুধু এটুকু উপলব্ধি করি। এটুকু করতে পারলেও হয়তো রাজুকে কিছুটা সম্মান দেখানো হবে, শ্রদ্ধা করা হবে তার অন্তর্গত স্পিরিটটিকেও।
৫.
রাজু, তোমাকে হয়তো আমাদের সবসময় মনে পড়ে না, কিন্তু বিপন্ন মুহূর্তগুলোতে তোমাকে এবং তোমার মতো অসংখ্য সমাজবদলপ্রয়াসী সৈনিকের অভাব অনুভব করি।
(ছবিটি নেওয়া হয়েছে উইকিপিডিয়া থেকে)

