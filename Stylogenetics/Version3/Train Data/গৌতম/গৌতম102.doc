শিক্ষাবিদ, পদবীতে কিন্তু আসে-যায়...



সম্প্রতি ঢাকা বিশ্ববিদ্যালয়ের শিক্ষা ও গবেষণা ইনস্টিটিউটে (আইইআর) বর্তমান ও সাবেক শিক্ষার্থীদের অর্থাৎ দুই প্রজন্মের যে মিলনমেলা উপলক্ষ্যে যে অনুষ্ঠানটি হলো, তার স্লোগানটি ব্যক্তিগতভাবে আমার কাছে বিসদৃশ লেগেছে। স্লোগানটি হুবহু মনে নেই, কিন্তু কথাগুলো এরকম- শিক্ষা-বিষয়ে ডিগ্রি না থাকলে কাউকে শিক্ষাবিদ বলা যাবে না। সকালে আইইআরে গিয়ে আইইআর অ্যালামনাই অ্যাসোসিয়েশনের তৈরি করা ব্যানারে স্লোগানটি দেখে যারপরনাই ক্ষুব্ধ ও হতাশ হই, এই স্লোগান কে বা কারা ঠিক করেছেন এবং কেন ঠিক করেছেন তা জানার চেষ্টা করি। এ ধরনের অনুষ্ঠানে যেহেতু আনন্দ করা, আড্ডা দেওয়া, পরস্পরের সাথে দেখা করা কিংবা খোঁজখবর নিতে নিতেই সময় চলে যায় এবং বিশেষত গুরুগম্ভীর বিষয় নিয়ে আলোচনা স্বাভাবিকভাবেই এড়িয়ে যাওয়া হয়, তাই বিষয়টি নিয়ে অন্যদের সাথে খুব একটা বেশি কথা হয় নি। তবে অনুষ্ঠান-প্রাঙ্গনেই আড্ডা দিতে দিতে কাউকে কাউকে স্লোগানটি নিয়ে উষ্মা প্রকাশ করতে যেমন শুনেছি, তেমনি স্লোগানের পক্ষে কথা বলেছেন এমনটিও দেখা গেছে।
ধারণা করেছিলাম, হয়তো তাড়াহুড়া থাকায় খুব বেশি চিন্তাভাবনা না করেই এ ধরনের স্লোগান ঠিক করা হয়েছিল যা পরবর্তী সময়ে শুধরে নেয়া হবে। কিন্তু অনুষ্ঠান শেষ হওয়ার দু-একদিন পর দেখি ফেসবুকে নোটে বর্তমান শিক্ষার্থীদের একজন এই বিষয়টি নিয়ে লিখেছেন এবং তিনি স্লোগানের পক্ষে অবস্থান নিয়েছেন। তার নোটে কেউ পক্ষে, কেউ বা বিপক্ষে নিজের নিজের যুক্তি উপস্থাপন করেছেন। ইতোমধ্যে বন্ধুবান্ধব ও পরিচিত কয়েকজনের কাছ থেকে খোঁজ নিয়ে জেনেছি- সর্বসম্মতভাবে এই স্লোগান ঠিক করা হয় নি এবং আইইআর অ্যালামনাই অ্যাসোসিয়েশনের সব সদস্যও স্লোগানের সাথে একমত নন। আশা করেছিলাম, আইইআরের ফেসবুক কিংবা ইমেইল গ্রুপে অ্যালামনাই কমিটির সদস্যরা বিষয়টি নিয়ে কিছু একটা বলবেন। যেহেতু তেমন কিছু এখন পর্যন্ত দেখি নি, তাই ধরে নিচ্ছি অ্যালামনাইয়ের বর্তমান কমিটি এ স্লোগানের সাথে একমত। সেই পরিপ্রেক্ষিতে মনে হয়েছে আইইআরের একজন সাবেক শিক্ষার্থী হিসেবে কিছু কথা বলা দরকার।
উপরে উল্লেখ করেছি, স্লোগানটি দেখে যারপরনাই হতাশ ও ক্ষুব্ধ হয়েছি, অর্থাৎ ব্যক্তিগতভাবে আমি এই স্লোগানের সাথে একমত নই। কেন একমত নই সেই ব্যাপারে বিস্তারিত আলোচনার আগে বলা দরকার, আইইআরে পড়ার সময় বিভিন্ন কোর্সে শিক্ষা-সম্পর্কে যে সমস্ত সংজ্ঞা ও ধারণার কথা জেনে এসেছি, তার সাথে এই স্লোগান কোনোভাবেই মানানসই হয় না; বরং স্লোগানটি শিক্ষা ও শিক্ষা নিয়ে কাজ করা ব্যক্তিদের কাজ ও চিন্তার পরিসরকে মারাত্মকভাবে সংকুচিত করে দেয়। শিক্ষা একটি সামগ্রিক বিষয় এবং নির্দিষ্ট কোনো পরিপ্রেক্ষিত দ্বারা একে এমনভাবে আবদ্ধ করা যায় না যাতে কোনো ব্যক্তি নির্দিষ্ট কিছু কোর্স পড়ে ডিগ্রি অর্জন করলেই তিনি শিক্ষাবিদ হয়ে যাবেন। একজন মানুষের শিক্ষাবিদ হয়ে উঠা মূলত শিক্ষাবিষয়ে তার সামগ্রিক মৌলিক কর্মকাণ্ডের ধারাবাহিক রূপ। কারো শিক্ষাবিজ্ঞানে পড়াশুনা থাকলে তিনি প্রাতিষ্ঠানিক পড়াশুনার কারণে স্বাভাবিকভাবেই মৌলিক শিক্ষা বিষয়ে বাড়তি কাজ করার ক্ষেত্রে নিজ থেকেই অনুপ্রাণিত হতে পারেন; প্রাতিষ্ঠানিক জ্ঞান এবং পরবর্তী সময়ে একই বিষয়ে কাজ করলে তা হয়তো শিক্ষাবিদ হওয়ার ক্ষেত্রে সহায়ক ভূমিকা পালন করতে পারে- কিন্তু শিক্ষাবিদ্যায় ডিগ্রি না থাকলে শিক্ষাবিদ হওয়া যাবে না, এমন সিদ্ধান্তে পৌঁছে যাওয়া শিক্ষার মূল স্পিরিটকেই নষ্ট করে দেয়।
শিক্ষাবিজ্ঞানে ডিগ্রি না থাকলে যদি শিক্ষাবিদ না হওয়া যায়, তাহলে যারা শিক্ষাবিজ্ঞানে পড়ালেখা করেছেন বা করছেন, তারা মূলত বিশাল শূন্যতার ওপর ভিত্তি করে দাঁড়িয়ে আছেন। শিক্ষাবিজ্ঞানে যে সমস্ত কোর্স রয়েছে, সেখানে আবশ্যিকভাবেই শিক্ষা নিয়ে প্লেটো-সক্রেটিস কী বলেছেন, অ্যারিস্টটল শিক্ষাকে কীভাবে দেখতেন, রুশো-ভলতেয়ার কোন পরিপ্রেক্ষিত থেকে শিক্ষার প্রক্রিয়াকে কীভাবে সাজাতে চেয়েছিলেন, রবীন্দ্রনাথের শিক্ষাভাবনা কী ছিল, মারিয়া মন্তেসরির শিক্ষাচিন্তা কীভাবে শিশুদের শিক্ষায় বৈপ্লবিক পরিবর্তন এনেছে ইত্যাদি নানা বিষয় পড়ানো হয় এবং নানা মনীষীর সংজ্ঞা ও কর্মের সাথে পরিচিত হতে হয়। কঠিন সত্য হলেও বলতে হয়, যাদের শিক্ষার সংজ্ঞা বা কর্মসম্পর্কে পড়ে পড়ে আজকে আমরা নিজেদের শিক্ষাবিদ বলে দাবি করতে চাই, তাদের কারোরই শিক্ষাসম্পর্কে কোনো ডিগ্রি ছিল না- অর্থাৎ তারা কেউই স্লোগান অনুসারে শিক্ষাবিদ নন। সেক্ষেত্রে ডিগ্রির জোরে শিক্ষাবিদ হিসেবে যদি আমরা নিজেদের দাবি করতে চাই, সেখানে আমাদের এই দাবির ভিত্তি নিয়ে কেউ কোনো প্রশ্ন তুললে আমাদের অবস্থান কোথায় দাঁড়ায়?
শুধু তাই নয়, আইইআরে ভর্তি হওয়ার পর অন্তত প্রথম কয়েকটা ক্লাস করার পর কোনো শিক্ষার্থীই পরবর্তী জীবনে কোনো মানুষকে ‘অশিক্ষিত’ বলে অভিহিত করবে না, কারণ শিক্ষকরা খুব ভালো করেই বুঝিয়ে দেন একজন মানুষ নানা কারণে অক্ষরজ্ঞানহীন হতে পারেন, কিন্তু এই পৃথিবীতে কেউই ‘অশিক্ষিত’ নন। প্রত্যেকের মধ্যে কোনো না কোনো বিষয়ে শিক্ষা আছে এবং সেই শিক্ষা শুধু যে প্রাতিষ্ঠানিক মাধ্যম থেকেই অর্জিত হতে হবে- তা নয়। ঠিক এই কারণেই শিক্ষা অর্জনের যে তিনটি মাধ্যম- আনুষ্ঠানিক, উপানুষ্ঠানিক এবং অনানুষ্ঠানিক- সবগুলোই একজন শিক্ষার্থীর কাছে গুরুত্বপূর্ণ। আইইআরের পড়াশুনা থেকে শুধু আনুষ্ঠানিক বা সার্টিফিকেটমুখী শিক্ষাকে গুরুত্ব দিয়ে বাকি শিক্ষাগুলোকে বাতিল করে দেওয়ার কোনো স্পিরিট পাওয়া যায় না; সেখানে অ্যালামনাইয়ের ব্যানারের স্লোগান বিস্ময়ের উদ্রেক করে, আমাদেরকে শিক্ষার স্পিরিটের বিপরীত অবস্থানে দাড় করিয়ে দেয়।
কেউ কেউ যুক্তি দিয়েছেন, মেডিক্যাল কলেজ থেকে পাশ না করলে ডাক্তার হওয়া যায় না, ইঞ্জিনিয়ারিং থেকে পড়াশুনা না করলে প্রকৌশলী হওয়া যায় না, পদার্থবিজ্ঞানে পড়ালেখা না করলে যেমন পদার্থবিদ হওয়া যায় না, ঠিক তেমনি শিক্ষাবিজ্ঞান থেকে ডিগ্রি না নিলে শিক্ষাবিদ বলে কাউকে অভিহিত করা উচিত নয়। এখানেও দ্বিমত পোষণ করে বলা দরকার- শিক্ষাবিদ তকমাটিকে যুক্তিযুক্ত করার ক্ষেত্রে এসব উদাহরণ মোটেও যৌক্তিক নয়। শিক্ষা বিষয়টি বৃহত্তর অর্থে সামাজিক বিজ্ঞানের অন্তর্গত একটি বিষয় এবং এর সাথে ডাক্তারি বা ইঞ্জিনিয়ারিং পড়ার বেশকিছু মৌলিক পার্থক্য রয়েছে। যে উদাহরণগুলো দেয়া হয়েছে, সেগুলো মূলত নির্দিষ্ট কিছু শর্ত (condition), কার্যকরণ এবং পরিপ্রেক্ষিত নির্ভর এবং এই বিষয় বা বিজ্ঞানগুলো এসব শর্ত এবং কার্যকারণকে কেন্দ্র করেই বিকশিত এবং এক্ষেত্রে বিশেষায়িত জ্ঞানের প্রাবল্য অনেক বেশি, যা সামাজিক বিজ্ঞানের বিষয়গুলোর ক্ষেত্রে প্রযোজ্য নাও হতে পারে। উদাহরণস্বরূপ- অক্সিজেন অণুর বাহ্যিক চরিত্র ঢাকা বিশ্ববিদ্যালয় ক্যাম্পাসে যা, ফার্মগেটেও তা। কিন্তু ঢাকা বিশ্ববিদ্যালয়ে পড়ুয়া একজন শিক্ষার্থীর ভাবভঙ্গী ঢাকা বিশ্ববিদ্যালয় ও ফার্মগেটে ভিন্ন হতে পারে, কারণ এই ভাবভঙ্গী নির্ভর করে নানা বিষয়ের ওপর। অন্যদিকে শিক্ষাবিজ্ঞানে যে সমস্ত কোর্স পড়ানো হয়, সেগুলো কেউ যদি বছর দুয়েক নিজে থেকেই পড়াশুনা করে, তাহলেও শিক্ষা সম্পর্কে তার জ্ঞান একজন আইইআর গ্র্যাজুয়েটের চেয়ে কম হবে না। কিন্তু এই কাজটিই যদি আমি বা আমরা করতে যাই? সার্টিফিকেটের কথা বাদ দিলাম, আমরা কি দু-চার বছর নিজে থেকে পড়াশুনা করে একজন ডাক্তার বা প্রকৌশলীর সমান জ্ঞান অর্জন করতে পারবো? অতি-প্রতিভাধর কেউ হয়তো করতে পারেন, কিন্তু বাস্তবতা বলে এটি সম্ভব না। তাছাড়া একজন ডাক্তার বা প্রকৌশলী তার নিজ বিষয়েও শিক্ষাবিদ হতে পারেন, যেটি শিক্ষা বিষয়ে ডিগ্রি নিয়ে শিক্ষাবিদ হয়ে করা সম্ভব না। একজন শিক্ষা বিষয়ে গ্র্যাজুয়েট কি প্রকৌশল বা ডাক্তারি শিক্ষার কারিকুলাম তৈরি করতে পারবেন? দেশের শিক্ষার অর্থনৈতিক দিকটি কি অর্থনীতিবিদের সহায়তা ছাড়া শুধু শিক্ষা-গ্র্যাজুয়েটের পক্ষে নির্ধারণ করা সম্ভব? সম্ভব হলে তো শিক্ষানীতি প্রণয়ন বা শিক্ষার নীতি-নির্ধারণী কাজে বিভিন্ন মহলের সম্পৃক্ততা বা যৌথ-কর্ম উদ্যোগের প্রয়োজন পড়ে না!
ফেসবুকের নোটটিকে লেখক দুঃখজনকভাবে মুহাম্মদ জাফর ইকবালকে নামসর্বস্ব শিক্ষাবিদ বলেছেন। তার কাছে সবিনয়ে জানতে চেয়েছিলাম শিক্ষাবিদ কাকে বলে এবং জাফর ইকবাল কেন শিক্ষাবিদ নন? সুনির্দিষ্ট উত্তর পাই নি। শিক্ষা নিয়ে ধারাবাহিক কর্ম, মৌলিক চিন্তা, বা মৌলিক চিন্তা না থাকলেও অন্তত প্রেক্ষাপটনির্ভর চিন্তা যা প্রচলিত শিক্ষার নীতি ও ধারাকে বদলে দেবার ক্ষেত্রে গুরুত্বপূর্ণ ভূমিকা পালন করে, সেটিকেও যদি শিক্ষাবিদ হওয়ার যোগ্যতা হিসেবে ধরে নিই, তাহলে জাফর ইকবাল কোনদিক দিয়ে শিক্ষাবিদ নন? বাংলাদেশের শিক্ষা নিয়ে একজন জাফর ইকবাল যে পরিমাণ ও যে মাত্রায় কাজ করেছেন, শিক্ষায় ডিগ্রি নেওয়া শিক্ষাবিদরা কিংবা শিক্ষাবিজ্ঞানের শিক্ষকরা কি তার ধারেকাছে যেতে পেরেছেন? যে পাওলো ফ্রেইরির কথা আমাদের কাছে শ্রদ্ধাভরে উচ্চারিত হয়, সে হিসেবে তাঁকেও তো শিক্ষাবিদের তালিকা থেকে বাদ দিতে হয়!
এটা খুবই ঠিক যে, বর্তমান যুগের শিক্ষা একচ্ছত্রভাবে সার্টিফিকেটমুখী হওয়াতে একজন ব্যক্তি যে বিষয়ে শিক্ষালাভ করেন সেই বিষয়েই তার কদর বেশি। বিশেষত এই স্পেশালাইজেশনের যুগে ব্যক্তি যে বিষয়ে জ্ঞান অর্জন করেন, সেই বিষয়ে তার কর্মের সুযোগও বেশি হয় এবং ফলে তার ক্ষেত্রে ওই বিষয়ে ‘বিদ’ হওয়ার সুযোগ এবং যোগ্যতা বেড়ে যায়। শিক্ষাও তার বাইরে কিছু নয়। শিক্ষা বিষয়ে পাঁচ বছর পড়াশুনার কারণে একজন আইইআরের শিক্ষার্থী শিক্ষাবিষয়টির প্রতি যেভাবে মমত্ববোধ করবেন, বিষয়টি নিয়ে ভবিষ্যত পড়াশুনা ও কাজ করতে উদ্যোগী হবেন, তেমনটি অন্যদের ক্ষেত্রে না ঘটার সম্ভাবনাই বেশি। কিন্তু তাই বলে অন্য কেউ যে শিক্ষা নিয়ে মৌলিক কিছু করতে পারবেন না, এমন ফতোয়া থাকা উচিত নয়; বরং এদেশে এমনটিই ঘটছে অহরহ। শিক্ষাবিদ পদবীটিও সার্টিফিকেটনির্ভর কিছু নয় বা হওয়া উচিত না- কারণ এই ‘বিদ’ শব্দটি ধারণ করে এমন কিছু যেখানে ব্যক্তির কর্মের সামগ্রিক প্রতিফলন ফুটে উঠে।
অবশ্য এটাও ঠিক- আমাদের দেশে নাম ও পদবীর ক্ষেত্রে এক ধরনের বালখিল্যতা সবসময় বিরাজ করে। আজকাল যে যার মতো পদবী-পরিচয় নিজের নামের শেষে বসিয়ে যাচ্ছেন। একজন শিক্ষক মানেই তিনি শিক্ষাবিদ নন। অন্য কোনো সম্পৃক্ততা না রেখে ক্লাসে অর্থনীতি পড়ালেই একজন অথর্নীতির শিক্ষক অর্থনীতিবিদ হয়ে যান না- যদিও হরেদরে এমনটিই দেখা যাচ্ছে। নামের ক্ষেত্রেও তাই। সর্বশেষ শিক্ষা কমিশন প্রণয়ন কমিটির একজন সদস্য কোথাও পরিচয় দিতে হলে নিজের নাম বলেন, ‘আমি অধ্যক্ষ অমুক’; তেল-গ্যাস আন্দোলনের একজন নেতার নাম ‘প্রকৌশলী মো. অমুক’ কিংবা কৃষি বিশ্ববিদ্যালয়ে ভর্তি হয়েই ছাত্রনেতা তার নামটি রেখে দেন ‘কৃষিবিদ অমুক’। জানতে ইচ্ছে করেন, তাঁদের জন্মের সময় থেকেই কি এই অধ্যক্ষ, প্রকৌশলী বা কৃষিবিদ ইত্যাদি শব্দগুলো পিতামাতা জুড়ে দিয়েছিলেন? কোনটি নাম আর কোনটি পদবী, সেই পার্থক্যটুকু করার মতো সেন্স কি আমাদের নেই? দেশে এখন ‘ড.’-এর ছড়াছড়ি এবং এদের অধিকাংশই নিজের নামটি বলা বা লেখার আগে ড. শব্দটি জুড়ে দেন। পিএইচডি ডিগ্রি কি এই সাধারণ সেন্সটুকু শেখাতে অক্ষম? অবশ্য শুধু ব্যক্তিকে দোষ দিয়েও লাভ নেই, আমাদের মিডিয়া বলুন, বক্তৃতার মাঠ কিংবা আলোচনার টেবিল বলুন- বিশেষণ ব্যবহারের ক্ষেত্রে আমরা সর্বদাই উদার। পত্রিকায় দু-তিনটা কলাম লিখলেই একজন কলামিস্ট হয়ে যান, বয়স একটু বাড়লে তিনিই হয়ে যান গবেষক, পরিবেশ নিয়ে লিখলে পরিবেশবিদ, শিক্ষা নিয়ে লিখলে শিক্ষাবিদ। যারা আজকে শিক্ষায় ডিগ্রি ছাড়া শিক্ষাবিদ হওয়া যাবে না দাবি তুলেছেন, তারা সম্ভবত এই বিষয়টি খেয়াল করেই তাদের দাবিটি তুলেছেন। মিডিয়ামারফত কিংবা নিজে নিজে শিক্ষাবিদ হয়ে গেছেন, এমন মানুষের সংখ্যা এদেশে কম নেই! দেশের শিক্ষার কী অবস্থা তা এদের দেখলেই বুঝা যায়! কিন্তু আমার প্রশ্ন হলো- যারা শিক্ষা নিয়ে পড়াশুনা করেছেন বা করছেন, তারা এই ফাঁদে পা দিবেন কেন?
শিক্ষাবিদ শব্দটি যতোটুকু না পদবী কিংবা পরিচয়, তার চেয়ে বেশি গুরুত্বপূর্ণ হলো এটি একটি স্বীকৃতি, সম্মান। স্বীকৃতি কিংবা সম্মান শুধু সার্টিফিকেট দিয়ে অর্জন করা যায় না, কাজের মাধ্যমই ফুটে উঠবে একজন মানুষ আদৌ শিক্ষাবিদ হওয়ার এই সম্মানটুকু অর্জন করেছেন কিনা! তা না হলে ডিগ্রির জোরে শিক্ষাবিদ হওয়ার দাবিটুকু কেবল হাস্যকর হয়েই থাকবে, নিজের পড়ালেখার আয়নায় নিজেকেই দেখাবে উল্টা প্রতিবিম্ব হিসেবে। শেক্সপিয়ার যা-ই বলুন, নাম-পদবীতে যে অনেককিছু আসে-যায়, সেটুকু ভাবার জন্য সবাইকে অনুরোধ জানাই।

