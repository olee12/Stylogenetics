পাঠ্যবই শিশুদের যা শেখাচ্ছে, যেভাবে শেখাচ্ছে - ১



জাতীয় শিক্ষাক্রম ও পাঠ্যপুস্তক বোর্ড প্রণীত পঞ্চম শ্রেণীর আমার বাংলা বই-তে একটি গল্প আছে- শহীদ তিতুমীর। বীররসে ভরা এই গল্পটি দিয়ে আমরা আমাদের শিক্ষার্থীদের কী শেখাচ্ছি- চলুন দেখা যাক।
লেখক চেষ্টা করেছেন একটি আকর্ষণীয় বাক্য দিয়ে গল্পটি শুরু করার। প্রশংসনীয় চেষ্টা। সেটি করতে গিয়ে তিনি লিখেছেন- তেতো, তিতু, তিতুমীর। শুনতে বেশ অবাক লাগছে, তাই না? তা হলে খুলেই বলি। গল্পটি যখন প্রথমবার পড়ি, তখন এর গঠনশৈলীতে বিরক্ত হয়েছিলাম। বাক্য হিসেবে এটিকে মোটেই আকর্ষণীয় মনে হয় নি। পরে ভেবে দেখলাম, আমার কাছে আকর্ষণীয় মনে না হলেও অন্যদের কাছে হয়তো আকর্ষণীয় মনে হতে পারে। বিশেষ করে যারা এটি পড়বে, অর্থাৎ পঞ্চম শ্রেণীর শিশুদের কাছে এটি হয়তো বেশ আকর্ষণীয় কিছু হতে পারে। তাদের কাছে অবাক লাগতে পারে। সে কারণে আমি ব্যক্তিগতভাবে পঞ্চম শ্রেণী পড়ুয়া কয়েকজন শিক্ষার্থীর কাছ থেকে জানার চেষ্টা করেছি তাদের কাছে বাক্যটি কতটুকু আকর্ষণীয় মনে হচ্ছে? বাক্যটি তাদের ভালো লেগেছে কিনা? তাদের শুনতে বেশ অবাক লাগছে কিনা? কেন অবাক লাগছে? উল্লেখ্য, আমি এখানে উদ্দেশ্যমূলকভাবে ডমিনেটিং এই প্রশ্নগুলো করেছি। প্রশ্নগুলো করার সাথেসাথে আসলে আমি শিক্ষার্থীদের মাথায় ঢুকিয়ে দেয়ার চেষ্টা করেছি- বাক্যটি আসলেই আকর্ষণীয় এবং শুনতে বেশ অবাক লাগছে।
আমি যে শিক্ষার্থীদের সাথে কথা বলেছি- তাদের কেউ কেউ ঢাকার, কেউ বা আবার একেবারে গ্রামের- কিন্তু তারা কেউই মনে করে না যে এটি একটি কোনো আকর্ষণীয় বাক্য। পঞ্চম শ্রেণীর শিক্ষার্থীরা বাক্যের আকর্ষণীয়তা নিয়ে মাথা ঘামাবে- এটি আশা করা বাড়াবাড়ি, কিন্তু তাদের কাছে বাক্যটি ভালো লাগে নি। এই ভালো লাগা বা না লাগাটা তাদের কাছে একটি বড় ব্যাপার। ভালো না লাগার মাধ্যমেই এটি যে আকর্ষণীয় নয়, তা বোধহয় বলা যায়। তাদের কেউ কেউ উল্টো অবাক হয়ে প্রশ্ন করেছে- এখানে অবাক লাগার কী হলো?
যা হোক, এই লেখার আলোচনার উদ্দেশ্য অবশ্য বাক্যের গঠনশৈলী নয়। বিষয়বস্তু দেখা। তিতুমীরের পরিচয় দিতে গিয়ে লেখক লিখেছেন- এ গ্রামে বাস করত এক বনিয়াদি মুসলিম পরিবার। সৈয়দ বংশ। এই বংশে জন্ম নেয় এক শিশু। ছোট্ট শিশুটি ছিল যেমন দেখতে সুন্দর তেমনি বলিষ্ঠ তার গড়ন। তো, এর মাধ্যমে আসলে শিশুদের কী শেখানো হচ্ছে?
খুব পরিষ্কারভাবেই এখানে বুঝানো হচ্ছে, সৈয়দ বংশ হচ্ছে বনিয়াদি পরিবার। হতে পারে। কিন্তু শহীদ তিতুমীরের কর্মের সাথে সৈয়দ বংশ বা বনিয়াদি পরিবারের যোগসূত্রটি কী? সৈয়দ বংশ বা বনিয়াদি পরিবারের কারণেই কি তিনি বিখ্যাত শহীদ তিতুমীর হয়েছেন? যদি হতেন, তাহলে এই শব্দগুলো ব্যবহারের একটি যথার্থতা হয়তো থাকতো। ‘বনিয়াদি’ এবং ‘সৈয়দ বংশ’ শব্দগুলো ব্যবহার করে এখানে আসলে শিক্ষার্থীদের ছোটবেলা থেকেই জাতপাতের ব্যবধান যে আছে, সেটি শেখানোর পাশাপাশি শিশুর চিন্তন জগতে বৈষম্য সৃষ্টি করা হচ্ছে। গল্পটি পড়ে কোনো বিদ্যালয়ে থাকা সৈয়দ বংশের বা নামের আগে সৈয়দ আছে এমন একটি শিশু যদি নিজেকে বনিয়াদি মনে করে এবং অন্য শিশুরা এতে হীনমন্যতা বোধ করে, তাহলে এর দায়ভার কার কাঁধে চাপবে? এতে কি প্রাতিষ্ঠানিকভাবে শিশুকে জাতের অহমিকা শেখানো হচ্ছে না?
পরবর্তী লাইনগুলোতে রয়েছে- শিশুটি ছিল খুব জেদি। শিশুকালে তার একবার কঠিন অসুখ হল। রোগ সারানোর জন্য তাকে দেওয়া হলো ভীষণ তেতো ওষুধ। এমন তেতো ওষুধ শিশু তো দূরের কথা বুড়োরাও মুখে নেবে না। অথচ এই ছোট্ট শিশু বেশ খুশিতেই খেল সে ওষুধ। প্রায় দশ-বারদিন এই তেতো ওষুধ খেল সে। বাড়ির লোকজন সবাই অবাক। এ কেমন শিশু, তেতো খেতে তার আনন্দ!
এখানে মূল কথা হচ্ছে, শিশুটি জেদি। সে যে জেদি সেটি প্রমাণ করার জন্য তেতো ওষুধ খাবার প্রসঙ্গটি এসেছে। সত্যিই কি এর মাধ্যমে তিতুমীরের চরিত্রটি যে জেদি সেটি প্রমাণ করা গেছে? আনন্দের সাথে তেতো ওষুধ খাওয়ার সঙ্গে জেদের সম্পর্কটি যে কী, তা ঠিক বুঝে উঠতে পারি নি। হতে পারে, কোনো কারণে শিশুটি ওষুধটি পছন্দ করে খেয়েছে, কিন্তু জেদ করে খেয়েছে কিনা, তা কিন্তু বলা নেই। শিশুকালে মানুষের কিছু ব্যক্তিগত মিথ থাকে। বিখ্যাত ব্যক্তিদের তো আরো বেশি থাকে। এটি সেরকম একটি মিথ বলেই মনে করা হয়। তাছাড়া শিশুটি যে বেশ খুশিতেই ওষুধটি খেলো কিংবা ওষুধ খেতে তার আনন্দ বাক্যগুলো লেখকের আবেগের আতিশয্যই প্রকাশ করেছে, তথ্যের বস্তুনিষ্ঠতা নয়। ছোটবেলা থেকেই যদি এভাবে পরোক্ষে শিশুদের বস্তুনিষ্ঠাহীনতার চর্চা করানো হয়, তাহলে পরবর্তী সময়ে তাদের কাছ থেকে বস্তুনিষ্ঠতার চর্চা কি আশা করতে পারি?  (চলবে)

