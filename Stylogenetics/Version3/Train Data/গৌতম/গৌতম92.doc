একটি লেখা ছাপা না হওয়ার কাহিনী...



প্রথম আলো পত্রিকায় গ্রামীণফোনের ফেসবুক বাংলা অনুবাদ-সংক্রান্ত বিজ্ঞাপনটি দেখে সাতসকালে হতভম্ব হয়ে যাই। অফিসে যাওয়ার তাড়া। কী করবো বুঝতে পারছিলাম না! যে কাজ অনেকে গত দুই-আড়াই বছর ধরে করে আসছে এবং ইতোমধ্যে কাজের ৭০%-এরও বেশি শেষ হয়ে গেছে, সেই কাজের জন্য এমন বিজ্ঞাপনের মাজেজা বুঝতে কিছুটা দেরি হয়। অফিসে গিয়ে পত্রিকাটা পুনরায় দেখি এবং নিশ্চিত হই- শুধু ধান্ধাবাজি করার জন্য এবং সাধারণ ব্যবহারকারীদের এতোদিনকার কৃতিত্ব হাইজ্যাক করা ছাড়া এই বিজ্ঞাপনের আর কোনো উদ্দেশ্য নেই। ইতোমধ্যে দেখি সচলে হাসিব ভাইয়ের একটি পোস্ট চলে এসেছে। সেদিনই ফেসবুক বাংলা অনুবাদকদের শীর্ষে থাকা লেনিন ভাইকে এ বিষয়ে একটা ইমেইল দিই এবং তাঁকে অনুরোধ জানাই কিছু একটা করার জন্য। তিনি জানালেন আরেক শীর্ষ অনুবাদক নাসির খান সৈকতের সাথে তিনি এ ব্যাপারে আলোচনা করবেন। আমি একই সাথে লেনিন ভাইকে পত্রিকায় এই বিষয়ে একটা লেখা দেয়ার অনুরোধ জানাই। কিন্তু পত্রিকাগুলো গ্রামীণের বিরুদ্ধে কোনো লেখা ছাপবে কিনা সে বিষয়ে তিনি সংশয় প্রকাশ করেন। আমার ব্যক্তিগত অভিজ্ঞতা থেকেও জানি, কর্পোরেট হাউজগুলোর বিরুদ্ধে পত্রিকাওলারা কিছু ছাপতে চায় না। এর আগে ইউনিলিভারের বিরুদ্ধে আমার একটি লেখা একটি শীর্ষ দৈনিক পত্রিকা প্রকাশ করে নি। আমার শিক্ষাবিষয়ক অন্যান্য লেখা ছাপলেও ইউনিলিভারের বিরুদ্ধে লেখাটি তারা ছাপতে পারছে না বলে আমাকে জানানো হয়। কারণ জানতে চাইলে বলা হয়েছিল- ‘বুঝেন-ই তো!’ তারপরও একটি পত্রিকা না ছাপলে আরেকটি পত্রিকায় ছাপানোর চেষ্টা করে দেখার প্রয়াসে গ্রামীণের এই ধান্ধাবাজির বিরুদ্ধে একটি লেখা পত্রিকায় পাঠানোর সিদ্ধান্ত নিই। 
২.
একসময় সংবাদপত্রে কাজ করার সুবাদে পরিচিত কয়েকজন সিনিয়র সাংবাদিককে আমি সেদিনই ফোন দিই এবং পুরো বিষয়টা বুঝিয়ে বলি। আমার কথা শুনে তাঁরা সবাই সংশয় প্রকাশ করেন- কোনো পত্রিকাই গ্রামীণের বিরুদ্ধে লেখা ছাপবে না। তারপরও তাদের কয়েকজন আমাকে লিখতে বলেন এবং এ ব্যাপারে তাঁরা সাধ্যমত সহায়তা করবেন বলে আশ্বাস দেন। তাঁদের আশ্বাস পেয়ে যেদিন প্রথম বিজ্ঞাপনটি ছাপা হয়, তার পরেরদিনই লেখাটি শেষ করে একটি অন্যতম শীর্ষ জাতীয় দৈনিকে ইমেইলে পাঠিয়ে দিই।
যে দৈনিকে লেখাটি পাঠাই, সেখানকার একজন সিনিয়র সাংবাদিক আমাকে বিকেলে ফোন করে তাঁর অফিসে যেতে বলেন। অফিস শেষে গিয়ে দেখি, তিনি শুধু আমার লেখাটি নিয়ে আলোচনার জন্যই বসে আছেন। তাঁর সাথে আমার সেদিন যে কথোপকথন হয়, তা মূলত এরকম (স্মৃতি থেকে লিখছি, একদম হুবহু নাও হতে পারে):
সিনিয়র সাংবাদিক: তোমার লেখাটি পড়লাম। বেশ ভালো লিখেছ। কিন্তু এটি কেউ ছাপবে বলে মনে হয় না। আমি এখনও আমার সম্পাদককে দেখাই নি। কিন্তু দেখালে তিনিও ছাপবেন বলে মনে হয় না।
আমি: কেন?
সিনিয়র সাংবাদিক: কেন তা তো বুঝই। আমি আসলে তোমাকে অন্য একটা পরামর্শ দেয়ার জন্য ডেকেছি।
আমি: কীরকম!
সিনিয়র সাংবাদিক: তুমি আগে ওই পত্রিকায় (দেশের শীর্ষ জাতীয় দৈনিকের নাম উল্লেখ করে) লেখাটি ছাপানোর চেষ্টা কর। যদি সেখানে না হয়, তাহলে আমি তোমার লেখাটি নিয়ে সরাসরি সম্পাদকের সাথে কথা বলবো।
আমি: কিন্তু আমি তো ওই পত্রিকার ওই বিভাগের কাউকে চিনি না!
সিনিয়র সাংবাদিক: তাতে কোনো সমস্যা নেই। আমি ব্যবস্থা করে দিচ্ছি।
...বলে তিনি ওই পত্রিকার সম্পাদকীয় পাতার দায়িত্বে থাকা ব্যক্তির সাথে ফোনে কথা বললেন। পরে দেখলাম, যিনি ওই পত্রিকার এই গুরুত্বপূর্ণ বিভাগের দায়িত্বে আছেন, তাঁর সাথে আমার দহরম-মহরম সম্পর্ক না থাকলেও বেশ ভালো সম্পর্কই আছে। ফোনে আমাদের কথাবার্তা হলো এরকম:
সিনিয়র সাংবাদিক: ‘অমুক ভাই’, আমি তো আপনাকে পুরোটা বুঝিয়ে বললাম। এখন দেখেন আপনি কী করতে পারেন! আপনি একটু গৌতমের সাথেও কথা বলেন।
আমি ফোন নিয়ে তাঁর সাথে কথা বললাম। পুরো বিষয়টা আবার ফোনে বুঝিয়ে বললাম।
শীর্ষ পত্রিকার অমুক ভাই: আমি বিষয়টা বুঝছি। কিন্তু কতোদূর কী করতে পারবো তা বুঝতে পারছি না। তবে আজকে তো আর হবে না, আমি কাল এসে সম্পাদকের সাথে এটা নিয়ে কথা বলবো।
আমি তাঁকে ধন্যবাদ দিয়ে ফোন রেখে দিলাম। এবং ইমেইলে তাঁকেও লেখাটি পাঠিয়ে দিলাম। ইমেইলে লেখাটি পাঠানোর আগে সিনিয়র সাংবাদিক বললেন: তোমার লেখায় একটা সমস্যা আছে। তুমি হেডিংয়ে ধান্ধাবাজি, হাইজ্যাক শব্দগুলো ব্যবহার করেছ। এগুলো দেখলে শীর্ষ পত্রিকার সম্পাদক পুরো লেখা না পড়েই ফেলে দিবেন। তুমি শব্দগুলো বদলে দাও।
তাঁর পরামর্শ অনুসারে আমি ‘ধান্ধাবাজি’ শব্দের বদলে ‘চেষ্টা’ শব্দটি ব্যবহার করলাম। এতে লেখার শিরোনাম হলো: ফেসবুক বাংলা অনুবাদ: গ্রামীণের আহ্বান নাকি কৃতিত্ব দখলের চেষ্টা!
৩.
পরদিন দুপুরে শীর্ষ পত্রিকার অমুক ভাইকে ফোন দিলাম। তিনি মিটিং-এ ব্যস্ত। এদিকে সিনিয়র সাংবাদিকের সাথে শীর্ষ পত্রিকার অমুক ভাইয়ের সম্পর্ক ভালো থাকাতে আমি অনুরোধ জানালাম, আমার পক্ষ থেকে সিনিয়র সাংবাদিক যেন তাঁকে আবার লেখাটি ছাপানোর তাগাদা দেন। তিনি আমার অনুরোধ রাখলেন। বিকেলে আমি আবারো শীর্ষ পত্রিকার অমুক ভাইকে ফোন দিলাম। তিনি আমার ফোন ধরলেন না। সন্ধ্যায় দিলাম। তিনি আমার ফোন ধরলেনই না।
রাতে আমি আবার সিনিয়র সাংবাদিককে ফোন দিলাম। তিনি আমাকে যা জানালেন তা আসলে অনুমেয়ই ছিল! চলুন, শীর্ষ পত্রিকার অমুক ভাই এবং তাঁর সম্পাদকের কথোপকথন কী হতে পারে সেটি বাস্তব ভিত্তির আলোকে কল্পনা করি।
শীর্ষ পত্রিকার অমুক ভাই: ইয়ে ‘সম্পাদক’ ভাই, এই লেখাটা একটু দেখবেন! 
সম্পাদক: কী লেখা!
শীর্ষ পত্রিকার অমুক ভাই: না, ওই গ্রামীণের একটা বিজ্ঞাপন নিয়ে একটা লেখা আছে। লেখকের মতে, তাদের দীর্ঘদিনের একটা কাজ গ্রামীণফোন হাইজ্যাক করতে চায়।
সম্পাদক: দেখি!
বলে তিনি লেখাটি নিয়ে পড়লেন। পড়তে বেশি সময় লাগলো না। মাত্র দেড় পৃষ্ঠার লেখা।
সম্পাদক: হুম। লেখাটা ভালো। কিন্তু এটা তো ছাপতে পারবো না।
শীর্ষ পত্রিকার অমুক ভাই: দেখেন কিছু করা যায় কিনা। কারণ তাদের যুক্তিগুলো তো ঠিক।
সম্পাদক: তা ঠিক। কিন্তু কী করবো বলেন! আপনি তো বুঝেনই!
...বলে লেখাটি ফিরিয়ে দিলেন।
৪.
পরদিন সিনিয়র সাংবাদিক তাঁর পত্রিকার সম্পাদকের কাছে লেখাটি নিয়ে গেলেন। একইভাবে তিনিও লেখাটি পড়লেন। বললেন- দেখেন, এটা আসলে ছাপা সম্ভব হবে না। লেখাটি যদি ‘রমুক’ কিংবা ‘এমুক’ ফোন কোম্পানির বিরুদ্ধে হতো, তাহলে ইজিলি ছাপতে পারতাম!
৫.
সিনিয়র সাংবাদিক ফোন করে আমাকে তাঁর অপারগতার কথা জানালেন। বেদনাহত স্বরে বললেন, ‘এবার বুঝতে পারছো কোন বাংলাদেশে আমরা বাস করি!’
৬.
হতাশ না হয়ে আমি আরো মধ্যম সারির কয়েকটি পত্রিকার পরিচিত সাংবাদিকদের সাথে কথা বলি। এবং শেষ পর্যন্ত সেই হতাশই হই।
৭.
তার পরদিন আমি সবগুলো পত্রিকার স্লোগানগুলো খুঁটিয়ে খুঁটিয়ে পড়ি। দেখি সবারই অবস্থান সত্যের পক্ষে, বদলে দেবার পক্ষে, জনগণের পক্ষে ইত্যাদি ইত্যাদি। তারা সবাই মানুষের কথা বলে, জনগণের কথা বলে, আলোর কথা বলে, সুন্দরের কথা বলে। আমি বুঝে যাই, মিডিয়ায় সত্য-বদল-জনগণ-আলো-মানুষ কী কথা বলবে, তার সবই আসলে নির্ধারণ করে দেয় কর্পোরেট হাউজগুলো।

