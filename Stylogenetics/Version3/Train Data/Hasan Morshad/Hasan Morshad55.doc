হাসিনা' কে ঘিরে কিছু ব্যক্তিগত স্মৃতিময়তা ।। পর্ব ৩



১৯ বছর আগের সেইদিনগুলোতে ই-মেইল,মোবাইল ফোন আমাদের কল্পনাতেও ছিলোনা ।ল্যান্ডফোন ও বিরল ছিলো ছোট্ট মফস্বলে ।
সোহরাওয়ার্দী হাসপাতালের বেডে শুয়ে বোন আমাকে চিঠি লিখে। 'জলদস্যুর দ্বীপ পড়া শেষ,মুসা আমানটা ভীষন পাজি, বেশীক্ষন পড়তে পারিনা-বুকে খুব ধড়ফড় করে,মাঝে মাঝে শ্বাস আটকে যায়'
আমি ও চিঠি লিখি-'এমিলের গোয়েন্দাবাহিনী পড়েছি । বড় মামা তোকে দেখতে গেলে বইটা পাঠাবো । আমার বৃত্তি পরীক্ষা সামনে ।পড়তে ভাল্লাগেনা'
বোন এবার ফিরতি চিঠিতে লিখে-'মেজোমামার সাথে বংগবন্ধুর বাড়ি গিয়েছিলাম । থোকা থোকা রক্ত দেয়ালে লেগে আছে । ইস, একটুর জন্য হাসিনার সাথে দেখা হলোনা '
এবার আমার ইর্ষা হয় । ইস! বোন ও বাড়ী ঘুরে এলো , আমার যাওয়া হলোনা । বড় মামা ঢাকা যাবেন ওকে দেখতে । আমি বায়না ধরি । আমাকে ও নিতে হবে সাথে । 
যাওয়া হয় । সেই প্রথম মফস্বলে জন্ম নেয়া আর বড় হয়ে উঠতে থাকা আমার প্রথম নগর যাত্রা ।
এখন শুনি বিলাসবহুল বাসে ঘন্টা চারেকে রাজধানী পৌঁছে যাওয়া যায় । মেঘনা ব্রীজ হয়ে গেছে ।
১৯৮৮তে প্রায় দশবারো ঘন্টার বাসযাত্রা । আমি জানালার পাশে বসেছিলাম । শহর সিলেট পেরিয়েই বদলে যায় আমার পৃথিবী । এই পৃথিবী আমার চোখে ধরা দেয়নি তার আগে । সম্ভবতঃ বর্ষাকাল ছিলো । সিলেট-ঢাকা মহাসড়কের দু পাশে বিশাল বিশাল হাওর । আদিগন্ত জল । জল ছুঁয়ে আছে মহাসড়কের বুক । হাওরের বুক জেলে নৌকা । দ্রুত সরে যায় । আমি বিস্মৃত হই, মৃত্যু নিশ্চিত প্রায় সহোদরার কথা । দৃষ্টিসীমানা থেকে হাওর সরে গেলে পর সহসা প্রবেশ করে বিস্তীর্ন সবুজ । ছোট ছোট টিলা, চা বাগান । মহাসড়ক সরু হয়ে আসে আর বাড়তে থাকে চা-বাগানের সীমানা । দূরে,আরো দূরে উঁকি দেয় নীল পাহাড়ের রেখা । সেইসব রহস্যময়তা আমাকে গ্রাস করে ।
মেঘনা ফেরী ঘাটে এসে বাস থামলে পর আমরা নামি ।  ফেরীতে উঠি । এই মেঘনা! বিশাল মেঘনা। আমি কালনী পাড়ের ছেলে । মেঘনার গল্প শুনেছি শৈশব থেকে । আমাদের কালনী গিয়ে মিশেছে মেঘনাতে । নদী মিশে যায় যে নদীতে কতো বিশাল সে আদতে? কল্পনার ঐ বিশালতাকে এবার স্পর্শ করি দৃষ্টিতে । গল্প শুনেছিলাম মেঘনার চরে নাকি কুমীর রোদ পোহায় । সেই বর্ষার দিনে রোদ ছিলোনা কিনা আজ আর মনে করতে পারিনা । তবে একটা কিশোরের ছবি চোখে ভাসে এখনো-খুব কৌতুহলে সে তাকিয়ে আছে মেঘনার জলে । কোথাও হয়তো ঘাঁই দিল একটা শুশুক কিংবা পানকৌড়ি!
সন্ধ্যা পেরুবার পর আমরা নামি নগর ঢাকাতে । ছাপ্পান্ন হাজার বর্গমাইলের রাজধানী শহর আমার আতংক হয়ে যায় প্রথম দর্শনেই । তীব্র হর্ন দিয়ে ছুটে যাচ্ছে পুলিশ ভ্যান । মেশিনগান উঁচিয়ে আর্মির ট্রাক । আমার মনে পড়ে,বছর পেরোয়নি নুর হোসেনকে গুলী করে হত্যা করা হয়েছে এই ঢাকার রাস্তায় । ছোট্ট মফস্বলের সরকারী স্কুল থেকে আমরা রাস্তায় বেরিয়ে এসেছিলাম প্রতিবাদ মিছিলে ।
এইসব মনে পড়ে যায়,আমি বড় মামার হাত ধরি আরো শক্ত করে ।
আমরা যাই সোহরাওয়ার্দী হাসপাতালে ।
হৃদরোগ বিভাগে সারি সারি বেড । একটা বেডে বসে আছে প্রায় হাড্ডিসার কোমল কিশোরী । আমার বোন । প্রায় ছয় মাস পর দেখা । অনেক বদলে গেছে । আমার চিনতে কষ্ট হয় । এই আমার বোন তো?
বোন হাসে । আমার হাত ধরে । আমার ঘ্রান নেয় । চুলে হাত বুলায় । পাশের বেড থেকে উঁকি দেয় প্রায় একই বয়সের আরেক কিশোরী ।
বোন আমাকে বলে-'আয় আমার বান্ধবীর সাথে পরিচয় করিয়ে দেই'
পরিচয় হয় । ওর নাম রীনা । রীনা এসেছে আংগুরপোতা দহগ্রাম থেকে । ওর ও হার্টের অসুখ । ওর দুটো ভাল্বই নষ্ট হয়ে যাচ্ছে । তবু কি অদ্ভূত হাসিমুখ মেয়েটার । কোঁকড়ানো কালো চুল সারা মাথা জুড়ে । চোখের নীচে একটা কালো তিল । এই ছবিটা আটকে ছিলো আমার স্মৃতিতে দীর্ঘ অনেকদিন ।
রীনার গল্প শুনি । সেই প্রথম আমি শুনি ছিটমহলের কথা ।ওখান থেকে নাকি যখন খুশি আসা যায়না দেশের অন্য অংশে । রীনাকে আমার গল্পের রহস্যময় রাজকুমারীর মনে হয় ।
রীনা বলতে থাকে-রাষ্ট্রপতি গিয়েছিলো সেই দহগ্রাম আগুরপোতায় হেলিকপ্টারে চড়ে । সেখানকার লোকজন রাষ্ট্রের পতিকে শুনেয়েছিল এক অসুস্থ কিশোরীর কথা যার চিকিৎসা অসম্ভব সেই ছিট্মহলে । সেই রাষ্ট্রপতির মন ভীষন কোমল । মেয়েটার কথা শুনে তিনি কেঁদে ফেলেন । জনসভায় ঘোষনা দেন মেয়েটির চিকিৎসার সমস্ত দায়িত্ব তাঁর ।
তারপর কয়েক হাজার মানুষের হর্ষধ্বনিকে ছাপিয়ে রাষ্ট্রপতির হেলিকপ্টার রাজধানী ফিরে সেই মেয়েটিকে সাথে নিয়ে । 
(আরো কিছু গল্প বাকী রয়ে গেছে)
--------
--------

[
রীনার সাথে আমাদের যোগাযোগ ছিলো আরো বছর দুয়েক । ওর অপারেশন হয়েছিলো রাষ্ট্রপতির বিশেষ নির্দেশে । ফিরে গিয়েছিলো দহগ্রামে । কিন্তু প্রতি মাসে ওকে ঢাকায় আসতে হতো চেকআপের জন্য । রাষ্ট্রপতির হেলিকপ্টার নিয়ে আসতো ওকে,চেকআপ শেষে ফিরিয়ে দিয়ে আসতো সেই যোগাযোগ বিবর্জিত ছিটমহলে ।
রীনার শেষ চিঠি পাই নব্বুই এর ডিসেম্বর কিংবা একানব্বুই এর জানুয়ারীতে । গনআন্দোলনের বিজয়ী সৈনিক তখন,পৃথিবীটাই যেনো চাইলে জয় করে ফেলা যায় । রীনা চিঠি লিখে,দয়ালু রাষ্ট্রপতির পতনে তার সমবেদনা  আর নিজের জীবনহানীর আশংকা জানিয়ে । চিকিৎসার কিছুটা বাকী রয়ে গেছে এখনো । কিন্তু নতুন রাষ্ট্রপতি  কি হেলিকপ্টার পাঠাবেন আংগুরপোতা দহগ্রামে,খুব সাধারন একটা মেয়ের চিকিৎসা পর্ব শেষ করার জন্য?
চিঠির উত্তর দেয়া হয়না । চিঠি হারিয়ে যায় । হারিয়ে যায় কোনো এক ছিটমহলে বন্দীনি দুঃখিনী রাজকন্যা
]


