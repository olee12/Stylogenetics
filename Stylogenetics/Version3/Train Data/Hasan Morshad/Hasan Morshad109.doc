।।আগষ্ট পনেরো'র 'রাষ্ট্রহত্যা'য় বাংলাদেশের বুদ্ধিজীবিদের ভূমিকা।।



.
আগষ্ট পনেরো'র ভোরবেলা ঘাতকের গুলীতে বাংলাদেশ রাষ্ট্রের স্থপতি শেখ মুজিব, গড়পড়তা বাঙ্গালীর চেয়ে দীর্ঘ তার দেহটি নিয়ে তিনি একাই  শুধু নিহত হলেন না, নিহত হলো ডিসেম্বর ষোল'র বিকেল বেলা এক অবিস্মরনীয় গৌরবের মধ্য দিয়ে জন্ম নেয়া বাংলাদেশ রাষ্ট্রটি ও।
ব্যক্তির মৃত্যুতে তার দেহ বর্জিত হয়, আর রাষ্ট্রের মৃত্যুতে তার চরিত্র। ইসলামিক রিপাবলিক পাকিস্তানের পূর্বাংশের মৃত্যুর বিনিময়ে যে বাংলাদেশ রাষ্ট্রের জন্ম- চরিত্র তার আলাদা তাই। সে ইসলামিক রিপাবলিক না হয়ে ধর্ম নিরপেক্ষ। চর্চায়  সম্পূর্ন না হলে ও অন্ততঃ সাংবিধানিক ভাবে। তিনবছর ন'মাস পরের আগষ্ট পনেরো তারিখে তার চরিত্র বদলালো আবার। মুজিবের হত্যাকারীদের ঘোষনায় - পিপলস রিপাবলিক বাংলাদেশ  আবার হলো ইসলামিক রিপাবলিক। এই নতুন ইসলামিক রিপাবলিকের প্রথম স্বীকৃতি দাতা কে? আরেক ইসলামিক রিপাবলিক 'পাকিস্তান' । তার দূতিয়ালীতে মধ্য প্রাচ্যের মুসলিম দেশগুলোর স্বীকৃতির ডালা নিয়ে এগিয়ে আসা, যারা আগের তিন বছর নয় মাসের পিপলস রিপাবলিককে স্বীকার করেনি।
যদি ও ক'দিন পর শক্তিশালী প্রতিবেশী ভারতের চাপে নামবদল রহিত হলো কিন্তু অন্তর-আত্না বদল হলো ঠিকই। পঞ্চম সংশোধনীর বদলে প্রধান সামরিক আইন প্রশাসক জেনারেল, সংবিধানের শুরুতে সংযোজন করলেন 'বিসমিল্লাহ', ধর্ম নিরপেক্ষতাকে হটিয়ে রাষ্ট্রের মুলনীতি হলো ' আল্লাহর উপর পূর্ন বিশ্বাস' [ আমার জানতে ইচ্ছে হয়- এই মুলনীতি যারা মানেননা  অর্থ্যাৎ অমুসলিম কিংবা নাস্তিক- তাদের কি বাংলাদেশ রাষ্ট্রের নাগরিক হওয়ার আইনগত ভিত্তি আছে, সত্যি?]।
'৭১ এর পরে ঘাপটি মেরে থাকা, কারাগারে থাকা ঘাতক দালালরা পুনর্বাসিত হলো, গোলাম আজম সহ প্রধান ঘাতকরা ফিরে এলো নিরাপদে। 
তারপরের বাংলাদেশ- আজকের বাস্তবতা।
ব্যক্তি মুজিব ও তার পরিবারের সদস্যদের ঘাতক কারা সে আমাদের জানা, নামগুলো পরিচিত। মাঝারী র‌্যাংকের কিছু সেনা কর্মকর্তা আর লোলুপ রাজনীতিকের দল- স্রেফ এই? আর কেউ নেই?
ব্যক্তি মুজিবের সাথে এই যে রাষ্ট্র নিহত হলো, অন্ততঃ রাষ্ট্রের চরিত্র- এ কেবল কতিপয় মাঝারী র‌্যাংকের সেনাকর্মকর্তা আর ক্ষমতালোভী রাজনীতিকদের ষড়যন্ত্র মাত্র? এই রাষ্ট্র হত্যার , এই মতাদর্শিক বদলের পেছনে কোন বুদ্ধিবৃত্তিক ইন্ধন, যোগসাজশ নেই? 
আমার কাছে কেনো জানি মনে হয়- এই জায়গাটা একেবারে অনুচ্চারিত রয়ে গেছে বাংলাদেশের রাজনীতির ইতিহাসে। যে কোনো রাষ্ট্রীয় পরিবর্তনেই বুদ্ধিজীবিদের ভূমিকা থাকে। ধর্মজীবি পাকিস্তান থেকে ধর্ম নিরপেক্ষ বাংলাদেশের রূপরেখা প্রনয়নে ও বুদ্ধিজীবিদের ভূমিকা ছিলো গৌরবের। রাজনীতির মিছিলে কিংবা যুদ্ধের মাঠে তারা ততোটা প্রকাশ্য না হলে ও রূপকল্প প্রনয়নে তারাই ছিলেন অগ্রনী। তার পর আবার ধর্ম নিরপেক্ষ বাংলাদেশ থেকে বিসমিল্লাহ যুক্ত, আল্লাহর উপর পূর্ণ বিশ্বাসী বাংলাদেশ, যে মুসলিম বাংলার জন্য মুজিবরের মৃত্যুর কোন বিকল্প ছিলোনা তার রূপকল্পে কোন বুদ্ধিজীবি ছিলেন না?
নাহ, আমি কোন নাম উচ্চারন করতে চাইনা। এই বিশাল গবেষনার সুযোগ ও আমার নেই। কিন্তু আমার মনে হয়- যতোটা সামান্য করে দেখা হয় মুজিবের মৃত্যু ততোটা সামান্য নয়। এই মৃত্যুতে, এই মৃত্যুর পরিনতিতে রাষ্ট্রের চরিত্র বদলের নেপথ্যে বাংলাদেশের রঙ বদলানো বুদ্ধিজীবিদের কেউ কেউ ও ছিলেন।  কিন্তু তারা পার পেয়ে গেছেন, যেমন তারা পার পেয়ে যান তাদের সকল বদমায়েশী থেকে।
ইংরেজী পত্রিকার নামী সম্পাদক যিনি বাকশালের প্রধান প্রচারক ছিলেন তিনিই কেনো নিহত মুজিবকে ফেরাউন বানালেন কিংবা জ্ঞানী অধ্যাপকটির কাছে হত্যাকান্ডের পর পরই আমেরিকান রাষ্ট্রদূত কেনো ছুটে গেলো এইসব নিয়ে কেউ একদিন হয়তো গবেষনা করবেন। 
সময় একদিন সেই নামগুলো উচ্চারন করুক । 


প্রাসংগিক আরেকটি পোষ্ট
এয়ার ভাইসমার্শাল তোয়াব ও '৭৬ এর ছয়দফা 
 
