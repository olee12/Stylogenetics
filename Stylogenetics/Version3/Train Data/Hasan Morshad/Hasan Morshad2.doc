যে শহরে ফিরিনি আমি-৪



ঘূনধরা শেলফের ধুলিমাখা বইগুলোঃ 
মনে আছে,এই শেলফটা বানিয়েছিলাম আমার প্রথম এবং একমাত্র টিউশনির টাকা জমিয়ে । এইচএসসি পাশের পরপরই এইচএসসির একজনকে পড়ানো শুরু করেছিলাম । পড়িয়েছিলাম পুরো দুবছর । সেই উর্মি এখন ডাক্তার ।
দেশে ফিরেছি প্রায় চার সপ্তাহ ।
আজ একটু অবসর পেলাম শেলফ এবং শেলফের বইগুলোকে স্পর্শ করার । এই বইগুলো আমার চেতন,অবচেতন,ভাবনা,স্বপ্ন,বিষাদ,বিষন্নতা,ভেংগে পড়া ও উঠে দাঁড়ানোর জোরালো সংগী ।
এইযে ছাইরংগা চামড়ায় বাঁধানো শঙ্খ ঘোষের কবিতা সংগ্রহ-মেজোমামার বিয়েতে কেউ উপহার দিয়েছিলেন । উপহার সামলানোর দায়িত্বে ছিলাম আমি এবং নির্দ্বিধায় এটা সরিয়ে ফেলেছিলাম নিজের জন্য ।  তারপর কতো দীর্ঘ সময় আমি বুঁদ হয়েছিলাম শঙ্খের এক একটা কবিতায়ঃ

হাতের উপর হাত রাখা খুব সহজ নয়
সারা জীবন বইতে পারা সহজ নয়
এ কথা খুব সহজ,কিন্তু কে না জানে
সহজ কথা ঠিক ততোটা সহজ নয় ।
পায়ের ভিতর মাতাল,আমার পায়ের নিচে
মাতাল,এই মদের কাছে সবাই ঋনী-
ঝলমলে ঘোর দুপুরবেলাও সঙ্গে থাকে
হাঁ-করা ওই গঙ্গাতীরের চন্ডালিনী ।
সেই সনাতন ভরসাহীনা অশ্রুহীনা
তুমিই আমার সবসময়ের সঙ্গিনী না?
তুমি আমায় সুখ দেবে তা সহজ নয়
 তুমি আমায় দুঃখ দেবে সহজ নয়

বইয়ের প্রথম দিকের এক পৃষ্ঠায় নিজের হাতে লেখা তারিখ দেখছি ১২/০৫/৯৫ ,আর দুটো লাইনঃ-
'ভালবাসা মরে যায় শুধু স্বার্থের পাপ বেঁচে রয়
তবু মাঝে মাঝে 'বন্ধু' ভাবতে ভীষন ইচ্ছে হয়
মুন্নীর সাথে পরিচয়ের প্রথমদিকের গল্প এসব । ওর বাসায় প্রথম গিয়েছিলাম এই তারিখে । পকেটে পয়সা ছিলোনা । শেলফ থেকে প্রিয় এই বই তুলে নিয়ে গিয়েছিলাম ওর জন্য । নিজের হাতে লিখে দিয়েছিলাম ঐ দুই লাইন । ঐ মেয়ে আমার বন্ধু হয়েছিল । প্রায় ৮ বছর পর উপহার দেয়া ঐ বই আবার ফিরে এসেছিলো আমার শেলফে ,সেই সাথে বইয়ের মালকিন ও !
রুদ্রের কবিতার বই 'দিয়েছিলে সকল আকাশ' ,মলাট ছিড়ে গেছে অনেকখানি । ভেতরে রুদ্র ঝলমলিয়ে উঠে এখনোঃ
স্পর্শ করো আমি ভেঙ্গে যাই,ঝরে পড়ি ঘাসে,
নীলিমায় পাখা মেলি
বৈশাখের স্বপ্নার্দ্রকার্পাশ ।
নদী হোই ।
স্পর্শ করো,একবিন্দু জল হোই-অশ্রুজল ।।
বইয়ের প্রথম পাতায় হাতে লেখা তারিখ ২১/৩/৯২ । দেড়যুগ বড় দীর্ঘ সময় । সদ্য এসএসসি পাশ করে কলেজে ভর্তি হওয়া এক কিশোরের কলেজ ব্যাগে তখন রুদ্র । দেড়যুগ সময়ে,সময় আসলে কতোটুকু বদলালো?  সেই সময়ে এক উঠতি ক্যাডার বন্ধুর কালো ঝোলায় কাটা রাইফেলের পাশে দেখেছিলাম আল মাহমুদের সোনালী কাবিন ।
২৯/১/৯২ তারিখে এমসি কলেজের সাহিত্য সম্পাদকের সীল স্বাক্ষর দেয়া বই সুনীলের শ্রেষ্ঠ কবিতা । সাহিত্য ও সাংস্কৃতিক সপ্তাহের কবিতা আবৃত্তি প্রতিযোগীতার প্রথম পুরস্কার ।  মাত্র মাস খানেক আগে কলেজে ভর্তি হওয়া মফস্বল থেকে আসা   কিশোর  সাতটা ইভেন্টে প্রথম হয়ে সেবার কলেজ চ্যাম্পিয়ন হয়েছিলো ।
বইটার পৃষ্ঠা উলটাই । খুব প্রিয় কবিতাগুলোর নীচে কালো কালির আঁচড় টানাঃ
মুহুমুর্হু স্বপ্ন ভাঙ্গে,স্বপ্নে আমার ফিরে যাওয়ার
কথা ছিল,স্বপ্নে আমার স্নান হলোনা
--------

পৃথিবীতে এতো দুঃখ
মানুষের দুঃখই শুধু তার জন্মকাল ও ছাড়িয়ে যায়
---------
গহণ অরণ্যে আর বারবার একা যেতে সাধ হয়না-
তবু যেতে হয়
বারবার ফিরে যেতে হয় ।।
-----
এই তো হাতের কাছে আমাদের নিজেদের সৃষ্টি 'সহবাস' এর প্রথম ও তৃতীয় সংখ্যা ।  বাকী সংখ্যাগুলো হারিয়ে গেলো?
প্রথম সংখ্যার প্রথম গল্পই ছিলো লীলেন ভাইয়ের । দুর্দান্ত এক গল্প 'দাগ' । সুমন সুপান্ত,সুমন্ত আসলাম,পাঁপড়ি রহমানের গল্প ছিলো । সারওয়ার সরফরাজ বাবু ভাই কি চমৎকার ঝরঝরে গল্প লিখেছিলো । এই মানুষটার সাথে যোগাযোগ নেই কতো বছর? আফরিন আহমেদ-প্রিয় বন্ধু আমার চট্রগ্রামে শেষ দেখা সম্ভবতঃ '৯৯ এ । নিঃশ্বাসের মতো বন্ধুরাও চুরি হয়ে যায়!
তৃতীয় সংখ্যা শুরু হয়েছিলো মইনুল চৌধুরীর গল্প দিয়ে ।  মইনুল আমার শৈশবের বন্ধু, আরো মফস্বলতর ছাতকের ছেলে । অসম্ভব প্রতিভাবান এই ছেলেটা শেষ পর্যন্ত কিছুই হলোনা!
আকমল হোসেন নিপু, নিপু ভাইয়ের সাথে কথা বলা জরুরী ছিলো সময় করতে পারছিনা  । মাসুদ রহমান-সুদর্শন এই বন্ধুটা ও হারিয়ে গেছে । এই সংখ্যা আরিফের একটা ভালো গল্প ছিলো  'মোহাম্মদ আলী একটু আগুন চেয়েছিলো' ।  অর্ণা অনুবাদ করেছিলো MARQUEZ  এর  Sleeping Beauty and the Airplane।  এই মেয়েটা কেনো আর অনুবাদ করেনা,সে প্রশ্ন করার সাহস জাগেনা আমার ।
সত্তুর দশকে আসামের শিলচর থেকে প্রকাশিত লিটলম্যাগ 'শতক্রতু'র অনেকগুলোর সংখ্যা সংগ্রহে ছিলো । জীর্নদশা তবু ভালোবাসতাম । পুরনো বাতাসের ঘ্রান পেতাম ।
আজ শেলফ হাতড়িয়ে সেই শতক্রতুগুলো খুঁজে পাইনা আর । কেউ নিয়ে গেছে অথবা ঘরের লোকজন অপ্রয়োজনীয়,ছেড়াখোঁড়া ভেবে ফেলে দিয়েছে ।
কাউকে জিজ্ঞেস করতে ইচছে করেনা ।
এতোবছর ধরে জমিয়ে রাখা অনেক বই হারিয়ে গেছে,কষ্ট পেতে ও আর ইচ্ছে করেনা ।
এইভাবে কতোকিছুই তো গেলো ।
কষ্ট-টষ্ট ও তো আর আনলিমিটেড নয়!

