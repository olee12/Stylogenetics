বাংলাদেশে পর্যটন শিল্পঃ সম্ভব না / সম্ভাবনা 



অফিসে বসে নিজের বানানো রঙ চায়ে চুমুক দিচ্ছি আর ফেসবুক চ্যাটে গল্প করছি স্টুয়ার্ট এর সাথে। স্টুয়ার্ট আর লিন দম্পতি, বাস করতো ইংল্যান্ডের লেইক ডিস্ট্রিক্টে যেখানে তিনবছর আগে আমার ও বসতি ছিলো। স্টুয়ার্ট বিশালদেহী দিলখোলা আমেরিকান, লিন ছোটখাটো ইংলিশ লেডি- দুজনেই ঘুরতে পছন্দ করে। সেই সূত্রে আমার সাথে সখ্যতা। ওরা যখন আমেরিকা ফিরে যাচ্ছে দীর্ঘদিনের জন্য আমি ও প্রস্তুতি নিচ্ছি দেশে ফিরে আসার। আমাদের আরেক বন্ধু ম্যারিয়ানের খামার বাড়িতে শেষ আড্ডায় স্টুয়ার্ট-লিন বিদায়পর্বে বলছিলো- দেখা হবে মেরিল্যান্ডে। উত্তরে বলেছিলাম ' বাংলাদেশে নয় কেনো?'। বিশ্বের দীর্ঘতম সমুদ্র সৈকত, বৃহত্তম ম্যানগ্রোভ ফরেস্ট, প্রায় দুইশত চাবাগানের সুরমা ভ্যালি, তেরোশো নদী- বাংলাদেশের এইসব গল্প হয়ে গেছে আরো অনেক আগেই। 
তারপরের তিনবছরে স্টুয়ার্ট-লিন অনেকগুলো দেশ ঘুরেছে। দক্ষিন আমেরিকার প্রায় সবগুলো এবং আফ্রিকার কয়েকটি। আমি ঘুরেছি নিজের জেলার কিছু কিছু জায়গায়, যেখানে এর আগে কোনদিন যাওয়া হয়নি। ওদের সাথে এখনো কথা হয় প্রায়ই। 'আমেরিকা আসছোনা কেনো?' প্রশ্ন করার আগেই আমি জিজ্ঞেস করে নেই ' বাংলাদেশে আসছো না কেনো?' । ভারতে আসার একটা প্ল্যান করছে ওরা, সাথে বাংলাদেশ ও কিন্তু বিমানের খরচ এতো বেশী যে আমেরিকান পেনশনার দম্পতির জন্য ওটা বেশ বাড়াবাড়ি।
বাংলাদেশের পর্যটন নিয়ে কথা উঠলেই- এ দেশে বিদেশী এসে ভরে যাবে, বৈদেশিক মুদ্রায় দেশ সয়লাব হয়ে যাবে এরকম আশাবাদ আমরা প্রায়ই শুনি, শুনে এসেছি বহুকাল থেকেই। কিন্তু বাস্তবতা হলো শুধু পর্যটনের প্রয়োজনে এই দেশে বিদেশীরা আসেনা , আসার সম্ভাবনা ও নেই। 
কেনো নেই?  এর সহজ উত্তর আমেরিকা/ ইউরোপ থেকে বাংলাদেশ পর্যন্ত আসতে যে পরিমান ভাড়া গুনতে হয়, যে সময় লাগে তার বিনিময়ে বাংলাদেশ নিজেকে যথেষ্ট পর্যটনবান্ধব হিসেবে প্রতিষ্ঠা করতে পারেনি। পর্যটনের সম্পদ আছে কি নেই তার থেকে মুখ্য হচ্ছে বাংলাদেশ নিজের এই ব্রান্ডিং তৈরী করতে পারেনি যে কারনে একজন আমেরিকান/ ইউরোপিয়ান ট্যুরিষ্ট শুধু বাংলাদেশকে টার্গেট করে আসবেন। 
তার মানে কি বাংলাদেশে বিদেশী পর্যটক নেই? আছে। রাজধানী শহর ঢাকাতেই বর্তমানে দূতাবাস, এনজিও, বেসরকারী প্রতিষ্ঠানগুলোতে ইউরোপীয়ান/ আমেরিকান চাকরীজিবি সংখ্যা কম নয়, এদের উল্লেখযোগ্য অংশ সপরিবারেই থাকছে। ভারতীয়, শ্রীলংকান, পাকিস্তানীদের  সংখ্যা ও উল্লেখযোগ্য। সপ্তাহ শেষে কিংবা উৎসব পার্বনের স্বল্প ছুটিগুলোতে এরা দেশের বাইরে না গিয়ে  ঢাকার বাইরে ভিন্ন পরিবেশে থাকতে পছন্দ করছে। দেশের ভেতরের এই বিদেশী গোষ্ঠী বাংলাদেশের পর্যটন শিল্পের জন্য গুরুত্বপূর্ণ নিয়ামক। 
তবে এদেশের বিকাশমান পর্যটন শিল্পের জন্য সবচেয়ে বড় আশাবাদ হচ্ছে দেশের ভেতরে দেশের মানুষের ঘুরাঘুরি’র প্রবনতা। এই প্রবণতা নতুন এবং ধরে নেয়া যায় এই প্রবনতা বাড়তে থাকবে।
সরকারী খাতে উল্লেখযোগ্য কিছু না হলে ও বেসরকারী খাতে পর্যটন শিল্পে প্রচুর বিনিয়োগ হচ্ছে। ইন্টারেস্টিংলি এই বিনিয়োগগুলোর প্রায় সবটুকুই হচ্ছে বিলাসবহুল রিসোর্ট নির্মানে। সিলেট অঞ্চলে শতকোটি টাকার রিসোর্ট নির্মিত হয়ে গেছে, কয়েকশত কোটির রিসোর্ট ও পাইপ লাইনে। 
কিন্তু পর্যটন যে কেবল বানিজ্য নয়, এটি একটা সেবাখাত- এই খাত শেষপর্যন্ত  টিকে থাকে  সেবার মানের উপর- এই জরুরী বিষয়টি উপেক্ষিত থাকছে বাংলাদেশের পর্যটন শিল্প বিকাশের এই গুরুত্বপূর্ণ সময়ে। কয়েকশত কোটি টাকার পাঁচতারা/ সাত তারা রিসোর্টে মানসম্মত সার্ভিসের জন্য শেফ, ওয়েটার, হাউসকিপার, গার্ডেনার, পুলবয় থেকে শুরু করে ব্যবস্থাপক পর্যন্ত তৈরী হচ্ছে কোথায়?  এখন যেটা হচ্ছে- একটা নতুন হোটেল/ রিসোর্ট তৈরী হচ্ছে, তারা বেশী টাকা দিয়ে কর্মী নিয়ে যাচ্ছে আরেক হোটেল/ রিসোর্ট থেকে ফলে কোন না কোন প্রান্তে শূন্যতা থেকেই যাচ্ছে। বিনিয়োগকারীরা দালান বানাতে যেভাবে বিনিয়োগ করছেন কর্মী বানাতে নয়।  ফলে আন্তর্জাতিক মানের দালানকোঠার ভেতরে মফস্বল মানের সার্ভিস ও ব্যবস্থাপনার সংকট ঘুরপাক খাচ্ছে। 
আরেকটা বড় সমস্যা হচ্ছে তথ্যের কোন কেন্দ্রীয়করন হচ্ছেনা। একজন পর্যটক হিসেবে আমি সিলেটে তিনদিনের জন্য বেড়াতে আসতে চাই। সিলেটে কোথায় কোথায়  কিভাবে বেড়াতে যাওয়া যায়, কোথায় থাকা যায়, কোথায় খাওয়া যায়, এমনকি কিভাবে গাড়ীভাড়া করবো সব তথ্য যদি একটা জায়গায় পাওয়া যেতো এবং এখান থেকেই পছন্দের হোটেল/ রিসোর্টে রুম বুকিং সহ পুরো প্ল্যানটা করে ফেলা যেতো সেটা আমার জন্য সহজ হতো। একই কথা কক্সবাজার, সুন্দরবন সহ যে কোন পর্যটক গন্তব্যের জন্যই। 
আমার ধারনা যদি ভুল না হয়, লং রানে  বাংলাদেশে পর্যটন শিল্প টিকে থাকলে  সেটা টিকবে আভ্যন্তরীন বাজারের জোরে। এই বাজার সম্প্রসারনের জন্য প্রতিরাত ৫০০ ডলার  রুমভাড়ার রিসোর্টের চেয়ে মধ্যম মানের  ‘ট্যুরিস্ট হোম’ গুলো বেশী সহায়ক।  
রঙ চা জুড়িয়ে যাচ্ছে। শেষ চুমুকটুকু দিলাম।

