হ্যালো চিফ,শুভ জন্মদিন




বাঘের লেজ দিয়ে কান চুলকানো নিশ্চয়ই বেশ সাহসের কাজ, জেনারেলের গোঁফ ধরে টান মারাটা ও  কম সাহসের নয়,তাইনা? বিশেষ করে সেই গোঁফ যদি হয় আবার ওসমানী স্পেশাল 
ঘটনা তাহলে হোক খুল্লামখোলা ।
বয়স কতো তখন ৪ কি ৫ । কিছুটা ধুসর স্মৃতিজাত,কিছুটা স্বাক্ষীদের বয়ান । নানার বাড়ি থেকে সিলেট আসছি-নানা,মা আর আমরা দু ভাই বোন ।
শহর সিলেট থেকে এখন মাত্র দু ঘন্টার বাসযাত্রা । সেই আমলে ছিলো তা এক বিরাট ইতিহাস । ভোর বেলা উঠো লঞ্চে । কালনীর বুক চিরে চিরে ঢিমে তালে লঞ্চ এসে পৌঁছালো যখন জয়কলস নামের ঘাটে বেলা তখন দ্বি-প্রহর ।
জয়কলস লঞ্চঘাটে,নদীর তীর ঘেঁসে সারিসারি ভাতের দোকান । নদী থেকে তাজা পাবদা মাছ তুলে রান্না হচ্ছে । খাওয়া দাওয়া শেষ করে আরো মাইল খানেক হাঁটা হলো ।
মাইল খানেক হাঁটার পরে মুল সড়ক । দাঁড়িয়ে থাকো সেই সড়কের পাশে । সুনামগঞ্জ থেকে সিলেটগামী মুড়ির টিন আসবে প্রতি দুইঘন্টায় একটা । কপাল ভালো হলে পাওয়া গেলো , নয়তো অপেক্ষায় থাকো ।
মুড়িরটিনের উঠার পর সিলেট গিয়ে কখন পৌঁছাবে সে খোদা মালুম । হতে পারে চারঘন্টা হতে পারে আট। রিলাক্স,রিলাক্স!!
যাত্রা বিবরনী সংক্ষেপিত হোক ।
সিলেটের বাস ধরবো বলো দাঁড়িয়ে আছি আমরা । বাস আসছেনা । বাসের বদলে আমাদের কাছে এসে থামলো এক হুডখোলা জীপ । জীপের সামনের সিটে বসা এক খাটো,হালকা পাতলা মানুষ । সারা শরীরের মাঝে চোখে পড়ার মতো একটাই বৈশিষ্ট্য-বিশাল গোঁফ । বিশাল তো বিশাল,যেনো তার শরীরের চেয়ে ও বিশাল ।
নানার সাথে পরিচয় ছিলো রাজনীতির সুত্রে । আমরা চড়ে বসলাম সেই গোঁফওয়ালা ভদ্রলোকের জীপগাড়িতে । ঘাড় ফিরিয়ে গল্প করছেন নানার সাথে ।
সেই গল্পে আমার কাজ নেই । আমি হাত বাড়াচ্ছি তার দিকে বারবার ।তিনি ভাবলেন যেনো তার কোলে উঠার আবদার । পেছন থেকে টান মেরে নিয়ে গেলেন সামনে, আমি ও পুরন করলাম আমার মনের সাধ । দিলাম ঐ বিশাল গোঁফে ধরে টান 
___
___
ঐ বিশাল গোঁফধারী মানুষটার সাহস ছিলো তার গোঁফের চেয়েও বিশাল । আমাদের চীফ,আমাদের আমাদের মুক্তিবাহিনীর সর্বাধিনায়ক ।
অবসর নেয়া কর্নেল ওসমানীকে ১৯৭০ এ আওয়ামিলীগের রাজনীতিতে নিয়ে আসা,২৫ শে মার্চ এর গনহত্যা শুরু হওয়ার মাত্র দু'সপ্তাহের  ভেতর তার কমান্ডে আনুষ্ঠানিকভাবে মুক্তিবাহিনীর অপারেশন শুরু,সারা দেশকে ১১ সেক্টরে ভাগ করে অত্যন্ত গোছালো ও পরিকল্পিতভাবে যুদ্ধকে এগিয়ে নিয়ে যাওয়া- এসব কিছু সেই প্রোপাগান্ডাকে মিথ্যে প্রমান করে যারা বলতে চান মুক্তিযুদ্ধের আসলে কোনো প্রস্তুতি ছিলোনা ।
১৬ ডিসেম্বর,আত্নসমর্পন অনুষ্ঠানে ওসমানী কেনো উপস্থিত ছিলেননা, তা নিয়ে অনেক কথা উঠে। তিনি কি আসলেই ওয়ারফিল্ডে ব্যাস্ত ছিলেন নাকি অভিমানবশতঃ ? সত্যটা আর জানা হয়না ।
বাকশাল গঠন করা হলে যে দুজন সাংসদ এর প্রতিবাদে পদত্যাগ করেছিলেন তাদের একজন ওসমানী আরেকজন বর্তমানের সেনাতোষক গনতন্ত্র চোষক ব্যারিষ্টার মইনুল হোসেন ।
আমার বাবা দেখতাম জেনারেল ওসমানীর কঠোর সমালোচনা করতেন । সমালোচনা এই কারনে, যে ওসমানী পদত্যাগ করলেন গনতন্ত্র হত্যার অভিযোগ করে, সেই ওসমানী ঘাতক মোশতাকের নিরাপত্তা উপদেষ্টা হতে দ্বিধা করলেননা ।
যদি ও পরে ইতিহাস ঘেঁটে পেয়েছি এই উপদেষ্টা পদ থেকে ও ওসমানী পদত্যাগ করেছিলেন ৩ নভেম্বরের জেলহত্যার পরপরই ।
মিলেনা,অনেক হিসাবই মিলেনা ।
হিসাব নিকাশ থাক ।
জেনারেলের শুভ জন্মদিন আজ ।
রেস্ট ইন পিস,ডিয়ার চিফ-ডিয়ার জেনারেল ।।
 
