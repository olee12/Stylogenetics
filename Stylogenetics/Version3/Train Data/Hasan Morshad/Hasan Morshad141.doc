প্রিয় সেনাবাহিনী, আপনারা সুরক্ষিত আছেন তো? 



শত্রুপক্ষের হলে ও যে কোন মানবিক বিপর্যয়ে বেদনাতুর হওয়া প্রতিটি শুভবোধ সম্পন্ন মানুষের দায়িত্ব ।
বাংলাদেশের সাধারন মানুষ,  যাদের আপনারা'ব্লাডি সিভিলিয়ান' বলেন- আপনাদের প্রতি তাদের ক্ষোভের অজস্র কারন থাকা স্বত্বে ও এই মানুষেরা আপনাদের প্রতি সহমর্মি হয়েছে ।
যে রাষ্ট্র গনপ্রজাতন্ত্রী সে রাষ্ট্র তার জনগনের খাদ্য, শিক্ষা, চিকিৎসার চেয়ে ও অধিক ব্যয় করে আপনাদের জন্য । না কোন ক্ষোভ নেই, হয়তো এটা জরুরী জনগনের নিরাপত্তার জন্যই । আপনারা সদা প্রস্তুত দেশ ও জাতির সুরক্ষায় ।
কিন্তু ৩৭ বছরে দেশ ও জাতিকে কতোটা রক্ষা করলেন আর কতোটা নিজেদের মধ্যে কামড়াকামড়ি করলেন- সে হিসেব ও এই মুহুর্তে তোলা শোভনীয় নয় ।
এদেশের কৃষক ও যে হালের লাঙ্গল ছেড়ে মেশিনগান ধরতে জানে সে তো প্রমানিত সত্য । ঐ কৃষকের সুরক্ষার জন্য আপনাদের প্রয়োজন নেই । আল্লাহর দোহাই নিজেরা নিজেদের রক্ষা করুন ।
২৫ তারিখের ঘটনার পর থেকে আমাদের মতো ব্লাডি সিভিলিয়ানদের ব্যক্তিগত মেইলে ও আপনাদের ক্ষোভ বার্তা আসছে । আপনাদের লোক পরিচয় দিয়ে দীর্ঘবার্তায় জানানো হচ্ছে ঘটনা আসলে কি ঘটেছে, কে দায়ী ইত্যাদি ইত্যাদি । 
এর মানে কি?
আমরা শুনে এসেছি আমাদের সেনাবাহিনী নাকি পেশাগত দক্ষতায় অনন্য । শুনা কথার সাথে বাস্তবতার এই ব্যত্যয় যে ব্লাডি সিভিলিয়ানদের ব্যথিত করে ।
বছর দুয়েক আগে দেশকে দুর্নীতিমুক্ত করার মহান দায়িত্ব নিয়ে আপনারা যখন রাজনীতিক চোর চ্যাচ্চরদের ধরা শুরু করলেন, তখনো আমরা ইন্টারনেটে পেয়ে গেলাম আপনাদের ইন্টারোগেশনের অডিওবার্তা ।
আমাদের নির্বাচিত প্রধানমন্ত্রী সাংবিধানিক ভাবেই প্রতিরক্ষামন্ত্রী, আপনাদের সর্ব্বোচ্চ কর্তৃপক্ষ ।শুধু আপনাদের প্রান বাঁচানোই তার দায়িত্বর মধ্যে পড়েনা, আমাদের মতো হাজার হাজার সিভিলিয়ানের প্রান নিয়ে ভাবনাটা ও তার উপর অর্পিত দায়িত্ব ।
তাই তার গৃহীত সিদ্ধান্তের সমালোচনা করা, তাকে আপনাদের কাছে যেতে বাধ্য করা, তার সাথে অভব্য আচরন করা আপনাদের অধিকার ভুক্ত সেই প্রশ্ন ও করছিনা ।
আমার মতো ব্লাডি সিভিলিয়ানরা ক্ষুব্ধ হলে এরপর থেকে মাননীয় প্রধানমন্ত্রী  সরাসরি এসে  জবাবদিহী করবেন কিনা, আপনাদের কামড়াকামড়ি নিহত রিক্সাওয়ালা, বিশ্ববিদ্যালয়ের ছাত্র, অজ্ঞাত শিশু ক্ষতিপূরন পাবে কিনা সে প্রশ্ন ও মুলতবী থাকলো ।
কিন্তু প্রধানমন্ত্রীকে  এত্তেলা পাঠিয়ে যে সভা বসালেন, যে সভায় কোন মিডিয়াকে থাকতে দিলেননা- সেই সভার অডিও টেপ কি করে ইন্টারনেট এ ছড়ালো সুপ্রিয় সেনাবাহিনী ?
ঐখানে তো প্রধানমন্ত্রী আর আপনারা ছাড়া আর কেউ ছিলোনা? 
আপনাদের অধীনস্তরা বিদ্রোহ করে বসে, শতাধিক অফিসার খুন হয়ে যায়- আপনাদের গোয়েন্দা ইউনিটগুলো লেবেঞ্চুষ চোষে, ঘটনা ঘটার পর কে দায়ী তা নিয়ে বিশাল বার্তা লিখে সিভিলিয়ানদের মেইল করে আপনাদের লোকেরা, প্রধানমন্ত্রীর সাথে আপনাদের অত্যন্ত স্পর্শকাতর সভার অডিওবার্তা শুনা যায় মাউস ক্লিক করেই ।
মারী ও মড়ক, শত্রু ও শংকার সাথে লড়াই করে আমরা ব্লাডি সিভিলিয়ানরা যেমন করেই হোক টিকে আছি, সুরক্ষা আমাদের কোনদিনই হবেনা, এইরকম ভাবে কোনমতে টিকেই থাকবো শেষপর্যন্ত
কিন্তু কৃষকের সার, বীজ না কিনে যে আপনাদের জন্য অস্ত্র, গোলাবারুদ কেনা হয়- প্রাথমিক বিদ্যালয়ের শিশুটির বই না ছাপিয়ে আপনাদের  উন্নত প্রশিক্ষনের ব্যবস্থা করা হয় সেই আপনারা  অন্ততঃ সুরক্ষিত  থাকুন । আছেন তো?
প্রধানমন্ত্রীর সাথে সেনাকর্মকর্তাদের বৈঠকের অডিও টেপ(ইন্টারনেট থেকে পাওয়া) 

