শাহবাগে সশরীরে উপস্থিত না হয়েও যেভাবে সাহায্য করতে পারেন



যুদ্ধাপরাধীদের বিচার নিশ্চিত করতে অগণিত মানুষ দিন-রাত সময় কাটাচ্ছেন শাহবাগের মোড়ে। তাঁরা পথে থাকবেন, সত্যিকার রায় নিয়ে বাড়ি ফিরবেন। জীবনের তাগিদে দূরে বসবাস করলেও আমরা আত্মিক ভাবে তাঁদের পাশে আছি।
প্রশ্ন হলো, আমরা কি কিছুই করতে পারি না? পারি। খুবই জরুরী একটি কাজ করতে পারি। এই কাজটি দেশের মানুষগুলোর পক্ষে করা দুষ্কর, কিন্তু আমাদের জন্য সহজ।
জামায়াত-শিবির ও মুসলিম বিশ্বের নিরলস প্রচারণার ফলাফল হিসাবে আন্তর্জাতিক সংবাদ মাধ্যমগুলোতে যাচ্ছেতাই সংবাদ প্রচার করছে, যুদ্ধাপরাধীদের বিচারকে বিভিন্ন ভাবে প্রশ্নবিদ্ধ করছে। আপনারা যাঁরা সশরীরে শাহবাগে যেতে পারছেন না, তাঁরা অনুগ্রহ করে নিচের তালিকা দেখুন, চেষ্টা করুন কিছুটা সময় খরচ করতে।
১/ 'দি ইকোনমিস্ট' বছরের পর বছর ধরে প্রকাশ করে যাচ্ছে বিভিন্ন অসত্য। তারা জামায়াতের মুখপাত্র হিসাবে কাজ করে যাচ্ছে, বানোয়াট রিপোর্ট ছাপাচ্ছে।
২/ 'বিবিসি'-র মূল পাতায় মুক্তিযুদ্ধকে লেখা হয়েছে "ভারত-পাকিস্তান যুদ্ধ হিসাবে", বলা হয়েছে "পূর্ব পাকিস্তান স্বাধীন হয় ১৬ই ডিসেম্বর", যুদ্ধাপরাধীদের বিচারকে ডাকা হয়েছে "উইচ-হান্ট"।
৩/ 'ওয়াশিংটন পোস্ট' শাহবাগের ছবি ছেপে লিখেছে সেটা জামায়াতের স্বতঃস্ফূর্ত বিক্ষোভ। 
৪/ 'এপি'-র বাংলাদেশ প্রতিনিধি উপরের ছবিটি পাঠিয়েছেন, সেই ছবি দিয়ে বাংলাদেশ পরিচিত হচ্ছে।
৫/ 'সিএনএন'-এর আই-রিপোর্টে মাসের পর মাস ধরে জামায়াত-নিয়োজিত ব্লগাররা বানোয়াট রিপোর্ট তুলে যাচ্ছে, যেগুলো তারা পরবর্তীতে রেফারেন্স হিসাবে ব্যবহার করে। 
৬/ 'উইকিপিডিয়া'-য় প্রতিটি রাজাকারের পেইজই ধুয়ে-মুছে সাফ করে রেখেছে জামায়াত-শিবিরের কর্মীরা। বিদেশিরা এই বিচার সম্পর্কে সেখানেই প্রথম খোঁজ নিচ্ছেন এবং ভুল জানছেন।
৭/ 'হিউম্যান রাইটস ওয়াচ' শুরু থেকেই খুব সোচ্চার ভাবে কাজ করে যাচ্ছে জামায়াতের পক্ষে। এদের ছত্রচ্ছায়ায় বিশ্বে আমাদের এই বিচার প্রক্রিয়া সম্পর্কে বাজে ভাবমূর্তি তৈরি হচ্ছে। 
৮/ 'অ্যামনেস্টি'-র মতো সংগঠন, যারা আমেরিকা-সৌদিআরব-ফিলিস্তিন-সিরিয়ার প্রসঙ্গে নিশ্চুপ, তারা "মৃত্যুদণ্ড" দাবি করায় বিচারে ফাঁসির দাবিকে মধ্যযুগীয় বর্বরতা হিসাবে দেখছে।
৯/ জামায়াতের বিদেশি আইনজীবি টোবি ক্যাডম্যান কিংবা ভাড়ায় খাটা সাংবাদিক ডেভিড বার্গম্যান একের পর এক মিথ্যা লেখা ছাপিয়ে যাচ্ছেন সর্বত্র। 
এদের রুখতে হবে। এই মিথ্যাচার রোধ করতে হবে। আমাদের কণ্ঠ ধ্বণিত হতে হবে আন্তর্জাতিক প্রাঙ্গণেও।
মানুষ ক্ষুধা-তৃষ্ণা-শৈত্য-জীবিকা উপেক্ষা করে পথে রাত কাটাচ্ছে। আমাদের ভাইয়েরা "গঞ্জিকা-সেবক" তকমা উপেক্ষা করে শ্লোগান দিচ্ছে। আমাদের বোনেরা "পতিতা" অপবাদ উপেক্ষা করে দেশের গান গাইছে। 
আপনি কি এই  কাজগুলোর জন্য আজ ১০টি মিনিট দিতে পারবেন না?
সংযোজনঃ
প্রচলিত অপপ্রচারের জবাব এবং প্রয়োজনীয় তথ্য মন্তব্যের ঘরে দেওয়া আছে। শাহবাগের গণআন্দোলন যেমন স্বতঃস্ফূর্ত, আপনার জবাবও তেমনটাই হোক। এই তথ্য ব্যবহার করে নিজের কথাটুকু নিজের মতো করেই জবাব লিখুন। এখানে কোনো কেন্দ্রীয় নির্দেশনা দেওয়ার নেই। এই পোস্টে আমার লেখা যেকোনো অংশ নিঃসংকোচে পুনর্ব্যবহার করুন। স্বত্ত্ব সবার জন্য উন্মুক্ত, আমার নামও কোথাও উল্লেখ করার প্রয়োজন নেই।

