হায়েনা সমাচার ও বাংলাদেশে সাইবার অপরাধ



এই পোস্টের বিষয়বস্তু "হায়েনা"। 
বিভিন্ন সংবাদ মাধ্যমে প্রকাশিত খবরের শিরোনাম এবং চুম্বক অংশে বলা হচ্ছে, "ফেসবুক স্ট্যাটাসে প্রধানমন্ত্রীকে ‘হায়েনা’ ডাকায় বুয়েটের প্রভাষককে সাত বছরের কারাদণ্ড দেওয়া হয়েছে।"
এটুকু পড়ে আওয়ামী-/হাসিনা-বিদ্বেষীদের ক্ষিপ্ত হওয়ার কারণ আছে, বুয়েটের ছাত্র-শিক্ষকদেরও ক্ষিপ্ত হওয়ার কারণ আছে। এই ক্রোধের সাথে সহমর্মিতা রেখেই মুদ্রার অপর পিঠের দিকে তাকানোর অনুরোধ করছি। প্রথমে এ-পিঠ দেখি।
রাষ্ট্রনেতারা ক্ষুদ্রতম প্রয়াসে আমাদের জীবন নাশ করে ফেলতে পারেন, কিন্তু আমজনতার দৌঁড় দু-চারটা ব্যঙ্গবিদ্রূপ পর্যন্তই। অতএব, রাষ্ট্র যদি এত অল্পতেই তীব্র প্রতিক্রিয়া দেখায়, তাহলে ক'দিন পর আমরা রামগরুড়ের ছানা হয়ে যাবো। 
আরেকটু গম্ভীর ঢঙে বললে, সাইবার আইনের ছুতায় মুক্ত মননকে রুদ্ধ করা, বিরুদ্ধ মতাদর্শের কাউকে হয়রানি করা, কিংবা তথ্যনিয়ন্ত্রণের মাধ্যমে দলীয় অবস্থান পোক্ত করার যেই ধারা সরকার গ্রহণ করেছে, তা নিয়ে আশঙ্কা আরও প্রকট হচ্ছে এই ধরনের আচরণে। এর বিরুদ্ধে একটি স্পষ্ট ও দৃঢ় অবস্থান নেওয়া প্রয়োজন। এই প্রতিরোধের সাথে মৌলিক বাকস্বাধীনতার প্রসঙ্গ জড়িত। 
এবার মুদ্রার অপর পিঠ দেখা যাক। 
বুয়েটের যেই প্রভাষক আলোচ্য স্ট্যাটাস দিয়েছেন, তার পুরো বক্তব্যও পড়া প্রয়োজন। তিনি লিখেছেন, "প্রথমে তোর মাথায় গুলি করবো, পরে পেটে। তারপর মাথা কেটে বুয়েটের সামনে টানিয়ে রাখবো। যাতে আর কোনও হায়েনার আক্রমণে বুয়েট আক্রান্ত না হয়।" 
তিনি প্রিয় বুয়েটকে অনেক ভালোবাসেন, তা নিয়ে সন্দেহ নেই, কিন্তু এই বক্তব্যে তিনি খুব সরাসরি ভাবে প্রাণনাশের হুমকি দিয়েছেন। আজকের বিশ্বে এই ভাষায় হুমকি দিলে কোনো প্রকার রূপকের আড়ালেই লুকানোর উপায় নেই। শুধু বাংলাদেশ নয়, পৃথিবীর যেকোনো দেশের জন্য এই সত্য প্রযোজ্য। বিশ্বাস না করলে বারাক ওবামাকে "হায়েনা" ডেকে এমন একটা স্ট্যাটাস দিয়ে দেখুন। এরপর পালাক্রমে সব অন্যান্য রাষ্ট্রনেতাদেরও একই হুমকি দিয়ে দেখুন। ঘন্টা খানেকের মধ্যেই দরজায় ভারি বুটের আওয়াজ পাবেন। 
আমরা বাঙালিরা কথায় কথায় "মাইরা লামু" জাতীয় ভাষা ব্যবহার করি। পথচলতি গালি এগুলো, এর মধ্যে আমরা কোনো অসদাচরণ দেখি না। আইনের চোখে এগুলো অপরাধ, কিন্তু এই অভিযোগের পক্ষে প্রমাণ দাখিল করা কষ্টসাধ্য। সাইবার দুনিয়ায় সেই সমস্যা নাই। প্রতিটি বক্তব্যের ফুটপ্রিন্ট রয়ে যায়, সেগুলো (বিশেষত পশ্চিমা দেশে) খুব গুরুত্বের সাথে নেওয়া হয়, এবং সেই অনুযায়ী তৎক্ষণাৎ ব্যবস্থা নেওয়া হয়। 
সাইবার দুনিয়ায় বাংলাদেশের ব্যাপক প্রবেশ খুব বেশিদিন ধরে হয়নি, তাই এই বাস্তবতাগুলো আমাদের কাছে অচেনা। স্বয়ং উপস্থিত থেকে করা হতো এমন অনেক অপরাধ এখন ইন্টারনেটে দূর থেকেই করা যায়। সেই কারণেই ‘সাইবার ক্রাইম’, ‘অনলাইন বুলিইং’, ‘অনলাইন পাইরেসি’, ইত্যাদি শব্দের সাথে আমাদের পরিচয় হচ্ছে। 
অনেকেই এই রকম স্ট্যাটাস দেওয়াতে “দোষের কিছু নেই” বলে মনে করছেন। তাদের এই অজ্ঞানতার জন্য সাইবার আইন সম্পর্কে জ্ঞানের অভাবটুকু দায়ী, এবং পুরো ঘটনায় তারাই হবেন সর্বাধিক ক্ষতিগ্রস্ত পক্ষ। এই ঘটনা কেন অন্যায়, তা নিয়ে ক্ষোভ প্রকাশ করতে গিয়ে কেউ হয়তো এমন আরও কিছু স্ট্যাটাস লিখবেন। কেউ কয়েক কাঠি সরেস হয়ে হয়তো কোনো ধরনের রূপকের ধার ধারবেন না। এভাবে “ওয়ান অফ আওয়ার ওউন”-কে সমর্থন করতে গিয়ে নতুন করে কেউ আইন ভেঙে বসা খুবই দুঃখজনক হবে। আমাদের সবার উপলব্ধি করা প্রয়োজন, কোনো এক রহিম যদি করিমের মাথা কেটে ঝুলিয়ে রাখার বিস্তারিত হুমকি দেয়, তাহলে করিম অবশ্যই আইনের আশ্রয় নেবে। আইনও তার সেই অভিযোগ আমলে নেবেন। আমরা সমাজে সেই ধরনের আইন-আদালতই চাই। 
আরও উপলব্ধি করা প্রয়োজন, আজ যেই ব্যাক্তি আওয়ামী লীগ সরকার ক্ষমতায় আছে বলে উচ্চকিত, কাল বিএনপি ক্ষমতায় এসে একই কাজ করলে তারা চুপ করে থাকবে। আজ বুয়েটের শিক্ষক জড়িত বলে যারা উচ্চকিত, কাল ঢাকা বিশ্ববিদ্যালয়ের কেউ জড়িত থাকলে তারা চুপ থাকবে (ঠিক যেমন অন্য প্রতিষ্ঠানের সবাই এখন চুপ আছে)। আজ যেই শিক্ষক এই আইনের আওতায় প্রথম দিকের অপরাধী বলে সেলিব্রিটি হয়েছেন, কাল প্রতিবাদীদের কেউ মাত্রা লংঘন করলে সেই মনোযোগ বা সমর্থন পাবেন না। অতএব, প্রতিবাদ করুন তবে একটু রয়েসয়ে। 
আমাদের মতো আমজনতার জন্য এটুকুই। এবার মহারথী সরকারের দিকে একটু সশ্রদ্ধ দৃষ্টি দেই। 
আইনের কাজ দুর্বলকে আশ্রয় দেওয়া, সবলের হাতিয়ার হওয়া নয়। বুয়েটের ভিসি-বিরোধী আন্দোলন যখন তুঙ্গে, তখন ক্রোধের বশে একজন তরুণ শিক্ষক কিছু বলেছেন। স্ট্যাটাস প্রকাশের মুহূর্তে তিনি “হাসিনা”-র পরিবর্তে “হায়েনা” রূপক ব্যবহার করে শাক দিয়ে মাছ ঢাকার দুর্বল প্রচেষ্টা করেছেন। কিন্তু এই ব্যাক্তি কি আদৌ শঙ্কিত হওয়ার মতো কেউ? তিনি কি নিজের ভুল বুঝে স্ট্যাটাস মুছে ক্ষমা প্রার্থনা করেননি? তারপরও সেই প্রসঙ্গ এতদূর গড়ানোর কোনো কারণ নেই। এত কাজ ফেলে সরকারকে কেন “আমি কলা খাই নাই” বলতে হলো হায়েনার সাথে হাসিনা মিলিয়ে? আমরা জানি, যেই ব্যাক্তির আত্মসম্মানবোধ অটুট, তিনি ছোটো-খাটো বাড়াবাড়ি গায়ে মাখেন না। 
এই ধরনের মামলাবাজিতে সবচেয়ে পটু জামায়াত-শিবির। নিধনের পরিবর্তে আওয়ামী লীগ যেন তাদের কাছ থেকেই শিক্ষা নিচ্ছে। যখন দেশে-বিদেশে যুদ্ধাপরাধীদের বিরুদ্ধে কথা বলতে গেলেই জামায়াতের কাছ থেকে উকিল নোটিশ খেতে হয়, তখন আওয়ামী লীগ কিংবা তার অনুসারী আইনজীবিদের টিকি খুঁজে পাওয়া যায় না। যখন শাহবাগের গণআন্দোলনের খবর স্রেফ রিপোর্ট করার দায়ে প্রবাসী বাংলা টেলিভিশন চ্যানেলকে পক্ষপাতের অভিযোগে বন্ধের দ্বারপ্রান্তে নিয়ে যাওয়া হয়, তাদের সমর্থন দেওয়ার জন্য আওয়ামী লীগকে পাওয়া যায় না। জামায়াত যখন সারা দুনিয়ার শহরে শহরে আইনজীবি পাঠিয়ে গাঁজাখুরি ছড়ায় আমাদের মুক্তিযুদ্ধ সম্পর্কে, তখন সরকারের কোনো উপস্থিতি চোখে পড়ে না। যখন জামায়াত-শিবির অর্থের বিনিময়ে হ্যাকার ভাড়া করে সুপ্রিম কোর্টের বিচারপতির কথোপকথন চুরি করে, তখন সাইবার আইন বলে কোনো কিছু এই দেশে আছে বলে মনে হয় না। যখন মিথ্যার বেসাতি ছড়িয়ে সাম্প্রদায়িক দাঙ্গা বাঁধানো হয় তখনও সরকার নিরব থাকে। 
সেই অপটু এবং উন্নাসিক সরকারের কী প্রয়োজন ছিলো একজন নগণ্য নাগরিকের ক্ষণিকের উন্মাদনাকে এত বড় করে তোলা? বিশ্ববিদ্যালয় শিক্ষকদের নিয়েই যদি এত অস্থিরতা, তাহলে কেন আসিফ নজরুলদের অপপ্রচারের কোনো যথোপযুক্ত জবাব দিতে পারেন না? কেন স্বাধীনতাবিরোধীরা একের পর এক শিক্ষা প্রতিষ্ঠান দখল করার সময় নির্বিকার থাকেন? 
সরকারের প্রতি অসন্তোষের প্রথম কারণ ছিলো এটুকুই -- আইনের চোখে যদি অপরাধ হয়েও থাকে, তবুও আপনাদের কাছ থেকে মার্জনা প্রত্যাশিত ছিলো। এবারে দ্বিতীয় প্রসঙ্গে যাই। 
সাম্প্রতিক সময়ের সবচেয়ে আলোচ্য বিষয়গুলোর একটি হলো পদ্মা সেতু বিষয়ক দুর্নীতি। এই বিষয়টি নিয়ে বিশ্ব ব্যাংক এবং বাংলাদেশ সরকারের বাদানুবাদের মূল বিষয় একটাই -- দুর্নীতির সংজ্ঞায়ন। পশ্চিমা রীতি অনুযায়ী বিশ্ব ব্যাংক দাবি করছে যে “দুর্নীতির ষড়যন্ত্র”-ও এক ধরনের দুর্নীতি। পক্ষান্তরে বাংলাদেশ সরকার দেশীয় কায়দায় বলছে যে টাকার হাত-বদল হয়নি, তাই কোনো দুর্নীতিই হয়নি। অতি-চর্বিত এই প্রসঙ্গের গভীরে যাচ্ছি না আর। আমার প্রশ্ন অন্য জায়গায়। 
যেই সরকার পদ্মা সেতু এবং ‘দেশপ্রেমিক’ আবুল হোসেনের প্রসঙ্গ এলে অপরাধের উদ্দেশ্যকেও অপরাধ হিসাবে দেখতে নারাজ, তারাই কেন প্রভাষক হাফিজুর রহমান রানার প্রসঙ্গে সামান্য একটি স্ট্যাটাসকে এত বড় করে দেখছেন? আপনারা যে শক্তের ভক্ত এবং নরমের যম, তা জামায়াত-শিবিরের মুখোমুখি হতে গেলে কাঁপাকাপি লেগে যাওয়া থেকেই আমরা জানি। মনে হয় না এই ভাবেও ব্যাপারটা প্রমাণ করা দরকার ছিলো। 
আশা করি সরকার বাহাদুরের সুমতি হবে, সাইবার আইন নামক নতুন খেলনা নিয়ে খেলা বন্ধ হবে, এবং এই হাস্যকর অধ্যায়ের সমাপ্তি ঘটবে। ইত্যবসরে বাকিদের জন্য আবারও বলি -- সামাজিক মিডিয়ার কল্যাণে আমরা একটি সম্পূর্ণ ভিন্ন জগতে প্রবেশ করেছি। এখানে অবশ্যই মন খুলে কথা বলবেন, নিজের মত প্রকাশ করবেন। শুধু গালি এবং ঝাড়িগুলো একটু রয়েসয়ে দেবেন। এটুকু কমন সেন্স একজন বিশ্ববিদ্যালয় শিক্ষকের কাছে প্রত্যাশিত ছিলো, নতুন যুগের নেটজেনদেরও সেই সম্পর্কে সচেতন থাকা প্রয়োজন। 
প্রাসঙ্গিক সংবাদঃ http://www.banglanews24.com/detailsnews.php?nssl=105763324f2dbfe9eb9115e7b6b8cacb&nttl=27062013206680

