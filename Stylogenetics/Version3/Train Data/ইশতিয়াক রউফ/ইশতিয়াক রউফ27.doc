"বাংলাদেশ ক্রিকেট, আমি সমর্থক বলছি..."



পৃথিবী এক কালে খুব সহজ, স্বাভাবিক একটা জায়গা ছিলো। পর্যবেক্ষণের মাধ্যমে মুষ্টিমেয় কিছু বিজ্ঞানী এর বিভিন্ন গোপন রহস্য প্রকাশ করতেন। সেই তথ্যের বিস্তারও ছিলো একমাত্রিক -- বিশেষজ্ঞ কেউ আবিষ্কার করতেন, বাকিরা প্রচারমাধ্যম থেকে সেই সংবাদ জানতেন। আজ পৃথিবী অনেক বদলেছে।
এই যুগে ভর ও শক্তির নিত্যতা সূত্র অচল। আগুন জ্বলবার জন্য বারুদ লাগে না, ডিভিডেন্ড দেওয়ার জন্য মুনাফা লাগে না, পত্রিকায় রিপোর্ট লিখবার জন্য সশরীরে উপস্থিত থাকা লাগে না। তথ্যের বিস্তারও এখন একমাত্রিক নয়। ইন্টারনেট, ফেসবুক, টুইটার, ব্লগ, ইত্যাদির প্রসারের সূত্র ধরে সবাই এখন নিজের মত প্রকাশ করছেন। গতিময় গণমাধ্যমের আধিক্য আর সব ক্ষেত্রের মতো ক্রীড়াসাংবাদিকতাকেও আহত করছে। আগে একটি খেলার পর একজন রিপোর্ট লিখতেন, বিশ্লেষণ প্রকাশিত হতো সপ্তাহে একবার। ই-জেনারেশনের কারণে প্রতিযোগিতা বেড়ে গেছে। এখন অনেক কিছু লিখতে হয়, অনেক দ্রুত লিখতে হয়। ফলাফল, যুক্তি-আবেগ গুলে খেয়ে নিজের মর্জিমাফিক যে যা মন চায় বলছেন।
হাওয়ার উপর তাওয়া ভাজার এই মোচ্ছবে আগের মতো রয়ে গেছে শুধু একটা ব্যাপার। আজ রিপোর্টারের সংখ্যা দুই থেকে দুই হাজার হয়েছে। নিয়মিত দর্শকের সংখ্যা দশ লাখ থেকে দশ কোটি হয়েছে। শুধু মাঠে খেলোয়াড়দের সংখ্যা রয়ে গেছে সেই ১১ জন। সংখ্যা যেমন বদলায়নি, তেমনি বদলায়নি তাদের কাঁধের আকার। ছোট্ট ঐ কাঁধে অনেক বেশি মানুষের প্রত্যাশা, উপদেশ, ও আক্রোশ ভর করছে এখন। অনেক বেশি চোখ আজ ওদের দেখে, অনেক বেশি কণ্ঠ আজ ওদের পক্ষে-বিপক্ষে আওয়াজ করে।
বিশ্বকাপে বাংলাদেশ দলের পারফর্মেন্স, মাঠের ভেতরে-বাইরে দলের কাজকর্ম, দর্শক-সমর্থকদের আচরণ, মিডিয়া ও অন্যান্য জড়িত ব্যাক্তিদের দায়িত্ববোধ, ইত্যাদি নিয়ে আলোচনা করতেই এই পোস্টের অবতারণা। ধান ভানতে এত লম্বা করে শিবের গীত গাইবার কারণ একটাই -- স্পষ্ট করে দেওয়া যে জয়-পরাজয় নির্বিশেষে সকল পরিক্রমায় বাংলাদেশ ক্রিকেট দলের সাথে আছি আমরা। এই আলোচনা আমাদের নিজেদের অলস সময়ের অপচয় ও আত্মতুষ্টির জন্য, দলের কারও উপর চাপ সৃষ্টির জন্য নয়। মাঠের বাইরের অনেক কিছু দলের উপর চাপ সৃষ্টি করে। আমাদের সেই অবান্তর কাজকর্ম আমাদের মধ্যেই থাকুক, এখানকার আলোচনাতেই সীমিত থাকুক।
*****************************************************************************************************
এবারে মাঠের বাইরের আলোচনায় আসা যাক। ফেসবুক, ব্লগ, ও অন্যান্য মাধ্যমে ইদানীং সর্বাধিক আলোচিত বিষয়গুলোর মধ্যে আছেঃ

 মোহাম্মদ আশরাফুলের দলে থাকা-না থাকা
 টসে জিতে ব্যাটিং-বোলিং নেওয়া
 দলনায়ক হিসাবে সাকিবের ভূমিকা
 মিডিয়ায় বাংলাদেশ দল নিয়ে বিব্রতকর/আপত্তিকর/কাল্পনিক সংবাদ প্রকাশ
 দলের প্রতি পূর্ণ সমর্থন না দিয়ে প্রাক্তন খেলোয়াড়দের অতি-সমালোচনা
 কোচ হিসাবে সিডন্সের ভূমিকা ও কার্যকলাপ

অধিকাংশ বিষয় নিয়েই বিক্ষিপ্ত আলোচনা হয়েছে বিভিন্ন সময়ে। তবুও জড়িত বিষয় হিসাবে এগুলো উঠে আসে বারবার। সবচেয়ে সাম্প্রতিক ইস্যু দিয়ে শুরু করা যাক।
আজক প্রথম আলোয় সাকিব আল হাসানের একটি কলাম প্রকাশিত হয়েছে। প্রথমত, টুর্নামেন্ট চলাকালে কেন একজন দলনায়ককে পত্রিকায় নিয়মিত বিস্তারিত কলাম লিখতে হবে তা আমার বোধগম্য নয়। মাঠে বাজে ফলাফলের সময় সবাই কিছুটা স্পর্শকাতর অবস্থায় থাকেন। দলনায়কের জন্য তো তা আরও বেশি প্রযোজ্য। সেই দুর্বলতার কারণেই কি না জানি না, সাকিব আল-হাসান কিছু কথা বলেছেন যা তাঁর স্থিতধী ভাবমূর্তির সাথে প্রচণ্ড ভাবে বেমানান। আশাবাদ ব্যক্ত করা, মাথাগরম "সমর্থক"দের সহিংস আচরণের সমালোচনা, ইত্যাদির পর তিনি প্রাক্তন খেলোয়াড় ও অধিনায়কদের নিয়ে বেশ আপত্তিকর কিছু কথা বলেছেন। সাকিবেরই ভাষায়...


সবচেয়ে খারাপ লাগে, যখন দেখি জাতীয় দলের সাবেক ক্রিকেটাররাও আর দশজন সাধারণ দর্শকের মতো কথা বলেন। তাঁরা অনেক বোঝেন, অনেক খেলেছেন, এ রকম পরিস্থিতিতেও অনেকবারই পড়েছেন। তাঁদের কথাগুলোই তাই বেশি হতাশাজনক। একটা জিনিস অন্তত তাঁদের চিন্তা করা উচিত, তাঁরা কী ক্রিকেট খেলে এসেছেন। আমি চাই না কাউকে ছোট করতে। তবে কে কত দূর খেলে এসেছেন, সেটা রেকর্ড ঘাঁটলেই পাওয়া যায়। আমরা জানি, কার কেমন রেকর্ড আছে, কারা কোন ক্রিকেট খেলে এসেছেন, কী ধরনের ক্রিকেট খেলে এসেছেন। এটা স্বীকার করি, তাঁরা ওই সময় শুরু না করলে আমরা হয়তো আজ এই পর্যন্ত আসতে পারতাম না। তবে আমার মনে হয় না, বাংলাদেশে এমন কোনো ক্রিকেটার আছেন, যিনি এ রকম বাজে পরিস্থিতিতে পড়েননি। গত টি-টোয়েন্টি বিশ্বকাপের পর এই প্রথম আমরা এমন একটা পরিস্থিতিতে পড়লাম। আমরা দু-তিন বছরে একদিন যে পরিস্থিতিতে পড়ছি, আমাদের তো মনে হয়, তাঁরা প্রায়ই সে রকম পরিস্থিতিতে পড়তেন! ভালো পরিস্থিতির দেখা পেতেন মাঝেমধ্যে। কাজেই সবারই বোধ হয় একটু বুঝেশুনে কথা বলা উচিত। তবে সব সাবেক ক্রিকেটারই যে এমন বলছেন, তা নয়। অনেকে আমাদের দিকে সমর্থনের হাতও বাড়িয়ে দিচ্ছেন। এই সমর্থন আমাদের কাছে মহার্ঘ্য।

একই দিনে প্রতিদ্বন্দ্বী পত্রিকা কালের কণ্ঠে প্রকাশিত হয়েছে ৫ জন প্রাক্তন অধিনায়কের লেখায় ৫৮ রানে অলআউট হওয়ার "ময়নাতদন্ত"। সেই লেখাগুলোর লিংকঃ

 ফারুক আহমেদঃ "মনে হয়েছে কেউই জানে না কার কী কাজ"
 আমিনুল ইসলামঃ "ক্ষতগুলো স্পষ্ট হয়ে গেল"
 খালেদ মাহমুদঃ "সাকিব আর দলের মধ্যে একটা দূরত্ব আছে"
 খালেদ মাসুদঃ "ক্ষমতা না বুঝে বিলাসী স্বপ্ন দেখছিলাম"
 নাঈমুর রহমানঃ "সিডন্স আসলে দলকে কি শেখাচ্ছেন?"

তাঁদের কথায় যে যুক্তিযুক্ত কিছু নেই, তা নয়। কেউ বলছেন বিপর্যয়ের মুখে এই সমালোচনাগুলো না করলেও হতো। কেউ বলছেন আলোচনা না করলে আপনা থেকেই সমস্যা নিজেকে শুধরে নেবে না।
হাওয়া-বাতাসে আরও কিছু লেখা প্রকাশিত হয়েছে, বেনামে অনেকেই "সাবেক খেলোয়াড়" সেজে কথা ছড়াচ্ছেন। বিশ্বাসযোগ্যতা না থাকায় সেই লিংক ইচ্ছাকৃত ভাবে জুড়ে দেওয়া হলো না। আলোচনাও ঐদিকে না নেওয়ার অনুরোধ রইলো। গুজব গুজবি থাকুক। স্বনামে প্রকাশিত বক্তব্য নিয়েই আলোচনা হোক।
সাম্প্রতিক ঘটনাবলি নিয়ে আপনার কী মত?

