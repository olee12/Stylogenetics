গোলামের রাজত্ব ও (রাজনৈতিক) পুঁজিবাজারে মন্দা



১. গোলামের রাজত্বঃ
আমি হতভাগা প্রজন্মের প্রতিনিধি। আমার জন্ম ১৯৮০-র দশকের শুরুতে। বাংলাদেশের মুক্তিযুদ্ধ শেষ হয়ে গেছে আমার জন্মের ১১ বছর আগেই। এমন তাৎপর্যবহ যুদ্ধ শত বছরেও একবার আসে না। সেই যুদ্ধ দেখতে না পাওয়ার চেয়েও দুর্ভাগ্য আমাদের প্রজন্মের। আমি ও আমার প্রজন্ম হতভাগা, কারণ আমাদের যুগে এসে যুদ্ধের শিক্ষা হারিয়ে গেছে বাংলাদেশ থেকে।
প্রতিটি যুদ্ধই সম্পৃক্ত জাতি ও গোষ্ঠির উপর চিরস্থায়ী শিক্ষা রেখে যায়। যুদ্ধের উপলব্ধির সূচনা-পর্বে থাকে ঘর, মাটি, ও মানুষ হারানোর অমোচনীয় বেদনা। যুদ্ধের অব্যবহিত পরবর্তী কিছু বছর পর্যন্ত এই পর্ব চলে। সময়ের হিসাবে বললে হয়তো এক দশক মতো। এর পর ঘা গুলো ধীরে ধীরে শুকিয়ে আসে। নতুন জীবন, নতুন বাধা, নতুন মুখের নতুন ক্ষুধা মানুষকে মনোযোগী করে নৈমিত্তিক জীবনে। 
সমাপ্তি-পর্বে থাকে বেদনাকে ব্রতে পরিণত করে সামনে এগিয়ে যাওয়া, বিদ্বেষের কালিতে আকাশ কালো হলেও রক্তের দাগে মাটিকে লাল হতে না দেওয়া। এই দুইয়ের মাঝে থাকে সবচেয়ে গুরুত্বপূর্ণ অংশ – যুদ্ধের শিক্ষা আত্মস্থ করা। এই পর্বে যুদ্ধকে নিয়ে আলোচনা হয়, যুদ্ধের লক্ষ্য কতটুকু অর্জিত হয়েছে তা হিসাব-নিকাশ করা হয়, যুদ্ধের জন্য যা-কিছু ত্যাগ করা হয়েছে তার মূল্যায়ন হয়। যুদ্ধ সম্পর্কে উপলব্ধিগুলো এই সময়েই মানুষের মনে স্থান করে নেয়। আমাদের সবচেয়ে বড় দুর্ভাগ্য, বাংলাদেশ মুক্তিযুদ্ধের বোধন ও বিশ্লেষণের পর্বটা কেটেছে গোলাম আজম ও অন্যান্য প্রতিক্রিয়াশীল দেশদ্রোহীদের পদতলে। 
পৃথিবী অনেক যুদ্ধ দেখেছে, কিন্তু খুব কম যুদ্ধের পর পরাজিত পক্ষের হোতারা এত জাঁকিয়ে শাসন-শোষণ করে পেরেছে প্রলম্বিত সময়ের জন্য। এর পেছনে মুখ্যত দায়ী একটি মাত্র দিন – ১৪ই ডিসেম্বর। এই ক্ষতির মাত্রা আমি বিজ্ঞান ও সামাজিক উৎকর্ষ দিয়ে করি না, করি যুদ্ধের স্থায়ী মূল্যবোধ তৈরির ব্যর্থতা দিয়ে। 
দ্বিতীয় বিশ্বযুদ্ধের শুরুতেই ইহুদি বিজ্ঞানী ও বুদ্ধিজীবিরা পালিয়ে চলে গিয়েছিলেন আমেরিকা ও অন্যান্য দেশে। যুদ্ধের পর তাঁরা নিরন্তর গবেষণা করে গেছেন এর সামাজিক, ঐতিহাসিক, ও রাজনৈতিক গুরুত্ব নিয়ে। নতুন প্রজন্মের সামনে এঁরা তুলে ধরেছেন নাৎসি মতবাদের ভ্রান্তি, সংকলন করেছেন নিষ্ঠুরতার ইতিহাস, ভুলতে দেননি কোন রাজনৈতিক বাস্তবতার ধারাবাহিকতায় এই বীভৎস যুদ্ধের সূচনা হয়েছিলো। অপরাজনীতিকদের জন্য সময়ের চাকা উলটো দিকে ঘুরানোর সুযোগ চিরতরে বন্ধ করেছেন তাঁরা শুধু যুদ্ধের চেতনা সংরক্ষণ করেই। 
তাঁদের সাফল্য খুব স্পষ্ট। আজ পশ্চিমা বিশ্বে পতাকার ডিজাইন করা অন্তর্বাস পরা যায়, কুশপুত্তলিকা দাহ করা যায়, নবী-রাসূলকে ব্যঙ্গ করে কার্টুন আঁকা যায়, যীশুর মূর্তিতে প্রস্রাব করা যায়, বিনা বিচারে নাগরিকদের আজীবন কারাদণ্ড দেওয়া যায়। শুধু যায় না হ্যালোইনের রাতে ঠাট্টা করেও নাৎসি সাজা, হিটলারের মতো মোঁচ রাখা, কিংবা নাৎসি সেলুট দেওয়া। পশ্চিমের ঢিলেঢালা সমাজেও আজ এই কথা প্রতিষ্ঠিত সত্য যে জাতিবিদ্বেষের কারণে গণহত্যা করা সবচেয়ে বড় অপরাধ, অন্য সকল বিষয়বস্তু এর তুলনায় গৌণ। এই ধরনের আচরণ দুষ্কর্ম হিসাবে দেখা হয় না, পাপ হিসাবে দেখা হয়। এই নিয়ে ঠাট্টার কারণে আমেরিকার কংগ্রেসম্যান থেকে প্রিন্স হ্যারি পর্যন্ত বহু নামী ব্যক্তিকে প্রকাশ্যে ক্ষমা চাইতে হয়েছে।
আফসোস, বাংলাদেশে এই চিত্র সর্বাংশে বিপরীত। এক রাতে সব শিক্ষক-গবেষক হারিয়ে আমরা পাইনি নতুন প্রজন্মকে যুদ্ধ সম্পর্কে শিক্ষা দেওয়ার সুযোগ। আমরা বিশ্লেষণ করতে পারিনি যুদ্ধের সামাজিক তাৎপর্য, তাই ধর্মের দোহাই দিয়ে মাথা চাড়া দিয়ে উঠেছে ১৯৪০-এর দশকের মুসলিম লীগপন্থী চিন্তা-ভাবনা, তৈরি হচ্ছে মেহেরজানের মতো রিকনসিলিয়েশনমুখী চলচ্চিত্র। আমরা সংকলন করতে পারিনি নৃশংসতার ইতিহাস, তাই শর্মিলা বসু গং দাবি করতে পারে দাপ্তরিক ভুলের কারণে শহীদের সংখ্যা ৩০ লক্ষ। আমরা রাজনৈতিক শোষণের ইতিহাস স্মরণে রাখিনি, তাই কালের স্রোতে মূলধারায় স্থান করে নিয়েছে আসিফ নজরুলদের মতো ছদ্মবেশী দালাল, যারা দশকের পর দশক ধরে মুক্তিযুদ্ধের চেতনা লঘু করেছে, সমাজকে ড্রিপ-ফিড করেছে পাকিস্তানপন্থার বিষ, তৈরি করেছে এক বিশ্বাসঘাতক প্রজন্ম যারা যুদ্ধাপরাধীদের প্রসঙ্গে বিব্রতকর মাত্রায় নমনীয়। 
আমাদের মুক্তিযুদ্ধ দু’টি ধর্মের মধ্যে ছিলো না, ছিলো দু’টি দেশের মধ্যে, দু’টি জাতির মধ্যে। ধর্মকে যাঁরা সংস্কৃতির আগে রাখেন, মুক্তিযুদ্ধ ছিলো তাঁদের চিরতরে ভুল প্রমাণ করার যুদ্ধ। এই যুদ্ধে শুধু হিন্দু, বিধর্মী, আর কমিউনিস্টরা পাকিস্তানিদের বিরুদ্ধে অস্ত্র তুলে নেয়নি। ভারতের প্রভাবে আমাদের ধর্মবিশ্বাস কমে যাওয়ায় যুদ্ধ শুরু হয়নি। যুদ্ধকালে পাকিস্তানিরা শুধু হিন্দু, দুষ্কৃতকারী, আর ভারতীয়দের অত্যাচার-নির্যাতন করেনি। যুদ্ধের ১৯ বছর আগে থেকেই প্রতিবাদ-প্রতিরোধের সূচনাও স্রেফ নিজেদের ভূ-খণ্ড নিয়ে “বাংলাদেশি” হবার তাগিদ থেকে হয়নি, হয়েছে নিজের ভাষায় কথা বলে নিজের “বাঙালি” সত্ত্বার স্বীকৃতি অর্জন করে নিতে। স্বাধীনতা যুদ্ধের সার্বজনীন শ্লোগানে সংস্কৃতি ও জীবনধারার জয় চাওয়া হয়েছে, রাজনৈতিক মানচিত্রের না।
খুব সহজ, সরল, সাধারণ এই শিক্ষাগুলো একটু একটু করে নতুন প্রজন্মকে জানানোর কাজটুকু আমরা করিনি। বুদ্ধিজীবিদের স্থান দখল করে নেওয়া দালালরা নিজেদের মতো করে প্রতিক্রিয়াশীল হয়ে উঠলে তাদের ঠেকাতেও সোচ্চার হইনি। ভুল শিক্ষাগুলো স্থায়ী রূপ নিয়েছে, অবশেষে এক পর্যায়ে এই ভুল পথের কাণ্ডারিরা সমাজের উঁচু তলায় স্থান নিয়ে নিয়েছেন। যেই গোলাম আজমদের বাংলার মাটিতে চিরকুণ্ঠিত থাকার কথা, তারাই পার করেছে সবচেয়ে আরামের জীবন। রাজত্ব করে গেছে বিজয়ী (?) যোদ্ধাদের উপর। 
 
২. পুঁজিবাজারে মন্দাঃ
শেয়ারবাজার নয়, রাজনীতির বাজারের কথা বলছি। এই পুঁজি ব্যাক্তিগত অর্জন হলেও এর চরিত্র আর্থিক পুঁজির মতোই। অনেক বছর ধরে নিরন্তর পরিশ্রমের মধ্য দিয়ে এটি সঞ্চয় করতে হয়, সুযোগসন্ধানী বিনিয়োগের মাধ্যমে রাতারাতি তার মূল্যবৃদ্ধি করার পায়তারা করতে হয়, এবং সবশেষে মওকা বুঝে খরচ করতে হয় বড় কোনো অর্জনের আকাঙ্ক্ষায়।
বাংলাদেশের রাজনীতিতে মুসলিম লীগের একটি ধারা অনেক কাল ধরেই প্রবহমান। ধর্মের অজুহাতে দেশ ভাগের সময় এই ধারা বিপুল শক্তির অধিকারী ছিলো। এরপর একে একে এলো যুক্তফ্রন্ট, মুক্তিযুদ্ধ, এবং স্বাধীন বাংলাদেশ। চোখ ধাঁধানো রকম ধনী এবং মনভোলানো রকম ক্যারিশম্যাটিক এই রাজনীতিকেরা এক সময় আশ্রয় করে নেয় কট্টর জাতীয়তাবাদী দলগুলোয়। আদি চরিত্রের প্রতি অনুগত থেকেই এরা ভারতবিরোধী, পাকিস্তানপন্থী, এবং ইসলামের লেবাসধারী। এই গোষ্ঠীর সফলতম উদাহরণ সালাউদ্দীন কাদের চৌধুরী গং, আর পাতি উদাহরণ ফেসবুক ও ব্লগে গজিয়ে উঠা সাইবার-হুজুরের দল।
এই গোষ্ঠীর সবচেয়ে বড় পুঁজি ধর্ম। মুসলিমদের জন্য শান্তিময় এক দেশের যেই প্রতিশ্রুতি দিয়ে মুসলিম লীগের জন্ম, আজ সেই একই ধোঁয়া তুলে ঘরে ঘরে ছড়িয়ে যাচ্ছে এই নব্য মুসলিম লীগারদের বাণী। এদের কৌশল দ্বিবিধ। একদল সরাসরি ধর্মের চাদর গায়ে দিয়ে থাকে। এরা প্রাথমিক অবস্থায় দোয়া-সূরা বয়ানে ব্যস্ত থাকে। দু’দিন পরপর কোরানের আয়াত তুলে দিয়ে বিশদ ব্যাখ্যা করে, আয়াতের তাৎপর্য উপলব্ধি করতে পারলে সমাজ থেকে কত প্রকার ব্যাধি দূর হতো তার উপর আলোকপাত করে, ইত্যাদি।
দ্বিতীয় গোষ্ঠীর পথচলা শুরু হয় রম্য আলোচনা এবং সামাজিক মূল্যবোধ দিয়ে। এরা ফেসবুকে চটকদার নাম দিয়ে নতুন নতুন গ্রুপ খোলে। সেখানে বিভিন্ন দেশের সংগৃহিত কৌতুক থাকে, মজার ছবি থাকে, ক্যাপশন প্রতিযোগিতা থাকে, বাংলাদেশ জিন্দাবাদের বিভিন্ন প্রতিরূপ থাকে, এবং থাকে মেয়েদের “আপত্তিকর” কাপড়ের সমালোচনা। এখানে ধর্মের আওয়াজ কম তোলা হয়, ফোকাস রাখা হয় শুধুই বিনোদন, বাংলাদেশের বন্দনা, এবং ভারতবিরোধিতায়। 
দুই ধারাতেই সময়ের স্রোতে অনেক লোক এসে জড়ো হয়। অধিকাংশই মূল উদ্দেশ্য ধরতে পারেন না। অনুসারীর সংখ্যা বৃদ্ধির সাথে সাথে জমতে থাকে পুঁজি, যা এক সময় খরচ করা হয় পাকিস্তানপন্থী চিন্তার বিস্তার ঘটাতে। ধর্মনিরপেক্ষতা অর্থাৎ ধর্মমত নির্বিশেষে নাগরিক হিসাবে সমান অধিকার থাকার কথা যেই বাংলাদেশে, সেখানে এভাবেই মুসলিম লীগের মতো করেই ইসলামপন্থী করে ফেলা হচ্ছে সমাজের বিভিন্ন স্তর। 
আজ এই পুঁজিবাজারে হঠাৎ ধস নেমেছে। বহু দিন-মাস-বছর ধরে যখন সাধারণ্যের আলোচনার কেন্দ্রে ছিলো বিভিন্ন রকম স্থানীয় ও আন্তর্জাতিক রাজনৈতিক ইস্যু, তখন নব্য মুসলিম লীগারদের দুই ধারাই খোলস ছেড়ে বের হয়ে এসেছিলো বিপুল বিক্রমে। এক দল ডঃ মুহম্মদ জাফর ইকবালকে মুরতাদ প্রমাণ করার পুরনো মিশন চালু করেছিলো তাঁর প্রতিটি পদক্ষেপ সমালোচনা করে। আরেক দল টিপাইমুখ প্রসঙ্গ তুলে কৌশলে এই বার্তা প্রচারে রপ্ত হয়েছিলো যে এর চেয়ে পাকিস্থান অনেক গুণে উত্তম। ধর্ম এবং সুশীলতার মধ্য দিয়ে অর্জিত সব পুঁজি তারা এক সাথে বিনিয়োগ করে বসে বড় লাভের আশায়। 
আফসোস, এতে গুড়ে-বালি হয়ে যায় গোলাম আজম গ্রেফতার হওয়ায়। কান পাতলে এক অস্থির নিরবতা শুনতে পাবেন সব দিকে। মিডিয়া, ব্লগ, ফেসবুক, সর্বত্র দেখবেন এক শ্রেণীর মানুষ সন্তর্পণে পিছপা হয়ে গেছে। প্রথম গোষ্ঠী আবার কোরানের তর্জমায় লিপ্ত। এরা দৈবচয়নে একটি আয়াত তুলে ধরছে প্রতিদিন, পৃষ্ঠার পর পৃষ্ঠা লিখে প্রমাণ করছে এই আয়াত পড়লে হৃদয় কত শীতল হয়। আরেক গোষ্ঠী আজ আবারও বিশ্বনাগরিক। এরা ক্যান্সারের ব্যাধি, গোল্ডেন গ্লোব পুরষ্কার, নতুন সিনেমা-নাটক, টানা চারদিন ধরে শুনতে হয় এমন মরমী গান, ইত্যাদি নিয়ে আলাপে ব্যস্ত। কারণ খুব সহজ, সমসাময়িক বিষয়াদি নিয়ে বলতে গেলেই যে গোলাম আজমকে নিয়ে বলতে হবে, যুদ্ধাপরাধীদের বিচার নিয়ে বলতে হবে! লে হালুয়া, কী প্যাঁচটাই না লেগে গেল!
আজ হঠাৎ করেই বাংলাদেশের সব সমস্যার সমাধান হয়ে যায়নি। গ্যাস নেই, বিদ্যুৎ নেই, নদীর পানির হিস্যা নেই, সীমান্তে হয়রানির শেষ নেই, বন্ধুরাষ্ট্র হিসাবে প্রাপ্য সম্মানের হদিস নেই। যারা এই সব সমস্যার দোহাই তুলে যুদ্ধাপরাধীদের বিচারের বিরুদ্ধে ছিলেন, তারা সাময়িক ভাবে হাওয়ায় মিলিয়ে গেছেন নতুন পুঁজির সরবরাহ আসার আগ পর্যন্ত। এই সুবিধাবাদী শকুনেরা আবার ফিরবে পঁচনের গন্ধ পেলেই। ততদিন পর্যন্ত এরা অন্তরালে ফুঁসতে থাকবে। তুচ্ছ থেকে তুচ্ছতর কোনো ইস্যু ফেলেই ক্ষোভে ফেটে পড়বে জেহাদি জোশে। যাঁরা আজও এঁদের চেনেন না, এটাই তাঁদের জন্য সুবর্ণ সুযোগ। 
অন্তর্বর্তীকালে সবার প্রতি অনুরোধ, নাগরিক হিসাবে নিজের দায়িত্ব পালন করুন। আমাদের নির্লিপ্ততাই এদের আশ্চর্যজনক উত্থানের মূল কারণ। জোর কণ্ঠে নিজের মত প্রকাশ করুন – টিপাইমুখ বাঁধের বিরুদ্ধে, সীমান্তে হত্যা-হয়রানি-অত্যাচারের বিরুদ্ধে, ট্রানজিটের নামে নদী খেয়ে ফেলার বিরুদ্ধে, এবং অতি অবশ্যই যুদ্ধাপরাধীদের বিরুদ্ধে।

