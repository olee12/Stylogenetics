ডিজিটাল বাংলাদেশঃ ৩-২ [দেশজ আন্তর্জাল -- শিক্ষাক্ষেত্রে প্রয়োগ]




১ - ভিশন ২০২১
২ - জাতীয় পরিচয়পত্র
৩ - ১ দেশজ আন্তর্জাল -- কৃষিক্ষেত্রে প্রয়োগ
দেশজ আন্তর্জালঃ শিক্ষাক্ষেত্রে প্রয়োগ
শিক্ষা ক্ষেত্রে প্রাথমিক থেকে স্নাতকোত্তর পর্যন্ত সকল পর্যায়ে বাংলাদেশের প্রধান সমস্যাগুলো নিম্নরূপঃ

 মানসম্মত শিক্ষকের অভাব,
 পাঠ্যপুস্তকের নিম্নমান,
 বয়সভিত্তিক শিক্ষা কার্যক্রমের ব্যর্থতা,
শিক্ষানীতির রাজনীতিকীকরণ।

এই সমস্যাগুলোর কিছু অবকাঠামোগত এবং কিছু নীতিগত। দেশজ আন্তর্জাল ব্যবহার করে অধিকাংশ অবকাঠামোগত সমস্যার সমাধান সম্ভব। রাজনীতির চরিত্রের কারণে বাংলাদেশে সরকার বদলের সাথে সাথে আগের আমলের যাবতীয় কার্যক্রম স্থগিত বা বাতিল করে দেওয়া হয়। এই অপচর্চার প্রভাব শিক্ষাক্ষেত্রে সবচেয়ে ক্ষতিকর। তবুও শিক্ষাব্যবস্থার উপর এই খড়্গ নেমে আসার কারণ হলো, একটি জাতির ভবিষ্যৎ চরিত্র গঠনে শিক্ষার ভূমিকা সবচেয়ে বেশি। 
বিদ্যালয়ে বাংলা বর্ণমালা শেখানো হবে, নাকি আরবি বা ইংরেজি, তা নীতিগত ব্যাপার। যেই বর্ণমালাই শেখানো হোক না কেন, তা ছাত্রছাত্রীরা শ্লেটে লিখে লিখবে, নাকি কম্পিউটারে, তা অবকাঠামোগত ব্যাপার। ক্ষমতায় যারাই থাকুক, নীতি যেমনই হোক, দেশের প্রয়োজনে শিক্ষার অবকাঠামোগত উন্নয়নের গতি অপরিবর্তিত থাকা উচিত। সে-কারণেই প্রাথমিক ভাবে আলোচনা করা হচ্ছে অবকাঠামোগত উন্নয়ন বিষয়ে। পরবর্তীতে নীতিগত দিকেও সম্ভাব্য প্রভাব আলোচনা করা হবে।
শিক্ষার অবকাঠামোগত উন্নয়নে দেশজ আন্তর্জাল
অবকাঠামোগত সমস্যা সমাধানের জন্য গণমাধ্যমে নামমাত্র কিছু অনুষ্ঠান প্রচার করা হয় সময়ে সময়ে। এই জড়ভরতসম অথর্ব প্রচারণার সংস্কৃতি থেকে বের হয়ে এসে আমাদের উচিত শিক্ষা বিষয়ক সকল তথ্য সংকলনের পদক্ষেপ নেওয়া। প্রকল্পের সফলতা নিশ্চিত করতে প্রথমেই কিছু ব্যাপার স্পষ্ট করা প্রয়োজন।

 এই সংকলনের উদ্দেশ্য কী হবে,
 এর সুবিধাভোগী কারা হবেন,
 বিদ্যমান ব্যবস্থার আপেক্ষিকে এর অবস্থান কোথায় হবে।

উপর্যুক্ত প্রশ্নগুলোর জবাবের মধ্য দিয়েই আলোকপাত হবে সম্ভাব্য অবকাঠামোগত উন্নয়নের উপর।
সংকলনের উদ্দেশ্যঃ
বাংলাদেশের বর্তমান শিক্ষাব্যবস্থায় ছাত্র-ছাত্রীদের এক বছরের জন্য একটি শ্রেণীতে পড়াশুনা করতে হয়। পাঠক্রম অনুযায়ী প্রতি বছরান্তে যে-পরিমান শিক্ষা দান করা হয়ে থাকে, তার দার্শনিক রূপ নির্ণীত হয় শিক্ষানীতিতে। শিক্ষানীতি অপরিবর্তিত রেখে গাঠনিক বিন্যাসের সময় এই তথ্য ও নির্দেশনাগুলো বিশ্লিষ্ট, উন্মুক্ত, ও বিস্তারিত অবস্থায় থাকলে তা খুব সহজেই অনেকের মাঝে ছড়িয়ে দেওয়া যায়। উদাহরণস্বরূপ, কাঠের আসবাব বানানো শেখার জন্য কারিগরী বিদ্যালয়ে ভর্তি হওয়া, কিংবা কম্পিউটার ব্যবহার করতে শেখার জন্য মাধ্যমিক শ্রেণীতে ভর্তি হওয়ার চেয়ে বিষয়ভিত্তিক তথ্য ও পাঠ সহায়িকা সহজতর। অতএব, তথ্য সংকলনের পেছনে মুখ্য উদ্দেশ্য হওয়া উচিত শিক্ষাব্যবস্থাকে ক্ষুদ্রাংশ বা ক্লাস্টারে বিশ্লিষ্ট করা, যাতে বিদ্যা অর্জনের জন্য বিদ্যালয়ে ভর্তি হওয়া বাধ্যতামূলক না হয়। এটি এই সংকলনের পেছনের প্রথম উদ্দেশ্য।
পাঠক্রমের বিকেন্দ্রীকরণ করা হলে পৃথক ভাবে এর অংশগুলোর উন্নয়ন সহজ। অপ্রাতিষ্ঠানিক শিক্ষার বিস্তারও সহজ এবং মানসম্মত করে তোলা সম্ভব এই পন্থায়। বর্তমানে একজন প্রবাসী পেশাজীবির পক্ষে চাইলেই নিজ বিষয়ে বিদ্যমান তথ্যভাণ্ডারের উন্নতিতে ভূমিকা রাখা সম্ভব নয়। অর্জিত জ্ঞান বিতরণের জন্য তাঁর কাছে একটাই পথ আছে – প্রবাসের সফল ও স্বচ্ছল জীবন ছেড়ে দেশে ফিরে নামমাত্র বেতনে শিক্ষকতা করা। কাজের স্বাধীনতা, গবেষণার সুযোগ, সামাজিক নিরাপত্তা, আইনশৃঙ্খলা, উন্নত জীবনমান, অপত্যস্নেহ, ইত্যাদি বিভিন্ন কারণে প্রবাসী পেশাজীবিদের দেশে ফেরা হয়ে ওঠে না। দেশের প্রতি নিখাদ ভালোবাসা থাকলেও ব্যক্তিজীবনে এই প্রতিবন্ধকতাগুলো অনস্বীকার্য। প্রবাসীদের কাছ থেকে এই সম্ভাব্য সহায়তার সদ্ব্যবহার হতে পারে এই সংকলনের পেছনে দ্বিতীয় উদ্দেশ্য।
উদ্দেশ্য দু’টি সফল ভাবে পূরণ করা গেলে তার প্রত্যক্ষ সুফল দেখা যাবে দেশের ভবিষ্যৎ রূপায়ণে।
সংকলনের সুবিধাভোগীঃ
প্রযুক্তির সবচেয়ে বড় সুবিধা হলো, কোনো কাজ একবার ঠিক ভাবে করলেই তা বারবার সঠিক ফলাফল দেওয়া নিশ্চিত হয়ে যায়। সঠিকতা নিরূপণে বাড়তি সময় দিতে না হওয়ায় কোনো ধারণার সহজ ও সুলভ প্রসারে প্রযুক্তির ভূমিকা অতুলনীয়। এ-কারণে প্রযুক্তির আলোকে সংস্কারকৃত শিক্ষাব্যবস্থার কিছু বৈশিষ্ট্য থাকা জরুরী যা প্রযুক্তির এই সুবিধাজনক দিকটির সদ্ব্যবহার করে।।
প্রথমত, শিক্ষা ব্যবস্থাকে হতে হবে স্বয়ংসম্পূর্ণ। শুরুতেই কিছুটা বাড়তি কষ্ট করে একটি কার্যকর পদ্ধতি দাঁড় করাতে হবে যা পরবর্তীতে মানুষ অনায়াসে নিজের কাজে লাগাতে পারবে।
দ্বিতীয়ত, এই শিক্ষাব্যবস্থাকে হতে হবে সর্বজনের জন্য প্রযোজ্য। সার্বজনীনতা নিশ্চিত করতে ভালো-মন্দ নির্বিশেষে সবার সব চাহিদাকে হিসেবে নিতে হবে। 
মাধ্যমিক বা উচ্চমাধ্যমিক পরীক্ষার আগে মৌসুমী অনুষ্ঠান নয়, প্রতিটি পর্যায়ে প্রতিটি বিষয়ের উপর থাকতে হবে বিস্তারিত পাঠ-সহায়িকা। সরকারী ভাবেই বিস্তারিত পাঠ-সহায়িকা থাকলে নিজেদের প্রয়োজন অনুযায়ী বিশেষ অংশটুকু ছাত্র-ছাত্রীরা খুঁজে নিতে পারবে। পাশাপাশি কমে আসা উচিত গাইডবুক নামক ক্যান্সারের প্রাদুর্ভাব।
গাইডবই ও কোচিং সেন্টারের প্রসার শিক্ষাব্যবস্থার জন্য ‘ক্ষতিকর’, তা আজ সাধারণ জ্ঞানের অংশ। তবে, এই সংস্কৃতি একটি আমাদের শিক্ষাব্যবস্থার অবস্থার একটি কার্যকর নিরূপক। শিক্ষার্থীদের এই ব্যাপক চাহিদা ইঙ্গিত করে যে সরকারী কার্যক্রমে তাদের চাহিদাপূরণ হচ্ছে না। সরকারের তরফ থেকেও একক ভাবে এই চাহিদা পূরণ সম্ভব নয়। 
এমতাবস্থায় সরকার একটি উন্মুক্ত অবকাঠামো তৈরি করতে পারে যেখানে উইকি কিংবা প্রচলিত ওপেন-সোর্স মডেলের মতো করেই পাঠ্যপুস্তক তৈরি হবে। ব্যবসায়ীরা সেই তৈরি পাঠ্যপুস্তক নিজেদের মতো করে মুদ্রণ করে মুনাফা করতে পারবেন। এই পন্থায় প্রত্যেকেই নিজস্ব আগ্রহের অংশটুকুতে অধিকতর মনোনিবেশ করতে পারবেন। প্রকাশকের কাছে যেমন মুনাফার তুলনায় পুস্তকের মান গৌন, তেমনি একজন শিক্ষাবিদের কাছে শিক্ষার মানের তুলনায় আর্থিক মুনাফা গৌন। উন্মুক্ত কাঠামো তৈরি করা গেলে একজন ভূতত্ত্ববিদ যেমন বিক্রি-বাট্টার চিন্তা না করে পাঠ্যপুস্তকের একটি বিশেষ অনুচ্ছেদ আধুনিক বিজ্ঞানের সাথে মিলিয়ে পুনর্লিখন করে দিতে পারবেন, তেমনি  একজন প্রকাশক নির্দিষ্ট তারিখের পর একটি তৈরি বই মুদ্রণ করে নিজের ব্যবসা এগিয়ে নিতে পারবেন। 
বর্তমানে শিক্ষাব্যবস্থায় এত বড় জটের একটি বড় কারণ হলো প্রত্যেককেই বাধ্যতামূলক ভাবে সর্ববিদ্যাবিশারদ হতে হওয়া। এই বাস্তবতা পরিবর্তনের প্রথম পদক্ষেপ হতে পারে উল্লেখকৃত নীতিগত সিদ্ধান্তটুকু।
বিদ্যমান ব্যবস্থার আপেক্ষিকে এর অবস্থানঃ
অনেক কম মাত্রায় হলেও ভালো শিক্ষকের অভাবটি পাশ্চাত্যেও অনুভূত হয়। এর সমাধান হিসেবে গুণী শিক্ষকদের ক্লাসগুলো একযোগে প্রচারিত হয় বিভিন্ন ক্যাম্পাসে। ভার্জিনিয়ায় বসে যে-লেকচার দেওয়া হয়, তা ওয়াশিংটন ডিসি থেকে স্যান ডিয়েগো পর্যন্ত ছাত্র-ছাত্রীরা দেখতে পারেন। যেখানে সুযোগ আছে, সেখানে হাইস্পিড ইন্টারনেট ব্যবহার করে সরাসরি সম্প্রচার করা হয়, অন্যত্র রেকর্ড করা রাখা হয় শিক্ষার্থীদের জন্য। এমন মডেল বাংলাদেশের ক্ষেত্রেও কাজে লাগানো যায়। প্রত্যন্ত অঞ্চলে, যেখানে শিক্ষক চাইলেও তাঁর ছাত্রদের উন্নত শিক্ষা দিতে পারছেন না, সেখানে প্রযুক্তি খুব সহজেই সমাধান এনে দিতে পারে। লোকাল নেটওয়ার্কে খুব সহজেই এই বিষয়ে তথ্য সংগ্রহ ও ভাগাভাগি করে নেওয়া যায়। এর ফলে দেশজ আন্তর্জাল গড়ে তোলার প্রত্যক্ষ ও প্রাথমিক সুফলভোগী হতে পারে বাংলাদেশের শিক্ষা ব্যবস্থা। বহির্বিশ্ব থেকেও এতে খুব সহজে বিনিয়োগ ও রসদ যোগানো সম্ভব হবে।
প্রযুক্তির সাহায্য নিয়ে শিক্ষাকে ছড়িয়ে দেওয়ার সময় বয়স্ক শিক্ষার ব্যাপারেও ধারণা সংশোধন করতে হবে। বর্তমানে বয়স্ক শিক্ষা বলতে আমরা বুঝি টিভির পর্দায় রহিম ভাইকে অ-আ-ক-খ শেখানো। মানুষকে সাক্ষর করেই শিক্ষিত বলে দাবি করার সংস্কৃতি থেকে বেরিয়ে আসতে হবে আমাদের। অদূর ভবিষ্যতে প্রায় প্রতিটি ঘরেই একটি করে কম্পিউটার থাকবে। মোবাইল কম্পিউটারের সূত্রে ইন্টারনেট সুবিধাও থাকবে কম-বেশি। এই সুযোগটুকু মানুষের ক্ষমতা এক ধাক্কায় অনেক গুণ বাড়িয়ে দেয়। আচমকা বেড়ে যাওয়া এই ক্ষমতাটুকুকে কাজে না লাগালে তা এক পর্যায়ে ছিনতাই হয়ে যাবে আন্তর্জালের কুৎসিত দিকটির হাতে।
এই দর্শন মাথায় রেখে আমাদের শিক্ষাব্যবস্থা এমন ভাবে সাজাতে হবে যাতে প্রতিটি মানুষ বিজ্ঞান, দর্শন, সাহিত্য, ইতিহাস, ইত্যাদি নিয়ে ধারণা পেতে পারে। শুধুমাত্র বর্ণমালা মানুষকে শিক্ষিত করে না। বর্ণমালা আবিষ্কারের আগেও শিক্ষিত, সংবেদনশীল মানুষ ছিল। দেশব্যাপী তথ্যগুলো মানুষের জন্য প্রস্তুত করা গেলে অনেক নিরক্ষর ব্যাক্তিও শিক্ষার আলো পাবেন, ধীরে কিন্তু নিশ্চিত ভাবে আমাদের সমাজ থেকে দূর হবে অসারতা। বাংলাদেশের শিক্ষাব্যবস্থার অন্যতম লক্ষ্য হতে হবে আধুনিক চিন্তার উদার মানুষ গড়ে তোলা। নীতিগত ভাবে এই দিকটি স্পষ্ট হওয়াই যথেষ্ট নয়। সংগঠিত উগ্রবাদী প্রয়াসের কাছে সুনীতি অনেক ক্ষেত্রেই পরাজয় বরণ করতে বাধ্য হয়। মুক্তবুদ্ধির প্রসারের কাজটি তাই অনেক আগ্রাসী ভাবে করতে হবে। ডিজিটাল বাংলাদেশের জন্য শিক্ষা ব্যবস্থা রূপায়নের সময় এই বিষয়টি মাথায় রেখে কাঠামোগত সংস্কার করতে হবে।
বর্তমানে দেশের বিভিন্ন অংশে শিকড় গেড়ে বসা কুসংস্কার আর কূপমণ্ডুকতা থেকে বের হয়ে আসবার জন্য গ্রন্থাগার গড়ে তুলতে হবে, মানুষকে মুক্তচিন্তার স্বাদ দিতে হবে। কাজটি কঠিন, কারণ সামাজিক ও পারিপার্শ্বিক বাস্তবতার দরুণ গ্রন্থাগারে যাওয়ার সংস্কৃতি ক্ষয়িষ্ণু। ভ্রাম্যমান গ্রন্থাগারের ধারণাকে তাই ডিজিটাল বাংলাদেশে পরিণত করতে হবে অনলাইন গ্রন্থাগারে।  
শিক্ষক ক্লাসে যা পড়াবেন, তা যথাযথ নির্দেশনা সহ প্রস্তুত করে রাখা যায় তাঁর জন্য। বছর-ওয়ারি হিসেবের পরিবর্তে সপ্তাহ-ওয়ারি ভাবে সাজানো যায় শিক্ষার উপাদানগুলো। প্রতিটি বিষয়ে প্রতিটি ক্লাসের জন্য এমন ৪০টি ক্লাস লেকচার তৈরি রাখা যায়। এক্ষেত্রে পাশ্চাত্যে প্রচলিত আধুনিক শিক্ষাব্যবস্থাগুলো থেকে অনুবাদ করে সহায়িকা তৈরি করা যায়, প্রকৌশল বিশ্ববিদ্যালয়ের ছাত্রদের দিয়ে বিভিন্ন রকম অ্যানিমেশন ও লেকচার স্লাইড তৈরি করানো যায়। সরকারের দিকনির্দেশনা থাকলে এই ঘর-গোছানো কাজগুলো খুব সহজেই সমাধা করা সম্ভব। এই শিক্ষার পাশাপাশি থাকবে দেশ, জাতি, ভাষা, ও ইতিহাস বিষয়ক অনেক বিষয়াদি, যা মানুষকে সচেতন করবে তার নাগরিক অধিকার ও দায়িত্ব সম্পর্কে।
ছবিঃ "পথের রাজকন্যা" (প্রিন্সেস অফ দ্য স্ট্রিটস) -- শোভন নাজমুস
(চলবে)


