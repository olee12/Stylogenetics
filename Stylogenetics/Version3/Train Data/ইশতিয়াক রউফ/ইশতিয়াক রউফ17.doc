ওয়ান লাইন ওয়ান্ডার!



আমি ব্যক্তিগত ভাবে বারাক ওবামার একান্ত অনুসারী, সেটা মনে হয় জানতে বাকি নেই কারো। সুপার টিউস ডে'তে সাগ্রহে বসে ছিলাম ওবামার দৌড় দেখতে। কিছু প্রশ্ন বাকি ছিল ওবামাকে নিয়ে --
* আইওয়া, নিউ হ্যাম্পশায়ার, নেভাডা, সাউথ ক্যারোলিনায় সুযোগ ছিল ভোটারদের সাথে মুখোমুখি হয়ে প্রচার চালানোর। সবাই এক বাক্যে স্বীকার করে নেয় ক্লিনটনদের "নেম রেকগনিশন" এবং "পলিটিক্যাল মেশিন"এর কথা। ওবামার যাদুর পরশ পেতে হলে তাঁর সাথে একই ঘরে থাকতে হয়, সেই ঘরের উপচে পড়া প্রাণের বন্যায় ভাসতে হয়। প্রথম দিকের কিছু প্রাইমারি/ককাস ছাড়া এই সুযোগ সীমিত। দেশব্যাপী ২২ টির বেশি অঙ্গরাজ্যে একসাথে নির্বাচন হওয়ায় ওবামার প্রচারণা ও ব্যাপকভিত্তিক গ্রহনযোগ্যতার প্রথম পরীক্ষা ছিল। কী হবে এর ফলাফল?
* আইওয়ার বিজয় কৃষ্ণাঙ্গদের কাছে গুরুত্বপূর্ণ ছিল, কারণ ৯৮% শ্বেতাঙ্গ অধ্যুষিত এলাকায় ওবামার বিজয় তাঁর "ভ্যালিডিট"র অকাট্য প্রমাণ ছিল। ঝামেলা হল, সাউথ ক্যারোলিনায় ওবামা মাত্র ৩০% মত শ্বেতাঙ্গ পুরুষের ভোট পেয়েছিলেন। বিল ক্লিনটনের বিদ্বেষী ইঙ্গিতের পর কি সাদাদের চোখে ওবামা শুধুই একজন কালো হিসেবে প্রতীয়মান হওয়া শুরু করে দিয়েছিলেন?
* ডেমোক্রেটিক প্রাইমারির ভোটারদের ৫৭% নারী। নারী ভোটাররা খুবই বাধ্য ও অনুগত হিলারি-সমর্থক। একই সত্য প্রযোজ্য হিসপ্যানিক ভোটারদের ক্ষেত্রেও। নির্বাচনের এক সপ্তাহ আগ পর্যন্ত ক্যালিফোর্নিয়া ও মিজৌরার মত গুরুত্বপূর্ণ অঙ্গরাজ্যে ওবামা ২০% পিছিয়ে ছিলেন। একই রকম দূরত্ব প্রায় ঘুচিয়ে ওবামা নিউ হ্যাম্পশায়ারে হিলারির সাথে কঠিন লড়াই করেছিলেন। এত কম সময়ে কি ক্যালিফোর্নিয়ার মন ও মত ঘুরানো সম্ভব?
এবারের ডেমোক্রেটিক প্রাইমারির খোঁজ রাখেন, এমন কেউই সুপার টিউস ডে'র পর কোন একক বিজয়ী দেখার আশা করার কথা নয়। আমিও করিনি। নিউ ইয়র্ক ও নিউ জার্সি হিলারির ঘরে গেছে। ক্যালিফোর্নিয়াও তাই। তবে "ট্রাইস্টেট ট্রাইফ্যাক্টা" জিততে পারেননি হিলারি। ওবামা অনেককেই অবাক করে কানেটিকাট জিতে নেওয়ায় ইস্ট কোস্টে কিছু জনপ্রিয়তার আভাষ মিলেছে। ক্যালিফোর্নিয়ায় হারের পিছনে একটা বড় কারণ ছিল অ্যাবসেন্টি ব্যালট। প্রায় ৩ মিলিয়ন ভোট ডাকযোগে পাঠিয়ে দেওয়া হয়েছিল প্রায় ৩ সপ্তাহ আগে। সেই সময় ওবামাকে সাউথ ক্যারোলিনায় ব্যস্ত রাখছেন বিল ক্লিনটন, আর হিলারি পুরো সপ্তাহ জুড়ে প্রচারকার্য চালাচ্ছেন ক্যালিফোর্নিয়ায়। প্রতি চার ভোটে তিনটিই তখন হিলারির। তবুও দেখার মত ছিল ভোটের আগের রাতে ২০% এর ব্যবধানটি কর্পূরের মত উড়ে যাওয়া।
হিলারি আর ওবামার মাঝে বিভক্ত ডেমোক্রেটরা এখন পথ খুঁজছে কোন ভাবে দুই জনকে "রানিং মেট" করে দিয়ে সম্ভাব্য তিক্ততা এড়াতে। প্রশ্ন হল, হিলারি ও ওবামা একজন আরেকজনকে সহ্য করতে পারলেও বিল ক্লিনটনকে সহ্য করতে পারবেন তো? একটি পলিটিক্যাল কার্টুনে দেখছিলাম হিলারি বলছেন, "আমার মনে হয় না ওয়াটারবোর্ডিং নির্যাতনের কাতারে পড়ে... যাক, বিল'কে নিয়ে অনেক কথা হল, এবার অন্য কিছু বলুন।"
প্রাইমারি ইলেকশনের ভোটের ভিত্তিতে এই মুহূর্তে দুই প্রার্থীই প্রায় সমান সংখ্যক নির্বাচিত "ডেলিগেট" পেয়েছেন। পার্টির এলিটগোষ্ঠী তথা "সুপার ডেলিগেট"দের মাঝে ৮০ ভোট মত এগিয়ে আছেন হিলারি, যদিও প্রায় অর্ধেক সুপার ডেলিগেট এখনো নিজেদের পছন্দের কথা প্রকাশ্যে জানাননি। সামনের দিনগুলোর দিকে তাকালে আমিও আর সবার মত কিছুটা অনিশ্চিত। জয় যার দিকেই যাক না কেন, আমি ওবামার কিছু ব্যাপার মুগ্ধ নয়নে দেখছি --
* "হার্টল্যান্ড আমেরিকা"য় ডেমোক্রেটরা প্রায় কখনই সুবিধা করতে পারেনি। নির্বাচনের পর আমেরিকার মানচিত্র মানেই দুই প্রান্তে দুই মহাসাগরের পাড় ছুয়ে কিছু নীল অঙ্গরাজ্য, আর মাঝে বিশাল এক লালের সমুদ্র। ওবামা এই প্রথা ভাঙার চেষ্টাটুকু হলেও করেছেন। ইভ্যাঞ্জেলিক্যাল খ্রীষ্টানদের মত গোড়াদের সাথেও গিয়ে কথা বলেছেন। গীর্জায় গিয়ে বলেছেন দেশের স্বার্থে কিছু ব্যাপারে হলেও ঐকমত্যের কথা। আইডাহোর মত কট্টর রিপাবলিকান অঙ্গরাজ্যে ওবামা রেকর্ড পরিমাণ দর্শক সমাগম ঘটিয়েছেন। উপস্থিত দর্শকদের প্রায় সমান সংখ্যক ভোটার পরদিন তাঁকে ভোট দেয়। সুপার টিউস ডে'তে সাকুল্যে ওবামা জিতেছেনও বেশি অঙ্গরাজ্য। সিএনএন'এর হিসাব অনুযায়ী দুই প্রার্থীর মোট ব্যবধান ০.৪%!
* লাতিনো ভোটে এখনো পিছিয়ে থাকলেও সাদাদের মাঝে ৪৪% ভোট পাওয়া, কালোদের মাঝে হিলারিকে নিশ্চিহ্ন করে দেওয়া ৮০% ভোট, নারী ভোটারদের মাঝে সমানে সমান থাকা, ৪০ বছরের কম বয়সী সকল ভোটারের কাছে প্রথম পছন্দ হয়ে ওঠা।
* যথারীতি আরো একটি লোম খাড়া করা ভাষণ। এমএসএনবিসি থেকে এমবেড করা এই ভিডিও শুনে দেখতে পারেন। যদি পুরোটা শুনবার ধৈর্য না থাকে, তাহলে অন্তত ১৪ থেকে ২০ মিনিট পর্যন্ত শুনুন। সেটুকুও সম্ভব না হলে শুধু এই বাক্যটি আয়নার সামনে দাঁড়িয়ে আওড়ান -- "উই আর দ্য ওয়ানস্‌ উই হ্যাভ বিন ওয়েইটিং ফর!" আমরা আমাদেরই অপেক্ষায় ছিলাম এতকাল! চিরকাল অনুরণিত হবার মত একটি কথা।

সামনে লুইজিয়ানা, ওয়াশিংটন, আর নেবরাস্কায় ইলেকশন। এরপর আসছে ভার্জিনিয়া, মেরিল্যান্ড, আর ডিসি। বলা হচ্ছে ভাল কিছু সপ্তাহ যাওয়ার কথা ওবামার। তবে তার পরেই আসছে ফাইনাল পরীক্ষা -- টেক্সাস, ওহায়ো, আর পেনসিল্ভ্যানিয়া।

