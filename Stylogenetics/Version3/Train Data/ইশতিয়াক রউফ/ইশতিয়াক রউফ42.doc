প্রসঙ্গ জঙ্গীবাদঃ আমাদের ছেলেমেয়েগুলো হারিয়ে যাচ্ছে কেন? 



[ জঙ্গীবাদের মতো এত অচেনা এবং ভয়াবহ সমস্যা সমাধানের জন্য অনেক স্পর্শকাতর বিষয় নিয়ে আলোচনা প্রয়োজন। একের পর জঙ্গী আক্রমণের পর সেই উপলব্ধি থেকেই এই সিরিজের অবতারণা। নিজের মতামত দিয়েই শুরু হোক, পাঠক মন্তব্যে আলোচনা চালানো যাবে। ]
গুলশানের ‘হোলি আর্টিজান’-এ জঙ্গী আক্রমণের আকস্মিকতা ও বর্বরতার ধাক্কা কিছুটা কাটলেও ঘুরে-ফিরে সবার মনে এই প্রশ্নই ঘুরপাক খাচ্ছে -- আমাদের ছেলেমেয়েগুলো কীভাবে হারিয়ে যাচ্ছে, কীভাবে আপাত-সাধারণ মানুষগুলো নির্বিকার চিত্তে এত নৃশংস আচরণ করছে? এই পর্বে সেটা নিয়ে আলোচনা শুরু করা যাক। 
কিছুদিন আগে লোকালয়ে কুমির নিয়ে একটা গল্প শুনছিলাম। এক লোক শখের বশে কুমির ছানা এনেছিলো। প্রথম কিছুদিন মহানন্দে কুমিরকে ঘরেই পেলে-পুষে বড় করার পর এক পর্যায়ে কুমিরের আকার এতটাই বড় হয়ে গেল যে তা আর বাসা-বাড়িতে রাখা সম্ভব না। লুকিয়ে লুকিয়ে পোষা সেই কুমির নিয়ে কী করা যায় বুঝে না পেয়ে সে কাছেই এক পুকুরে কুমিরটা ছেড়ে দিলো -- কুমির চোখের আড়ালে নিজের মতো চড়ে খাক, মালিকের ঝামেলা খতম। পুকুর পাড় দিয়ে নিয়মিত হেঁটে যাওয়া এক লোকের মনে হতো, কে যেন তাকে আড়াল থেকে দেখছে। তার কথা কেউ বিশ্বাস করে না, পাগল ডেকে হাসি-মশকরা করে। অনেক অনুনয়ের পর কয়েক বন্ধু মিলে তার সাথে গেল, এবং গিয়ে দেখে জলজ্যান্ত এক কুমির চেয়ে আছে তাদের দিকে। 
গত কিছুদিনের ঘটনাবলির দেখে কুমিরের গল্পটা খুব মনে পড়ছিলো বারবার। আমাদের সন্তানগুলো জন্ম নেয় তুলতুলে মাংসের পিণ্ড হয়ে। তাদের মাথার খুলি তিন ভাগ হয়ে থাকে, তাদের হাড়গুলো কচি পাতার মতো নরম তাকে, তাদের নখগুলো মাখনে মতো নরম থাকে। সময়ের সাথে সাথে আর দশটা প্রাণির মতো করেই তারা বড় হতে থাকে। জীবনের প্রয়োজনে সব প্রাণির মতো তারাও প্রকৃতিদত্ত শক্তি ও বুদ্ধির ব্যবহার করতে শেখে। এই প্রক্রিয়ারই এক পর্যায়ে কীভাবে যেন তারা শ্বাপদে পরিণত হয়। একটা বয়সে গিয়ে এমন কিছু করে বসে যে বাবা-মা সহ সব বন্ধু-পরিজনের কাছে তাদের অজানা, অচেনা লাগে। 
গুলশানে হামলাকারী জঙ্গী, সিরিয়ার রাক্কা থেকে প্রচারিত ভিডিওর জঙ্গী, এবং কল্যাণপুর অভিযানে মৃত জঙ্গীদের ব্যাপারে ঘুরে-ফিরে এই রকমই বলছেন তাদের পরিচিত সবাই। এরা সবাই ভদ্র ঘরের সুবোধ সন্তান ছিলো। সবাই চুপচাপ, এবং জীবনের কোনো একটা সময়ে বেশ ধার্মিক। হঠাৎ ঘটে যাওয়া “কিছু একটা”-র কারণে তারা জঙ্গী হয়ে গেছে। এই “কিছু একটা” কী, তা নিয়ে অনেক রকম ভাবনা। 
যারা সরকার পক্ষের, তারা বলেন যে এটা বিগত আমলে বংশ বিস্তার করা হরকাতুল জিহাদ। যারা সরকারের বিপক্ষের, তারা বলেন ভোট হয় না বলে জঙ্গীবাদ হয়। যারা মুসলমান, তারা বলেন এটা প্রকৃত ইসলাম না। যারা ইসলাম বাদে অন্য ধর্ম পালন করেন, তারা জানের ভয়ে চুপচাপ থাকেন। যারা ধার্মিক তারা বলেন ধর্ম আরও ভালো ভাবে পড়তে হবে। যারা সংস্কৃতিবান তারা বলেন বেশি করে গান-কবিতা পড়ে মন উন্মুক্ত করতে হবে। সব মিলে একটা জগা-খিচুড়ি অবস্থা। কারণ, আগে “ধর্মীয় কট্টরপন্থী” বললেই মাদ্রাসার ছাত্র এবং টুপি-দাড়ি পরা কিছু নিম্নবিত্ত মানুষের চেহারা ভেসে উঠতো। আজকের জঙ্গীদের এরকম কোনো প্রোফাইলেই বাক্সবন্দী করা যায় না।  
এই কারণগুলোর কোন্‌টা সত্য তা আমার জানা নেই। খুব সম্ভবত কোনো একটা মাত্র অনুঘটকের কারণেই এত বড় কিছু হয়ে যায়নি। বিত্ত, শিক্ষা, বা সংস্কৃতির কোটা মেপে এই “কিছু একটা”-কে সরল ভাবে ব্যাখ্যা অসম্ভব। অনেক প্রকার কারণের সম্মিলনেই এত বড় পরিবর্তন আসে। 
তবে কারণ পর্যালোচনায় একটা দুঃখজনক পর্যবেক্ষণ হলো, কেউ এর পেছনে নিজের ১% ত্রুটি বা দায়িত্ব খুঁজে পাচ্ছেন না। ওমুক এটা করলে হয়তো জঙ্গীবাদ হতো না, তমুক ওভাবে চললে হয়তো জঙ্গীবাদ হতো না, ইত্যাদি। আমরা হয়তো আইনগত ভাবে দণ্ডপ্রার্থী নই, কিন্তু তাই বলে কি সমাজে এত বড় পতনের পেছনে আমাদের কোনোই দায়িত্ব নেই? কী দায়িত্ব, কতটুকু দায়িত্ব, ইত্যাদি পরের কথা। প্রথমে তো দায়িত্ববোধ আসতে হবে। 
জঙ্গী আক্রমণের পর বিভিন্ন আলাপে ঘুরে-ফিরে এই একটা প্রশ্নের জবাব পাইনি আমি। আমার আশেপাশের অগণিত মানুষ ক্ষুব্ধ, আশ্চর্য, দুঃখিত। কিন্তু কেউ দায়িত্ববোধ অনুভব করেন না। সবাই এটা ভেবে নিয়েই খুশি যে আমাদের ছেলেমেয়েগুলোকে অন্য কেউ চোখের আড়ালে মগজ ধোলাই করে দিয়েছে। তারই ফলশ্রুতিতে এত সমস্যা। এখানে ধর্মেরও ভূমিকা নেই, আমাদেরও দায়িত্ব নেই, সব দোষ ঐ অজানা শত্রুর। 
আমাদের সন্তানগুলো বাবা-মা, বন্ধু, আত্মীয়ের কাছে থাকে জীবনের প্রথম ১৮-২২ বছর। তারপর তার জীবনে নতুন বন্ধু ও পরিচিতজনের আবির্ভাব হয়। তাদের কেউ অল্প সময়ে অনেক কাছের মানুষ হয়ে যায়, এবং হয়তো ৮-১০ মাসের প্ররোচনায় একজন সুবোধ ছেলে বা মেয়েকে জঙ্গী করে ফেলে। এই যে এত অল্প সময়ের পরিচিত কারও কাছে হেরে যাওয়া, তার দায়িত্ব তো আমাদের সামষ্টিক ভাবে নিতে হবে। ভাই, বাবা, বন্ধু, আত্মীয় হিসাবে আমি দুই দশক ধরে কী শেখালাম, যদি মাত্র কয়েক মাসে আনকোরা নতুন কেউ সেটাকে মুছে ফেলতে পারে? 
আরও একটি বিষয় আছে। যেই ২০টা বছর বাবা-মা এবং নিয়ন্ত্রিত পরিবেশে ছেলে-মেয়েরা বড় হয়, সেখানে তারা কী শিক্ষা পাচ্ছে সেটাও গুরুত্বপূর্ণ। সন্তানের বয়স ৮-১০ বছর হয়ে যাওয়ার স্কুল-কোচিং-ভর্তি ছাড়া তাদের সাথে আলাপ খুব কম। এই সময়টায় তারা বিশ্বকে চেনে, প্রশ্ন করে, রীতি-নীতি শেখে।  এই সময়েই তাদের ধর্মশিক্ষা দেওয়া হয়, এবং সেটা বাসায় বা মসজিদে কোনো এক হুজুরের অধীনে। নিজের অজান্তে আমরা সেই সময় থেকেই বীভৎস অনেক কিছু শিখিয়ে দেই, যা ভবিষ্যতে কুপথে চলা আরও সহজ করে দেয়। 
গুলশানে নিহতদের মধ্যে একজন ইতালিয়ান নারী ছিলেন যিনি ৭ মাসের অন্তঃসত্ত্বা। তাকে আর সবার মতো ছুরি-তলোয়ার দিয়ে খুঁচিয়ে খুন করা হয়েছে। অন্য জিম্মিদের গুলি করার পর নির্যাতন করা হয়েছে। কিছু রিপোর্ট বলছে, নির্যাতনের সময় ফোন করে সেটা নিকটাত্মীয়দের শুনানো হয়েছে। এই জঘন্য কাজগুলো যারা করেছে, তাদের একবারও হাত কাঁপেনি। নিজের মনে তারা নিশ্চিত ছিলো যে এটার বিনিময়ে পৃথিবীতে করতালি এবং পরকালে স্বর্গবাস অপেক্ষা করছে তাদের জন্য। 
নতুন বন্ধু বা গুরুর কাছে শেখা ধর্ম তাকে বলেছে এই বীভৎস কাজে অংশ নিতে। কিন্তু তার জীবনের বাকি ২০ বছরে তো এমন কিছু নেই যার কারণে তার হাত কাঁপবে, তার মন বাধা দেবে। আমরা সবাই ধর্ম, সমাজ, এবং ইতিহাস শিক্ষার অংশ হিসাবে এমন অনেক কিছু “শিখেছি” যার ফলে এত বড় অন্যায় করতে কোনো বিবেক-দংশন কাজ করে না। আমাদের জানা নেই যে, কিছু কাজ এতটাই ক্ষমাহীন যে কোনো প্রকার যুক্তি বা বিশ্বাস তাকে বৈধকরণ দিতে পারে না। উদাহরণ দেখি কিছুঃ 
যেকোনো প্রকার অন্যায় করে আল্লাহর কাছে তওবা করলে মাফ পাওয়া যায়। 
মন থেকে তওবা করলেই বেহেশত লাভ করা যায়। 
কেউ যদি মুসলমান ঘরে জন্ম নেয়, তবে শত অপরাধের পরও একদিন তার বেহেশতে প্রবেশ হবে। 
অমুসলিম কেউ সারা জীবন হাজারও ভালো কাজ করলেও তারা মুসলমানদের অধম। 
ইসলাম ধর্ম প্রচার ও সুরক্ষার জন্য যেকোনো কিছুই করা যায়। 
ধর্মের ক্ষুদ্রতম নির্দেশ অমান্য করার জন্যও রয়েছে তীব্র শাস্তি। 
পৃথিবীর জীবনের সব কাজ নশ্বর, শুধু আখিরাতের উদ্দেশ্যে করা কাজই মূল্যবান। 
হিন্দুবাড়ির খাবার খেতে নেই। 
… এরকম আরও অসংখ্যা “শিক্ষা” আমরা সাথে নিয়ে বড় হই। এর সাথে যোগ করুন দৈনন্দিন আচরণ। 
মেয়েরা ছেলেদের তুলনায় নিচু। 
মেয়েরা ঘরের বাইরে কাজ করা খারাপ। 
কোনো বিষয়ে বড় মাপের দ্বিমত হলে হাতাহাতির পর্যায়ে চলে যাওয়া। 
বখলিয়ার খিলজির মতো গণহত্যাকারীকে আমরা ইসলামের প্রচারক হিসাবে সগৌরবে স্মরণ করি। 
… এরকম আরও অনেক, অনেক কিছু আছে। ভেবে দেখুন তো,  যেই ছেলেগুলো জঙ্গী হয়েছে তাদের কি একেবারে নতুন করে কিছু শেখানো হয়েছে, নাকি কিছু প্রি-এক্সিসটিং বিষয়কে কাজে লাগানো হয়েছে? যেই “কিছু একটা” নিয়ে আমাদের এত দুশ্চিন্তা, সেটা কি আমরাই ২০ বছর ধরে বুনে দিচ্ছি না? যদি প্রতিটা ছেলে-মেয়ের মধ্যে পারিবারিক ও সামাজিক ভাবে কিছু সীমা তৈরি করে দেওয়া যেত, তাহলে হয়তো এত নৃশংস, জঘন্য কাজ করার আগে তারা দ্বিতীয়বার চিন্তা করতো। 
আমি দীর্ঘ ১২ বছর ধরে আমেরিকা প্রবাসী। বাংলাদেশ ছাড়ার আগে সিনেমা-টেলিভিশন দেখে ধারণা হয়েছিলো আমেরিকা উদ্দাম হই-হল্লার দেশ। এত বছর ধরে প্রবাসী জীবন যাপন করে দেখলাম, আমেরিকা বাংলাদেশের তুলনায় অনেক *বেশি* ধার্মিক দেশ। পর্যবেক্ষণটা অনেকের কাছে আশ্চর্য লাগতে পারে শুরুতে। কিন্তু এখানে রাজনীতির মূলধারায় ধর্ম অনেক খোলামেলা ভাবে আছে। এবং এখানে প্রাত্যহিক জীবনের অনেক রুটিন নির্ভর করে ধর্মকর্মের উপর। তাই যদি হয়, তাহলে কেন উগ্রতা আমেরিকার তুলনায় বাংলাদেশে বেশি? 
জবাবের জন্য শুরুর গল্পে ফেরত যেতে হবে। ধর্ম বিনা দ্বিধায় বিশ্বাসের ব্যাপার, এবং বিনা প্রশ্নে পালনের ব্যাপার। এই শক্তি এবং প্রভাবের কারণে ধর্ম খুব সহজে একজন মানুষকে কুমিরে পরিণত করতে পারে। এবং আমাদের অবহেলার কারণে অনেক মানবসন্তান কুমিরের চোখ নিয়ে তাকিয়ে আছে। আমেরিকায় ধর্মপালন অনেক বেশি পারিবারিক ব্যাপার। বাবা-মা নয়তো নানা-দাদা’র সাথে মিলে সবাই রবিবারে গীর্জায় যায়, সবাই মিলে একত্রে বসে ধর্মের আলাপ করে, ধর্মের ব্যাখ্যা পারিবারিক ভাবে দেওয়া হয়। এভাবেই পূর্ব-প্রজন্মের সহনশীলতা ও আত্মনিয়ন্ত্রণ উত্তর-প্রজন্মের মাঝে সঞ্চারিত হয়। 
বাংলাদেশি সমাজে আমরা বাবা-র সাথে হয়তো মসজিদে যাই নামাজ পড়তে, কিন্তু ধর্ম বিষয়ে যাবতীয় আলাপ হয় হুজুর, বন্ধু, বা অন্য কারও সাথে। এই দূরত্ব কমিয়ে আনতে না পারলে ধর্মের নামে যেকোনো কিছু করিয়ে নেওয়া খুব সহজ। ইসলাম ধর্মের যেই সব গল্প ও ব্যাখ্যা আমরা জেনে বড় হই, তা বর্বর আরব বেদুইনদের কট্টরপন্থার। এর মাঝে সহনশীলতা এবং উদারতার লেশ নেই। 
দেরি অনেকটা হয়ে গেলেও এখনও পথ শুধরানো সম্ভব। উদাহরণ হিসাবে আমার চেনা-জানা অনেকের কথা বলতে পারি। অভিভাবক হিসাবে তারা একটা সময়ে ছেলে-মেয়ে নামাজ পড়লেই খুশি হতেন, ধর্ম-কর্ম করছে মানেই বিপথ থেকে দূরে আছে ভেবে নিজের মতো থাকতেন, তেমন একটা খোঁজ নিতেন না। তারা এখন সন্তানকে ডেকে স্পষ্ট ভাবে জানাচ্ছেন যেন মানুষ হত্যা করার মতো অপরাধ কোনো ভাবেই করা যায় না, এমনকি ধর্মের নামেও না। তারা বলছেন যেন হাজারও হতাশার মধ্যেও কেউ অন্যায়ের পথে না যায়। তারা সন্তানদের সতর্ক করে দিচ্ছেন যেন “ইসলাম প্রতিষ্ঠা করা”-র ধুয়ো তুলে কেউ নৃশংস হত্যাকারী বানিয়ে না ফেলে। 
নিজের দায়িত্ব পালন না করে অন্যের হাতে ছেড়ে দেওয়ার অনেক বড় দায় আমাদের মেটাতে হয়েছে এর মধ্যেই। আশা করতে দোষ নেই যে সামনের দিনগুলো ভিন্ন হবে। আমরা বাংলার মাস্টারের কাছে অংক শিখতে পাঠাই না, কোচিং-এ ভালো নম্বর পেলেও নিজেরা পড়া ধরতে ভুলি না। এসবের কোনো কিছুই হাতে অস্ত্র তুলে নেওয়াবে না, মানুষ খুন করাবে না। যেই বিষয়টা এমন কিছু করাতে পারে, সেই ধর্ম ও নৈতিক শিক্ষা কেন অচেনা কারও হাতে ছেড়ে দেওয়া? আমাদের সন্তানদের হাতে কেউ বন্দুক তুলে দিলেও যেন তারা গুলি না করে, সেটা শেখানোর দায়িত্ব তো আমাদেরই, তাই না? 
ভবিষ্যৎ পর্বঃ ষড়যন্ত্রতত্ত্ব ও বাস্তবতা অস্বীকার
ভবিষ্যৎ পর্বঃ ধর্ম ও ধার্মিকের সমালোচনা

