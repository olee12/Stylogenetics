আমেরিকায় সমকামী বিয়ে বৈধকরণ



কয়েক দিন আগে সুপ্রিম কোর্টের চূড়ান্ত রায়ের ফলে সমগ্র আমেরিকায় সমকামী বিয়ে বৈধ হয়েছে। ফেসবুক ও অন্যান্য সোশাল মিডিয়ার কারণে এই সংবাদ বহুদূর ছড়িয়েছে, এবং এই রায়ের কারণে বিভিন্ন দেশ ও সমাজে সমকামিতা নিয়ে উচ্চকিত বিতর্ক এখনও চলছে। বিভিন্ন জনের মন্তব্য-প্রতিমন্তব্য অনুসরণ করে দুঃখের সাথে পর্যবেক্ষণ করলাম যে আলোচনাগুলো তথ্যের অভাবে প্রায়ই অকথ্য গালিগালাজ এবং আন্দাজে ঢিল ছুঁড়ায় পর্যবসিত হচ্ছে। লাইন ছাড়া ছুটে বেড়ানো সেই রেলগাড়িকে পথে আনার প্রচেষ্টা হিসাবেই এই লেখা। যেই সমাজ এবং যেই সময়ে এই রায় এসেছে, সেটার স্বরূপ না জেনে আমরা রায়ের মর্ম বুঝতে পারবো না।

রায়ের পূর্বে সমকামীদের অধিকার
আমেরিকার শাসনব্যবস্থা অঙ্গরাজ্যগুলোর (‘স্টেট') স্থানীয় সরকার এবং কেন্দ্রীয় (‘ফেডারেল') সরকারের মধ্যে বিভক্ত। সাধারণ অবস্থায় অঙ্গরাজ্যগুলো স্বাধীন ভাবে নিজেদের আইন তৈরি করতে পারে। এ-কারণে একেক অঙ্গরাজ্যে একই অপরাধের বিভিন্ন মাত্রায় শাস্তি আছে, করের হার একেক জায়গায় একেক রকম, ইত্যাদি। তবে, কিছু মৌলিক আইন ফেডারেল ভাবে আরোপিত, যা সব অঙ্গরাজ্য মানতে বাধ্য। উদাহরণ হিসাবে দাসত্ব বিরোধী আইনের উল্লেখ করা যায়। একটা সময় পর্যন্ত দক্ষিণের অনেক অঙ্গরাজ্যে দাসত্ব বৈধ ছিলো, কিন্তু এক পর্যায়ে তা আইন করে দেশব্যাপী নিষিদ্ধ করা হয়েছে। 
আমেরিকার ৫০টি অঙ্গরাজ্যের একটা বড় অংশ বেশ অনেক বছর ধরেই সমকামী বিয়ের অধিকার দিয়ে আসছে। অতএব, এমন নয় যে হঠাৎ করে সমকামী বিয়ের পথ পরিষ্কার হলো। এই রায়ের আগ পর্যন্ত কিছু মৌলিক অসামঞ্জস্য ছিলো, যা রায়ের পর আর থাকছে না। সেগুলো হলো – 
১) একই দেশের এক অঙ্গরাজ্যে সমকামীরা বিয়ে করতে পারলেও  ভিন্ন কোনও অঙ্গরাজ্যে পারতো না। 
২) এক অঙ্গরাজ্যে বিবাহিত কোনও সমকামী দম্পতি ভিন্ন কোনও অঙ্গরাজ্যে গেলে সেই বিয়ে অবৈধ বলে গণ্য হতো। 
উপরে যেই অসামঞ্জস্য দুটির কথা বললাম, তা যেকোনো ধরণের বিয়ের জন্যই সমস্যাজনক। ধরুন, আপনি বাংলাদেশে বিয়ে করলে তা মালয়েশিয়ায় গণ্য হচ্ছে না, বা আপনি নিউ ইয়র্কে বিয়ে করলে তা ভার্জিনিয়ায় গণ্য হচ্ছে না। এর ফলে অহেতুক দুর্ভোগ পোহাতে হবে। বিভিন্ন রকম জটিলতার কারণে আপনি স্বাভাবিক জীবনযাপনে অক্ষম হবেন। সেই বিষয়গুলোই এই রায়ে নিরসন করা হয়েছে। 

রায়ের ফলে সমকামীদের পাওয়া অধিকার
সমকামিতার কারণ, যৌক্তিকতা, বৈজ্ঞানিক ব্যাখ্যা, এবং ধর্মীয় নির্দেশনা নিয়ে অনেক আলাপ-তর্ক হয়েছে, হচ্ছে, হবে। সেই অংশ পরবর্তীতে আলোচনা করছি। প্রথমে দেখা যাক রায়ের ফলে কী পরিবর্তন হচ্ছে সেই দিকে। 
আমেরিকায় আইনের চোখে নর-নারীর বিয়ে-বহির্ভূত সম্পর্কে কোনও বাধা নেই। সামাজিক ভাবে বিভিন্ন জায়গায় একে দৃষ্টিকটূ ভাবে দেখা হয়, তবে আইনের চোখে এতে কোনও শাস্তিযোগ্য অপরাধ নেই। দুইজন প্রাপ্তবয়স্ক মানুষ নিজ গৃহে, স্বেচ্ছায়, আইন অমান্য না করে যেকোনো কিছু করতে বা বলতে পারেন। এই ব্যাক্তিস্বাধীনতা সাংবিধানিক ভাবে সংরক্ষিত। প্রচলিত অর্থে আমরা একে ‘লিভ টুগেদার’ বলে জানি। একত্রে বসবাসরত কোনও ‘জুটি' নিজের মতো জীবনযাপন করতে পরবেন, তবে কিছু অধিকার থেকে তারা বঞ্চিত থাকবেন। সেই অধিকারগুলো পাওয়ার জন্য তাদের বিয়ে করে একটি ‘দম্পতি'-তে রূপান্তরিত হতে হবে। 
এক নজরে এরকম কিছু অধিকারের দিকে তাকানো যাক। 
– বিয়েবদ্ধ দম্পতি একে অপরের নিকটতম আত্মীয় (‘নেক্সট অফ কিন’) হিসাবে স্বীকৃতি পাবেন। এর ফলে কেউ অসুস্থ হয়ে হাসপাতালে থাকলে অন্য জন তার পাশে থাকতে পারবেন। 
– পারিবারিক ভাবে স্বাস্থ্য ও অন্যান্য বীমার অধীনে থাকতে পারবেন। এর ফলে কোনও একজনের চাকরিক্ষেত্রের স্বাস্থ্যবীমা থেকে সবাই উপকৃত হতে পারবেন। 
– আয়কর দেওয়ার ক্ষেত্রে যৌথ ভাবে আবেদনপত্র জমা দেওয়া যাবে। এর ফলে পৃথক ভাবে আয়কর দেওয়ার বাড়তি খরচ বহন করতে হবে না। 
– উত্তরাধিকার থেকে বঞ্চিত হবেন না। এর ফলে কোনও একজন মারা গেলে অন্যজন সম্পত্তির উত্তরাধিকারী হতে পারবেন। 
– বিয়ে করতে না পারার কারণে বিয়েবিচ্ছেদ, সম্পত্তির ভাগাভাগি, সম্পর্কে অবনতি হলে পারিবারিক আদালতের নিরাপত্তা, ইত্যাদির সুবিধা থেকে বঞ্চিত থাকতে হবে না। 
– পারিবারিক ছুটি থেকে বঞ্চিত হবেন না। এর ফলে কোনও একজন অসুস্থ হলে বা মারা গেলে অন্যজন ছুটি নিতে পারবেন। 
– অভিবাসনের ক্ষেত্রে দম্পতি হিসাবে স্বীকৃতি পাবেন। এর ফলে কোনও একজনের কারণে অন্যজন অভিবাসন নিতে পাবেন। 
– সন্তান দত্তক নেওয়ার অধিকার পাবেন। এর ফলে দত্তক নেওয়া শিশুর নিকটতম আত্মীয়ের মর্যাদা পাওয়া যাবে, সেই শিশুটি সামাজিক ও আইনি নিরাপত্তা পাবে। 
– আদালতে সাক্ষ্য দেওয়ার বাধ্যকতা থেকে মুক্তি। এর ফলে কোনও একজনের বিরুদ্ধে অপরজন আদালতে সাক্ষ্য দিতে বাধ্য থাকবেন না, ঠিক যেমন স্বামী-স্ত্রী একে অপরের বিপক্ষে সাক্ষ্য দেওয়া থেকে আইনত সুরক্ষিত। 
এরকম আরও বিষয়াদি আছে যেগুলো সবই যেকোনো বিবাহিত দম্পতির জন্য সুরক্ষিত অধিকার। পার্থক্য বলতে, এতদিন সমকামীরা বিয়েবদ্ধ হয়ে এই সুযোগগুলো থেকে বঞ্চিত ছিলো। এই রায়ের ফলে কেন্দ্রীয় ভাবে এই অধিকারগুলো তাদের জন্যও সুরক্ষিত থাকবে। 

রায়ের পিছনে মূল কারণ
সুপ্রিম কোর্টে সমকামী বিয়ের অধিকার পাশ হয়েছে ৫-৪ ভোটে। পক্ষ-বিপক্ষ থেকে বিচারকগণ তাঁদের অবস্থানের কারণ ব্যাখ্যা করেছেন বিস্তারিত মন্তব্যে। সামাজিক মাধ্যমে সমকামী বিয়ের বিপক্ষের যুক্তির বড় অংশ চিরায়ত (‘ট্র্যাডিশনাল') সংজ্ঞায় শুধু নারী-পুরুষের উল্লেখ থাকার কথা বলা হয়, এবং সেটাই বিভিন্ন অঙ্গরাজ্যের নিজস্ব আইনে প্রতিফলিত হয়েছে। রায়ের বিপক্ষে অবস্থানকারী বিচারকদের কেউ কেউ মনে করেন, নিজস্ব অঙ্গরাজ্যের অধিকার আছে তাদের মতো করে আইন প্রণয়নের। সংবিধানের যথাসম্ভব আক্ষরিক অনুবাদের এই রীতি সুপ্রিম কোর্টের ডানপন্থী/রক্ষণাত্মক বিচারকরা নিয়ে থাকেন প্রায়শ। 
এই রায়ের পক্ষের বিচারকরা মনে করেন, বিয়ে একটি মৌলিক অধিকার যা সকল নাগরিকের সমান ভাবে প্রাপ্য। সমকামিতার কারণে অন্যান্য মৌলিক অধিকার থেকে যেমন মানুষকে বঞ্চিত রাখা যায় না, তেমনি ভাবে বিয়ের অধিকার থেকেও বঞ্চিত রাখা যায় না। আইন ও সংবিধানের চোখে সব নাগরিক সমান, বিভিন্ন রকম প্রাতিষ্ঠানিক নিরাপত্তার অধিকার সবার জন্য সমান, অতএব বিয়ের সুবিধাদিও সকলের প্রাপ্য। 

সমকামিতার বৈজ্ঞানিক ব্যাখ্যা ও প্রাসঙ্গিক বিতর্ক
মূলধারার ধার্মিকতার সাথে সমকামিতার বিতর্ক বেশ অনেক দিন ধরেই চলমান। আমেরিকা থেকে বাংলাদেশ পর্যন্ত সব সমাজেই এটা সরবে বিতর্কিত একটি বিষয়। সমকামিতা ধর্মীয় ভাবে নিষিদ্ধ হওয়ায় এবং প্রজননের দৃষ্টিভঙ্গি থেকে একে প্রকৃতিবিরুদ্ধ মনে করার কারণে অনেকে এর তীব্র বিরোধিতা করেন। সেই প্রসঙ্গে একটা সাহসী, গবেষণাঋদ্ধ বই লিখেছিলেন অভিজিৎ রায়। আমরা ধর্ম রক্ষার তাগিদ থেকে তাঁকে কুপিয়ে খুন করে ফেলেছি। আমি তাঁর কিয়দাংশ জ্ঞানও ধারণ করি না, তাঁর মতো করে গুছিয়ে লিখতেও পারি না। যাদের এই প্রসঙ্গে আপত্তি আছে, তাঁরা অনুগ্রহ করে অভিজিৎ রায়ের বইটি পড়ে নেবেন। জানার আগ্রহ থাকলে অনেক খোরাক পাবেন। ক্ষেপে উঠলেও সমস্যা নাই, কারণ লেখককে তো কুপিয়ে খুন করে শাস্তি দিয়েই দেওয়া হয়েছে। স্ত্রী-সন্তানের সাথে কিছুদিন কাটানোর স্বার্থপর তাড়না থেকে এই প্রসঙ্গে ফাঁকিবাজি করলাম, পাঠক মার্জনা করবেন। 

রায়ের পরের ধাপ নিয়ে ভয়
সমকামী বিয়ের সমর্থকরা এক কথা বলছেন এই রায়ের ফলে ভালোবাসার জয় হয়েছে (“লাভ উইন্স”), অর্থাৎ যেকাউকে ভালোবাসার অধিকার সবার জন্য প্রতিষ্ঠিত হয়েছে। যারা এই রায় সমর্থন করেন, তারা মোটা দাগে দুইটি বিষয় মানেন – 
১) সমকামিতা কোনও ঐচ্ছিক বিষয় না, কিছু মানুষ প্রাকৃতিক ভাবেই তৈরি হয়েছেন সমলিঙ্গের প্রতি আকৃষ্ট হয়ে। এর পিছনে যেই বৈজ্ঞানিক ব্যাখ্যা আছে সেটার প্রতি তারা বিশ্বাস রাখেন। উল্লেখযোগ্য পর্যবেক্ষণ হলো, বৃহৎ জনগোষ্ঠির মাঝে বসবাসকারী এবং সমকামী কারও সাথে পরিচয় আছে, এমন মানুষের মধ্যে সমর্থনের হার বেশি। 
২) নিজগৃহে যা খুশি করবার মতো ব্যাক্তিস্বাধীনতা সবার আছে, এবং সেটার কারণে আইনের চোখে কাউকে অসমান বা ঊনমানুষ হিসাবে দেখার অবকাশ নেই। 
বিপক্ষের যারা আছেন, তাদের মধ্যে কয়েক রকম শঙ্কা কাজ করছে – 
১) দেশ-বিদেশ নির্বিশেষে অনেকেই ভয় করছেন যে সমকামী বিয়ে আইনসিদ্ধ হওয়ায় পৃথিবীর জনসংখ্যা ধসে যাবে। এরা অনেকেই সমকামিতাকে ঐচ্ছিক এবং নিরাময়যোগ্য মনে করেন। উল্লেখযোগ্য পর্যবেক্ষণ হলো, তারা বন্ধ্যা নারী-পুরুষের বিয়ের অধিকার রহিত করার কথা বলছেন না। নিরবে সমকামী জীবন যাপন করে যাওয়ার ফলে জনসংখ্যা বৃদ্ধি না হওয়ার এবং শিল্পায়িত সমাজে সন্তান গ্রহণের অনীহার কথাও এই বিতর্কে অনুল্লেখিত। 
২) দ্বিতীয় প্রতিক্রিয়াটি একটু কৌতূহল জাগানোর মতো। সমকামিতাকে ‘বৈজ্ঞানিক' এবং ‘অনৈচ্ছিক' মেনে নেওয়া এই রায়ের মূল ভিত্তি। সেই ধারাক্রমে পরবর্তীতে কোন্‌ বিষয় উঠে আসবে, তা নিয়ে বিভিন্ন রকম শঙ্কা ও তর্ক-বিতর্ক চলমান। আমেরিকার রক্ষণশীলরা ভয় করছেন যে এর পরবর্তীতে বহুবিবাহ এবং নিকটাত্মীয়ের মধ্যে বিয়ে দেওয়াকেও বৈধতা দেওয়ার দাবি উঠবে। বাংলাদেশে (এবং মোটা দাগে বললে মুসলিম বিশ্বে) এই দুটোই বহুল প্রচলিত। ইসলাম ধর্মে চার বিয়ে পর্যন্ত অনুমতি দেওয়া আছে, এবং ফার্স্ট কাজিনদের (চাচাতো, ফুফাতো, মামাতো, খালাতো ভাই-বোন) মধ্যে বিয়ে দেওয়াও হরদম হচ্ছে। আমেরিকায় এই দুটোই জঘন্য বলে পরিগণিত এবং আইনত শাস্তিযোগ্য। বিপরীতে, বাংলাদেশের সমাজে ইন্সেস্ট (ভাই-বোনের মধ্যে শারীরিক সম্পর্ক) বৈধ হওয়ার ব্যাপারে শঙ্কা প্রকাশ হতে দেখলাম, যা পশ্চিমা প্রতিক্রিয়াগুলোয় তেমন একটা চোখে পড়েনি। 

পরিশিষ্ট
বিশ্বায়নের অবধারিত প্রভাব হিসাবে আমেরিকার এই রায় বাংলাদেশের সমাজেও প্রভাব রেখেছে। দুই সমাজ ভিন্ন দুই সময়ে অবস্থান করছে, তাই প্রতিক্রিয়াও খুব ভিন্ন। নানান ঝগড়া-তর্কের ডামাডোলে এই কথাটাই শুধু স্মরণ করিয়ে দেওয়ার চেষ্টা। বাংলাদেশে আজও বাবা-মায়ের অমতে বিয়ে করলে ঘর ছেড়ে পালাতে হয়, সেখানে ছেলে-ছেলে বা মেয়ে-মেয়ে বিয়ে নিয়ে খোলামেলা আলোচনা তো বহু দূরের ব্যাপার। সে-কারণেই যুক্তিবুদ্ধি দিয়ে আলোচনার তুলনায় দল বেঁধে বিদ্রূপ করাই দেখতে পেলাম বেশি। তার উপর আছেন গরম তাওয়ায় রুটি ভেজে নিতে সদাপ্রস্তুত ফেসবুক সেলিব্রিটির দল, যারা সব বিষয়েই জ্ঞান ধারণ করেন। 
আশা করি রায়ের প্রেক্ষাপট সম্পর্কে এই লেখায় কিছুটা আলোকপাত করতে পেরেছি। ব্যাক্তি জীবনে আমরা সমকামিতা বা সমকামী বিয়ে সমর্থন-অসমর্থন করতেই পারি, সারা পৃথিবীই কোনও একটা পক্ষে অবস্থান করছে। শুধু একটাই অনুরোধ, আমাদের প্রতিক্রিয়ায় যেন আমরা শিষ্টতার মাত্রা অতিক্রম করে না যাই। আমরা যেন কাউকে ঊনমানুষ বা সাব-হিউম্যান বলে বিবেচনা না করি, সবাইকে আইনত সমান অধিকার দেওয়ার মৌলিক নীতিটা বুঝতে পারি। আমরা যেন সমকামিতা নিয়ে আলাপ করতে গিয়ে দুই বাক্য পরেই তারা কীভাবে যৌনাচার করেন সেই আলাপে পর্যবসিত না হই। দুই জন মানুষ – হোক তারা নারী বা পুরুষ – একটা ঘরে প্রবেশ করার পর যদি আমাদের প্রথম কাজই হয় তাদের রতিক্রিয়া কল্পনা করা, তাহলে তাদের যৌনাঙ্গের চেয়ে আমাদের মস্তিষ্কে সমস্যা বেশি।

