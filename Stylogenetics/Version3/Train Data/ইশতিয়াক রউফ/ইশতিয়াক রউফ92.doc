শুভ জন্মদিন, সুবিনয় মুস্তফী



ব্লগের সাথে আমাদের কারো পরিচয়ই বেশিদিনের নয়। বাঙালির প্রাচীনপন্থী চিন্তাভাবনার পেছনে অনেক রকম কারণ খুঁজে পাওয়া যাবে। ডিজিটাল ক্যামেরার যুগেও আমরা পুরনো দিনের ফিল্ম ক্যামেরা নিয়ে ঘুরতে পছন্দ করি, কম্পিউটারে পড়বার সুযোগ থাকলেও বাজার থেকে হার্ডবাউন্ড নতুন বই কিনে গন্ধ শুঁকি কিছুক্ষণ, প্রতি সকালে দৈনিক পত্রিকা নিয়ে মারামারি করি, পেট ভরে বার্গার-হটডগ খেয়েও ঘরে ফিরে এক মুঠো ভাত খুঁজি স্রেফ মানসিক শান্তির জন্য।
আমাদের লেখাপড়ার অভ্যাসটুকুও সেভাবেই গড়ে উঠেছে। ইন্টারনেটের সাথে পরিচয় কম দিনের হওয়া আর চিরাচরিত প্রাচীনপন্থার সমন্বয়ের ছাপ পড়েছে বাঙালির ব্লগাচারেও। প্রাযুক্তিক উৎকর্ষের আশীর্বাদপুষ্ট দেশগুলোয় ব্লগিং ব্যবহৃত হয় স্বগত কথন থেকে রাজনৈতিক প্রচারণা পর্যন্ত বিবিধ কারণে। ব্লগ সেখানে একটি ক্রমবর্ধমান মূলধারা। বাঙালির ব্লগ ঠিক তেমনটা নয়। আমরা কেউ গল্পকার, ব্লগে গল্প লিখি তাই। কেউ কবি, ব্লগে কবিতা লিখি তাই। কেউ ডায়েরি লিখতাম, ব্লগে দিনলিপি লিখি তাই। কেউ খেলা- বা রাজনীতি-পাগল, ব্লগে চুম্বক ঘটনা-দুর্ঘটনা নিয়ে আলোচনা করি তাই। কেউ বিজ্ঞানী, বিজ্ঞান নিয়ে আলোচনা করি তাই। নিজ নিজ ক্ষেত্রে সবাই সম্পূর্ণ, পরিশীলিত, পাঠকপ্রিয়।
পৃথক পৃথক ভাবে অপূর্ব সব ব্লগারের মাঝে একেবারেই স্বতন্ত্র সহব্লগার সুবিনয় মুস্তফী। সহব্লগার বলাটা বোধহয় ঠিক না। বাঙালি ব্লগারদের মধ্যে মুষ্টিমেয় অলরাউন্ডারদের একজন সুবিনয় মুস্তফী। আর সবাই খুব উঁচু মানের লেখক, কিন্তু শুধুই লেখক। সুবিনয় শুধু লেখক নন, পরিপূর্ণ ব্লগার। কারণ ব্লগার হিসেবে তাঁর সবটুকু কমিটমেন্ট ইন্টারনেটের কাছেই। সবার লেখাই যে-কোন দিন যে-কোন অবস্থায় প্রিন্ট মিডিয়ায় প্রকাশ করে ফেলা যাবে, যাবে না সুবিনয়ের লেখা। প্রতিটি লেখায় জুড়ে দেওয়া অগণিত তথ্যবহুল লিংকগুলোর প্রতি অন্যায় করা হবে তাহলে, হারিয়ে যাবে লেখার নির্যাস।
বিভিন্ন নামে, বিবিধ ধামে, একাধিক ভাষায় ব্লগিং করে যাওয়া সুবিনয় মুস্তফীর জন্মদিন আজকে। সান্ধ্যপত্রিকা, বিদেশী সাহিত্য, আন্তর্জাতিক সন্ত্রাসবাদ, নানান রকম ছড়া, প্রবাসে জাতিবিদ্বেষ, বিশ্ব অর্থনীতি নিয়ে প্রাঞ্জল আলোচনা, ববি ফিশার, এমএলকে, শিক্ষার বিভিন্ন মাধ্যমের সমস্যা ও পর্যালোচনা, নাৎসি অত্যাচারের বিবরণ, ইত্যাদি হরেক রকম বিষয়ের সমাহার তাঁর ব্লগে। জীবনে শুধু একবার ফোনে ‘হ্যালো ইশতি, আমি অন্তঃস্থ-য যুবায়ের’ শুনেও অনেক বেশি আপন এই ব্লগারকে জন্মদিনে অনেক, অনেক শুভেচ্ছা রইলো।
লেখা, ছবি, ভিডিও, ইত্যাদি সবকিছুই ছুঁয়ে গেছেন সুবিনয়। জ্ঞানভারে ন্যুব্জ, কিন্তু অনবদ্য রকম প্রাঞ্জল সব পোস্টে ভাসিয়েছেন আমাদের সকলকে। রইলো বাকি এক। জন্মদিনে একখানা গান গেয়ে শোনান তো, ভায়া! 

