ডিজিটাল বাংলাদেশঃ ৪ [গবেষণা এবং বিদ্যাপীঠকেন্দ্রিকতা]




১ - ভিশন ২০২১
২ - জাতীয় পরিচয়পত্র
৩ - ১ দেশজ আন্তর্জাল -- কৃষিক্ষেত্রে প্রয়োগ
৩ - ২ দেশজ আন্তর্জাল -- শিক্ষাক্ষেত্রে প্রয়োগ
গবেষণা এবং বিদ্যাপীঠকেন্দ্রিকতা
মহাবিজ্ঞানী নিউটন বলেছিলেন, তিনি ঋদ্ধ হয়েছেন অগ্রবর্তী অনেক মহৎ মানুষের কাঁধে দাঁড়াবার সুযোগ পেয়ে। বিজ্ঞানের প্রতিটি এলাকায় নিউটন তাঁর অবদান রেখে গেছেন, তবে সব ক্ষেত্রে যে নতুন কিছু আবিষ্কার করেছেন, তা নয়। এক কথায় বললে, নিউটনের সবচেয়ে বড় অবদান ছিলো বিজ্ঞানের এলোমেলো জগৎটিকে গুছিয়ে দেওয়া। আর্কিমিডিস থেকে গ্যালিলিও পর্যন্ত সবাই বিজ্ঞান নিয়ে অনেক গবেষণা করেছেন, বিচ্ছিন্ন সমাধান দিয়েছেন। নিউটন এই চিন্তার ধারাগুলো এক সূত্রে গেঁথে দিয়েছিলেন।
বিজ্ঞানে আজও নিউটনের দেখিয়ে যাওয়া সেই পথ অনুসৃত হয়। গবেষণাকর্মে কেউ আর রাতারাতি নতুন কিছু আবিষ্কারের সাধনা করেন না। নিউটনের মতোই সবাই একটু একটু করে এগিয়ে নিয়ে যান বিজ্ঞানকে। বৈপ্লবিক কিছুর চেয়ে ক্রমযোজিত উন্নতিই এখন গবেষণার ধর্ম। এই পরিবর্তন একটু একটু করে আসে। প্রতিটি ধাপে সূক্ষ্ণভাবে যাচাই হয়ে আসায় ভোক্তাও আচমকা জীবন বদলে ফেলার ঝামেলায় পড়েন না। অ্যারিস্টটলের যুগে যেমন প্রায় প্রতিটি ক্ষেত্র ছিল অনাবিষ্কৃত, আজ তেমন নেই। সকলের সুবিধার্থে বিজ্ঞানের যাবতীয় প্রগতিকে নথিবদ্ধ করে রাখা হয়েছে বিভিন্ন আন্তর্জাতিক জার্নালে। জ্বালানি ও খণিজ সম্পদ দ্রুত ফুরিয়ে আসা বিশ্বে ভবিষ্যতের বাংলাদেশকে একটি সমৃদ্ধ দেশ হিসেবে টিকে থাকতে হলে এই গবেষণাস্রোতে অবগাহনের বিকল্প নেই। এ-ব্যাপারে প্রত্যাশিত দিকনির্দেশনা থাকতে হয় জাতীয় শিক্ষানীতিতে।
সম্প্রতি প্রস্তাবিত জাতীয় শিক্ষানীতিতে শিক্ষার গাঠনিক দিক নিয়ে সবিস্তার আলোকপাত হলেও একটি গুরুত্বপূর্ণ বিষয় উপেক্ষিত রয়ে গেছে। ভবিষ্যতের বাংলাদেশ গড়ে তোলার জন্য কী ধরনের গবেষণা কাঠামো গড়ে তোলা হবে, তা স্পষ্ট করে বলা নেই। শুধু তা-ই নয়, প্রস্তাব করা হয়েছে স্নাতক পর্যায়ের শিক্ষাকেই (ব্যাচেলর্স) চূড়ান্ত হিসেবে বিবেচনা করার কথা। এর পেছনে দু’টি যুক্তি দেওয়া হয়েছে। প্রথমত, লেখাপড়ার পর্ব চুকিয়ে জীবনে প্রবেশ করতে করতে মধ্যবয়সী হয়ে যাওয়া নিরুৎসাহিত করা হয়েছে। দ্বিতীয়ত, যাঁরা শিক্ষকতা করবেন না, তাঁদের অহেতুক স্নাতকোত্তর (মাস্টার্স ও পিএইচডি) অর্জন নিরুৎসাহিত করা হয়েছে। মোটা দাগের বিবেচনায় আধুনিক ও ভবিষ্যৎমুখী শিক্ষানীতিতে এই অবহেলা ইঙ্গিত করে প্রযুক্তি বিষয়ে দূরদর্শিতার অভাব কিংবা সার্বিক হতাশার প্রতি।
বাংলাদেশের এগিয়ে যাওয়ার পথে অন্যতম প্রধান বাধা হলো প্রযুক্তি গবেষণায় সীমাবদ্ধতা। গবেষণার জন্য প্রয়োজনীয় কোনো উপকরণই দেশে নেই বলা যায়। যা আছে, তাও দু’দিন পরপর মেরামত করতে হয়। এ-দিয়ে আর যাই হোক, আধুনিক গবেষণা সম্ভব নয়। উদ্যম থাকা সত্বেও তাই অনেকেই পিছিয়ে পড়ে সুযোগের অভাবে। এই হতাশাটুকু বাস্তব, এবং আর সব বাস্তবতার মতোই একেও মেনে নিয়ে ধীরে ধীরে বদলাতে হবে। প্রথম করণীয় হলো বাস্তবসম্মত এবং ব্যাপকবিস্তারী পরিকল্পনা করা। শিক্ষানীতিতে বলা হয়েছে, যাঁরা শিক্ষকতা করছেন তাঁরা ব্যতীত বাকিদের স্নাতকোত্তর শিক্ষা প্রয়োজন নেই। এই উপলব্ধি খুব সম্ভবত উন্নত বিশ্বের শিক্ষাব্যবস্থার অন্ধ বিশ্লেষণ থেকে উদ্ভূত। সামাজিক বাস্তবতার আলোকে বিবেচনা করলে সীমাবদ্ধতাটুকু স্পষ্ট হবে।
একটি বিশ্ববিদ্যালয় বর্ধনশীল হওয়ার পেছনে শিক্ষকতার চেয়ে গবেষণার ভূমিকা বেশি। কোনো এলাকায় একটি বৃহৎ প্রতিষ্ঠান থাকলে তাকে ঘিরে আপনা থেকে একটি ‘সাপোর্ট সিস্টেম’ গড়ে ওঠে। আদমজী জুট মিল থেকে কোচিং সেন্টার পর্যন্ত সব কিছুর ক্ষেত্রেই এটি সত্য। উন্নত বিশ্বে এই সাপোর্ট সিস্টেম কিংবা পরজীবি প্রতিষ্ঠানগুলো শুধু ভৌত নয়, গবেষণামূলকও। বাংলাদেশে এই আনুষাঙ্গিক বর্ধন সীমিত হয়ে আছে কিছু পান-বিড়ির দোকান ও আবাসিক মেস গড়ে ওঠার মধ্যেই। বিশ্ববিদ্যালয়-সংশ্লিষ্ট অনেক ছোট-খাটো গবেষণা হয়ে থাকে আশে-পাশে গড়ে ওঠা ছোট প্রতিষ্ঠানে। বিশ্ববিদ্যালয় এভাবেই প্রাণ জুগিয়ে যায় তার আশে-পাশের জীবনধারায়। উচ্চতর ডিগ্রি নেওয়ার সামর্থ্য কিংবা অভিলাষ প্রতিটি মানুষের নেই, কিন্তু প্রতিটি মানুষেরই পেটের তাগিদ আছে। সেই তাগিদ ও ডলার-পাউন্ড-ইউরোর অনেক বেশি ক্রয়ক্ষমতার যৌথ ফলাফল হলো উন্নত বিশ্বে খুব বেশি মানুষ স্নাতকোত্তর ডিগ্রির দিকে ধাবিত না হওয়া।
বিশ্ব রাজনীতিতে এগিয়ে থাকার তাগিদ থেকে অনেক দেশেই অত্যাধুনিক গবেষণা হয়ে থাকে সামরিক সরঞ্জামাদি তৈরির জন্য। এই গবেষণাকাজে যোগ দেওয়ার জন্য উচ্চতর ডিগ্রির চেয়ে নাগরিকত্বের ভূমিকা বেশি। ফলে, অনেকেই স্রেফ স্নাতক বা ব্যাচেলর্স ডিগ্রি নিয়েই যুগান্তকারী গবেষণায় রত হতে পারছেন অনেক উচ্চ বেতনের বিনিময়ে। বিজ্ঞানের সামগ্রিক অগ্রগতি, উন্মুক্ত গবেষণা, ভোগ্যপণ্য বিষয়ক গবেষণা, ইত্যাদিতে কাজ করার জন্য ঝাঁকে ঝাঁকে যোগ দেয় আমার মতো প্রবাসী ছাত্ররা। আমরা কোনো রকমে পেটে-ভাতে চলবার মতো আয় নিয়ে তুষ্ট থাকি, দাসের মতো শ্রম দিয়ে যাই।
দূর থেকে এই বাস্তবতা দেখে কেউ ধারণা করে নিতেই পারেন যে পাশ্চাত্যের সফল শিক্ষাব্যবস্থার অন্যতম স্তম্ভ হলো সবাই স্নাতকোত্তর ডিগ্রির পেছনে না ছোটা। বাংলাদেশ পৃথিবীর মুষ্টিমেয় কিছু দেশের একটি যারা নিজের পয়সায় ভিন্‌দেশের জন্য মেধার খামার হিসেবে কাজ করে। বাকি বিশ্বের কয়েক দশক পর প্রযুক্তির দেখা পাওয়ার খয়রাতি সংস্কৃতি থেকে বের হয়ে আসতে হলে বাংলাদেশের নিজস্ব উদ্যোগে গবেষণায় আত্মনিয়োগের বিকল্প নেই। প্রশ্ন হলো, শুরু কোথায় হবে, কীভাবে আমরা গড়ে তুলবো নিজস্ব ঘরানার গবেষণার সংস্কৃতি।
প্রারম্ভে বর্ণিত ক্রমযোজিত উন্নয়ন ও সংকলিত জ্ঞানের ধারণা থেকে গড়ে উঠেছে কিছু বিষয়ভিত্তিক প্রতিষ্ঠান। এ-সি-এম, আই-ট্রিপল-ই, এ-এস-এম-ই, ইত্যাদি প্রতিষ্ঠান নিজ বিষয়ের যাবতীয় গবেষণার সংকলনের কাজ করছে। যে-কেউ চাইলেই বাৎসরিক চাঁদার বিনিময়ে এখানে পেতে পারেন কোনো পিয়ার-রিভিউড গবেষণাপত্র। আন্তর্জাতিক জার্নালগুলোয় এই জ্ঞান শুধু বিশদে বর্ণিত নেই, সমসাময়িক বিজ্ঞানীদের দ্বারা পুঙ্খানুপুঙ্খ ভাবে যাচাই করা আছে। সম্প্রতি প্রকৌশল বিশ্ববিদ্যালয়ে এই সুযোগ দেওয়া হয়েছে ছাত্রদের। তার আগ পর্যন্ত প্রবাসী কারও মারফত গবেষণাপত্র ডাউনলোড করে কাজ চালাতে হতো বাংলাদেশি ছাত্রদের।
সীমিত পরিসরের এই সুযোগ থেকেই উদ্যমী ছাত্ররা অনেক ভালো কাজ করতে পারছে। গ্র্যাজুয়েট স্কুলের প্রথম দু’বছর চলে যায় পুরনো গবেষণা সম্পর্কে জ্ঞান অর্জন করতে এবং ছাত্র নিজে কী করতে চায় তা জানতে। এই জ্ঞানটুকু দেশ থেকেই পেয়ে অনেকে গবেষণাপত্র প্রকাশ করছে কম সময়ে। কেউ কেউ ভর্তির সুযোগ অনেক এগিয়ে নিচ্ছে শিক্ষকদের গবেষণা সম্পর্কে নিজেকে আগে থেকে অবগত করে। এই সুযোগ সকলের জন্য নিশ্চিত করা উচিত।
গবেষণার সংস্কৃতি গড়ে তোলার প্রথম ধাপে এভাবেই অল্প মূলধনের বিনিময়ে আমরা ছাত্রদের জন্য একটি নতুন জগৎ খুলে দিতে পারি। শিক্ষানীতিতে এ-ব্যাপারে দিকনির্দেশনামূলক বক্তব্য অন্তর্ভুক্ত হলে তাত্ত্বিক গবেষণা গতি লাভ করবে। বাকি বিশ্বের তুলনায় আমরা যদি ১০ বছর পিছিয়ে আছি বলে ধরে নেই, তবে তার মধ্য থেকে অন্তত ২ বছর আমরা পুষিয়ে নিতে পারি এভাবেই। এই প্রক্রিয়া বেগবান করার জন্য পাঠক্রম সংশোধন করে স্নাতক পর্যায়ের শেষ দু’বছরে ‘লিটারেচার রিভিউ’-এর উপর কিছু কোর্স সংযুক্ত করা উচিত। গবেষণাপত্রের গ্রাহক হওয়ার জন্য প্রয়োজনীয় অর্থায়নে প্রবাসী অনেক প্রকৌশলী ও পেশাজীবি মুখিয়ে আছেন। তাঁদের সেই সদিচ্ছাকে কাজে লাগিয়ে অরাজনৈতিক কিছু পদক্ষেপ নেওয়া উচিত। এঁরা দেশের রাজনৈতিক বিভেদ ও দুর্নীতির কারণে দেশে বিনিয়োগে অনিচ্ছুক হলেও শিক্ষাক্ষেত্রে অবদান রাখতে আগ্রহী। এই গোষ্ঠীর উদ্বৃত্ত অর্থ ও আন্তরিক সদিচ্ছাকে দ্রুততার সাথে কাজে লাগানো উচিত।
তাত্ত্বিক জ্ঞান বৃদ্ধির সাথে সাথেই ছাত্রদের কাছে স্পষ্ট হয় তারা কী নিয়ে উচ্চতর গবেষণা করতে আগ্রহী। বর্তমানের টপ-ডাউন পন্থায় ছাত্রদের নির্দেশনামূলক কিছু কাজ দেওয়া হয়। ছাত্রদের নিজস্ব জ্ঞান বৃদ্ধি হলে তারা নিজেরাই আশে-পাশে ছড়িয়ে থাকা উপকরণ নিয়ে দেশজ প্রকৌশলে আত্মনিয়োগ করবে। এর দ্বারা দেশের জন্য প্রয়োজনীয় প্রকৌশল দেখতে পাবো আমরা। নতুবা বাংলাদেশের শীর্ষ মেধাবীরা প্রবাসে এসে উচ্চতর গবেষণা করে সেই দেশগুলোকেই এগিয়ে নিয়ে যেতে থাকবে শুধু।
অবধারিত ভাবেই কেউ কেউ প্রবাসে আসবেন গবেষণার কাজে। তাঁদের জন্য প্রবাসের গবেষণাগার থেকেই যথাসম্ভব দেশের জন্য গবেষণার সুযোগ করে দেওয়া উচিত। পাশ্চাত্যের প্রায় সব উৎপাদন চীনে স্থানান্তরিত হয়ে যাওয়ায় এখন অনেক সুলভে গবেষণার কাঁচামাল পাওয়া সম্ভব। অনেক ক্ষেত্রে যুক্তরাষ্ট্রে প্রাথমিক ডিজাইন তৈরি করে তা চীনে পাঠিয়ে দেওয়া হয় উৎপাদনের জন্য। বাংলাদেশ খুব সহজেই এই ‘রিসার্চ ব্যাকবোন’-এর সাথে যুক্ত হতে পারে। এতে দেশের মেধা প্রবাসে বসেও দেশের জন্য কিছু করতে সক্ষম হবে, আমরাও ‘ফাইবার অপটিক ব্যাকবোন’-এর সাথে যুক্ত না হওয়ার পাপ মোচন করতে পারবো কিছুটা।
ফাইবার অপটিক কেবল ব্যবহার করে ইদানীং বিভিন্ন গবেষণা চালিত হয় দূরে বসেই। উদাহরণ হিসেবে নিজে দেখা একটি ল্যাবের কথা বলি। পারড্যু ইউনিভার্সিটির একটি বিখ্যাত ল্যাবে গিয়েছিলাম বেড়াতে। সেখানে কাজ করা হতো একলা ঘরে থাকা বয়স্ক ব্যক্তিদের দেখভাল করার উপর। দেখবার মতো কেউ না থাকলে আচমকা জ্ঞান হারিয়ে কিংবা হোঁচট খেয়ে পড়ে গিয়ে হয়তো কেউ মরণাপন্ন হতে পারেন। সেই ল্যাবের কাজ ছিলো ক্যামেরা ও ইমেজ প্রসেসিং ব্যবহার করে বয়স্কদের নিজগৃহে নিরাপত্তা নিশ্চিত করা। ল্যাবটি ছিলো ভুট্টাক্ষেতে, যাঁদের দেখভাল করা হচ্ছিলো তাঁরা ছিলেন টোকিওতে।
আমারই দেখা আরেকটি উদাহরণ দেই। আমাদের ভার্সিটিতে নদী নিয়ে গবেষণা করা হয় বিভিন্ন দেশের জন্য। শুধু যুক্তরাষ্ট্রের বিভিন্ন নদী নয়, এখানে বসে ভারতের নদী নিয়েও গবেষণা করা হয়ে থাকে। এই ল্যাবে অনেক উন্নত উপকরণ, সফটওয়্যার, ও লোকবল আছে যা অনুন্নত একটি দেশে কল্পনা করা যায় না। কেউ কেউ অন্য দেশে বসেও যন্ত্রপাতি ব্যবহার করে থাকেন। বিশাল একটি ল্যাব গড়ে তোলার বৃহৎ পরিকল্পনা হাতে নিয়ে আরও পিছিয়ে না গিয়ে তাঁরা সুলভে গবেষণার সুফল লাভ করতে পারছেন নিজ দেশে বসেই। গবেষণার সংস্কৃতি গড়ে তোলার দ্বিতীয় ধাপে বাংলাদেশ একই পথে দেশজ প্রকৌশলীদের জন্য সুবিধা তৈরি করে দিতে পারে।
গবেষণায় দুনিয়ায় শীর্ষে উঠতে না পারলেও সম্মানজনক অবস্থান লাভের জন্য বিভিন্ন দেশ গবেষকদের মানবিক দিকটির কাছে আবেদন করে থাকে। পর্যটনের টোপ ফেলে গবেষকদের জড়ো করা হয় নিজ দেশে। সেখানে উঠতি ছাত্ররা যেমন সুযোগ পায় গবেষকদের সান্নিধ্য পাওয়ার, তেমনি জীবনের পরিধি বাড়ানোর আকর্ষণে অনেক গবেষকই যৌথ গবেষণায় হাত দেন সেই দেশের গবেষকদের সাথে মিলে। বিশ্বব্যাপী অনেক কনফারেন্স হয় যার কিছু আমরাও আয়োজন করতে পারি। এটি হতে পারে গবেষণার সংস্কৃতি গড়ে তোলার তৃতীয় ধাপ।
গবেষণার কচকচি উপেক্ষা করে আপাতদৃষ্টিতে অপ্রাসঙ্গিক এই তিনটি ধাপ উল্লেখ করার কারণ হলো, এর তাৎপর্য যেকারও পক্ষে উপলব্ধি করা সম্ভব। বিশেষ রাজনৈতিক মতাদর্শের সাথে সরাসরি সংযুক্ত নয় বলে একে দলমতনির্বিশেষে নিয়মিত করে তোলা যায় সহজেই। এই তিনটি ধাপ অনুসরণ করা হলে ক্রমে বিশ্ববিদ্যালয় ও গবেষণাপীঠভিত্তিক একটি সাপোর্ট সিস্টেম গড়ে উঠবে। সেটাই হবে গবেষণামুখী ভবিষ্যৎ বাংলাদেশের চতুর্থ ও চূড়ান্ত ধাপ।
পূর্বের যেকোনো সময়ের চেয়ে মানুষ এখন স্নাতক পর্যন্ত লেখাপড়া করছে বেশি। আগে স্রেফ এইচ-এস-সি পাশ করে যে-কাজ পাওয়া যেতো, তার জন্যও এখন স্নাতক ডিগ্রি চাওয়া হচ্ছে। এই অবস্থায় বাংলাদেশের উচিত বর্ধিষ্ণু উৎসাহকে ঠিক পথে চালিত করা। ছোট্ট বাংলাদেশে এখন স্থাপিত হচ্ছে সুবিশাল সব ক্যাম্পাস। সেগুলোর আশে-পাশের যৎসামান্য স্থানগুলো ভরে উঠুক গবেষণার চিন্তা ও স্বপ্নে।
(চলবে)
ছবিঃ ফ্রন্ট-রো-সিট // শোভন নাজমুস


