ডিজিটাল বাংলাদেশঃ ৫ [প্রযুক্তি ও গণতন্ত্র]




প্রযুক্তিকে চাওয়া সহজাত, পাওয়াও সহজ। অনেক রকম প্রযুক্তিই তৈরি অবস্থায় আছে, এবং অনুন্নত দেশের কাছে তা পছন্দসই দামে বিক্রি করবার জন্য উৎসাহী ব্যাক্তিও কম নেই। প্রশ্ন হল, আমরা এই প্রযুক্তি গ্রহণের জন্য প্রস্তুত তো?
স্বাভাবিকের চেয়ে উন্নত কিছ পাওয়ার জন্য প্রস্তুতির সময় এলেই আমরা সমাজের নিম্নবর্গের দিকে এক প্রকার ঘৃণা ও অবজ্ঞার দৃষ্টি দেই। মানবতার শত শিক্ষা সত্বেও আমরা অচ্ছ্যুৎ হিসেবে দেখি অর্থ- ও শিক্ষা-বঞ্চিতদের। মুখ ফুটে নিঃসংকোচে না বললেও অবলীলায় ভেবে বসি যে এরা সব রকম অধিকারের যোগ্য না, সব রকম সুবিধা এরা সদ্ব্যবহার করতে পারবে না, নিজেরাই নিজের পথের কাঁটা হয়ে ওঠা ঠেকাতে পারবে না, ইত্যাদি। উন্নতির ধারা অনেক উঁচু থেকে একটু একটু করে চুঁইয়ে নামে এদের কাছে। দুরতিক্রম্য এই আভিজাত্যবোধ আমাদের মাঝে ঢুকে গেছে আড়াই শ’ বছরের গোলামির সূত্র ধরে। আমাদের সমাজের প্রতিটি শ্রেণী খুব স্পষ্ট ভাবেই তার অব্যবহিত নিম্নবর্তী শ্রেণীকে অযোগ্য বলে বিবেচনা করে, ঠিক যেমনটা তাকে অযোগ্য বলে গণ্য করে তার ঊর্ধ্ববর্তী শ্রেণী।
প্রযুক্তি-বিপ্লবের সূচনা বাস্তবানুগ এক ধরনের স্তরবিন্যাস থেকে হলেও এই বিভেদ ধরে রাখা এখন এক কথায় অসম্ভব। অনেক প্রযুক্তিই প্রাথমিক ভাবে তৈরি হয়েছিল বিভিন্ন উন্নত দেশের প্রতিরক্ষা বাহিনীর জন্য। কালে তা উন্মুক্ত করে দেওয়া হয়েছে সাধারণ মানুষের জন্য। উদাহরণের তালিকায় আছে ইন্টারনেট, মোবাইল টেলিফোন, ইত্যাদির অনেক নিত্যব্যবহার্য। নতুন প্রযুক্তি ব্যবহারের সুযোগ পেয়ে সাধারণ মানুষও আবদ্ধ হয়েছে কৃতজ্ঞতার পাশে।
এই প্রক্রিয়াটি এক পর্যায়ে বিবর্তিত হয়। সাধারণ মানুষ নতুন সুযোগটুকু কাজে লাগায়। নিজের মতো করেই প্রযুক্তিকে এগিয়ে নেয়, তথ্যকে ভাত-কাপড়ের মতোই নিজের অধিকার হিসেবে দেখতে শেখে। সেই উপলব্ধি থেকেই দেশে দেশে তথ্য অধিকার পেতে থাকে মৌলিক অধিকারের মর্যাদা। এই মুক্তি ও অধিকারবোধ থেকে মানুষ নিজের মত প্রকাশের জন্য নিত্য-নতুন পথ বের করে। ক্রমে ডিজিটাল দুনিয়া নিয়ে নেয় একটি অনিবার্য গণতান্ত্রিক রূপ।
গণতন্ত্র চাইতে সহজ, সইতে কঠিন। মানুষ গণতন্ত্র চায় নিজের জন্য, নিজের অধিকারায়নের জন্য। একবার গণতন্ত্র অর্জিত হয়ে গেলে নিজেকেও অনেক ছাড় দিতে হয়। যাদের অসম ও অচ্ছ্যুৎ ভেবে অভ্যস্ত, তাদের অনেক দাবি-দাওয়া মেনে নিতে হয়। এই বাস্তবতা মেনে নিতে পারেন না অনেকেই। স্বৈরতান্ত্রিক সমাজে বিভাজন ধরে রাখা গেলেও আন্তর্জালে ধরে রাখা যায় না।
প্রযুক্তির হাত ধরে আসা গণতন্ত্রের মূল শক্তি হলো তথ্যপ্রবাহ। মুক্তির স্বাদ তাজা রক্তের মতো। একে একবার পেলে আর হারাতে দেওয়া যায় না। একটা সময়ে অস্ত্র ছিল শক্তির মূল। অস্ত্রের পরিবর্তে কখনও জমি, কখনও অর্থ হয়ে ওঠে ক্ষমতার মূল। আজ সেই ধারা বদলে গেছে। উন্নত বিশ্বে তথ্যই হয়ে দাঁড়িয়েছে গণতান্ত্রিক শক্তির উৎস। এভাবে প্রযুক্তির মতো জড় বস্তুটিতে ধীরে ধীরে নিজের মতো একটি প্রাণ গড়ে উঠেছে।
ডিজিটাল বাংলাদেশ গড়ে তোলার ক্ষেত্রে তাই প্রযুক্তিকে আরেকটি জড় বস্তু হিসেবে বিবেচনা না করে একটি সম্ভাব্য নতুন প্রাণশক্তি হিসেবে দেখা উচিত। আমাদের বিদ্যমান শাসনব্যবস্থায় ঔপনিবেশিক আমলের সামন্ততন্ত্রের রেশ রয়ে গেছে আজও। সমাজের উঁচু তলায় আছে রাজনীতিক, ব্যবসায়ী, আর সশস্ত্র বাহিনীর সদস্যরা। এঁদেরই মর্জিতে দেশের গতিবিধি নিরূপিত হয়। সাধারণ মানুষ অন্ধ, কারণ সাধারণ মানুষ অজ্ঞ।
স্বৈরাচারী এরশাদ সরকারের বিরুদ্ধে গড়ে ওঠা গণআন্দোলন ছিল অনেকটাই শহরকেন্দ্রিক। এর পেছনে কারণ ছিল দেশের বিভিন্ন প্রান্তিক এলাকায় ইচ্ছামতো তথ্য নিয়ন্ত্রণের সুবিধা। তুলনায় ১৯৯৬-এর গণআন্দোলন ছিল অনেক বেশি ব্যাপকবিস্তৃত। এর পেছনে স্পষ্ট কারণ ছিল সাধারণ মানুষের মাঝে অধিকতর তথ্যের সঞ্চার। ২০০৮-এর নির্বাচনের আগে যুদ্ধাপরাধীদের বিচারের যে গণদাবি ওঠে, তার মূলে ছিল ইন্টারনেট, এসএমএস, ইত্যাদি আধুনিক প্রযুক্তি ব্যবহার করে সচেতনতা তৈরি। ফলাফল পূর্বের যেকোন সময়ের চেয়ে প্রকট ভাবে প্রত্যক্ষ।
এই গণবিস্ফোরণের কাঁধে সওয়ার হয়ে বা হতেই ডিজিটাল বাংলাদেশের ধারণাটির অবতারণা হয় নির্বাচনের আগ-মুহূর্তে। প্রাথমিক অবস্থায় এই নিজস্ব প্রাণ পেয়ে যাওয়া প্রযুক্তিকে বিশ্বস্ত বন্ধু মনে হতেই পারে। এমতাবস্থায় ভুলে যাওয়া খুব সহজ যে এক সময় পাশার দান বদলে যাবে। এক সময় সাধারণ মানুষ নিজের অধিকারের দাবি নিয়ে সামনে দাঁড়াবে। তখন নিজেকে সুবিধাবঞ্চিতের বদলে সুবিধাভোগীর অবস্থানে দেখতে হবে। তিলেকের ভুলও তখন অনেক বড় প্রতিকূলতার মুখোমুখি করবে, ডেকে আনবে অটল প্রতিরোধ।
প্রযুক্তির গতিবিধি সম্পর্কে অচেতন ব্যাক্তির কাছে এই সময়টুকু কিছুটা বিভ্রান্তিকর ঠেকতে পারে। যখন খুব কম মানুষ প্রকৃত তথ্য জানতো, তখন অনেক বড় অপকর্মের প্রেক্ষিতে অল্প কিছু মানুষের তীব্র প্রতিবাদ দেখতে পেত শাসক শ্রেণী। প্রযুক্তির হাত ধরে যে-গণতন্ত্র আসে, তার চরিত্র এদিক থেকে অনেকটাই ভিন্ন। সামান্য অন্যায়ের কথাও ছড়িয়ে যায় লক্ষ লক্ষ মানুষের মধ্যে, আর সেই প্রান্তিক মানুষগুলোর সামষ্টিক হুঙ্কারই নিমেষে গর্জনে রূপ নেয়। আমাদের নীতিনির্ধারকেরা সবাই সেকেলে মানুষ। তাঁরা গোটা দশেক খুন ও কয়েক হাজার কোটি টাকা চুরির পর অপকর্মে লিপ্তদের শাস্তি পেতে দেখে অভ্যস্ত। পক্ষান্তরে, একালে একটি হাতটানই মানুষকে আকাশ থেকে মাটিতে নামিয়ে আনতে যথেষ্ট।
প্রযুক্তি ও গণতন্ত্রের সম্পর্ক বিবেচনা করতে গেলে তাই আমাদের শাসকশ্রেণীর এই উপলব্ধির ভূমিকা ব্যাপক। ক্ষমতায় আরোহন করলে তাঁরা তা নিদেনপক্ষে পাঁচ বছরের জন্য নিরাপদ ভাবতে অভ্যস্ত। সেই সাথে ক্ষমতার বিবিধ অপব্যবহার করে পার পেয়ে গিয়েও অভ্যস্ত তাঁরা। প্রযুক্তি সাধারণ মানুষকে এই অনাচার থেকে রক্ষা করে।
এ-যুগে শাসকব্যবস্থার পক্ষে পূর্বের মতো দমন-পীড়ন সম্ভব নয়। একটি বার ইন্টারনেটে গিয়েছেন কিংবা একটি ইমেইল করেছেন, এমন ব্যাক্তির নাম-পরিচয় আর গোপন থাকে না। ঠিক তেমনি, একটি বার ইন্টারনেটে কোন কিছু প্রকাশিত হলে তা আর কোনো ভাবে রুদ্ধ করা যায় না। এদিক থেকে শাসকদের প্রস্তুত হতে হবে একটি নতুন ধরনের বাস্তবতার জন্য। ১৯৮০-র দশকের মতো পত্রিকা অফিসে তালা দিয়ে, ছাপাখানা দখল করে, কিংবা হকারদের আটকে পত্রিকার কপি বাজেয়াপ্ত করে কোন কিছু ধামাচাপা দেওয়া সম্ভব নয়। সাপ্তাহিক বিচিত্রা কিংবা সাপ্তাহিক যায় যায় দিনের সেই যুগ আর নেই, আর ফিরবেও না। 
বিগত বছরগুলোয় পাশ্চাত্যে প্রযুক্তির মুক্তি নিশ্চিত করতেই অনেক রকম ব্যবস্থা তৈরি হয়ে আছে। তবুও নিরন্তর আবেগী দোহাই দিয়ে যাওয়া হয়, চেষ্টা করা হয় গা-জোয়ারী ভাবে প্রযুক্তির দ্বার বন্ধ করতে। এই চেষ্টা থেকেই শেখ হাসিনার আলাপচারিতা গোপন করতে ইউটিউব ব্যান করা হয়, পায়ে পা লাগিয়ে ঝগড়া করতে আসা কিছু আহাম্মককে দাবিকে প্রশ্রয় দিয়ে ফেসবুক ব্যান করা হয়, ইত্যাদি। শেখ হাসিনা সেনাকুঞ্জে খুব একটা ভুল কিছু বলেননি, আবেগাক্রান্ত সেনা কর্মকর্তারা উত্তেজিত হলেও অপমানজনক কিছু বলেননি। তবুও সেই কথোপকথন লুকিয়ে রাখতে আমরা বিশ্ববরেণ্য গণমাধ্যমে নিজেদের নাম উঠিয়েছি মূর্খ ও উগ্র হিসেবে। গোপন সভার অডিও প্রকাশ হওয়ার জন্য সামরিক বাহিনীতে শৃঙ্খলার অভাব দায়ী ছিলো, কেউ উগ্র ভাষায় কিছু বলে থাকলে শেখ হাসিনা সভার নিয়ন্ত্রণে না থাকা ও আস্থাভাজন না হওয়া দায়ী ছিলো। ভুল স্বীকার করবার পরিবর্তে ইউটিউবই ব্লগ করে দেওয়া হলো। এটাই সহজ ও তুলনামূলক ভাবে চটকদার সমাধান বলে কথা।
ফেসবুক নিয়ে ঘটনাও কোনো দিক দিয়ে উন্নত হলো না। বহুদিন আগে ধর্মবিষয়ক একটি প্রামাণ্যচিত্র দেখছিলাম। সেখানে মুসলমান অধ্যুষণে আতঙ্কিত এক খ্রিস্টধর্মীয় নারী বলছিলেন, “উই হ্যাভ টু আউট-ফ্যানাটিসাইজ দ্য মুসলিমস”। বেকুব হয়ে গিয়েছিলাম এই বক্তব্য শুনে। এ-ধরনের চিন্তারই প্রতিফলন দেখা যায় পাশ্চাত্যের বিভিন্ন গণমাধ্যমে দু’দিন পরপর মহানবী (স)-কে নিয়ে ব্যঙ্গচিত্র আঁকায়। এদের উদ্দেশ্য নিজের ধর্মের প্রচার নয়, বরং আমাদের আস্ফালন দেখে গড়াগড়ি দিয়ে হাসা। আমরা জেনে-বুঝে বারবার পা দিচ্ছি এই ফাঁদে। আমরা নিজেদের একটি শান্তির ধর্মের অনুসারী বলে দাবি করি, আমাদের নবীকে (স) পাথর মারার পরও তিনি ক্ষিপ্ত না হওয়ার উদাহরণ দেই, অথচ এই সহজ ফাঁদটুকু চিনতে না পেরে গোটা ধর্মকেই অবমানিত করি মানুষের চোখে। যদি শতভাগ ইসলাম-সম্মত সমাজই আমাদের প্রথম আরাধ্য হয়ে থাকে, তাহলে বাংলাদেশ থেকে অপরাপর সকল ধর্মের প্রচার-প্রসার নিষিদ্ধ করে দেওয়াই শ্রেয়। সেই তুলনায় ফেসবুক ব্লক করে মৌলবাদীদের তোয়াজ করা অনেক চটকদার সমাধান।
আমরা অনেক আবেগী স্বপ্ন থেকে “ডিজিটাল” বাংলাদেশের কথা বলি। আলোচ্য শব্দবন্ধে ডিজিটাল ব্যবহৃত হয় উন্নত-এর প্রতিশব্দ হিসেবে। যদি সত্যিই ডিজিটাল বাংলাদেশ চেয়ে থাকি, তাহলে মানতে হবে যে এই দেশের কিছু অংশ ডিজিটাল তথা যান্ত্রিক, নিরাবেগ হবে। এই অংশে থাকবে প্রাণহীন তথ্যগুলোর অবাধ, গণতান্ত্রিক বিচরণ। সরকার নয়, মানুষের রুচি ধার্য করে দেবে তথ্যের কোন উৎসটি গৃহীত হবে। জাতীয়তাবাদ ও দেশরক্ষার মতো মৌলিক আবেগের সাথে ভারসাম্য রেখে শুধু নাশকতামূলক তথ্য নিয়ন্ত্রিত হতে পারে। বাকিটুকু নাগরিক অভিরুচির ব্যাপার। 
অন্যথায় অহেতুক বিশ্ব্বের চোখে আমরা অপরিশীলিত জাতি হিসেবে পরিচয় পাবো, ওদিকে বিবিধ সমান্তরাল প্রযুক্তি ব্যবহার করে আলোচ্য বিষয়গুলো দেখতে পাবে সবাই। ঠিক যেমন আমি হাজার ব্যস্ততার পরও ফেসবুক বা গুগুল ঘেঁটে আলোচ্য কার্টুন ও ক্যারিকেচারগুলো দেখে নেবো।


