গানবন্দী জীবনঃ যখন কেউ আমাকে পাগল বলে



১১. যখন কেউ আমাকে পাগল বলে

গেল সিমেস্টারে ক’দিন বাক্স থেকে খাওয়া-দাওয়া করেছি। ভোর ১১টা নাগাদ ঘর থেকে বের হওয়ার পথে বাক্সে কিছু খাবার নিয়ে যেতাম। দুপুর ৪টা নাগাদ তা দিয়ে লাঞ্চ করতাম, রাতে ঘরে ফিরেও সম্ভব হলে বাক্স থেকেই খেতাম। প্লেট-গ্লাস ছেড়ে এই অচেনা পথে বিচরণের শুরুটা ইঞ্জিনিয়ারিং বিল্ডিং-এর ক্যান্টিনে। কিছু প্রফেসর লাঞ্চ করছিলেন বাসা থেকে কৌটায় করে আনা খাবার দিয়ে। সেই দৃশ্য দেখে এক নিমেষে মন চলে যায় দূর অতীতে, যখন বছরের পর বছর ধরে বাবাকে দেখেছি ক্যারিয়ারে করে ডাল-ভাত-তরকারি নিয়ে অফিসে যেতে। সে-গল্পে যাওয়ার আগে একটু জীবনচরিত আলোচনা করে নেওয়া যায়।
স্নাতকোত্তর ছাত্র বা গ্র্যাজুয়েট স্টুডেন্ট মানেই প্রায়-দাসত্ব। টাকা যা পাই, তাতে ট্যাক্স আর বিল দিয়ে হাতে থাকে না কিছুই। দেশ থেকে কেউ প্রশ্ন করলে নিরর্থক প্রশংসার লোভে বলি, পিএইচডি করছি। প্রবাসী কেউ জানতে চাইলে মায়ার কাঙাল হয়ে বলি, গ্র্যাজুয়েট স্কুলে আছি। যুগে যুগে ঐহিক দুর্গতি থেকে পরিত্রাণ দেওয়ার প্রতিজ্ঞা নিয়েই পারত্রিক বিশ্বাস প্রসার পেয়েছে। এক্ষেত্রেও বাস্তবতা ভিন্নতর নয়। পাশ করার পরের সুখের স্বপ্ন দেখতে দেখতে বর্তমান দুরবস্থা মেনে নেই। ক্রেডিট কার্ডের হাতে বন্ধক রাখা জীবনটা তাই বন্দীই থেকে যায়। ডেবিট কার্ডটা রাখা থাকে ওয়ালেটের ভেতরের দিকে কোথাও, বাজারে গেলেই ফট্ করে আমেরিকান এক্সপ্রেসটা বের হয়ে যায়। মাস আসে, ৮০ ডলার মিনিমাম-বিল হয় তো মন বড় করে ১০০ ডলার শোধ দেই। ফলাফল যা হওয়ার তা-ই। পরের মাসে দেখি মূলটুকু যেমন ছিলো তেমনই আছে, সুদ বেড়েছে আরও। কোনো রকমে বেঁচে-বর্তে থেকে একটা চাকরি জোটাতে পারলে স্বাচ্ছন্দ্য আসবে জীবনের কোনো পর্যায়ে, এটাই আশা। পিএইচডি কমিক্সে দেখেছিলাম ক’দিন আগে, আমেরিকায় গ্র্যাজুয়েট স্টুডেন্ডদের গড় বাৎসরিক বেতন ১৮ হাজার ডলার। তুলনায় এদেশিদের জন্য গড় বাৎসরিক বেকার ভাতা ২১ হাজার ডলার! তবুও চাকরির বেতনের কথা মনে করে নিজেকে প্রবোধ দেই। পাশ করে চাকরি পাওয়ার আগ তাই পর্যন্ত দেশের মানুষের হুতাশ ও প্রবাসীদের হিংসাই পাথেয়।
গ্র্যাজুয়েট স্কুলে একেক জনের মালিক (সুপারভাইজার) একেক রকম হয়। কেউ সোমবারে বুঝিয়ে দেন পুরো সপ্তাহে কী কী করতে হবে, কেউ শুক্রবারে খোঁজ নেন সারা সপ্তাহের কাজকর্মের ব্যাপারে। দুইয়ের কোনোটাতেই আমাকে ঠিক কব্জা করতে না পেরে আগামী সপ্তাহ থেকে আমার মালিক বুধবার মিটিং-এর দিন ধার্য করেছেন। এতে যদি আমাকে দিয়ে কাজ করানো যায়! কালানুক্রমে একেক মালিকের বিবিধ অভ্যাস ছড়িয়ে পড়ে তাঁদের অধীনস্ত ছাত্রদের মাঝে। গ্র্যাজুয়েট স্কুলে তাই প্রচলিত আছে যে প্রত্যেকে নিজ নিজ সুপারভাইজারের ছায়ায় পরিণত হয়। আমার মালিক কাজ-পাগল, আমি অলস। আমার বিবেচনায় যা কাজ করতে করতে জিহ্বা বের হয়ে যাওয়া, মালিকের বিবেচনায় তা ফাঁকিবাজি। জানি না কতটুকু পরিশ্রমী হতে পারবো তাঁর মতো। মাত্র পাঁচ মাস গেছে, পুরো তিন-চার বছরের কথা ভাবলে হাত-পা ঠাণ্ডা হয়ে আসে প্রায় রাতেই। মালিকের কীই বা দোষ? বয়সে তিনি আমার চেয়ে অল্প ক’বছরের বড় হবেন। জাতিতে চীনদেশীয়, অপরূপা সুন্দরী, দারুণ চটপটে, এখনও টেন্যুর পেতে কিছু বাকি, এবং শেষ খবর পাওয়া পর্যন্ত অনূঢ়া। 
এই টানাপড়েনের মধ্যে এগিয়ে চলে জীবন, জেঁকে বসে ভয়। নিজেকে হারিয়ে ফেলবার ভয়।
সংসার বলতে লোকে যে-ধরনের ঝুট-ঝামেলাকে বোঝে, প্রবাসী হওয়ার সুবাদে তার অনেক অনুষঙ্গের সাথে পরিচয় হয়েছে গত বছর ছয়েকে। নিয়ম করে রান্না আছে, ঘরকন্না আছে, টাকা-পয়সার হিসেব আছে, শুধু সংসারীসুলভ সুখটুকু নেই। অনেক কাঠ-খড় পুড়িয়ে অবশেষে এক সুহাসিনীর বদৌলতে সময় এসেছে স্বপ্ন দেখার, কিন্তু সেটাও পদে পদে মরিচীকাময়। কখনও দূরত্বের বিভেদ, কখনও সময়ের বিভেদ, কখনও আবেগের বিভেদ, আর কখনও সামর্থ্যের বিভেদ বাধা হয়ে দাঁড়ায় পদে পদে। নতুন প্রেমের বেহায়া আবেগ দিয়ে সেগুলো ভুলে থাকা যায় কিছুকাল, কিন্তু মনে জেঁকে বসে থাকে অদৃশ্য “গ্লাস সিলিং”-এর ভয়। যদি একটা সময় এই আবেগ আর জীবনের প্রতিকূলে শক্তি যোগাতে না পারে? সেই আশঙ্কারই গান মান্না দে’র ‘যখন কেউ আমাকে পাগল বলে’। 
লেখাপড়া শুরু করেছিলাম গাড়ি-ঘোড়ার স্বপ্ন নিয়ে। সেই স্বপ্নে এতই বুঁদ ছিলাম যে ঝগড়া করে ঘর ছাড়তেও বাধেনি। আমার জন্ম ও বেড়ে ওঠা সরকারী চাকুরে বাবার মধ্যবিত্ত পরিবারে। বাবার কাছ থেকে মেধার উত্তরাধিকার পেয়েছি। সেই সাথে পেয়েছি বিশেষ যত্ন নিয়ে লেখাপড়া করানো। ধূলায় থেকেও যে পৃথিবীর রাজা হওয়া যায়, তা আমার বাবাকে দেখে শিখেছি। বারাক ওবামা এক সাক্ষাৎকারে বলেছিলেন, দামী পোষাক পরিহিত ব্যবসায়ীর সাথে দর কষাকষির সময় রঙচটা জুতা পরিহিত সাংসদদের মাথা ঠিক রাখা খুব কষ্টের কাজ, কারণ কাঁচা টাকার বাড়তি চটকটুকু অনেকেই উপেক্ষা করতে পারেন না। মুচকি হেসেছিলাম, কারণ আমার বাবাকে জীবনভর অবলীলায় মাথা ঠাণ্ডা রেখে উঁচু-নিচু সবার সাথে মিশতে দেখেছি। 
এগুলোর পাশাপাশি বাবাকে দেখে কষ্টও পেতাম। গ্রামে লেখাপড়া করেও আব্বু মেধাতালিকায় ৯ম স্থান পেয়েছিলো ম্যাট্রিকে। খাদ্য অধিদপ্তরে হাজারও চোরের মাঝেও সততা ধরে রেখেছিলো পুরো চাকরিজীবন ধরে। যথারীতি, মূল্যায়ন মেলেনি তার। জীবনভর মাত্র গোটা চারেক “শখ” করতে দেখেছি। আবাহনী-মোহামেডান খেলা দেখতে গিয়ে জুতা হারিয়ে ফেরা, চুরি যাওয়ার পর নতুন ক্যাসেট প্লেয়ার কেনা, কিংবা অফিসের ট্যুরে গেলে দই-ছানামুখী কেনাতেই তা সীমিত ছিলো। স্থিতধী, ভদ্র, মেধাবী বাবাকে দেখে আমার চোখে মনে হতো মস্ত এক দৈত্য যেন ছোট্ট বোতলে বন্দী। দিগন্তের সীমানা একেক জনের একেক রকম। কেউ বুয়েটে পড়ে বাধিত হয়, কেউ আমেরিকা এসে, কেউ আমেরিকায় চাকরি পেয়ে। মনে হতো, আমার বাবাও হয়তো সামর্থ্যের তুলনায় খুব ছোট কোনো সীমানায় আটকা।
ইদানীং আমাকেও নিয়মের মধ্যে চলতে হচ্ছে। চলতি সিমেস্টারে দু’টা ক্লাস পড়াতে হয়। এক সেকশন সকালে, আরেক সেকশন সন্ধ্যায়। ইচ্ছা থাকলেও জগৎ উদ্ধার করা হয়ে উঠে না। ক্লাসের কাজ শেষে অবশিষ্ট সময়টুকুতে না চাইলেও ব্লগ-সংবাদ-ফেসবুক-ওবামা থেকে মন উঠিয়ে গবেষণায় দিতে হয়। কোনো কোনো দিন ছাত্র-ক্লাস-লেকচার-পরীক্ষা উঠে আসে তারও উপরে। এই নিয়মের মধ্যে এসে জেনেছি, প্রথাগত জীবনে থিতু হওয়াই কঠিনতর। নিয়মের মধ্যে জীবন যাপন করাকে পরাজয় ভাবতাম, এখন বুঝি যে অসাধারণত্বের শুরু সাধারণত্বকে জয় দিয়ে। এই কঠিন পথ ধরেই উপরে উঠতে হয়, উদ্ভট কোনো স্বপ্নের-সিঁড়ি বেয়ে নয়। 
দৈনন্দিন কাজ সেরে প্রায় দিনই খেলতে যাই আমরা ক’জন। বিকেলের হুল্লোড়ের সময় নিজের মাঝে সেই দৈত্যকে খুঁজে পাই। মনে হয় যেন একটু একটু করে গুটিয়ে নিতে থাকা জীবনের ছাড় দেওয়া স্বপ্নগুলো নিজের মাঝে পুঁতে ফেলছি সময়ের সাথে সাথে। অথচ সেই বাবার সাথে কথা বললেই মনোবলও ফিরে পাই। কল্পনার মানসে দেখি, আর ক’বছর পর পরিবার বড় হচ্ছে। জাগতিক স্বপ্নের আকর্ষণ যতো প্রবলই হোক না কেন, অপত্যের জন্য তাতে ছাড় দিতে তিলেকের দ্বিধাও কাজ করবে না, তা এখনই মর্মে মর্মে বুঝি। উপলব্ধি হয়, সেই দৈত্যটা বোতলবন্দী হয়েছিলো আমাকে বোতল ভেঙে বের করতেই।
মান্না দে’র গানের ভক্ত আমার বাবা প্রায়ই “যখন কেউ আমাকে পাগল বলে” ছেড়ে দিয়ে ব্যায়াম করতো। গম্ভীর মানুষ হওয়ায় আব্বুর সাথে কথা হতো কম। তার কঠিন খোলসের আড়ালে লুকিয়ে থাকা মানবিক দিকটির সাথে পরিচয় অনেক বড় বয়সে এসে। উঠতি বয়সের অনেক নতুন প্রশ্নের জবাব তাই নিজেকেই খুঁজে নিতে হয়েছে। তেমনই একটি অভিজ্ঞতা ছিলো নব্য কৈশোরে পর্দার আড়াল থেকে বাবার শেভ করা দেখে একটু একটু করে “বড়” হতে শুরু করা। মায়ের সাথে অনেক খোলামেলা ছিলাম, তাই তার কাছে অনেক কিছুই জিজ্ঞেস করা যেতো। লোকে হাসবে, লোকসম্মুখে স্বীকার করেছি জানলে মা বকবে, তবু একটা ঘটনা বলি।
দুর্গন্ধে টিকতে না পেরে একটা সময় মাকে জিজ্ঞেস করেছিলাম বগলের চুল কাটা যায় কীভাবে। শেভ করতে সাহস পাই না, কাঁচি চালালে কেটে যায়, ইত্যাদি। মা বলেছিলো, পাউডার মেখে শেভ করলে নাকি কষ্ট কম হয়। সেই খুশিতে কেশমুক্ত বগল বাজিয়ে বেড়ালাম কিছুদিন। এরই মধ্যে আবিষ্কার করলাম, গাল শেভ করে ঠিক আরাম পাচ্ছি না। খোঁচা খোঁচা দাঁড়ির জন্য খুব যন্ত্রণা হয়। তখনও পর্যন্ত স্রেফ একদিকে শেভ করতাম, জানতাম না উলটা দিক থেকে শেভ করা যায় কিনা। এই প্রশ্নের জবাব আমার মায়েরও জানা নেই। বাবা শেভ করার সময় তো মা রুটি বানায়, বাক্সে ভাত-ডাল ভরে দেয়! অগত্যা একদিন পর্দার আড়ালে ঘাপটি মেরে পড়ে থাকলাম। আব্বুকে দেখে শিখলাম, চাইলে উলটা দিক থেকেও শেভ করা যায়। সে-দিনও ক্যাসেট প্লেয়ারে “যখন কেউ আমাকে পাগল বলে” চলছিলো। গম্ভীর মুখে শেভ করতে করতে হঠাৎ আব্বুও হঠাৎ গেয়ে উঠলো, “পাগল তোমার জন্য যে”। 
গানটা শুনলে আজও সেই স্বপ্ন ও উপলব্ধিতে ফিরে যাই, আনমনে দরজার দিকে তাকাই। হয়তো আমারই মতো আর কারও ‘রাইট অফ প্যাসেজ’ লুকিয়ে আছে ঐ দরজার আড়ালে। মাত্র ক’দিন আগে আমার বাবা অবসরে গেল। দেশের আলো-হাওয়া-ছায়া-তরুর চেয়েও বেশি আফসোস হয় সেই দিনটায় তার পাশে না থাকতে পারায়। কোনোদিন কেউ এভাবেই আমার সমাপ্তিতে ছটফট করবে কিনা ভাবি। সেটাই হবে মানুষ হিসেবে আমার সাফল্যের সূচক, আমার দিগন্তের সীমানা।

পুরনো পর্বসমূহঃ
১০. জাওয়ানি জানেমান হাসিন দিলরুবা
৯. আমি বাংলায় গান গাই
৮. রক ইউ লাইক আ হারিকেন
৭. ওবলাডি ওবলাডা
৬. মিস লংকা
৫. আমি আশিক, তুমি প্রিয়া
৪. নায়ে বাদাম তুইলা দে ভাই
৩. আজ আমার শূন্য ঘরে আসিলো সুন্দর
২. খরবায়ু বয় বেগে
১. সে যে বসে আছে একা একা

