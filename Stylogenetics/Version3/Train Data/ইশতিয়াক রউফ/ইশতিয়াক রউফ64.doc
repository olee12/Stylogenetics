ভীতিমালা প্রসঙ্গে আমার কিছু কথা



প্রিয় মহারথী ব্লগারেরা,
আপনাদের সমস্যাটা এখানেই। আপনারা সবাই অনেক বেশি পথ পেরিয়ে এসেছেন। সবাইই মহারথী আপনারা। বহুকাল ধরে বহুঘাটে ব্লগের নৌকা ভিড়িয়েছেন আপনারা। আমি এই দিকে একেবারেই নবীন। আপনাদের মত এমন প্রোলিফিক ব্লগার আমি না। নিজের মত অন্যত্র অন্য মাধ্যমে প্রকাশ করতাম। আমার কাছে খুব কটু লাগছে আপনাদের কার্যকলাপ। লজ্জাষ্কর সব প্রতিক্রিয়া দেখছি আপনাদের মধ্যে। 
সকালে নাস্তা করিনি কাজে যাবার আগে, তবে নতুন ব্লগ পোস্ট করেছেন কিনা কেউ তা ঠিকই দেখে গেছি। ৮ ঘন্টা কাজের পর ঘরে ফিরলাম। খাইনি এখনও। ফেরার পথে ভিজে গেছি, তবু কাপড়ও ছাড়িনি। সেই একি লজ্জা আবারও কাজ করলো মনের মধ্যে। আপনারা নিজেদের মতো করে ব্যানাবেনি খেলুন। আমি আমার দিনপঞ্জি থেকে সচলায়তনকে ব্যান করলাম এক দিনের জন্য। এটা পাঠকের ব্যান, মডারেটরের ব্যান না। আপনারা এখনো প্রস্তুত নন। সচলায়তন ডট কম এখনো সচল নয়। এটা এখনো পলায়ন ডট কম। অতীত থেকে পালাচ্ছেন আপনারা। প্রত্যেকে।
ব্যান খাওয়ার আগে ব্যাখ্যা করি। আমি নিজে না লিখলেও হিমু ভাইয়ের লেখা পড়তাম নিয়মিত। বুকমার্ক ধরে ওনার লেখা পড়ে আসতাম অন্য ব্লগে। কখনো সামহোয়্যার, কখনো রয়েসয়ে, কখনো ওয়্যার্ল্ডপ্রেস। ওনার আমন্ত্রণে এখানে আসা। বলেছিলেন এটা ক্লোজড গ্রুপ। ঝামেলাবাজ আর জামাতীর উৎপাত এড়াতে, লেখালেখির একটা ন্যূনতম মান ও পরিবেশ বজায় রাখতে। কোন নীতিমালা ছিল না সচলায়তনের। তবে একটা মানদণ্ড ছিল। আপনাদের মেধাবী কলম (কীবোর্ড?) দিয়ে বেঁধে দেওয়া মানদণ্ড। আমার চোখে সেটা ছিল হিমু ভাইয়ের লেখা, আপনাদের আর সবার লেখা।
মনের মধ্যে একটা তাগিদ কাজ করেছিল লেখা পড়ে। মনে হয়েছিল সচলায়তনকে চিনতে হবে, এর সদস্যদের চিনতে হবে। আমি আপনাদের সবার ৭৫% লেখা পড়ে ফেলেছি এই কয়েকদিনে। এত ভাল যাদের লেখা, সেই লেখক-লেখিকাদের চেনা যেকোন উদ্দমী পাঠকের নৈতিক দায়িত্ব। দুঃখ পেলাম এখানেই। 'সচল' থাকার জন্য সচলায়তনকে চেনা যথেষ্ট নয়। এই কথাটাই মনে হচ্ছে আমার এখন। আপনারা যত উদ্দোগীই হন না কেন, যত চিন্তাশীল লেখকই হন না কেন, আপনাদের চিনতে হলে পাশের পাড়ার ব্লগের লেখাগুলো পড়তে হবে! আপনাদের পরিচ্ছন্নতা অ্যাপ্রিশিয়েট করতে হলে আরেক বাড়ির নোংরা ঘেঁটে আসতে হবে। এটাই সচলায়তনের নীতিমালার অলিখিত 'নীতি' এখনো পর্যন্ত।
সরাসরি একটা প্রশ্ন করি সব মহারথীকে। অন্য ব্লগেরও তো নীতিমালা আছে এখন। আপনারা তাহলে কোন দিক দিয়ে বেটার? জবাবটা মনে হয় 'লেখার মান', তাই না? আমি সবাইকে চিনি না (২ দিন আগ পর্যন্ত ভাবতাম চিনেছি)। তবে আমি হিমু ভাই ও মাশীদ আপুকে চিনি। একজন আমার বড় ভাই, একজন বড় বোন। রক্তের আত্মীয়ের চেয়েও কাছের এবং আপন। আমার কাছে নীতিমালা ছিল একটাই। এমন কিছু বলা বা করা যাবে না যাতে তাঁরা আমার সাথে তাঁদের পরিচিতি স্বীকার করতে কুণ্ঠা বোধ করেন। ওটাই কি যথেষ্ট ছিল না?
ভূত থেকে ভূতে করেই তো সদস্য নিচ্ছেন আপনারা। আমার মত আধাচেনা লোকেরাই তো সদস্য হচ্ছিল। লেখাগুলো জমতে জমতে মানটাও জমাট বেঁধে যেত সময়েই। এখনও তো কমেন্টগুলো ওপেন হয়নি। খাস বাংলায় বললে গাই কেনার আগে মাইঠ্যা কেনার মত হয়ে গেছে এই নীতিমালা প্রণয়ন এবং ব্যানিং।
সচলায়তনের উদ্যোক্তাদের সম্মানের সাথে অনুরোধ জানাচ্ছি নিজেরা সচল হতে। ভুলে যান সামহোয়্যার। তুলে দিন আরএসএস ফিডে ওখানের লেখা আমদানি করা। ছুঁড়ে ফেলুন নীতিমালা। মুক্ত কণ্ঠ আর গতিময় লেখাগুলোকে থামিয়ে দিল এই ভীতিমালা। নীতিমালাকেই এই  অপরাধের দায়ে নির্বাসন দেওয়া হোক কিছুদিন। আমার মত নতুন আরও অনেকেই এসেছেন, আসবেন। দয়া করে আমাদের কথা মাথায় রাখবেন।
কাউকে আঘাত করার জন্য এই লেখা নয়। আমার কিছু অবজারভেশন আপনাদের সাথে শেয়ার না করে পারলাম না। অনভিপ্রেত দুরাচার করে থাকলে আগাম ক্ষমা চেয়ে নিচ্ছি।

