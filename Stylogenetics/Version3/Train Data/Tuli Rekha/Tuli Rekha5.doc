সচলচারণ ৩



সচলে তখন নিয়মিত নীরবে আসি যাই। সকালে বিকালে সচলে ঢুকি। এ এক অন্য জগতের স্বাদ। এত এত নতুন লেখা আসে যে কখনো কখনো তাল রাখতে পারি না।  হাসির লেখাগুলো পড়ে প্রাণ খুলে হাসি, গভীর লেখাগুলো পড়ে চুপ করে বসে বসে ভাবি।  
 হিমুর সেই সবকিছু দুই কেজি (মাংস দুই কেজি, গরমমশলা দুই কেজি, তেল দুই কেজি, লংকা দুই কেজি....কে আর নানা ওজনের ঝামেলায় যায়, মনে রাখা খুব হ্যাপার ব্যাপার  ) করে কেনার রেসিপি পড়ে হাসতে হাসতে আমার বহুদিনের খিল খুলে যায়। তারপরে আবার শুনি তার দুই বৌ এর শখ। একজন চা করে দেবে একজন হাওয়া করবে, সেই " এক কইন্যা রান্ধেন বাড়েন/ এক কইন্যা খান...." ছড়ার মত ব্যাপার। "গাল ফুলাইয়া বাপের বাড়ী যান" পর্যায়ে গেলে যে কি হবে কেজানে!   একজনকেই ম্যানেজ করতে পারে না ছেলেরা, দুইজনকে কি করে করবে খোদায় মালুম। মনে মনে গুড লাক জানাই। )
 হিমুর ফুটোস্কোপিক গল্পেও চমক। চমক সাধারণত শেষে গিয়ে। যেমন ধূসর গোধূলিকে নিয়ে লেখা গল্পে পরমকারুনিক ঈশ্বরের সাক্ষাত্‌ পাবার পরে একটিমাত্র প্রশ্নের সুযোগ পেয়ে সে কিনা তাকে প্রশ্ন করে, "আপনার কোনো শালী আছে? "   
 ধূসর গোধূলিকে নিয়ে লেখা অনেক গল্প পড়তে পড়তে চেনা হয়ে যায়, মজাদার হাসিখুশী লোক বলে বোঝা যায়। শুধু কেন যে সেই ছোকরা এক ধুতিপরা বুড়োর ছবি দিয়ে রেখেছে নামের কোণায়, তা কেজানে! এমন বুড়া দেখে কার শালী ই বা এগোবে?  
 রেনেট লেখেন তার লেখা দেখে নাকি তার বৌ বলেছে, "নজর উঁচা করো, বুঝলে নজরটা উঁচা করো।  গল্পেই যদি ক্যাপ্টেন হচ্ছো তবে অস্ট্রেলিয়ারই হও!" 
    কবিতার ব্লগগুলো দেখে চমকে চমকে উঠি, কী অসাধারণ প্রকাশ, শব্দের পর শব্দ গেঁথে  নিয়ে কী অদ্ভুত সুন্দর রচনায় অধরাকে ধরে ফেলা ! "যে কেবল পালিয়ে বেড়ায় দৃষ্টি এড়ায়...." তাকেই ধরে ফেলা শব্দের মায়াজালে. ঈর্ষা হয় এদের রচনাকারীদের কথা ভেবে, কী অসীম ক্ষমতা  কী হেলাভরে বহন করে চলেন তারা। আবার সুখ ও হয়, নিজে বাংলা বুঝতে পারি বলে, এই ভাষা আমারও প্রাণের ভাষা বলে।
 সারা পৃথিবীতে ছড়ানো বাঙালীরা লেখালিখি করেন সচলে। নীচে গোটা পৃথিবীর ম্যাপ, আর তাতে সোনালী বাতি জ্বলে জ্বলে দেখায় কোথা থেকে পাঠক পড়ছেন। এশিয়া, উত্তর আমেরিকা, দক্ষিণ আমেরিকা, অস্ট্রেলিয়া, আফ্রিকা সব মহাদেশ থেকে বাতি জ্বলে। হয়তো পড়শোনা বা পেশাগত কাজে আছেন কেউ, কেউ কেউ হয়তো বাড়ীঘর করে ওখানের বাসিন্দাই হয়ে গেছেন।কিন্তু মনেপ্রাণে যে বাঙালী তা বোঝা যায়।  লেখাদেখি দেখেই বোঝা যায়। দেশের সবকিছু নিয়ে সকলে সচেতন, সব খবর উঠে আসে সচলে। দেশের মুক্তিযুদ্ধ নিয়ে কী পরম আবেগ ধারন করেন সকলে। দেখে ভালো লাগে। একজন মুক্তিযোদ্ধার সম্মানহানিতে যেভাবে প্রতিক্রিয়া জানান সকলে, মনে হয় দেশের হৃত্‌পিন্ডটি স্পন্দিত হচ্ছে দপদপ করে। আমি বাহিরের মানুষ হয়েও আমার নিজেকে ধন্য লাগে, একই ভাষা তো আমারও! যে ভাষার জন্য মানুষ অনায়াসে আত্মাহূতি দিয়েছিলো। তারা তো এরাই, এইরকম পরম আবেগ না ধারণ করলে কি তা পারতো?    
 শুধু হাসিখুশী মজাই না, মাঝখানে হঠাৎ একদিন দেখি সচলায়তন ব্যানড। কী ব্যাপার! কিজানি গন্ডগোল হয়েছে,তাই। অবশ্য কিছুক্ষণের মধ্যে কিছুটা ঠিক হলো, ঢোকা গেলো। 
 মুখফোঁড় এসে লিখলেন এই নিয়ে মজার গল্প। আদম আর হবার স্বর্গবাসের সময়কার দিনলিপি (আদমের দিনলিপি )লেখেন মুখফোঁড়।  পড়ি আর হেসে মরি। চমৎ‌কার লেখা।   
  মাহবুব লীলেনের কথাকলি সিরিজ পড়ি, ভালো লাগে। রণদীপম বসুর লেখা পড়ি, চমৎকার লেখা। আরো কতজনের লেখা পড়ি,ভালো লাগে, এখন সেকথা বলা যাবে না, আমার সদ্দারগুন্ডা এসে গেছেন এখন, পরে বাকীটা হবে।
(চলবে)

