দেশবিদেশের উপকথা-কোস্টারিকা



এটা  কোস্টারিকার উপকথা। তবে এই উপকথা একটু আলাদা আলাদা আঙ্গিকে গোটা ভারতীয় উপমহাদেশ ও ইউরোপ জুড়ে শোনা যায়।
     এক তরুণ রাজা এক গ্রীষ্মের সকালে ঘোড়ায় চড়ে বেরিয়েছে বনে শিকার করতে। বনে ঢোকার মুখে সে দেখলো একটা বিরাট সতেজ সবুজ কমলালেবুর গাছ। হাতের নাগালে ঝুলে আছে তিন তিনটে পাকা পাকা কমলালেবু। রাজা টপাটপ কমলা তিনটে পেড়ে কোমরের পেটিকায় রেখে দিলো। পরে সময় বুঝে খাওয়া যাবে।
  যেতে যেতে বন গভীর হয় আর বেলাও বাড়ে। গ্রীষ্মের বেলা, দেখতে দেখতে গরম বেড়ে যায়। মাঝেমধ্যে দৌড়ে যায় খরগোশ, হরিণ, গাছ থেকে গাছে উড়ে যায় ঝলমলে পাখিরা কিন্তু কেন জানি রাজার শিকারে মন যায় না।  এইভাবে বেলা প্রায় দ্বিপ্রহর, রাজার খুব তৃষ্ণা পায়। জল কই? কাছাকাছি কোথাও জলের দেখা নাই। 
   রাজার মনে পড়ে কমলালেবু তিনটের কথা। পেটিকা থেকে একটা কমলালেবু তুলে যেই না ছুলেছে খাবে বলে, অমনি টপ করে কমলালেবু হয়ে যায় এক আশ্চর্য সুন্দরী তরুণী, বেনারসীর জরির মতন চকচকে সোনালী রঙের চুল, গোলাপের পাপড়ির আভা লাগা মুখের রঙ, বৃষ্টিধোয়া আকাশের মতন নীল চোখের মণি, সে মেয়ে কাতর গলায় বলে, "জল, আমায় একটু জল দাও দয়া করে।" কিন্তু সে কোথায় পাবে জল? রাজা অবাক হয়ে চেয়ে থাকে, মেয়েটা মিলিয়ে যায়। 
    আরো খানিকটা এগিয়ে যায় রাজা, কিন্তু তৃষ্ণা বেড়ে যায়। জলের দেখা নেই। সে আরেকটা কমলালেবু তুলে যেই না ছুলেছে খাবে বলে, অমনি আবার সেই কান্ড। টপ করে কমলালেবু হয়ে যায় এক আশ্চর্য সুন্দরী তরুণী, বাদামীরঙের চুল, রাঙা আপেলের আভা লাগা মুখের রঙ, কাজলদিঘির মতন কালো চোখ, সে মেয়ে কাতর গলায় বলে, "জল, আমায় একটু জল দাও দয়া করে।" কোথায় পাবে রাজা জল? সে অবাক হয়ে চেয়ে থাকে, মেয়েটা মিলিয়ে যায়।
    দুপুর গড়িয়ে যায় বিকেলের দিকে, রাজা শোনে কোথায় জানি সারস ডাকে, হাঁস ডাকে। তবে তো কাছে জলাশয়! আরেকটু এগিয়ে গিয়েই রাজা দেখলো আহ, সরোবার। একখানি ঝলমলে ঝরণা ঝরে পড়ছে উপর থেকে আর তা থেকে হয়েছে সরোবর।  ঘোড়া থেকে নেমে ঝরণার কাছে গিয়ে প্রাণ ভরে জল খেলো রাজা। তার ঘোড়াও ততক্ষণে সরোবরে মুখ ডুবিয়ে দিয়েছে। 
    জলটল খেয়ে সুস্থ হয়ে রাজা বসলো জলের ধারে পাথরে, এবারে তৃতীয় কমলাটা খাওয়া যাক ভেবে যেই না ছুলেছে খাবে বলে, অমনি টপ করে সেই কমলালেবু হয়ে যায় এক আশ্চর্য সুন্দরী তরুণী, রেশমকোমল কালো চুল, জুঁইফুলের পাপড়ির মতন মুখের রঙ, কালো রাতের মতন কালো চোখের মণি, সে মেয়ে কাতর গলায় বলে, "জল, আমায় একটু জল দাও দয়া করে।" 
    রাজা ঝুঁকে পড়ে সরোবরে, দু'হাতের অঞ্জলিতে জল তুলে এনে দেয় সেই মেয়েকে। জল খেয়ে সে মেয়ের শাপমুক্তি ঘটে। তখন সে সব বলে রাজাকে। 
    এক ডাকিনীর যাদুতে তার আত্মা বন্দিনী হয়ে ছিলো তিন কমলালেবুর মধ্যে, শর্ত ছিলো কোনো সহৃদয় মানুষ যদি তাকে কমলালেবুর ভিতর থেকে মুক্ত করে জল দেয় তবে তার মুক্তি হবে। আজ তাই হলো।
     তারপরে রাজা তো তাকে নিয়ে রাজধানীতে ফিরলো, মহা ধূমধামে তরুণ রাজা এই মেয়েকে বিয়ে করে রানী করলো। 
     সুখেদুখে দিন যায় তাদের। একদিন রাজা গেছে পাশের রাজ্যে কী যেন কাজে, প্রাসাদে রানীর কাছে এলো এক বুড়ী পসারিণী। কত রতনমানিক বসানো গয়না তার পেটিকায়। রানীকে সে দেখায় গলার হার কানের দুল চুড়ি কাঁকন, যদি রানীর পছন্দ হয়!
    একটা মুক্তাবসানো চুলের কাঁটা খুব পছন্দ হলো রাণীর, বুড়ী তো আনন্দে আত্মহারা। সে তাকে সেটা নিজে পরিয়ে দেবে। রানী মাথা নামিয়ে দিলো, সে কিছু সন্দেহ করে নি। বুড়ী ছিলো ছদ্মবেশী সেই ডাইনি। সে এক ঠেলায় কাঁটাটা ঢুকিয়ে দিলো রাণীর সিঁথিতে, মুহূর্তে রানী একটা সাদা কপোতী হয়ে উড়ে চলে গেল আকাশে।
      উড়তে উড়তে সে গিয়ে হাজির রাজার কাছে, রাজা তখন ফিরছিলো। সে তো অবাক। কোথা থেকে এ পায়রাটা এলো? এমন পোষা পাখির মতন হাতে এসে বসেছে! কী সুন্দর দেখতে! রানীকে উপহার দেওয়া যাবে ভেবে সে নিয়ে চললো তাকে। 
     কিন্তু প্রাসাদে ফিরে সে খোঁজে আর খোঁজে, কোথায় রানী? কোথাও নেই। কেউ কিছু বলতে পারে না। পরিচারিকারা বা পাহারাদারেরাও কেউ দেখে নি রানীকে কোথাও যেতে। রহস্য রহস্যই থেকে যায়।
   দিনের পর দিন চলে যায়, রাজা চুপচাপ নিজের কাজ করে যায় আর কাজ শেষ হলে ঘরে ফিরে রানীর আয়না চিরুনী কাপড় কাঁকন নূপুর ছুঁয়ে ছুঁয়ে দেখে, কোথায় গেল রানী? পশ্চিমের জানালা দিয়ে সন্ধ্যাতারার দিকে চেয়ে ভাবে কোথা থেকে সে এসেছিলো আমার কাছে, কোথায় আবার চলে গেল? 
   পায়রাটা উড়ে এসে কাঁধে বসে কানের কাছে আলতো ঠুকরে দেয়, পাখিটা তাকে ছেড়ে কোথাও চলে যায় না। রাজা তার ডানায় আলতো হাত বোলাতে বোলাতে আপনমনে বলে, "তোকে যেদিন পেলাম, সেদিন ফিরে এসেই তো আর আমার রানীকে পেলাম না রে। তুই জানিস সে কোথায় গেছে? সে হারিয়ে গেল বলে তোকে বুঝি দিলেন ভগবান।" পাখিটা চুপ করে বসে থাকে রাজার কাঁধে, হায় মানুষের ভাষা নাই তার, মানুষমন ও নাই, শুধু একটা অদ্ভুত টান তাকে এই মানুষটার সাথে বেঁধে রাখে।  
  একদিন রাজা তাড়াতাড়ি ফিরে এসেছে রাজসভা থেকে, ছাদে বসে ঝিরিঝিরি হাওয়া উপভোগ করছে। পায়রাটা উড়ে এসে বসে তার কব্জিতে, সে আস্তে আস্তে পায়রার মাথায় হাত বুলায়। কীজানি শক্ত একটা কী হাতে ঠেকে রাজার, কী রে এটা! একটা মুক্তা, সেই মুক্তাবসানো চুলের কাঁটার মাথাটা। রাজা শিউরে ওঠে, এত নিষ্ঠুর কে হতে পারে! পায়রার মাথায় কাঁটা ফুটিয়ে রেখেছে! একটানে সে খুলে নেয় কাঁটা, সাথে সাথে অবাকের থেকেও অবাক!!! সামনে দাঁড়িয়ে তার রানী।
সব শুনলো রাজা। ডাইনীর শাস্তির ব্যবস্থা আর অবশ্য তাকে করতে হলো না, সেইদিনই আগুন লেগে ঘরসমেত বুড়ী পুড়ে ছাই হয়ে গেছে। তখন সবকিছু ধোঁয়ার কুন্ডলীতে পরিণত হয়েছে।    
রাজা ও রানী তারপরে সুখেশান্তিতে ঘরসংসার ও রাজত্ব করলো বহু বছর।     
*****

