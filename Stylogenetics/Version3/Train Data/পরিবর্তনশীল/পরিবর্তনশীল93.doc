জ্ঞানার্জনের জন্য চিনদেশ গমন। 



সকাল বেলা ইমন ডাকল... ঐ মহিব আটটা বাজে- টাইম নাই... ওঠ। ওঠ...  চোখ খুলতে হয়। রুমের বাইরের করিডোর থেকে পোলাপাইনের হাসি শোনা যায়। রুমের বাইরে গিয়ে দেখতে হয়- ভালো ছাত্ররা একেবারে যাকে বলে ফিটফাট হয়ে রেডি হয়ে আছে। আজকে ইন্ডাস্ট্রিয়াল ট্রেনিং শুরু হচ্ছে। বাইরে বৃষ্টি। তার চেয়েও বেশি পরিমাণে শীত। আলাদা কোন আকর্ষণ অনুভূত হয় না। বরং খানিকটা বিরক্ত হয়- বৃষ্টিকে দেখে।
এমনিতে আমার মনটা খারাপ। তার উপরে ইন্ডাস্ট্রিয়াল ট্যুরে আমাদের গ্রুপটা টাইপের না। তের জনের মধ্যে অধিকাংশই হুজুর- অথবা হুজুর হওয়ার পথে। অবশ্য আমাদের পুরো ব্যাচেই হুজুর হওয়ার ধূম পড়েছে। আগে ল্যানে যাদের পিসিতে (Y মাইনাস 1) শেয়ারে দেওয়া থাকত- তাদের পিসিতে ঢুকলেই এখন চোখে পড়ে জাকির নায়েকের সদ্য মুক্তিপ্রাপ্ত কোন ভিডিও কিংবা ডারউইন তত্ত্বের ভুল সংশোধন। 
প্রথম সপ্তাহে আমাদের যেতে হবে সাভারে। বাংলাদেশ পরমাণু গবেষণা প্রতিষ্ঠান। আমরা তেরজন আর একজন স্যার রওনা দেই সাভারের উদ্দেশ্যে। মাইক্রোবাসের কাচ দিয়ে বাইরের পৃথিবী দেখাই যায় না- বৃষ্টির ছাঁটে। তবুও কেন জানি মনে হয়- গায়ে বৃষ্টির ফোঁটা এসে পড়ল। হতে পারে গাড়ির কাচে কোন ছিদ্র আছে- যেটা ভেদ করে বৃষ্টিরা এসে পড়ছে। হতে পারে আমার মনের ভুল। তবুও ভালো লাগে না। মাইক্রোবাসের এক কোণায় চুপ হয়ে বসে থাকি। পেছন থেকে নিপুণ বলে... কী রে মহিব মুখে টেপ লাগাইয়া দিছে নাকি কেউ... কথা বলস না ক্যান? ... গান ধর্‌...
ইদানীং গান শোনা হয় না তেমন। শুধু গাই... আর গাই। বুদ্ধি হওয়ার পর আমি বোধহয় খুব কম সময়ই মুখ দিয়ে শব্দ- যেটাকে আমি গান বলি- বের না করে থেকেছি।
নিপুণের কথায় গান ধর্‌তে ইচ্ছে করে না। চন্দ্রা- সফিপুর পার হয়ে গাড়ি ছুটে চলে। ইচ্ছে করে একটা সিগারেট ধরিয়ে মুখে গুঁজে দিই... কিন্তু বদ্ধ গাড়িতে সে সাধ পূরণ করার কোন সম্ভাবনা নেই। আমাদের তেরজনের মধ্যে বিড়িখোর তিনজন। আমরা সংখ্যালঘু! 
পরমাণু গবেষণা কেন্দ্রে পৌঁছুতে না পৌঁছুতেই ক্লাস শুরু হয়ে গেল। গাড়ি থেকে নেমেই দেখি কাঠখোট্টা ধরণের একটা দালান- যেখানে আমাদের ক্লাস হবে। বৃষ্টির তীব্রতা বাড়ছে তো বাড়ছেই। পরমাণু গবেষণা প্রতিষ্ঠান একটা বৈশিষ্ট্য ভালো লেগে যায়। চারদিকে শুধু গাছ আর গাছ। তবুও আমার সিগারেট খাওয়া হয় না। 
প্রথম ক্লাসেই পরমাণু প্রতিষ্ঠানের চীফ সাইন্স অফিসার কোন ভনিতাই না গিয়ে আমাদের বেসিক পরীক্ষা শুরু করেন। রহস্যময় এক হাসি দিয়ে বলেন- বলো তো ইলেকট্রিক সার্কিটের মূল সৌন্দর্য কী?... কাউকে উত্তর দেয়ার সুযোগ দেন না প্রশ্ন করে। নিজেই টেনে টেনে বলেন...
- ক্যাপাসিটর... ক্যাপাসিটর।
আমি বাইরে তাকানোর চেষ্টা করি। লাভ হয় না কোন। বৃষ্টির কারণে কিছুই দেখা যায় না। তবুও কিছুক্ষণ তাকাই।
চীফ একটার পর একটা সার্কিট আঁকেন... আর ইনপুট গ্রাফ এটা হলে... আউটপুট গ্রাফ কী হবে এসব বলতে থাকেন... আর আমি বুঝতে পারি আজ আমার ম্যান্দা মেরে বসে থাকার দিন। 
এরপর শুরু হয় সেকেণ্ড পিরিয়ড। কমবয়সী একজন এসে যখন দাবী করেন... তিনিই এখন ''গামা ক্যামেরা''র ক্লাস নিবেন। অবাক হতে ইচ্ছে করে না। লেকচার শুরু হয়। কিভাবে মানুষের শরীরের রোগ নির্ণয় করার জন্য... গামা রেডিয়েশন ব্যবহার করা হয়... এসব হাবিজাবি... আমি পাশে বসা শোয়েবকে বলি...
- দোস্ত, খাতা থেকে একটা পৃষ্ঠা ছিঁড়ে দে তো।
- ক্যান? এখন খাতায় লেকচার তুলবি নাকি- আঁতেলদের মতো।
- হ।
ছেঁড়া পৃষ্ঠা সামনে নিয়ে কিছু একটা লিখতে ইচ্ছে করে। একটা গল্প। খুব সুন্দর একটা গল্প। যেখানে একটা ছেলে যা ইচ্ছা তাই করতে পারে। যা চায় সব পায়। লিখতে লিখতে পৃষ্ঠা ভরেও যায়। অনেকদিন পর খাতায় নিজের হাতের বাংলা লেখা দেখে অবাক হতে ইচ্ছে করে। সাদাত বলে...
- কী রে? প্রেমপত্র লিখতেছস নাকি বইসা বইসা?
এসব বাজে দিনে আমার সকল প্রশ্নের উত্তর একটাই। আমি উত্তর দেই...
- হুঁ। 
মাঝখানে লাঞ্চ ব্রেক। কোনমতে ''লাঞ্চ'' খেয়ে সিগারেট টানি। ভাগ্যিস! এই একটা জিনিস আছে এমনও মেঘেলা দিনে। সিগারেট... কানে বাজে এখনো পুরনো সেই পিয়ানোর ঝংকার... নিকোটিনে হলদে হয়ে যাওয়া দশটা আঙুল... 
লাঞ্চের পর চারটা পর্যন্ত ক্লাস হলো। সেই একই গল্প। এটা কী? ওটা কী? এটা এমন কেন হলো? ওটা এমন কেন হলো?
মাঝেমধ্যে অভ্যাসের বশে পকেটে হাত দেওয়া হয়। পকেটে একটা বস্তুর অস্তিত্বহীনতায় বেশ আশ্বস্ত হয়। আমি এখন ''মোবাইল''হীন একজন মানুষ। 
ফিরতি পথে উল্লেখযোগ্য তেমন কিছুই ঘটে না। সেই এক কোণায় বসে থাকা- বদ্ধ গাড়িতে সিগারেটের তৃষ্ণা...
এর মধ্যে শাওন ফুল ভলিউম গান ছেড়ে দেয়... আর এক হুজুর বলে... দোস্ত গানটা বন্ধ করা যায় না। এবং শুরু হয় কথা কাটাকাটি। শাওন বলে...
- তোর একার জন্য আমি গান শুনতে পারব না?
হুজুর বলে...
- আমার একার না। সবার ডিস্টার্ব হচ্ছে...
আমার মুখ দিয়ে হঠাৎ করেই কথা বের হয়ে যায়...
- আমার ডিস্টার্ব হচ্ছে না।
পাশে ফিরে সাদাত... নিপুণকে বলি... তোদের হচ্ছে?
কথা উত্তপ্ত হওয়ার আগেই চুপ হয়ে যাই। আজ আমার কথা বলার দিন না। 
আইইউটিতে এসে ঘুমাই কিছুক্ষণ। আধা ঘণ্টা... পঁয়তাল্লিশ মিনিট... একটা মুভিও দেখে ফেলি...
জন ক্রাউলি'র ''boy a''... মনের মধ্যে বিঁধে থাকা কাটাটা আরো তীক্ষ্ণ হয় মুভিটা দেখে।
উঠে বসি। মনিটরে নোটপ্যাড অন করি। লটকে থাকা মেগা সিরিয়ালটা লেখার চেষ্টা করি... হয় না। গীটার হাতে নিয়ে টুং টাং করি... সুর আসে না...। 
একটু আগে দেখা ''boy a'' র কথা মনে হয়। মানুষের অপরাধের বুঝি কখনোই ক্ষমা হয় না। সমুদ্রের জলে যদি থুতু ফেলো... যদি সমুদ্রের প্রবল ঢেউয়ের সাথে মিশে যায় সে থুতু... যদি কেউ না দ্যাখে... তবুও তোমার লজ্জা হবে... তুমি স্পষ্ট শুনতে পাবে সমুদ্রের অভিশাপ। যদি মেল ট্রেনে খড়ি দিয়ে নারীর শরীর আঁক... যদি বৃষ্টির জলে সে শরীর মুছে যায়... তবুও তুমি শুনতে পাবে মেল ট্রেনের অভিশাপ। 
শুধুমাত্র আলস্যের কারণে গতকালের প্রতিবাদে না যাওয়ার মতো বড় অপরাধ জীবনে যে খুব একটা এখনো করা হয় নি... 	

