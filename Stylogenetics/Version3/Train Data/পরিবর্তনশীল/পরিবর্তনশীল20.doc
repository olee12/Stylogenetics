আহ, ক্রিকেট! আহ, বাংলাদেশ!




গল্প ঊপন্যাস নাটক সিনেমায় প্রায় 'আনন্দে চোখে পানি চলে আসা' নামক একটা টার্ম দেখি। 
আমার সাদাসিধে জীবনে এই টার্মটা খুব একটা আসে না। মাঝে মধ্যে কিছু আনন্দের ঘটনা ঘটে, আনন্দিত হই, হাসি, তৃপ্তির ঢেঁকুর তুলি। কিন্তু আনন্দে চক্ষে পানি নেমে আসা? হয় না খুব একটা। 
১৯৯৭ সালের একবার খুশিতে চোখ ভিজে গিয়েছিল, মনে আছে। তখন বিকেল ছিল কী? ঐ যে এক বলে এক রান যখন দরকার ছিল। ঐ যে, ক্রিকেট বলটা প্যাডে কি ব্যাটে লাগিয়ে হাসিবুল হোসেন শান্ত দৌড় দিল পিচের এক প্রান্ত থেকে অন্য প্রান্তে। ঐ যে, আমরা কোটি কোটি মানুষ হাসিবুল হোসেন শান্তর সেই ঐতিহাসিক দৌড়ের সাথে সাথে পৃথিবীর দিকে গর্বিত পায়ে দৌড়াতে শুরু করলাম! বললাম, "দাঁড়াও! আমরা আসছি।"

তখন ক্লাস ফাইভে পড়ি। স্কুল থেকে সবেমাত্র বাসায় ফিরেছি, ড্রয়িং রুমে রেডিও অন করে বাসার সবাই গোল হয়ে বসে আছে। বুক কাঁপছে, মন কাঁপছে, রেডিওতে ধারাভাষ্যকারের কথাও কেঁপে কেঁপে উঠছে। আর আমার দেশটা যখন জিতেই গ্যালো খেয়াল করলাম আমার চোখ দুইটাও কেঁপে উঠল। আনন্দে কাঁদলাম। 
আজকেও চোখ ভিজেছিল কী? এখন তো চোখে হাই পাওয়ারের চশমা, ঠিক বুঝে উঠতে পারি না। তবু,অসাধারণভাবে ভারতকে সাইজ করার পর কী করব বুঝে উঠতে না পেরে আমরা যখন চাটগাঁর স্টেশন রোডের ফুটপাতে দাঁড়িয়ে ছিলাম- নিধি যখন বারবার নুপূর আপু আর নজরুল ভাইকে বলছিল- সে মিছিল করবে, আনন্দ মিছিল- অদ্ভূত এক অনুভূতি নিয়ে দেখলাম আমার চশমার কাঁচ ভেদ করে সব কেমন যেন ঝাপসা লাগছে। বৃষ্টি পড়ছে নাকি? আনন্দ আর বিজয়ের বৃষ্টি!
আহ, ক্রিকেট! আহ, বাংলাদেশ!
বাঙালির যেমন ভাতের প্রতি টান, তেমন ক্রিকেটের প্রতিও। সেই ক্লাস ফাইভের কথা-ই বলি না কেন? বাংলা রচনার খাতায় লিখতাম ঠিকই- ডাক্তার কিংবা ইঞ্জিনিয়ার কিংবা শিক্ষক হতে চাই, অথচ মন পড়ে থাকতো বাসার সামনে নিজের মতো করে গড়ে তোলা স্টেডিয়ামে। যখন কল্পনাটা একেবারে উড়ে যেতে চাইত, তখন মনে মনে বহুবার খালেদ মাসুদ পাইলট কিংবা মোহাম্মদ রফিক হয়ে বাংলাদেশকে ম্যাচ জিতিয়ে ফিরেছি, পৃথিবীর সবচাইতে সুন্দর পতাকাটা বুকে জড়িয়ে। 
না, সামর্থ্যের অভাবে আমার ক্রিকেটার হওয়া হয়নি। কিন্তু বাংলাদেশের ক্রিকেটাররা যখনই মাঠে নেমেছে- কোটি কোটি মানুষের সাথে আমিও অদৃশ্য থেকে মাঠে নেমেছি। বাংলাদেশের ব্যাটসম্যানরা যতবার বলটাকে বাউন্ডারি বাইরে উড়িয়ে মেরেছে- আমিও অসীম এক উৎসবের দিকে উড়ে গেছি। বাংলাদোশের বোলাররা যখনই উইকেট পেয়ে বিজয়োল্লাস করেছে- আমিও মনে মনে বাংলায় চিৎকার করেছি।  বাংলাদেশের ক্রিকেটাররা যতবার মাথা উঁচু কিংবা নিচু করে মাঠ থেকে ফিরেছে- অগণিত মানুষের সাথে আমিও তাদের পাশে থেকে- পরের ম্যাচে মাথা উঁচু করেই মাঠে নামবার শপথ নিয়েছি। 
পৃথিবীর মানুষকে প্রতিনিয়ত আমরা জানিয়ে দিয়েছি, বাংলার বাঘেরা বারবার গর্জে ওঠে এমন করে!

