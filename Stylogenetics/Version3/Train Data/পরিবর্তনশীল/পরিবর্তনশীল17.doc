কয়েকটি জেগে থাকা স্বপ্ন।



এই একই রুটের বাসে ভীড়ে পকেট সামলাতে সামলাতে, আমি
বহুবার ভেবেছি-
একদিন, ঠিক হেঁটে যাবো দক্ষিণ বাংলার কোন অচেনা গাঁয়ের পথ ধরে।
কোন গেরস্ত বাড়ির উঠোন কলমি শাকের ঘ্রাণে টইটুম্বুর,
বাঁধানো পুকুর ঘাটে লজ্জায় নত নববধূ বলবে,
"আমাদের বাড়িতে ইট্টু ঘুইরা যাইয়েন ভাইজান-
মাগুর মাছের ঝোল দিয়া দুইডা গরম ভাত!"
আমার পায়ে থাকবে না এক জোড়া বাটা জুতো-
আমি হেঁটে যাবো আরো দক্ষিণে, মিশে যাবো ইশকুলগামী
বালক বালিকার মুখরিত ভীড়ে, বলবো- আমি তোমাদেরই একজন।
বর্ষায় কাদাভরা পথে আমি
সেইদিন, ঠিক প্যাণ্ট গুটিয়ে নেবো না নোংরামির ভয়ে। 
আমি হাঁটবো, হাঁটবো, এই আঁকাবাঁকা পথ বেয়ে-
আমি ঠিক হেঁটে যাবো দক্ষিণ বাংলার অচেনা কোন গাঁয়ের রাস্তায়।
মাটির কৃষক বাদশা মিয়ার সাথে দেখা হবে ভাগের জমিতে,
কিশোরী বিধবা সালেহার বয়ে আনা সবজি,
রুটি খেয়ে নেবো ভাগাভাগি করে। বাড়বে তৃষ্ণা,
আমার সাথে থাকবেনা একটা গানের রেকর্ড-
আমি হেঁটে যাবো আরো দক্ষিণে, পৌঁছাবো পাহাড়ের চূড়োয়
পাহাড়ী মেয়ে গুনগুন করলে মনের ভুলে- তারার নগে নগে,
আমি সযতনে বলবো- তোমার এই গান আমি অবিরত শুনে গেছি হাজারো জনম, জন্মান্তর।
গায়ে পাহাড়ের গন্ধ,
বাতাসে মায়ার বসবাস। 
আমি হাঁটবো আর হাঁটবো, দেখা হয়ে যাবে এক
নিঃসঙ্গ গর্ভবতীর সাথে, আমি কাছে কাছাকাছি যাবো,
তার শরীরে কান পেতে শুনবো নতুনের আগমন।
আমি তার খুব কাছের মানুষ হবো, বলবো-
আমি তোমার কন্যার নাম দিলাম শ্রাবণ, আমি আমাদের কন্যার নাম দিলাম শ্রাবণ,
চলো আমরা হেঁটে যাই তারই পথ ধরে। 
অথচ আমি একটুও ক্লান্ত হবো না, গায়ে সন্ধ্যার ধূলো মেখে,
আমি হেঁটে যাবো আরো দক্ষিণে, থামবো গাঁয়ের পানশালায়-
বলে দেবো কতরাত, আমি এমনটি মাতাল হতে চেয়েছি বর্ষায়। 
আমি একদিন, ঠিক মাতাল হবো দক্ষিণ বাংলার কোন সবুজ বরণ গাঁয়। 

