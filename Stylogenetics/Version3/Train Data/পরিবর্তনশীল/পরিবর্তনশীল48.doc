মুক্তিযোদ্ধা আবদুর রশীদের কাছে...



মুক্তিযোদ্ধা আব্দুর রশীদ কাকা, আপনার দৈনিক কিংবা মাসিক বেতন কত?
গ্যালোবার বিজয় দিবসে আপনার ইশকুল পড়ুয়া মেয়েটার হাতে বিজয় পতাকা এঁকে দিতে পেরেছিলেন সময়ের অভাবে? বিজয় দিবসের উৎসবে এই শহরে মানুষের স্রোত বড্ড বিজয়স্তম্ভ মুখী বলে আপনার টিকেট কাউন্টারে উপচে ভরা ভীড় ছিল কী সেদিন? 
মুক্তিযোদ্ধা আব্দুর রশীদ কাকা, আবদুল্লাহপুর বাস কাউন্টারে টিকেট বিক্রী করে আপনার দিনকাল কেমন চলে?
ষোলই ডিসেম্বর যুদ্ধশেষে ঠিক এ পথেই কী টাঙাইল থেকে রেসকোর্স ময়দানে ছুটেছিলেন রাইফেল কাঁধে, বিজয়ের পতাকা উড়িয়ে হাওয়ায় হাওয়ান্তরে? 
কী কাকতালীয় ব্যাপার দেখুন! আপনার সাথে আমার দেখা হয়ে গ্যালো এই দিনে।
শহরের অন্য সবার মত আমার গন্তব্য ছিল স্মৃতিসৌধ। বিজয়ের ফুল রেখে আসবো প্রেমিকার হাত ধরে-  বাস লেট বলে আপনার ওখানে দাঁড়িয়ে ছিলাম ঠায়।
আপনি বললেন সেদিনের কথা। কাঁদলেন এদিনের কথায়।
কত সরকার এলো গেলো- কত স্বপ্ন দ্যাখালো। মুক্তিযোদ্ধা আব্দুর রশীদ কাকা,
আটত্রিশ বছর আগের সেসব স্বপ্ন কী আপনার টিকেট কাউন্টারের এইখানে ফিরে ফিরে আসে? 
বাস কাউন্টারের কোম্পানির মার্কা আঁকা ছাতাটার নীচে বসে আপনি আমাকে একেকজন রাজাকারের গল্প বললেন।
আমি লজ্জায় ঘৃণায় সেদিন বলতে পারিনি, শহরের অভিজাত এলাকায় তাদের ইমারত উঁচু থেকে উঁচুতর হচ্ছে, মুক্তিযোদ্ধা আব্দুর রশীদ কাকা। আমায় ক্ষমা করুন। 
মুক্তিযোদ্ধা আব্দুর রশীদ কাকা, আপনার অসুখের মূল্য কত?
গ্যালোবার শীতে খুব বেশি ঠাণ্ডা পড়েছিল? আপনার ছেঁড়া সোয়েটারই নাকি এত শীতলতা আটকে রাখতে না পেরে আপনাকে ভুগিয়েছিলো?
বাস কোম্পানির মালিক কড়া ধাতের মানুষ, টিকিট বিক্রী বাস্তবায়িত না হলে বেতন দেয় না।
মুক্তিযোদ্ধা আবদুর রশীদ কাকা, সেবার ঈদে পশ্চিমাকাশে চন্দ্রোদয় হয়েছিল? 
মুক্তিযোদ্ধা আবদুর রশীদ কাকা, আপনাকে আমরা ভুলে যাবো- কিছু মনে করবেন না।
মুক্তিযুদ্ধ মাটির জন্য হলে, আপনার মাঝে মাটির গন্ধ এখনো অমলিন। 
মুক্তিযোদ্ধা আবদুর রশীদ কাকা, আমাদের শহরে এখন বোধহয় মাটির প্রয়োজন নেই আর! 

