অঞ্জনের গানে ডাকি।



মায়ের পেট থেকে নামবার পর, একদিন যখন হামাগুড়ি দিয়ে বারান্দায় যেয়ে, আকাশে কালো মেঘ দেখে মনে হলো বুঝি ভাল্লুক, আরো কিছুদিন পর যখন নিজের হাতের ছায়া দিয়ে দেয়ালে একটা হরিণ নিয়ে খেলতে শিখেছি, যখন ছাদের পাঁচিলটা ডাকতো- আয় ছুটে আয় খালি পায়, যখন নিজের কানদুটি কোন শব্দ গ্রহণ করে তার অর্থ মনে প্রবেশ করতে শেখালো, তখন থেকে লোকটার গান শুনি, নিজের সাথে বড্ড বেশি মিলে যায় তাই, ফিরে ফিরে এসে শুনতে হয়! 
কত মন আনচান করা দুপুর বেলা, তোমাদের বাড়ীর সামনে রাস্তা দিয়ে একটা খোলনাওলা চলে যেতো তাঁর খেলনা দোতরা বাজিয়ে, তারপর মাঝরাতে হঠাৎ ঘুম ভাঙলো তোমার, খাটটাকে মনে হলো যেন মাঠ, জানালার বাইরে পাহাড়, পাহাড়ের গন্ধ তোমার নাকে চোখে, ওখান থেকে তোমার বন্ধুরা ডাকে, বলে- তোমার মন খারাপ এ রাতে? আকাশ জোড়া অগুনতি নক্ষত্র, সবাই বুঝি দোতরা বাজিয়ে গান ধরে তোমার মন খারাপ হলে?
তখন একদিন হয়তো আমিও তোমার বাড়ির সামনে, তোমার জানলা দিয়ে যে একটুখানি আকাশ দেখা যায়, একটুখানি বর্ষা। বলেছিলাম,
- এনে দিই?
-কী?
-এই একটুখানি আকাশ!
-আর একটুখানি বর্ষা?
-সেটাও।
-গোলাপ?
-গোলাপ কেনার সামর্থ্য যে নেই, তার বদলে একটা গান নেবে?
তাঁর গান শুনেই কিনা গীটার বাজাতে ইচ্ছে হলো। তাল কেটে গ্যাছে কতো, কেটেছে আঙুল, কতরাত জেগে জেগে কাটলো, চেষ্টা করেছি বহুবার তবুও তোমাকে নিয়ে একটা গান লেখা হলো না আমার। বললাম, 
-বেহালা শুনবে?
-বাজাতে জানো তুমি?
-না, জেরেমির বেহালা।
-আমার যদি কান্না পায়? যদি তোমারও?
-বৃষ্টির নীচে গিয়ে দাঁড়াবো।
-তা'তে লাভ?
-বৃষ্টির ছাঁটে যাবে না দেখা।
-কী? দুজনের চোখের জল?    
ইশকুলের বাস ঠিক এসে যেতো তখন। ইশকুলের বাসের জানলা বড্ড ঝাপসা হয়ে যেতো তোমার, বাইরে দাঁড়িয়ে আমারও, সেই ঝাপসা জানলার কাচে ঠোঁট চেপে যত ছবি আঁকাআঁকি। চ্যাপ্টা ঠোঁটে কত ভালোবাসা!
কী অদ্ভূত ভাবে মিলে গ্যালো আমাদের সাথে অঞ্জনের গান! তাই ফিরে ফিরে শুনতে হয়। হয়তো তুমিও এখনো শোন। 
এখনো বর্ষায় গোলপাহাড়ের মোড়ে হাঁটুজল, এখনো রাস্তার ধারে রাত নামলেই আলতাফ ফকিরের বাঁশি বেজে ওঠে, এখনো আমার জানলা দিয়ে পাশের বাড়ির কান্না শোনা যায়।
এখনো আকাশের রঙ কালো হয়ে আসে, এখনো বৃষ্টি নামে, শুধু একই কথা বলবার জন্য, আরো কিছুক্ষণ একই পথে চলবার জন্য, ছেঁড়া ছাতা নিয়ে তোমার জন্য আর আমি দাঁড়িয়ে থাকি না। 
এখনো আকাশ বড় নীল হয়, শুধু তুমি আমায় আর পিছু ডাকো না!

