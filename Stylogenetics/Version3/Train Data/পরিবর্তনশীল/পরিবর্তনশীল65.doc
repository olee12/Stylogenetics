সচলায়তন এবং একুশ বছর বয়সের ছেলেগুলো।



বাংলাদেশে মনে হয় একমাত্র আই.ইউ.টি তেই টানা চার মাসের ছুটি পাওয়া যায়। (একমাত্র আই.ইউ.টি তে 'মেয়ে' জিনিসটা পড়ে না)। এবার অবশ্য ছুটি চার মাসের কিছুদিন কম ছিল।২০০৮ খ্রীষ্টাব্দের ২০ জানুয়ারি- তিন মাস ষোল দিনের ছুটি শেষে আই.ইউ.টি. তে আসলাম। চিটাগাং-এর জি.ই.সি.মোড়ের কথা মনে আসি আসি করছে। রায়হান(যাচাই করা হয়নি) নাটকীয় ভঙ্গিতে আমাকে বলল।
- দোস্ত। হেভী বস্‌ একটা জিনিস পাইছি। সচলায়তন।
আমি কিছুটা অবাক হলাম। 'সচলায়তন' নামক কোন বস্তুর নাম আমি আমার একুশ বছরের দীর্ঘ জীবনে শুনিনি। রায়হানকে তেমন একটা পাত্তা দিলাম না। 'বন্ধু' হওয়ার অন্যতম প্রধান শর্ত হল- একজন অপরজনের কোন কথাকেই সিরিয়াসলি নিবেনা। আমি আমার চিরায়ত শুকনো মুখ আরো শুকনো করে বললাম।
- সচলায়তন? এইটা আবার কী জিনিস?
সবকিছুতে নাটকীয়তা করা রায়হানের স্বভাব। সে সব দাঁত বের করে দিয়ে বলল।
- আছে। বলব না।
কিছুটা আগ্রহ জেগে উঠলেও কথা বাড়ালাম না। নিশ্চয় সচলায়তন মেয়ে-সম্পর্কিত কোন ব্যাপার না। সুতরাং পরে জানলেও চলবে।
কিচ্ছু ভালো লাগছিল না। একটার পর সিগারেট টানছি। হঠাৎ রায়হান আমাকে ডাকল। মেগা সিরিয়ালের ডায়ালগের ভঙ্গিতে বলল।
- এই দ্যাখ।
আমি মনিটরের পর্দার দিকে তাকালাম। অপেরা'র ট্যাবে লেখা 'সচলায়তন'। পাশে ছোট্ট করে লেখা-' চিত্ত যেথা ভয় শুন্য, উচ্চ যেথা শির'। ব্যাকগ্রাউন্ডে একটা নৌকা।
ছবিতেও কেন জানি মনে হচ্ছে নৌকাটা ছুটে চলছে। এখনি নৌকাটা দুলে উঠবে। নদীর পানি বৃষ্টির ফোঁটার মত ভিজিয়ে দিবে। ভালো লাগল। ক্লাস ফাইভে 'পরী' কে প্রথম দেখে যেমন ভালো লেগেছিল- তেমন ভালো। রায়হানকে বললাম।
- এটা কি?
- ব্লগ।
ব্লগ সম্পর্কে একটা ভাসা ভাসা ধারণা ছিল আমার। ওখানে নাকি সবাই লিখতে পারে। তবে একবার একটা ব্লগ দেখেছিলাম ( নাম বলা যাবে না। হা হা হা )। যেটা দেখে মনে হয়েছিল- যাদের ঝগড়া করার জন্য আশেপাশে কেউ নাই- তারা ওখানে লিখে লিখে ঝগড়া করছে।
তাই উপরের ছবিটা ভালো লাগলেও কিছুটা অ-ভক্তির সাথেই  মেইন পেইজটা দেখতে লাগলাম। কিছুক্ষণ পর আমি মিশে গেলাম- কোমল এক সৌন্দর্যের মধ্যে। নীড়পাতা-ব্লগরব্লগর-আড্ডাঘর। কী অদ্ভুত সব শব্দ! 'নীড়পাতা'র কয়েকটা লেখা পড়লাম। আর আবাক হলাম। আর ভালোবেসে ফেললাম। মনে হল বাংলাদেশে কত সুনীল- কত শীর্ষেন্দুর লেখা আমার পড়া হয়নি।
বুঝতে পারলাম- আমি এমন একটা জিনিসের জন্যই অপেক্ষা করছিলাম। 'পরিবর্তনশীল' নামে নিবন্ধন করলাম। সচলায়তনের ই-মেইল পেয়ে বারবার পড়লাম। মানুষের মনের কথা বলার জন্য নাকি এমন কাউকে দরকার- যে সব কথা প্রাণ দিয়ে শুনবে। এখন থেকে সচলায়তনকে সব বলব- সিদ্ধান্ত নিলাম। মনে হল সে আমার সব কথা শুনবে। সে আমার কথা প্রকাশ করবে- সবার কাছে।
আই.ইউ.টি-র আমাদের ব্যাচের আমি (পরিবর্তনশীল), রায়হান, জিহাদ (স্বপ্নাহত) সচলায়তনের প্রেমে পড়েছি। প্রতি রাতে তিনজন নিজেদের কম্পিউটারের সামনে শুকনো মুখে বসে থাকি 'ব্লগ' লেখার জন্য। ভাগ্য ভালো কম্পিউটারে 'backspace' নামের একটা বাটন আছে। তা নাহলে আমার মত স্বঘোষিত লেখকদের কি হত আল্লাহ জানে!
একেকটা লেখা আপলোড করার পর কোটি কোটি উত্তেজনা নিয়ে বসে থাকি। আর তিরিশ সেকেন্ড পর-পর নীড়পাতা রিফ্রেশ করি। যখন লেখাটা 'নীড়পাতা'য় দেখি তখন যে আনন্দটা পায় সেটা মনে হয় ভবিষ্যতে কোন একদিন যখন একুশে বইমেলায় আমার বই প্রকাশিত হবে (!!!!) তখনও পাব না।
আমাদের তিনজনের মধ্যে রীতিমত প্রতিযোগিতা চলে। এক প্রেমিকাকে নিয়ে তিন প্রেমিকের প্রতিযোগিতা।
সবচেয়ে ভালো লাগে 'মন্তব্য' পেতে। কেউ যদি আমাদের লেখা ভালো বলে তখন বুকটা আপনা-আপনি গর্বে ভরে যায়। আর যদি দেখি 'গুঁতোগুঁতি'র শীর্ষে উঠে গেছি- তখন তো মনে হয় আমি এভারেস্ট জয় করে তার চূড়া থেকে পৃথিবীর দিকে তাকিয়ে আছি।
ক্লাসের ফাঁকে সুযোগ পেলেই রুমে এসে কম্পিউটারের সামনে বসে যায়। মোবাইলকে মডেম বানিয়ে- কচ্ছপের গতিতে হেঁটে চলা ইন্টারনেটে কানেক্টেড হয়ে- প্রথমে একটা জিনিসই টাইপ করি। www.sachalayatan.com। 'হিমু'-'দ্রোহী'-'রাগিব হাসান'-'কিংকর্তব্যবিমূড়'-'কনফুসিয়াস'-'সৌরভ'-'লুৎফুর আরেফীন'-'অলৌকিক হাসান' এবং অতিথি লেখক। ওদের সবার লেখা পড়ে মুগ্ধ হই। 
সেদিন রাত সোয়া তিনটার দিকে ঘুম ভেঙ্গে গেল। ঘুম আসছেনা। ভাবলাম একটু 'সচলায়তন' এর জগত থেকে ঘুরে আসি। কিন্তু রুমে কোথাও মোবাইল পাচ্ছি না (যেটা মডেম হিসেবে ব্যবহার করি)। মেজাজটা খারাপ হয়ে গেল। রায়হানের রুমে গেলাম- নিয়েছে কিনা দেখতে।
রায়হানের রুমে ঢুকলাম। গাধাটা কম্পিউটারের সামনেই ঘুমিয়ে পড়েছে। মনিটরের দিকে তাকালাম। দেখলাম একটা নৌকা ছুটে যাচ্ছে। 
পাশে জ্বলজ্বল করছে- ''চিত্ত যেথা ভয়শূন্য, উচ্চ যেথা শির''।
পরিবর্তনশীল
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%73%68%6f%70%6e%6f%67%75%6c%6f%5f%74%6f%6d%61%72%5f%6d%6f%74%6f%40%79%61%68%6f%6f%2e%63%6f%6d%22%3e%73%68%6f%70%6e%6f%67%75%6c%6f%5f%74%6f%6d%61%72%5f%6d%6f%74%6f%40%79%61%68%6f%6f%2e%63%6f%6d%3c%2f%61%3e%27%29%3b'))

