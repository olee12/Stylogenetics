পড়ায় আমার মন বসে না- কাঁঠাল-চাঁপার গন্ধে!



(অনেকদিন পর সচলায়তনে লিখছি। যখন প্রেম করতাম তখন প্রেমিকার সাথে একবার টানা সাতমাস দেখা সাক্ষাৎ কিছুই হল না। সাতমাস পরে যেদিন দেখা করতে গেলাম... দুইজন কেউ কারো দিকে তাকাতে পারছি না- কেউ কারো সাথে কথা বলতে পারছি না। সে এক ভয়ংকর অবস্থা। এক পর্যায়ে দুইজন 'সরি' বলে দুইজনের দিকে তাকিয়ে হেসে দিলাম। আজ আমার সেই অবস্থা। সচলায়তনকে সরি বললাম। দেখলাম সচল সেই পুরনো দিনের মত হাসছে।)  
ছোটবেলায় --- খুব ছোটবেলায় আমরা চার ভাই বোন এক বিছানায় ঘুমাতাম। মাঝখানে থাকত মা। বাবা শহরে থাকতেন। প্রত্যেক রাতে আমাদের চারজনের মধ্যে ছোটখাট একটা যুদ্ধ হয়ে যেত। মায়ের পাশে দুইপাশে কে কে থাকবে সেটা নিয়ে। বড় আপু'র বয়স আমার চেয়ে দুই বছর বেশি ছিল। সে কিছুটা বড় হয়ে গেছি- ভাব দেখানোর চেষ্টা করত। গলা বড় করে বলত...
- তোরা বাচ্চাদের মত ঝগড়া কর্‌। আমার এক জায়গায় শুতে পারলেই হলো।
আর আমি কিংবা আমার ছোট ভাই রাতের বেলা মায়ের শরীরের উপর পা তুলে দিলে- আপু মন খারাপ করে তাকিয়ে থাকত। আর নিজে নিজেই বলত...
- যাহ! কীসব ছেলেমানুষি কাজকর্ম।
আমরা যে ঘরে শুতাম তার পাশের ঘরে একটা বিছানা ছিল। আমরা কেউ অসুস্থ হয়ে গেলে- মা তাকে ঐ বিছানায় নিয়ে যেতেন। আর সারারাত মাথার কাছে বসে থাকতেন। আমরা যারা সুস্থ থাকতাম তারা হিংসা'র দৃষ্টি নিয়ে অসুস্থ জনের দিকে তাকিয়ে থাকতাম।
মা অন্য কাউকে অর্থাৎ সুস্থ কাউকে ঐ বিছানার কাছে যেতে দিতেন না। বলতেন... কাছে গেলে সবার জ্বর হবে।
একবার ভয়ানক জ্বরের সময় মাকে জিজ্ঞেস করেছিলাম।
- মা। তুমি যে সারাক্ষণ আমার পাশে বসে আছ! তোমার জ্বর হবে না?
মা আমাকে আরো কাছে টেনে নিত- যতদূর একটা মানুষ অন্য একজন মানুষকে শুধু ভালোবেসে কাছে টেনে নেয়...
- না। মায়েদের কখনো জ্বর হয় না। 
অনেকদিন পর জ্বর হলো। প্রায় সাতদিনের জ্বরে অবস্থা পুরোপুরি বিপর্যস্ত হয়ে গেছে। বালিশ থেকে মাথা তুলতে পারি না। সত্যি কথা বলতে কী- কাঁথার ভেতর থেকে মাথাটা বের করতে ইচ্ছে করেনা। কাঁথার ভেতরে মাথটা আটকে রেখে চোখ বন্ধ করে নানান হাবিজাবি কিছু চিন্তা করি। 
একা একা থাকলে আমি সাধারণত সুন্দর কোন মেয়ের কথা চিন্তা করি। যেসব মেয়ের অস্তিত্ব বাস্তবে নাই। কিংবা নাতালি পোর্টম্যান অথবা অদ্রে হেপবার্নের ছবি চিন্তা করতে ভালো লাগে। কিন্তু শরীর খারাপ থাকলে ঐসব চিন্তা - নারীজনিত চিন্তা করতে একদম ভালো লাগে না। এর কারণ হয়তবা নারীদের প্রতি আমার আকর্ষণটা শারীরিক বলেই।
তাই শুধু অনেক অনেক দিন আগের কথা ভাবি। যখন আমি ছোট ছিলাম। নিষ্ঠুর কথাটা হল- যখন আমি ভালো ছিলাম। আমাদের পরিবার বড় হওয়ায় একটা দারুণ জিনিস হত... ইচ্ছেমত ঝগড়া করা। কতরাত ঘুমানোর আগে সবকটা বালিশকে তুলোহীন করেছি। সে হিসাবটা হঠাৎ হঠাৎ পেতে ইচ্ছে করে। কেন করে কে জানে? 
সব পরিবারে এসব সুবিধা পাওয়া যায় না। যেমনটি আমাদের ছিল। এর মধ্যে একটা ছিল- সব ভাই বোন মিলে আন্তঃস্বরী খেলা। গান নিয়ে একটা খেলা কখন যে মারামারি'র পর্যায়ে চলে যেত- তার ব্যখ্যা কখনো দিতে পারব না। শুধু আরেকবার অমন করতে ইচ্ছে হয়। খুব খুব ইচ্ছে হয়। 
জ্বরের ঘোরে মাঝে মধ্যে অনেক অনেক পুরনো সব ছড়া মাথার মধ্যে ঢুকে পড়ে। ক্লান্তিহীনভাবে গান গাইতে থাকে...
আব্বু বলে পড়রে সোনা
আম্মু বলে মন দে।
পড়ায় আমার মন বসে না
কাঁঠাল-চাঁপার গন্ধে।
তোমরা যখন পড়ছ সবাই
মানুষ হবার জন্য-
আমি না হয় পাখি হব
পাখির মত বন্য। 
এসব আবোল তাবোল মূল্যহীন একঘেঁয়ে উলটা পালটা কথা ভাবতে ভাবতে কপালে কারো হাতের স্পর্শ পাই। তাকিয়ে দেখি আমার কোন বন্ধু আমার কপালে হাত রেখেছে। মনটা আনন্দে ভরে যায়। বুঝতে পারি-
পৃথিবীতে আমার ভালোবাসার অভাব হবে না কোনদিন। 

