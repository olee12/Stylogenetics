চ্যাপ্টা ঠোঁটের ভালোবাসা। 



সারি সারি কুয়াশা- রেলিং খাদের ধারে। ছোট্ট ছেলের দল লাল সোয়েটার গায়। ইশকুল ব্যাগ নিয়ে ইশকুলে যাবে না।  ইশকুল ছিল বাড়ি থেকে কিছুটা কাছে। তাই হাঁটলেই হতো। ইশকুলের পাশে "ট্যাংকীর পাহাড়"। আমরা ছেলেরা টিফিন পিরিয়ডে ঠিক ঠিক সেই ছোট্ট পাহাড়ের চূড়ায় পৌঁছে যেতাম। ক্লাসের রুমু ঝুমু রানু কিংবা মিনু মাঝে মধ্যে বায়না ধরতো- তারাও পাহাড়ে উঠবে। পাহাড়ের ওপর থেকে নাকি অত বড় বড় দালানগুলোকে এতটুকুন লাগে। তারাও সেটা দেখবে। আমরা হাত বাড়িয়ে দিতাম। রুমু সেই হাত ধরে গুটি গুটি করে উঠে যেত। আমি হাত বাড়িয়ে দিতাম। ঝুমু শেষ মুহুর্তে হাত ধরতে গিয়েও লজ্জায় লাল হয়ে যেত। একসময় বলত- সে পাহাড়ে যাবে না। রানু হি হি করে হেসে উঠত। ঝুমুটা এত ভীতু! রানু হাসবে নাই বা কেন?
রানু হাসত। রুমু হাসত! আমরা হাসতাম। বোধহয় হাসতো ঐ বুড়ো ট্যাংকীর পাহাড়টাও। যাকে নিয়ে এত হাসাহাসি সেই ঝুমুর হাতটাও কেঁপে উঠত হাসির ঠ্যালায়। এত শক্তভাবে হাতটা আঁকড়ে ধরতাম! নিজের হাত বলে ভুল হতো মাঝেমাঝে। তারপর কখন পাহাড়ের এক কোণায় গিয়ে আমরা দাঁড়াতাম। দেখতাম "এতটুকুন" হয়ে যাওয়া দালান, পাহাড়ের কোল ঘেঁষে আরো একটা পাহাড়, আরো একটা ছেলেবেলার স্তম্ভ! 
" কীরে? তোরা কী সারাদিন হাত ধরাধরি করে দাঁড়িয়ে থাকবি? হে হে। তমাল দ্যাখ দ্যাখ,একটা নির্লজ্জ এখনো ঝুমুর হাত ধরে আছে!" 
প্রায়ই হতো এমন! পাহাড়ে উঠবে বলে ঝুমুর হাত ধরা, ছোট্ট পাহাড়টার চূড়োয় দাঁড়িয়ে আমরা হাত ছাড়াছাড়ি করতে কখন ভুলে যাই! হয়ত, প্রয়োজন ফুরিয়ে যাবার পর হাত ছেড়ে দিতে হয়, এই সত্যিটা আমরা তখনো জানতাম না। অথবা আমাদের ভালো লাগতো। আমি এবং ঝুমু। দুজনেরই ভালো লাগত এভাবে হাত ধরাধরি করে দাঁড়িয়ে থাকা। পাহাড়ের গায়ে দাঁড়িয়ে অন্য পাহাড় দেখা! 
একদিন অংক ক্লাসে রীতিমতো জানাজানি হয়ে যায় অনেক কিছু। অয়ন কিংবা তমাল বাংলা এবং অংক ক্লাসের মাঝামাঝি সময়ে ব্ল্যাক বোর্ডে একটা ছবি এঁকে দেয়।  সাদা চকে আঁকা সে ছবি। পাশাপাশি দুইটা মানুষের আকৃতি। দুজন দুজনের হাত ধরা। একটা মানুষের পিঠে লেখা আমার একটা নাম। অন্য মানুষটার পিঠে লেখা ঝুমু। ঝুমু নামটার উপর দিয়ে আবার সাদা চকে আঁকা চুল বেয়ে বেয়ে নামছে। 
এক চিলতে হাসির ঢেউ বয়ে যায় ক্লাসরুমে। হা হা হে হে আর হি হি হাসির মাঝে আমি চট করে একবার তাকিয়ে নিই ঝুমুর দিকে। লজ্জায় ঝুমুর লালচে মুখটা আরো বেশি লাল দেখায়। এবং যখন দেখি ঝুমুও আমার দিকে চেয়ে, 
এই নিরর্থক দেখাদেখি অঞ্জনের গান হয়ে মাঝে মধ্যে এখনো আমার কাছে এসে দাঁড়ায়, অসময়! 
কাঞ্চনজঙ্ঘা হয়ে আসে ট্যাংকীর পাহাড়। 








     Get this widget 
|
     Track details  
|
 		eSnips Social DNA    






