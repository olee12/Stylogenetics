Slumdog Millionaire



ড্যানি বয়েল এর নতুন ছবি---Slumdog Millionaire। সেইটা দেখে ফিরলাম মাত্র।
১৯৯৬ তে "Trainspotting"  ছবিটি ব্রিটিশ এই চলচ্চিত্রকারকে পাদ প্রদীপের আলোয় নিয়ে আসে। প্রতিশ্রুতিশীল ব্রিটিশ চলচ্চিত্রকারদের মাঝে বয়েলের নাম বেশ ঘন ঘন উচ্চারিত হয়। Trainspotting ছবিটি আমার দেখা হয়নি। এমনিতে আমার নতুন নতুন পরিচালকদের ছবি দেখার খুব উৎসাহ। এর পেছনে একটা কারন অবশ্যই---  তাদের নতুন কিছু তুলে ধরার অদম্য স্পৃহা, প্রথার বাইরে গিয়ে জীবনকে সংজ্ঞায়িত করার চেষ্টা---ছবির পরতে পরতে ছড়িয়ে থাকে। তাদের ছবি দেখা মানে নতুন প্রানের উদ্ভাসন, বছর পুরোনো চশমার কাঁচ বদলে ঝকঝকে চোখে তাকানো সামনের দিকে।
অবশ্য একটা সমস্যাও থাকে এদের। স্থান করে নেবার তাড়নায়, দৃষ্টি আকর্ষনের চেষ্টায় মাঝে মাঝেই গিমিক নির্ভর ছবি তৈরী হয়। সেগুলো হয়ত স্বল্প-কালীন খ্যাতির তরঙ্গ তুললেও দীর্ঘ মেয়াদে বিস্মৃতির কাঠ-বাক্সে আটকা পড়ে থাকে। Trainspotting এর trailer দেখে আমার সে রকম মনে হওয়ায় তেমন আগ্রহ বোধ করিনি।
তার নতুন এই ছবিটি নিয়ে আলোচনার ঝড়-ঝাপ্টা বেশ কিছুদিন ধরে আমার চোখে পড়েছে। সাধারনত এইসব ক্ষেত্রে আমি সচেতনভাবে ছবিগুলো দেখা পরিহার করি----কারন উপমহাদেশীয় কোনকিছু নিয়ে ছবি হলেই ইদানিং তুমুল লাফালাফি শুরু হয়ে যায়। প্রতিটি প্রয়াস অস্কারের দাবী জানায়। ছকবাঁধা কিছু প্রশংসার বুলি ভাসতে থাকে হাওয়ায় হাওয়ায়।পরবর্ত্তিতে আমরা অশ্রু-সজল চোখে অস্কার অনুষ্ঠান শেষে ঘুমুতে যাই। 
কাজেই আজ সন্ধ্যে বেলায় আমার বন্ধু শ্রীনি যখন জানাল যে সে আর তার বউ ছবি দেখতে যাচ্ছে--আমি যাব কি না, আমি প্রায় না করেই দিয়েছিলাম। পরে ট্রেইলার দেখে মনস্থির করলাম এমনিতেও বাসায় বসে এমন কোন বিশ্ব উদ্ধার করছি না।
জুতোজামা চাপিয়ে বাইরে বেরিয়েই মনে হল---খুব ভুল সিদ্ধান্ত নিয়ে ফেলেছি। প্রচন্ড ঠান্ডা। মনে হল ঠান্ডা বাতাস এসে চটাং চটাং করে চড় বসিয়ে দিয়ে গেল গালে। কিন্তু শ্রীনি আর প্রিয়া তখন বাইরে দাঁড়িয়ে হি হি করে কাঁপছে। এখন পালালে আর ইজ্জত থাকবে না।
যেহেতু উপমহাদেশীয় পটভুমিকায় কাহিনী সন্নিবদ্ধ--কাজেই প্রচুর 'দেশী' লোকজনের ভীড় আশা করছিলাম। দেখা গেল প্রচুর 'বিদেশী' লোক বসে আছে।
একেবারে শেষ সারিতে বসে জায়গা নিয়ে বসতে না বসতেই দেখি একের পর এক কাপড়-চোপড় উড়ে উড়ে আসছে। শ্রীনি এবং প্রিয়া--দু'জনেই ভীষন শীত কাতুরে। শীতের দিনে তাদের ওজন পাঁচ-ছয় কেজি বেড়ে যায়---কাপড় চোপড়ের যন্ত্রনায়। হলে এসেই গরম লাগা শুরু করেছে। বস্ত্র নির্মোচন ও শুরু হয়েছে। আমার পাশের সিট খালি। কাজেই তাদের গরম কাপড়ের দারোয়ান আমাকেই হতে হল।
আগে থেকেই একটু ধারনা ছিল কাহিনী সম্পর্কে। তেমন আহা-মরি কিছু মনে হয় নি। আমার মুল আগ্রহ বয়েলের কাজ দেখা, আর অবশ্যই---ইরফান খানের অভিনয় দেখা। ঝুম্পা লাহিড়ির Namesake এর চলচ্চিত্রায়নে এই লোকটির কাজ আমার খুব ভালো লেগেছিল।
ছবি শুরু হল। আলো-আধারির মাঝে বসে আছেন দুইটি চরিত্র। তাদের একজন বয়েসে নবীন,ভীত চোখ, সারল্যে ভরা কিশোর-মুখ। অন্যজন প্রবীন। এইটি Who wants to be a millionaire প্রোগ্রামের স্টেজ। কিশোর-মুখ ছেলেটি আমাদের নায়ক---- বুঝে নিতে দেরী হয়না কারো। আমরা টের পাই---সে দাঁড়িয়ে আছে এক অভাবনীয় সম্ভাবনার সামনে। আর একটি প্রশ্নের সঠিক উত্তর দিলেই  মুম্বাইয়ের এক সামান্য চা-ওয়ালা বদলে যাবে। বিশাল অংকের অর্থ, স্বপ্নকে ও হার মানানো  এক মসৃন জীবন--- এই সব কিছুর মাঝে তফাৎ, শুধু একটি প্রশ্নের উত্তর।
প্রশ্নের মুখে তাকিয়ে থাকা কিশোর-মুখ, জামাল। চারদিকে উৎকন্ঠার নিশ্বাস। এমনি সময় বয়েল আমাদের একটানে নিয়ে যান এক ইন্টারোগেশান রুমে। যেখানে জামাল কে ঝুলিয়ে রাখা হয়েছে দড়ি বেঁধে। ইলেক্ট্রিক শক দিয়ে, পিটিয়ে তাকে মৃত-প্রায় করে রাখা হয়েছে। বার বার জিজ্ঞেস করা হচ্ছে---কি করে সে এত সব প্রশ্নের উত্তর জানতে পারল।
গোটা ছবিতে আমরা এই রকম মুহুর্মুহু ভাবে দৃশ্য থেকে দৃশ্যান্তরে যাই। সময়ের অলিগলি বেয়ে উঠে আসে ঝকমকে মুম্বাইয়ের পথে পথে বেড়ে ওঠা এক ছোট্ট ছেলের জীবন যুদ্ধ। তার রোদেলা শৈশব, মেঘলা কৈশোর। আর খুব দ্রুত আপনি বুঝে ফেলেন---এ হচ্ছে সেই চির-পুরাতন ইচ্ছাপুরনের গল্প, যা আমরা শুনতে ভালবাসি। আমাদের যাপিত জীবনের সকল অপরিপুর্নতা, অচরিতার্থতা ছাপিয়ে আমরা এক ছোট্ট ছেলের হাত ধরি। আমরা চোখ বন্ধ করে কায়মনো বাক্যে প্রার্থনা করি তার নিরঙ্কুশ বিজয়। ছবির ঐ ঝকঝকে পর্দায় আমাদের নায়কের বিজয়ে আমরা বিজয়ী বোধ করি। তার কান্নায় বুক ভাঙ্গে আমাদের।
ছবিটি সম্পর্কে আর আসলে বলার তেমন কিছু নেই। বয়েল প্রথার বাইরে যাননি কোথাও। নায়কের জীবন সংগ্রাম, তার প্রেম, তার পতন---সব ঠিকঠাক ছক মেপে করা। কেবল এরই ফাঁকে ফাঁকে হঠাৎ হঠাৎ উকি মেরে যায় সাম্প্রদায়িক দাঙ্গা, মুম্বাইয়ের অন্ধকার জীবন, হালের কল-সেন্টার সংস্কৃতি আর এমনি আরো কিছু সচিত্র কোলাজ।
আমাদের নায়ক সয়ে যায় অপমান। হারায় তার প্রেমিকা। হারায় তার মা। এক ঘুর্নিপাকে হারায় তার আপন ভাইকে। কি পরিচিত ঠেকছে এই কাহিনী? এক সময় সততা নিষ্ঠা অধ্যবসায় তাকে নিয়ে আসে অভাবনীয় স্বপ্ন পূরনের মোহনায়। সব শেষে আপনি জানতে পারেন--পৃথিবীতে এখনো কেউ কেউ লাখটাকার খেলায় খেলতে বসে--টাকার লোভে নয়, হারিয়ে ফেলা হৃৎপিন্ডের সন্ধান নিতে।
ছবির শেষে আপনি হাসিমুখে বাড়ি ফিরবেন---এইটা নিশ্চিত। আপনার সাথের মেয়েটি কিছুক্ষন পর পর চোখ মুছবে--তাও সত্যি। আর ঘরে এসে আপনার মনে পড়বে Pursuit of Happiness কিংবা Shawshank Redemption, কিংবা এমনি আরো কিছু জীবন যুদ্ধে নিয়তি কে হার মানানোর উপাখ্যানের কথা।
প্রাচ্য কিংবা প্রাশ্চাত্য---- মানুষ এখনো স্বপ্ন দেখে জীবনের মুখে রাশ পরানোর। পুর্ব বা পশ্চিম---এখনো মানুষের মনে অবাক সূর্যোদয় ঘটায় অসম্ভবের সম্ভাবনার আলো। এখনো আমরা বিজয়ী বোধ করি রুপালী পর্দায় নায়কের উত্থানে। বলিঊড, হলিউড,ঢালিউড---মানুষের মন ছোঁয়ার মোক্ষম মন্ত্র--মানুষের বিজয় দেখানো। 
প্রতি বছর গড়ে শত শত হিন্দি ছবিতে সেটা ঘটে চলে, নিদেন পক্ষে খান কয়েক হলিউডি ছবিতে দেখি একই কাহিনী। তবুও প্রতিবার আমরা আত্ম সমর্পন করি এর কাছে। হয়ত এই রকম স্বপ্ন-পুরনের স্বপ্নই আমাদের তাড়িয়ে বেড়ায়, এগিয়ে নিয়ে যায় আপাত অর্থহীন অস্তিত্বের বিপরীতে।
ছবিতে চমৎকার অভিনয় করেছেন ইরফান খান, অনিল কাপুর। জামালের ভুমিকায় নবাগত দেব প্যাটেল উতরে গেছেন বলেই মনে হল। বিকাশ স্বরুপের "Q & A" উপন্যাসের উপর ভিত্তি করে চিত্রনাট্য লিখেছেন সিমোন বোফয়। তবে ছবির সব চাইতে মনোগ্রাহী কাজ করেছেন এন্থনী ডড মান্টেল--director of photography হিসেবে। সঙ্গীতায়োজন এ আর রাহমানের---সাম্প্রতিক নখ-দন্ত হীনতার ছাপ নিয়ে বিরাজমান। ছবিটির দৈর্ঘ্য ২ ঘন্টা।

