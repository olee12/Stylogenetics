বর্ণবাদঃ স্বদেশে ও বিদেশে



সংবিধিবদ্ধ সতর্কীকরণঃ
ভীষন দীঈঈ-ঈ-ঈ-ঈ-ঈ-ঈ-ঈ-- র্ঘ  লেখা। নষ্ট করার মত প্রচুর সময় এবং অকারণে নিজেকে খেপাইয়া তোলার অভ্যেস থাকিলে পরে অগ্রসর হউন।পাঠ-পরবর্ত্তী যেকোন রকম শারীরিক ও মানসিক বিক্ষেপের জন্যে লেখক দায়ী থাকিবেন না।
~~~~~~~~~~~~~~~~~~~~~~~~~~~~~~~~~~~~~~~~~~~~~
প্রবাসে অনেকের সাথে কথা বলে জেনেছি, বর্ণবাদ সম্পর্কে 'সঠিক' ধারণা তাদের দেশের বাইরে এসে হয়েছে। দেশের বাইরে আসার পর জেনেছেন একজন 'সেকেন্ড-ক্লাস সিটিজেন' প্রতিনিয়ত কী রকম মানসিক চাপের মধ্যে দিয়ে যায়, জেনেছেন কী করে একটা সাধারণ কথার মাঝে ঘৃণা খুঁজে পাওয়া যায়, জেনেছেন কোন একটা কিছু করার আগে বা বলার আগে দশ-পঁচিশ বার ভাবার অনুভূতিটা কী রকম গ্লানিকর। আরো জানতে পেরেছেন শুধু মাত্র ভিন্ন গাত্রবর্ণ আর ভিন্ন উচ্চারণভঙ্গী আমাদেরকে কত সহজে আলাদা করে ফেলে একরাশ মানুষের ভীড়ের মাঝে। এমনকি যখন কোন জমায়েতে কেউ আমাদের নিয়ে হয়ত ভাবছেও না, তখনও অকারণেই নিজেকে আক্রান্ত মনে করে ম্রিয়মান হয়ে পড়া।
এদের সবার সাথে দ্বিমত ঘোষনা করে বলতে চাইছি---বর্ণবাদ সম্পর্কে আমার প্রথম চেনা-জানা হয় আমার নিজের দেশে, নিজের মাটিতেই।
ছোটবেলা আমার জ্ঞান-বুদ্ধি হবার পরপরই নিজ সম্পর্কে যে মহান উপলব্ধি  হয়েছিল তা হল---আমি কালো। প্রয়োজনের তুলনায় একটু বেশিই কালো। ঠিক যতটুকু কালো হলে মায়েরা তাদের ছেলেদের শ্যামলা বলেন, তার চেয়ে কয়েক পোঁচ গাঢ় আমার গাত্রবর্ণ। ভাল বাংলায় যাকে বলে 'ঘোর কৃষ্ণবর্ণ' !! 
আমার এই "বিশেষ" বৈশিষ্ট্যটির জন্যে আমার শৈশব-কৈশোর-যৌবন  নানাবিধ গঞ্জনা-অপমান-শ্লেষের মাঝে কেটেছে। হয়ত এই ব্যাপারগুলো খুব স্বাভাবিক এবং হাসিমুখে উড়িয়ে দেয়া যেত এবং সেটাই সকলে করে। আমি কেন জানি পারিনি। সবার মাঝে হয়ত হাসির ফুৎকারে উড়িয়ে দেবার ভান করতাম। কিন্তু যখনই একলা হতাম, তখন বারবার ঈশ্বরের কাছে জানতে চাইতাম(সে সময়ে আমি আবার নিদারুণ ঈশ্বর ভক্ত ছিলাম) ঠিক কী অপরাধে আমাকে এমন ঘোরতর কালো করে পাঠান হয়েছে এই সংসারে। বরাবরের মতই ঈশ্বর নিশ্চুপ থেকেছেন।
কিছু বিচ্ছিন্ন দৃশ্যাবলী অবলোকন করা যাক।
দৃশ্য একঃ
কোন এক আত্মীয়ের বিয়ে হচ্ছে। সারা দেশের নানান প্রান্ত থেকে সব আত্মীয়-স্বজনরা একখানে জড়ো হয়েছেন। সবার মুখ বিনা কারণেই হাসি হাসি। এক দঙ্গল বাচ্চা-কাচ্চা প্রাণপনে চেঁচিয়ে যাচ্ছে, দৌড়ে বেড়াচ্ছে ঘরময়, জিনিস পত্র ছয়-ছত্রখান করছে। কেউ সেদিকে ভ্রুক্ষেপও করছেন না। বড় জোর সস্নেহে বলছেন, ওরে ব্যথা পেয়ে যাবি তো তোরা---
প্রতি রাতে বসছে জমাট আড্ডা। বিভিন্ন বয়েসী বিভিন্ন আড্ডা। বড় বড় ভাইয়েরা কোনার দিকের একটা ঘর দখল করে নিয়েছেন। দরজা বন্ধ করে চলছে প্রাণপনে ধুমপান। সারা ঘর ধোঁয়ায় অন্ধকার হয়ে আছে। বাইরে থেকে দেখলে মনে হবে বাড়িতে মনে হয় আগুন লেগেছে!
আমরা ছোটরা চাইছি সেই ঘরটাতে ঢুকতে কারণ আমাদের সকলের প্রিয় 'বড়ভাই' সেখানে জমিয়ে আড্ডা দিচ্ছেন।নির্বিকার ভঙ্গীতে বলে যাচ্ছেন একের পর এক গল্প---বারবার শোনা গল্প কিন্তু যতবার বড়ভাই বলেন ততবারই নতুন কিছু এসে যোগ হয়। বড়ভাইয়ের বড়াই করে বলার মত 'মুখ-খারাপ' ছিল। অশ্লীল কথা বলাটাও যে  শিল্পের পর্যায়ে নিয়ে যাওয়া যায়---সেইটা তাঁর সাথে দেখা না হলে বোঝা মুস্কিল। চেনা গল্প গুলোতে তিনি একের পর এক নতুন রঙ চড়াতেন---তাতে আবালবৃদ্ধবনিতা মুগ্ধ হত। কাজেই আমরা ছোটরা প্রাণ বাজী রেখে ওই ঘরে ঢোকার চেষ্টায় আছি। এদিকে বড়রা ঢুকতে দেবে না কারণ অনর্গল অশ্লীলতার স্রোত বইছে সেখানে। মোটামুটি নিরীহ মানের একটা আড্ডার রেটিং অনায়েসে NC-17 হবে। কাজেই জমকালো আড্ডার কথা ভাবুন দিকিনি--- 
যাই হোক,'ঢুকতে না দিলে খালা/মামা/চাচাদের বলে দেব সিগ্রেট খাবার কথা' এই ভয় দেখিয়ে শেষমেশ ঢুকতে পারলাম সেই স্বর্গরাজ্যে! সবে আড্ডা জমে উঠেছে, এমনি সময় বেরসিকের মত কারেন্ট চলে গেল। সাথে সাথেই হৈ হৈ চিৎকার--বিনা কারণেই। সবাই খুঁজছে মোমবাতি বা লাইটার। এমনি সময় অন্ধকারের ভেতর থেকে বড়ভাই-এর গলা শোনা গেল---আমার নাম ধরে ডেকে বললেন, ওই 'শ-',দয়া করে একটু হাস বাপ, নাহলে তোরে তো এই অন্ধকারে দেখা যাচ্ছে না, বলা যায় না কে কখন তোর ঘাড়ের উপর এসে পড়ে, হে হে হে -----
দৃশ্য দুইঃ
বাসায় বেড়াতে এসেছেন আমার বাবার বন্ধু। ড্রইং রুমে জমজমাট আড্ডা হচ্ছে। আমাকে ডাকা হয়েছে--গিয়ে যেন খোমাখানা দেখিয়ে আসি। আমি সঙ্গত কারণেই পালিয়ে বেড়াচ্ছি। বাসার পেছনদিকে একটা ছোট্ট মাঠের মত আছে। আমি সেদিকে গিয়ে রকের উপর বসে আকাশ-পাতাল ভাবছি। এমন সময় দেখি বছর দশেকের একটা ফুটফুটে বাচ্চা একা একাই ঘুরে বেড়াচ্ছে। বুঝলাম, বাবার বন্ধুর কেউ হবে। হাতছানি দিয়ে ডাকলাম। কাছে এল। টুকটাক কথা হতে লাগল। এমন সময় আমাদের বাসার কাজের ছেলেটা এসে বলল, ভাইয়া, আম্মায় আপনারে ডাকে। মেহমানদের লগে দেখা করতে কইসে-- শেষরক্ষা আর হলো না মনে হচ্ছে। নিশ্বাস ফেলে উঠে দাঁড়িয়েছি ঘরে যাব বলে---দেখি বাচ্চাটা মিটমিট করে হাসছে। জিজ্ঞেস করলাম হাসছে কেন। বলল, আমি তো তোমাকে দেখে প্রথমে মনে করেছিলাম এ বাড়ির কাজের ছেলে, আর ওই ছেলেটাকে (কাজের ছেলে) ভেবেছিলাম তুমি---হা হা হা ----কিঞ্চিত হতভম্ব ও অনেকখানি অপমানিত বোধ করে তাকে জিজ্ঞেস করলাম ঠিক কী কারণে তার এমন মনে হল। উত্তরে বাচ্চাটা হেসে জানাল, তুমি যা কালো না---!
দৃশ্য তিনঃ
ঈদের বাজার। মা গেছেন আমার জন্যে শার্ট কিনতে। কোন কারণে আমি সাথে যেতে পারিনি। মা দোকানে একের পর এক শার্ট দেখছেন। অনেক দেখার পর একটা শার্ট মনে ধরল। কিন্তু সমস্যা হল শার্টের রঙ নিয়ে। ওই রঙের শার্ট গায়ে দিয়ে হাঁটলে লোকজন আমাকে আর খুঁজে পাবে না। আমার মায়ের দোনোমোনো দেখে দোকানী জানতে চাইল, সমস্যা কী। নিজের সন্তানকে কী করে আর প্রাণে সেধে 'কালো' বলেন, তাই মা আমার বুদ্ধি করে বললেন, আসলে আমার ছেলেটা একটু 'শ্যামলা' তো--
দোকানী হাত নেড়ে বলল, আরে কত 'কাউলা' পোলায় এইর'ম শার্ট কিন্যা নিতাসে, আর আপনার পোলা তো শ্যামলা---
জানি, জানি, এইসব কিছুই না।
কিন্তু ওই বয়েসটাতে আমার আত্ম-বিশ্বাসটা কেন জানি চুরমার হয়ে গিয়েছিল। আমার খালি মনে হত, আমি যত যাই করি না কেন শেষ পর্যন্ত আমি আসলে পিছিয়ে পড়ব শুধুমাত্র আমার গাত্রবর্ণের কারণে। মনে হতো, আমি পড়াশোনায় কত ভাল বা খারাপ, শান্ত-শিষ্ট না দুষ্টু, ক্লাস এইটে বৃত্তি পেয়েছি কি পাইনি--- এসব কোন কিছু বিচার্য্য নয় এই পৃথিবীতে। এই পৃথিবীতে মানুষ আজীবন আমাকে বিচার করবে একজন কালো মানুষ হিসেবে। 
আরো একটু বয়েস হবার পর যখন প্রেমে পড়ার সময় এল--তখন আমি আরো সংকুচিত হয়ে গেলাম। কারণ ততদিনে আমার মাথায় বদ্ধমূল ধারণা হয়েছে---মানুষের অন্য কোন গুণাবলীর কোনই দাম নেই---যদি না সে দেখতে 'ফর্সা' হয়। যেহেতু আমি ফর্সা না--কাজেই মেয়েরা আমার দিকে ফিরেও তাকাবে না। তখন রাজশাহী কলেজে  উচ্চ-মাধ্যমিকে পড়ছি। আমাদের একপাল ছেলেদের ভীড়ে গোটা বিশেক মেয়ে। কয়েকজন রীতিমত ডাকসাঁইটে সুন্দরী। বন্ধুরা নিজেরা নিজেরাই দেখলাম মেয়েদের 'ভাগ' করে নিল নিজেদের মাঝে---ঐ লাল ওড়না কিন্তু আমার, ভুলেও তাকাবি না এই দিকে, ওই যে মাথায় বেনী করেছে, সে হল তোদের ভাবী, আমার বঊ---ইত্যাদি ইত্যাদি---
মেয়েদের মধ্যে থেকে দুইজন আমার হৃদয়-হরণ করল। আমার পছন্দের দু'টি মেয়ের মাঝে একটি মেয়ের নাম 'উ-'। বড্ড স্নিগ্ধ এই মেয়েটা। ছোটখাট হালকা পাতলা গড়নের । পড়াশোনায়ও আলাদা করে চোখে পড়ার মত কিছু না। কিন্তু কিছু একটা মেয়েটার মাঝে ছিল---যা আমাকে টানত ভীষন করে। ক্যালকুলাস ক্লাসে মেয়েটা বসত ঠিক আমার সামনে। আমি এখন পর্যন্ত ক্যালকুলাসে আমার দূর্বলতার জন্যে তাকেই দায়ী করি। সারাটা ক্লাস শুধু তার মুখ, আর ভোরের সূর্যের মত সেই মুখের হাসি---- অন্য যে মেয়েটি, 'ত-', সে পড়াশোনায় দূর্ধর্ষ। ধারালো চেহারা। শ্রাবনের মেঘের মত ঘন চিকুরজাল। চোখে চশমা। আমি যখনি তাকে দেখতাম, কেমন যেন এক ধরনের 'পবিত্র' একটা অনুভূতি হত মনে।মেয়েটা ছিল শ্যামলা বরণ। আমি অবাক হয়ে দেখলাম, আমার বন্ধুদের মাঝে যখন এই 'মেয়ে-ভাগ' করা চলছিল, কেউ খুব একটা আগ্রহ দেখাচ্ছিল না এই মেয়েটার প্রতি। বোকার মত যখন জিজ্ঞেস করেছিলাম এর কারণ, তখন শুনতে হয়েছে 'মা কালী'র প্রতি তাদের কোন মোহ নেই--আমি যদি চাই, আমি তাকে নিতে পারি---তবে বন্ধুদের অনেকেই আমাদের অনাগত শিশুদের গাত্রবর্ণের কথা ভেবে শিউরে উঠতে দেখলাম।
আমি নিশ্চিত, ঠিক এই রকম না হলেও এর কাছাকাছি রকমের অভিজ্ঞতার মধ্যে দিয়ে আমাদের অনেককেই যেতে হয়েছে।বেড়ে ওঠার নানান স্তরে গাত্রবর্ণ নিয়ে আমাদের নানা রকম কথা শুনতে হয়েছে। মজাটা হল, ফর্সা লোকেদের সাত খুন নয়, প্রায় সত্তুর খুন মাফ। আমাদের দেশের প্রায় ৮০ ভাগ লোকের গায়ের রঙ্গই আমার মতো---কালো। বাকী ২০ ভাগের মাঝে আছেন ফর্সা ও শ্যামলা বর্ণের মানুষেরা। সংখ্যাগুরু বলে আমাদের অর্থাৎ কালো মানুষদের যতটা স্বস্তিতে থাকার কথা ছিল, বাস্তবে ঘটেছে পুরো উলটো। আপনি যদি ওই বাকী বিশভাগের মাঝে না থাকেন---তাহলে আপনি 'হতভাগ্য'! আপনি ছেলে হলে তাও কিছু বাঁচোয়া। কিন্তু যদি মেয়ে হন, তাহলে সমস্যা চৌদ্দগুন বেশি। কালো মেয়েদের বিয়ে হওয়া মুস্কিল---এই কথা বারবার শুনেছি নানান জনের মুখে। কোন বরপক্ষের মানুষের কাছে শুনিনি যে তারা 'কালো' মেয়ে খুঁজছেন বলে।
আমাদের সমাজ এমনিতেই বড় কপট স্বভাবের। জন্মের পর পরই একটা মেয়ে জেনে যায় সে কতটুকু উপেক্ষিত আমাদের মাঝে (যতটুকু জানি, মেয়ে সন্তান হলে নাকি কেউ আযান দেয় না, কিন্তু পুত্র সন্তানের জন্মের সময় আযান আছে)। এর উপর সেই মেয়ে যদি কালো হয়---তার সামনের পথ আরো দুস্তর হয়ে যায়।পথে ঘাটে, দেয়ালে, বিল-বোর্ডে, টিভির পর্দায় আমরা অনবরত মেয়েদের জানিয়ে দিচ্ছি----তার মূল্য আসলে নিহিত আছে তার গায়ের রঙের মাঝে। এই সমাজে যদি একটা মেয়েকে একটা ভাল জীবন পেতে হয় তার ফর্সা হওয়া ভীষন জরুরী। তাই তার প্রয়োজন 'ফেয়ার এন্ড লাভলী'!বড় বড় পাশ দিয়েও ভাল চাকুরী জোটাতে হলে শেষমেশ দরকার ফেয়ার এন্ড লাভলী।ওইটা মেখে মেখে উজ্জ্বলবর্ণা হতে হবে। একমাত্র উজ্জ্বল ত্বকই হলো একজন মানুষের আসল সম্পদ।
 মেয়ে তুমি কতটা বিদুষী,কতটা ভাল বা কতটা  রুচিশীলা---এসব কিছুই হিসেবে আসবে না, যতখন না তোমার গায়ের রঙ হবে দুধে-আলতার মত।মেয়ে, তুমি যদি কালো হও, তুমি যুদ্ধে নামার আগেই হেরে গিয়েছ। কোটি কোটি কালো মানুষের মাঝে থেকেও আমরা বিপন্ন বোধ করি---ব্যান্ডের ছেলেরা মাথায় জেল মেখে গাইতে থাকে 'কালো মাইয়া কালো বইলা কইরো নাতো হেলা---'
আসলেই ভেবে দেখুন-- একটা ছোট মেয়ে বড় হচ্ছে এই জিনিস জেনে যে, গায়ের রঙ্গটা তার জীবনের জন্যে কতটা অপরিহার্য্য। ইদানিং শুনলাম ছেলেদের জন্যেও 'ফেয়ার এন্ড লাভলী' জাতীয় কী একটা যেন বেরিয়েছে। ইসসস---আরো বছর বিশেক আগে বেরুলে কী চমৎকারই না হতো----
বিদেশে আসার পরে জানলাম আরেক ধরনের বর্ণবাদের কথা। এখানের বর্ণবাদ গাত্রবর্ণ নিয়ে শুরু হলেও মূলত এইটা এখন একটা রাজনৈতিক ও বহুলাংশে সাংস্কৃতিক বর্ণবাদ। সাদারা নাকি কালোদের দেখতে পারে না। মজা হচ্ছে কালোরাও কিন্তু একই সাথে সাদাদের দেখতে পারে না। এই জায়গায় এসে আমার দেশের চেয়ে একটু ভিন্নতা পেলাম। আমার দেশে কালোরা নিগৃহীত হলেও, সাদাদের বিরুদ্ধে তাদের কোন ক্ষোভ নেই। বরং সাদাদের দলভুক্ত হবার জন্যে একরকমের বাসনা কাজ করে। এখানে কালোরা তাদের অবস্থান ও অস্তিত্ব নিয়ে যথেষ্টই  সোচ্চার। তারা তাদের একটা নিজস্ব জীবনাচরণ তৈরী করে নিয়েছে। তাদের বাচন-ভঙ্গী,হাঁটার স্টাইল থেকে শুরু করে তাদের সঙ্গীত সবকিছুতেই তাদের নিজস্বতার ছাপ বয়ে নিয়ে বেড়াচ্ছে। এবং এই স্বাতন্ত্র্য এতটাই প্রবল এবং অমোঘ যে প্রচুর সাদাদের দেখেছি 'কালোদের মত' আচরণ করতে---তাদের কথার ভঙ্গী নকল করতে, হাটা নকল করতে এমনকি পোষাক-আশাক পর্যন্ত ওদের মত করে পরতে। আর কালোদের গানের কথা নাইবা বললাম। শুধু মার্কিন যুক্তরাষ্ট্র নয়, সারা পৃথিবী জুড়েই তাদের র‌্যাপ-সৌল-হিপহোপ দোর্দন্ড প্রতাপে রাজত্ব করছে। আমার একাধিক কালো বন্ধুদের সাথে কথা বলে দেখেছি--তাদের বেশির ভাগেরই পছন্দ কালো নারী, শ্বেতাঙ্গিনী নয়।
আমরা যারা উপমহাদেশ হতে এখানে এসে জুটেছি, তারা  আচারের বৈয়াম, শিল নোড়া, শিমুল তুলোর বালিশ (এইটা আমি নিজেও এনেছি) প্রভৃতির সাথে আমাদের স্বদেশী বর্ণবাদটাও সঙ্গে নিয়ে  এসেছি। এখানে আসা মাত্রই 'অভিজ্ঞ' দেশী ভাইরা আমাদের প্রথমে জানিয়ে দেন--'কাউলা'-দের কাছ থেকে শত হস্ত দূরে থাকতে। 
কেন? 
এক) ওরা কাউলা--
দুই) ওরা খুব মারকুটে, তোমাকে রাস্তায় একা পেলেই বন্দুক বা ছোরা চেপে ধরবে, মার ধর করবে, মেজাজ তেমন খারাপ থাকলে খুনও করে ফেলতে পারে---
তিন) ওরা ড্রাগ ডিলার
চার) ওরা কাউলা-----
অথচ শ্বেতাঙ্গদের নিয়ে কিন্তু তেমন কোন সাবধান বানী শুনতে হয় না। যারা নিউ ইয়র্ক , শিকাগো, লন্ডন বা এই রকম বড় কোন শহরে থেকেছেন তারা জানেন যে সাদাদের নিয়ে বাঙ্গালীদের মাঝে একধরণের অদ্ভূত আচরণ বিদ্যমান। এইটা নেহাতই আমার পর্যবেক্ষন এবং কেবল বাংলাদেশীদের মাঝেই দেখেছি। পশ্চিমবঙ্গের কেউ হয়ত তাদের দিকের কাহিনী ভাল বলতে পারবেন। আচরণটা হল খানিকটা এই রকম, যখন কোন বাঙালী আরেক বাঙ্গালীর সাথে তার 'সাদা দাদাদের' নিয়ে কোন ঘটনা বর্ণনা করেন তখন নিজেকে নাম পুরুষে ব্যক্ত করেন। সাদারা থাকেন উত্তম পুরুষে। উদাহরণ দিচ্ছিঃ
এক বাংলাদেশি তার আরেক দেশী ভাইয়ের কাছে গল্প করছেন ডাক্তার দেখানোর অভিজ্ঞতা নিয়ে। তো উনি বলছেন, বুঝলি, ডাক্তার তো আমার পেট-পুট টিপা দিয়া, চাপায়-চুপায় থাবড়া দিয়া কইল 'তোর তো অবস্থা টাইট রে'। আমি কইলাম, ক্যান কী হইসে আমার? ডাক্তারে কয়, তোর ইন্সুরেন্স আছে তো ? নাইলে তোর যে বেরাম হইসে সেটা কিন্তু বিরাট খরচান্ত ব্যাপার----
নিশ্চয়ি ধরে ফেলেছেন ঘটনা কী। ডাক্তারের কথা যখনি বলা হচ্ছে তখন উদ্দিষ্ট ব্যক্তিটি নাম পুরুষে আছেন। অথচ ইংরাজীতে তুই-তোকারী কিন্তু করার সুযোগ নেই। তাহলে ডাক্তারের কথা বলার সময় নিজেকে 'তুই-তোকারীর' জায়গায় নিয়ে ফেলছি কেন? 
হীনমন্নতাবোধ থেকে?
যদি হীনমন্নতাই হয়, তাহলে কারণটা কী? ২০০ বছরের ঔপনিবেশিক শাসন ব্যবস্থা?
এই দোষটা কী কেবল বাংলাদেশি বাঙালীদের? নাকি অন্যেরাও একই রকম রোগে আক্রান্ত?
আমার ভারতীয় বন্ধুদের মাঝে একটা বড় অংশ তামিল। আমি নিজেও দ্রাবিড় গোত্রীয় বলেই হয়ত তারা আমার সাথে খুবই স্বচ্ছন্দ। তাদের সাথে মিশে একটা জিনিস দেখেছি---তারা নিজেদের নিয়ে কেবল সন্তুষ্ট নয়, অনেক খানি গর্বিত। এবং কথাটা বলছি, বর্ণ নিয়েই। দাক্ষিনাত্যের অধিকাংশ লোকই আমার মত---ঘোর কৃষ্ণবর্ণ। তফাতটা হল--তারা সেইটা নিয়ে সংকুচিত নয়। তাদের সিনেমা যদি দেখেন, তবে দেখবেন তথাকথিত 'বিকট দর্শন' পুরুষরা সেখানে সুপারহিট (রজনীকান্তকে আর যাই হোক, ঠিক সুপুরুষ হয়ত বলা যাবে না)। ফর্সা 'হীরু' মার্কা চেহারার নায়কদের টিকে থাকতে রীতিমত কষ্ট করতে হয়েছে। "রোজা" ছবির সেই সুদর্শন সুপুরুষ অরবিন্দ স্বামী একেবারেই সুবিধা করে উঠতে পারেননি তামিল ছবিতে। অথচ চিন্তা করে দেখুন, বাংলা সিনেমায় নায়কদের অবস্থা।  তবে একটা কথা না বললে আসলে সঠিক চিত্রটা অনুধাবন করা যাবে না। সেটা হল, নায়ক যাই হোক না কেন---নায়িকা অবশ্যই 'সুশ্রী' হতে হবে। আমরা শ্রীকৃষ্ণ কে ঘনশ্যাম বলেই জানি---কিন্তু তার প্রেমিকা রাধা কিন্তু কৃষ্ণবর্ণা নন।
এত কাল এত কালো মানুষদের মাঝে থেকেও কেন আমরা হীনমন্নতায় ভুগি? ইতিহাসের কোন মোড়ে এসে আমরা এই সিদ্ধান্ত নিয়েছিলাম? কেন নিয়েছিলাম?গায়ের রঙ নিয়ে মানুষের এত বাড়াবাড়িরকমের বাড়াবাড়ি কেন? 
অনেকগুলো প্রশ্ন--কিন্তু কেন জানি মনে হচ্ছে এর উত্তর একটাই।

