পড়েছি মোগলের হাতে



আজ 'প্রথম আলো'তে আনিসুল হকের একটি লেখা বেরিয়েছে,তার নিয়মিত কলাম 'অরন্যে রোদন'-এ। বিষয় সাংস্কৃতিক আগ্রাসন। সাথে সাথে আরো কিছু গুরুত্বপুর্ন বিষয় তিনি উত্থাপন করেছেন। যেমন, ভারতীয় নাগরিকদের আমাদের দেশে কাজ করার ক্ষেত্রে কেবল work permit দেয়া ছাড়া আমাদের সরকার আর কি কোনও ব্যবস্থা নিয়েছে? ভারতীয় ব্যবসাদাররা আমাদের দেশে যে পরিমান বানিজ্য করছেন, সে পরিমান মত   কর কি তারা দিচ্ছেন? খুবই ওজনদার প্রশ্ন। কিন্তু আমাকে যে বিষয়টি নাড়া দিয়েছে তা হলো,আমাদের নিজেদের অপরিনামদর্শিতা এবং জাতি হিসেবে সামান্যতম আত্মস্লাঘার অভাব।
আনিসুল হক বলেছেন, রেডিও এফ এম গুলোর কথা। বলেছেন তাদের 'বাংরেজি' ভাষার ব্যবহার।এই যন্ত্রনাটি আমাদের সঙ্গে আছে বেশ অনেকদিন ধরে। খুব ছেলেবেলাতেই বাচ্চাদের মনে এই কথাটি জোরেসোরে ঢুকিয়ে দেয়া হয় যে ফটফট করে ইংরেজি বলতে পারাটাই 'স্মার্টনেস' এর লক্ষন। এমনকি 'স্মার্ট' শব্দটার মানে ছেলেবেলায় আমার কাছে ছিল এই রকম -- নিপাট করে আচড়ানো চুল,দামী জুতো, দামী জামা, লর্ড ক্লাইভের মত 'হেই টুমি এইডিকে এশো' জাতীয় উচ্চারনে বাংলা বলা এবং সবচেয়ে জরুরি বৈশিষ্ট্য ছিল, যারা আমাদের মত ধুলো মাখা জামা পরা অবিন্যস্ত চুলের 'গাইয়া' ছেলেপিলে,তাদের দিকে করুনার  দৃস্টিতে তাকান। বহুবছর পর, আমি যখন পড়াশোনার জন্য যুক্তরাষ্ট্রে এসেছি, তখন দেখলাম 'স্মার্টনেস' এর অন্য সংজ্ঞা। এখানে 'স্মার্ট' তারাই যারা বুদ্ধিতে চৌকশ। কাজেই প্রথম যেদিন হাফ প্যান্ট পরা,চুল পিছনে বেনী করা এক লোক কে আমাদের Electrodynamics এর ক্লাস নিতে দেখলাম, আমি তখন সন্ত্রস্ত হয়ে ভাবছিলাম, আমি ভুল রুমে ঢুকে যাইনি তো? সেই ভদ্রলোকের মত তুখোড় মানুষ আমি কমই দেখেছি।
যাক প্রসংগ থেকে দূরে এসে পড়েছি। বলছিলাম,বাংরেজি-র কথা। আমি কিছুতেই বুঝে উঠতে পারি না যে, কেন আমরা আমাদের নিজেদের ভাষা,নিজেদের বৈশিষ্ট্য নিয়ে গর্বিত হতে পারিনা। কেন আমরা সব কিছুতেই পরাঙ্মুখ।
কেন আমাদের রেডিও শুনতে হবে বাংরেজিতে। কেন আমাদের নিজেদের গান না শুনে হিন্দি গানে মাথা দোলাতে হবে? কেন আমার সাড়ে তিন বছরের ভাগ্নি আমাকে বলবে,"মামা, একটা ঝাক্কাস কাহানী শোনাও তো'। আমি কিছুদিন পর পর দেশে ফিরি। প্রতিটা বার আমাকে নুতুন করে খাপ খাওয়াতে হয়। শেষবার যখন গেছি, তখন দেখলাম,ঢাকা ছেয়ে আছে ঐশ্বরিয়া,কারিণার বড় বড় বিলবোর্ডে। কেন? আমাদের দেশে সুন্দরী মেয়ের অভাব পড়েছে? অনেকে হয়ত বলবেন, ভারতীয়রা বিজ্ঞাপন বানিয়েছে,তাই----। এটা মোটেই গ্রহনযোগ্য যুক্তি নয়। তারা পন্য বেচতে এসেছে আমার দেশে। আমার যা ভাল লাগবে সেই অনুযায়ী তারা বিজ্ঞাপন তৈরি করবে।আমাদের ফরমাস মত। দুঃখের বিষয় হল যে তারা আসলে অনেক সময় আমাদের 'ফরমায়েস' অনুযায়ীই বিজ্ঞাপন তৈরি করছে। আমি মোটামুটি নিশ্চিত যে আমাদের দেশেরই কোনো হোৎকা ভুড়িওয়ালা লোক হাত কচলাতে কচলাতে গিয়ে ওদের বলেছে,আরে ঐশ্বরিয়ার ছবি লাগান, পাবলিক খুব 'খাবে'।
হায়রে পাবলিক !
আমাদের দশা এমন যেন নিজের দেশে আমরা পরবাসি। রাস্তা ঘাটে বেরুলে হিন্দি গানের চোটে মনে হয় আমি কি বাংলাদেশে আছি? নাকি, ভারতে? আমাকে খামকা ভারত বিদ্বেষী ভাবার কোন কারন নেই। আমি ওদের দোষ দেইনা। কেউ যদি নিজের পশ্চাতদেশ এগিয়ে দিয়ে বার বার অনুরোধ করতে থাকে একটা লাথির জন্য,লাথি খাওয়ার পর কান্না কাটি কি তার মানায়?
আমরা 'পড়েছি মোগলের হাতে, খানা খেতে হবে সাথে'।

