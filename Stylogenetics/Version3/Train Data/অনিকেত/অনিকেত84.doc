আমার আপনার চেয়ে আপন যেজন----



গত ২৯শে অগাস্ট ছিল কবি কাজী নজরুল ইসলামের প্রয়ানদিবস। খুব ছোটবেলায় যখন তাঁর সাথে পরিচয় হয়েছিল---সেটা ছিল গ্রামোফোনের মাধ্যমে। বাসায় তাঁর কিছু দীর্ঘশ্রুতি'র(LP:Long play) রেকর্ড ছিল। ছোটবেলার সবকিছু এত বড়(পড়ুন, বুড়ো)বেলায় পরিষ্কার মনে নেই। শুধু দুইটি জিনিস মনে ঝকঝকে হয়ে আছে। একটা রেকর্ডের মলাটে তাঁর বুড়ো বেলার একটা ছবি দেয়া ছিল। সেটা দেখে আমি মেঘের ভীড়ে কেবল তার চেহারা খুঁজে পেতাম। ছোটবেলার অলস একাকী দুপুরে মেঘের মাঝে থেকে নজরুল আমাকে সঙ্গ দিতেন। আমার স্মৃতির দ্বিতীয় উজ্জ্বল অংশটুকুও সেই রেকর্ড থেকেই। কবিপুত্র কাজী সব্যসাচী'র মন্দ্রিত কন্ঠে আবৃত্তি করা 'যদি বাঁশি আর না বাজে'---এই আলেখ্যটুকু।
মেঘের মিনারে দেখা মুখঃ কাজী নজরুল
এরপর অনেক সময় কেটে গেছে। আবাহনী-মোহামেডানের মত রবীন্দ্রনাথ-নজরুল এর শ্রেষ্ঠত্ব নিয়ে গলাবাজীর দিনও গেছে অনেক। কৈশোরের একটা সময় এই মানুষটা তীব্রভাবে আচ্ছন্ন করে রেখেছিলেন আমাকে। দুখিনী বাংলার এক সার্থক মানসপুত্র যেন ছিলেন আমার এই দুখু মিয়া। তাঁর আমৃত্যু কষ্টের সাথে সহবাস, ধর্মের প্রতিক্রিয়াশীলতার প্রতি তার নিরন্তর ক্ষোভ, হিন্দু মুসলমানের 'গালাগালি কে গলাগলিতে রূপান্তরিত' করার স্বনিষ্ঠ সচেতন প্রয়াস--- সর্বোপরি বাংলা গানের মোড় ঘুরিয়ে দেয়া অসংখ্য অলৌকিক সুরসৃষ্টি---এই লোকটাকে কি ভাল না বেসে থাকা যায়?
আমার অপরিনত মনের পটভূমিতে এক অনন্য ট্র্যাজিক চরিত্র হয়ে নজরুল ধরা দিয়েছিলেন। পরে সময়ের সাথে সাথে অনেক কিছু হয়ত পাল্টেছে। যে জিনিসটা কখনোই পালটায় নি সেটা হল---মেঘের মিনারে এখনো হঠাৎ হঠাৎ করে তাঁর দেখা পেয়ে যাওয়া।
এইখানে আমার খুব প্রিয় একটা নজরুল গীতি গাওয়ার ব্যর্থ চেষ্টা করেছি বলতে পারেন। আমার গানের সকল দুর্বলতা,সকল অক্ষমতা, সকল অপারঙ্গমতার দায় মাথা পেতে নিচ্ছি।
এই গানটা দিয়ে আমার নজরুলকে শুধু এইটুকু বলার চেষ্টা---তোমাকে এখনো প্রাণের কাছাকাছিই রেখেছি দুখু মিয়া। অনেক ধন্যবাদ তোমায়-- আমাকে আশৈশব মেঘের ওপার থেকে ছায়া দিয়ে রাখার জন্য। অনেক ধন্যবাদ এখনো মাঝে মাঝে দেখা দিয়ে মনে পড়িয়ে দেবার জন্যঃ
"আমার আপনার চেয়ে আপন যেজন
খুঁজি তারে আমি আপনায়
আমি শুনি যেন তাঁর চরণের ধ্বনি
আমারি পিয়াসী বাসনায়--"
সকলকে শুভেচ্ছা!
কথা ও সুরঃ কাজী নজরুল ইসলাম
সঙ্গীতায়োজন,গায়ন-বাদনঃ অনিকেত








     Get this widget 
|
     Track details  
|
 		eSnips Social DNA    





 
