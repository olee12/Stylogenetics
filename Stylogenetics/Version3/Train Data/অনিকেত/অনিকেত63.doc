মন্তব্যের মন্তাজ - ১



এক ----
সারাটা ছোট বেলা কাটিয়ে দিলাম ভুগোল কে ভয় পেয়ে। কোথায় কোন পাহাড়, কি তার সর্বোচ্চ শৃংগের নাম, কোন শহরের কি নাম (শিকাগো---বাতাসের শহর) এরকম হাজারো ফ্যাকড়া।
কিছুতেই মনে রাখা যাচ্ছে না। শেষে ঠিক করলাম এই ভাবে জীবন চলতে পারে না। পাহাড় আর নদী গুলো একটু বেশি ঝামেলা করছিল। তাই মনস্থির করে ফেললাম, যে দেশেরই  নদী হোক না কেন, ইউরোপের কোন নদী হলে আমি ওইটাকে প্রশান্ত মহা সাগরে ফেলে দেব।উপ-মহাদেশের ক্ষেত্রে ব্যাপারটা আরো সোজা। Randomly  বঙ্গোপসাগর বা ভারত মহাসাগরে ফেলে দিলেই হল। পাহাড়্গুলো ঝামেলা করছিল।
নদীর মত সহজে কোথাও ফেলে দিতে পারছিলাম না। অনেক চিন্তা করে শেষে আরো চিন্তাবিদরা যা করেন, আমিও তাই করলাম। কিছু কিছু পাহাড়ের নাম মুখস্থ করে তারপর আমার যেখানে ইচ্ছা সেখানে নিয়ে যাচ্ছিলাম। আমার নিজের  কেরামতিতে আমি নিজেই মুগ্ধ হয়ে গেলাম, যখন দেখলাম যে হাফ-ইয়ার্লিতে আমি ভুগোলে বেশ ভালো নম্বর পেয়ে গেলাম।
 স্বীকার করতেই হবে যে টেকনিকটা খারাপ ছিলো না। কিন্তু  ধরা খেয়ে গেলাম  বার্ষিক পরীক্ষায়। আমার ধারনা ছিল যে ভুগোল স্যাররা  আসলে পরীক্ষার খাতা দেখেন না। কোন সুস্থ মস্তিষ্কের মানুষ সারা পৃথিবীর কোন চিপায় কি আছে সেইটা মুখস্ত করে রাখার জন্য তার জীবনের 'মুল্যবান' সময় অপচয় করছে, এইটা আমি ভাবতেই পারিনা। তার উপর কেউ শুধু মুখস্ত করেই ক্ষান্ত নন, এই বিষয়ে গাদা খানেক ছেলে কি সব হাবিজাবি লিখেছে, সেইটা আবার নিরীক্ষা করে দেখছেন.........আমার কাছে সেইটা অসম্ভবের আরেক নাম।
তাই আমার স্থির বিশ্বাস ছিল যে, স্যাররা আসলে তাদের পোলাপানদের খাতা দেখতে দিয়ে দেন, আর বলে দেন যে,on average ষাট-পয়ষট্টির বেশি যেন মার্ক না দেয়। হয় আমার ভূগোল স্যারের ছেলেপিলে ছিল না অথবা স্যার আসলেই সেই সব বিরল প্রজাতির লোক যারা খাতা খুটিয়ে পড়েন।
যে কারনেই হোক না কেন, সে বার ভূগোলে কম নাম্বার পাওয়াটাই আমার জন্য শেষ ভোগান্তি ছিল না, নেপথ্যে স্যারের হাতে কানমলাও  খেয়েছিলাম।
কেউ কি খেয়াল করেছেন যে ভূগোল, ভয় আর ভোগান্তি---- এই তিনটাই 'ভ' দিয়ে শুরু?
হুমম.........
দুই-----------
ভূগোলকে নিয়ে আমার প্রতিহিংসার শেষ ছিল না। যদি খুব 'ব্যা'-করন মেনে বলতে চাই, তাহলে আমাকে প্রতিহিংসার বদলে 'জিঘাংসা' শব্দটা ব্যবহার করতে হবে। কাজেই আমার খুশির অন্ত ছিল না যখন আমি 'আবিষ্কার' করলাম যে আমাদের ভুগোল বইয়ে একটা 'মস্ত' বড় ভুল রয়েছে। শুধু তাই নয়, অনাদিকাল হতে এই ভুল চলে এসেছে। আমি ছাড়া  আর কারো চোখেই এই জিনিসটা ধরা পড়েনি!
ব্যাপার আর কিছুই না, যে কোন দেশের বিবরনে লেখা থাকে, অমুক দেশের 'আয়তন' অমুক হাজার বর্গমাইল। আয়তন শব্দটা আমরা সাধারনত 3D বস্তুর জন্য ব্যবহার করি। এবং তার একক 'বর্গ' নয়---- 'ঘন'। দেশের মানচিত্র নিয়ে যখন কথা বলি তখন আমরা ত্রিমাত্রিক অবস্থা নিয়ে ভাবিনা। আমরা একটা 'ক্ষেত্রফল' বের করি। আর কে না জানে যে ক্ষেত্রফল একটা দ্বিমাত্রিক বিষয়। দেশের তাই আয়তন হবে না, হবে 'ক্ষেত্রফল'। আমার এই যুক্তির স্বপক্ষে আরো প্রমান মিলল, যখন ভুল করে একটা ইংরাজি ভুগোল বইয়ে হাত পড়ে গিয়েছিল। সেখানে  তারা যেকোন দেশের 'area' নিয়ে কথা বলে-----'volume' নিয়ে নয়।
আমার অন্যতম প্রিয় শত্রুর এই দোষ ধরতে পেরে, সে রাতে (এবং তার পরের কয়েক রাতে) আমার বেশ গভীর ঘুম হয়েছিল------এইটা বেশ মনে আছে। 

