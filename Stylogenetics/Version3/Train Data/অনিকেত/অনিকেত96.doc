মন্তব্যের মন্তাজ-৯



কিছু তথ্য আপনাদের সাথে ভাগ করে নিতে চাই। এর কিছু আপনাদের জানা, কিছু হয়ত অজানা। কিন্তু আমি নিশ্চিত, জানা-অজানা যাই হোক না কেন, নীচের তথ্য কোন ভাবেই স্বস্তিদায়ক নয়ঃ
১)  ঠিক এই মুহুর্ত্তে সারা পৃথিবীতে ৮০০ মিলিয়নের বেশি মানুষ অপুষ্টিতে ভুগছে।
২) মার্কিন যুক্তরাষ্ট্র তার বাজেটের ০.১৬% ব্যয় করে গরীব দেশগুলোর উন্নয়নের পেছনে, যেইটা আর সকল উন্নত দেশ কর্তৃক প্রদত্ত অনুদান গুলোর মাঝে দ্বিতীয় নিম্নতম।
৩) বাংলাদেশের একজন গার্মেন্ট শ্রমিক যিনি যুক্তরাষ্ট্রের ডিজনী ওয়ার্ল্ড এর জন্য নানান পোশাক তৈরি করে যাচ্ছেন, তাঁকে কম করে হলেও টানা ২১০ বছর কাজ করে যেতে হবে---শুধুমাত্র ঐ ডিজনীর একজন CEO একঘন্টায় যা উপার্জন করেন, তার সম পরিমান অর্থ উপার্জন করার জন্যে।
৪) প্রতিটি দিন ৩৫০০০ শিশু অপুষ্টির কারনে প্রান হারাচ্ছে----গড়ে প্রতি ২ সেকেন্ডে একটি করে নতুন শিশুর লাশ আমাদের দেখতে হচ্ছে।
৫) তিন বিলিয়নের মত লোক (অর্থাৎ পৃথিবীর মোট জনসংখ্যার প্রায় অর্ধেকের বেশি) দৈনিক দুই ডলারের নীচে আয় করে।
৬) ২০০০ সালে CEO রা তাদের একজন সাধারন কর্মীর চেয়ে গড়ে ৪৭৫ গুন বেশি আয় করেছেন।
৭) মার্কিনীরা তাদের ময়লা ফেলার ছালা (Trash bag) এর পেছনে যা খরচ করে সেটা ৯০টি দেশ অন্যসব কিছুর জন্যে যা খরচ করে তার চাইতে বেশি।
৮) আর এইটা নিশ্চয়ই কম বেশি সকলের জানাঃ মার্কিন যুক্তরাষ্ট্র সারা পৃথিবীর মাত্র ৫% জনসংখ্যা ধারন করে কিন্তু সারা পৃথিবীর ৪০% এর বেশি গ্যাস/তেল ব্যবহার।
৯) একজন গড়পরতা মার্কিনী একজন গড়পড়তা মেক্সিকানের চেয়ে ৫ গুন বেশি, একজন গড়পড়তা চাইনিজের চেয়ে ১০ গুন বেশি, আর একজন ভারতীয়ের চাইতে ৩০ গুন বেশি খাদ্য গ্রহন করে।
আমরা সবাই যদি মার্কিনিদের মত খাওয়া শুরু করি তাহলে আমাদের ক্ষুধা মেটানোর জন্যে এই পৃথিবীর মত ছয়টি গ্রহের প্রয়োজন পড়ত।
এবার অন্যদিকটাও দেখা যাকঃ
১০) প্রতিটি রাতে ৭৫০,০০০ জন মার্কিনী ঘুমোতে যায় খোলা আকাশের নীচে, শখ করে নয় অবশ্য----আশ্রয়হীন বলে।
১১)প্রতিটি দিন প্রায় ১০ মিলিয়ন মার্কিনী অভুক্ত থাকে যার ৪০%-ই হল শিশু।
আর কিছু 'আপাত' পারম্পর্যহীন তথ্যঃ
১২) ২০০৩ থেকে শুরু হওয়া ইরাক যুদ্ধে এখন পর্যন্ত মোট খরচের পরিমান ৫২৫ বিলিয়ন।
১৩) সামনের দিন গুলোতে আমেরিকার প্রতি মাসের যুদ্ধ-ব্যয় দাঁড়াবে ১৬ বিলিয়ন ডলার।
১৪) মার্কিন সংসদ সদস্য বা গুরুত্বপুর্ন ব্যক্তিবর্গের সুরক্ষার দায়িত্ব পেয়েছেন Blackwater সহ আরো কিছু বেসামরিক প্রতিষ্ঠান। এই প্রতিষ্ঠানগুলোর একেকজন রক্ষী বছরে ৪০০০০০ ডলার মাইনে পান যা এক আমেরিকান যোদ্ধার মাইনের ১০ গুন।
১৫) টাকা বাঁচানোর জন্য অবশ্য তারা চমৎকার কিছু পদক্ষেপ নিয়েছেনঃ যদি কোন সৈন্য আহত হয়ে পড়েন তাহলে নিয়োগকালীন সময় বেচারা যে বোনাস পেয়েছিলেন, সেটা ফেরৎ নেয়া হবে। মাথার হেলমেট হারিয়ে ফেলার জন্য  মস্তিষ্কে গুরুতর আঘাত প্রাপ্ত এক মার্কিন সৈন্যের কাছে ১২,০০০ ডলার ক্ষতিপূরন চাওয়া হয়েছে।
দূর্মুখেরা বলেন--মিথ্যা হল তিন প্রকারের, মিথ্যা, ডাহা মিথ্যা আর পরিসংখ্যান।
এই তথ্যগুলো  কোন গোত্রভুক্ত--সেটার বের করার দায়িত্ব নাহয় আপনি নিলেন।
একদিনে যতগুলো 'খারাপ সংখ্যা' দেখা যায়---আমি তার কোটা আজকে অতিক্রম করে ফেলেছি।
নিঃশ্বাস ফেলতে কি শুধু  আমারই কষ্ট হচ্ছে?
তথ্যসুত্রঃ
ক)আন্তর্জাল ঠিকানা এইখানে
খ) এবং এইখানে
গ) আর এইখানে

