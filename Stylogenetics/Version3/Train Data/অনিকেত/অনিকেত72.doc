তোরই ইচ্ছা ইচ্ছাময়ী---



নজরুল তার সৃষ্টিশীল পর্যায়ে প্রায় তিনহাজারের মত গান লিখেছিলেন। 
নানান ভাবের, নানান রসের।
অসাম্প্রদায়িকতার জন্যে যে লোকটি তার জীবনপাত করেছিলেন--উত্তরকালে সেই নজরুলের সাহিত্যকর্ম ভাগাভাগি হয়ে গেল হিন্দু-মুসলিমের মাঝে। হিন্দু-মুসলমানের 'গালাগালি'-কে তিনি 'গলাগলি'-তে রূপান্তরিত করতে চেয়েছিলেন। নজরুলের নিজের ভাষায়ঃ


কেউ বলেন আমার বাণী যবন, কেউ বলেন কাফের। আমি বলি, ও দু’টোর কোনটাই নয়। আমি কেবলমাত্র হিন্দু-মুসলমানকে এক জায়গায় ধরে এনে হ্যান্ডশেক করাবার চেষ্টা করেছি; গালাগালিকে গলাগলিতে পরিণত করার চেষ্টা করেছি। সে হাতে হাত মিলানো যদি হাতাহাতির চেয়ে অশোভনীয় হয়ে থাকে, তাহলে ওরা আপনি আলাদা হয়ে যাবে। আমার গাঁটছড়ার বাঁধন কাটতে তাদের কোন বেগ পেতে হবে না। কেননা, একজনের হাতে আছে লাঠি, আরেকজনের আস্তিনে আছে চুরি । হিন্দু-মুসলমানে দিনরাত হানাহানি, জাতিতে জাতিতে বিদ্বেষ, যুদ্ধ-বিগ্রহ ।মানুষের জীবনে এক দিকে কঠোর দারিদ্র-ঋণ-অভাব; অন্যদিকে লোভী অসুরের যক্ষের ব্যাংকে কোটি কোটি টাকা পাষাণ স্তুপের মত জমা হয়ে আছে। এ অসাম্য ভেদজ্ঞান দূর করতেই আমি এসেছিলাম।

হায় নজরুল!

বেচারার 'অসাম্য ভেদজ্ঞান দূর' করার সমস্ত প্রচেষ্টা ব্যর্থ করে দিয়ে আমরা তার সকল সাহিত্য কর্ম ভাগাভাগি করে নিলাম। ১৯৪৭ এর পর বাংলাদেশে 'মুসলিম সাহিত্য' বলে একধরণের নতুন চীজের আবির্ভাব হল। এই ভাবধারার সাহিত্যিকদের মনে হয়েছিল 'মুসলমানের কৃষ্টি, মুসলমানের তমুদ্দুন, মুসলমানের সমাজ-ব্যবস্থা, মুসলমানের জীবনযাত্রা প্রণালী সাহিত্যে রূপায়িত করতে হবে এবং তাতেই হবে মুসলমানের সাহিত্য সাধনার সার্থকতা'। আগে যেসব সাহিত্য রচিত হয়েছে সেগুলো 'খুবই উন্নত সাহিত্য' বলে মেনে নিয়ে আবুল মনসুর আহমদ বলেন, ' এটা বাঙলার মুসলমানের সাহিত্য নয়---সে কারণ এই যে, এ সাহিত্যের স্রষ্টাও মুসলমান নয়, এর বিষয়বস্তুও মুসলমান নয়; এর স্পিরিটও মুসলমানী নয়; এর ভাষাও মুসলমানের নয়।' তথাকথিত 'হিন্দু সাহিত্য' থেকে বেরিয়ে আসার আপ্রাণ চেষ্টায় এবং বড়-সড় মুসলমান লেখকের খোঁজে বেরিয়ে পড়া সন্ধানী দলের হাতে ধরা পড়ে গেলেন নজরুল। নজরুল স্তব্ধ হয়ে গিয়েছিলেন ১৯৪২ থেকেই। কাজেই বলতে গেলে তার জীবদ্দশাতেই তার সমক্ষে তার কাঁটাছেড়া চলল। এই বাংলা নিয়ে নিল তার মুসলমানী সাহিত্য কর্ম গুলো---ঐ বাংলা রইল তার হিন্দুয়ানী সাহিত্য নিয়ে। ঐ বাংলায় কীর্তন আর শ্যামা সঙ্গীত আপন হল, তো এই বাংলায় তাঁর লেখা হামদ, নাত আর ইসলামী গজল। বঙ্গভঙ্গের পর অন্নদাশংকর রায় বলেছিলেনঃ


ভুল হয়ে গেছে বিলকুল
আর সব কিছু ভাগ হয়ে গেছে
ভাগ হয়নিকো নজরুল


কথাটা পুরোপুরি হয়ত ঠিক ছিল না!
আমি যখন নজরুলের গান শোনা শুরু করি খুব ছোটবেলাতে তখন থেকেই এই বিভেদটা নজরে পড়ছিল। নজরুলের শ্যামা সঙ্গীত, মাতৃ-সঙ্গীত বলতে গেলে প্রায় শোনাই যেত না। নজরুলের কীর্তনগুলোও তেমনি সমাদর পায় নি বলেই মনে হয়েছিল। অদ্ভূত ব্যাপার হল, রবীন্দ্রনাথের কীর্তনাঙ্গের গান কিন্তু সেই তুলনায় অনেক জনপ্রিয় ছিল। নজরুলের শ্যামা সঙ্গীতের সাথে পরিচয় হয়েছিল প্রথমে বইয়ের পাতায়। নজরুলকে নিয়ে লেখা প্রবন্ধ সংকলন ছিল বাসায়। সেইটা পড়তে গিয়ে দেখলাম তার শ্যামা সঙ্গীতের উপর আলোচনা। তখন আমি ক্লাস সেভেন কি এইটে পড়ছি। চিন্তা করুন আমার কৈশোর প্রায় অতিক্রান্ত অথচ সেইসব গানের সাথে আমার তখনো পরিচয়ই হয় নি। তখন পর্যন্ত শোনা হয় নি সেই বিখ্যাত 'আমার কালো মেয়ের পায়ের তলায় দেখে যা আলোর নাচন' কিংবা 'বল রে জবা বল' কিংবা 'মহাবিদ্যা আদ্যাশক্তি' গানগুলো! আমি কোমর বেঁধে লেগে পড়লাম এই গানগুলো খুঁজে বের করার জন্য। বিটিভিতে নজরুলের আর রবীন্দ্রনাথের গানের অনুষ্ঠান হয় তখন সপ্তাহে একটা করে। সেইসব অনুষ্ঠানে সবাই বাঁধা-ধরা গান করেন। সেই একঘেঁয়ে ভাবে গেয়ে যাওয়া 'বুলবুলি নীরব নার্গিস বনে', 'গুল বাগিচার বুলবুলি আমি', ' আমি চিরতরে দূরে চলে যাব' ইত্যাদি। কিন্তু কদাচিৎ কাউকে গাইতে শুনলাম 'হে গোবিন্দ রাখো শরণে', 'এল নন্দের নন্দন নব ঘনশ্যাম'। এই গানগুলো প্রথম আমার শোনা হল অনুপ জালোটার কৃপায়। পরে আরো শোনা হয়েছে মানবেন্দ্র, ধীরেন বসু, অধীর বাগচী, ইলা বসু, শিপ্রা বসু, ড. অঞ্জলি মুখার্জী, অনুপ ঘোষাল, পন্ডিত অজয় চক্রবর্ত্তী প্রমুখ। মজার ব্যাপার হল, এইখানেও আমি একটা বিভাজন দেখলাম। ঐ বাংলায় 'মুসলমানী' গান গুলো তেমন গাওয়া হয় না (ব্যতিক্রম ড. অঞ্জলি মুখার্জী)।
সব দেখে শুনে মনে হল, আমাদের দেশ থেকে একটা বাচ্চা যদি পশ্চিম বঙ্গে গিয়ে নজরুলের গান শুনতে বসে, তাহলে হয়ত চমকে উঠে ভাববে---সে কি, এই গান আমি আগে শুনিনি কেন? এবং প্রায় একই রকম শক পাবেন হয়ত ওপারের লোকেরা এপারে এলে। 
আমার জানা মতে বাংলাদেশে নজরুলের কীর্তন জনপ্রিয় করার পেছনে ঐকান্তিক নিষ্ঠা নিয়ে যিনি কাজ করেছিলেন---তিনি নীলুফার ইয়াসমিন। অত্যন্ত গুনী একজন শিল্পী। মায়ায় ভরা কন্ঠ। কোন এক অদ্ভূত কারণে কীর্তনের কাজগুলো তার গলায় বড় ভাল ফুটত। তার গাওয়া 'বাজে মঞ্জুল মঞ্জির রিনিকিঝিনিক' বা ' আমি কী সুখে লো গৃহে রব' ---এখনো কানে লেগে আছে। বেঙ্গল থেকে তার একটা কীর্তনের ক্যাসেট বেরিয়েছিল। কী যে অসাধারণ সংকলন হয়েছিল সেইটি। বর্তমানে আমাদের দেশে যে কয় জন পুরোধা নজরুল শিল্পী রয়েছেন তাদের মাঝে আছেন, আবু হেনা মোস্তফা কামালের সুযোগ্য পুত্র সুজিত মুস্তাফা (এঁর গায়কিটা আমার কাছে অসাধারণ লাগে), খায়রুল আনাম শাকিল, ফাতেমা-তুজ-জোহরা, ফেরদৌস আরা এবং আরো অনেকে। খুব সম্প্রতি শুনেছি শারমীন সাথী ইসলামের গান। যারা নজরুলের গানের ভক্ত তারা এর গান না শুনলে খুব বড় একটা কিছু মিস করে যাবেন। নতুন প্রজন্মের শিল্পীদের মাঝে দেখছি নজরুলের গানের খন্ডিত রূপটা অনেকটাই মিলিয়ে যাচ্ছে। এইটে হল একটা বড় আশার কথা। আমরা আংশিক নয়, সম্পূর্ণ, অখন্ডিত নজরুল পেতে চাই!
কিছুদিন আগে নজরুলের জয়ন্তী গেল। ইচ্ছে ছিল সেই সময় কিছু লেখার। আলসেমী আর এতদসংক্রান্ত নানা কারণে লেখাটা হয়ে ওঠেনি। গতকাল হঠাৎ করেই ঝোঁকের মাথায় একটা নজরুল গীতি করলাম। সেইটেও শেয়ার করতে মন চাইল আপনাদের সাথে।
আপনাদের ভাল লাগলে, আমারও ভাল লাগবে।
গানটি নজরুলের শ্যামা সঙ্গীত বা মাতৃ-সঙ্গীত গোত্রের। গানটি যতদূর জানি রাগ দরবারীতে নিবদ্ধ। যারা রাগ দরবারী শুনেছেন তারা জানেন---রাগটা খুবই 'গর্জিয়াস'---মানে অনেক 'গর্জায়' আর কি! হে হে হে ---
বরাবরের মত যন্ত্রানুষঙ্গ পরিচালনা,কন্ঠঃ অনিকেত
অহর্নিশ শুভেচ্ছা


ছবি: 


 



