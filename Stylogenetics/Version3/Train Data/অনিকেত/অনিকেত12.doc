ভালো থেকো ফুল, মিষ্টি বকুল----



আমরা যারা দেশের বাইরে থাকি তাদের মন সাধারনতঃ যেকোন উৎসব পার্বণে খুব খারাপ থাকে। প্রিয়জনদের সব সময়েই মিস করি। কিন্তু বিশেষ বিশেষ দিন গুলো যেমন, পহেলা বৈশাখে, পৌষ সংক্রান্তিতে, ঈদে-পুজোয়-পার্বণে--মনটা অতিরিক্ত খারাপ হয়। আমি দেশের বাইরে ঈদ করছি আজ এগারো বছর হয় প্রায়। মাঝ খানে একবার দেশে গিয়েছিলাম এবং ভাগ্যের ফেরে একটা ঈদ পেয়েও গিয়েছিলাম। বহুদিন পর আমি ছোটবেলার মতন খুশি হয়েছিলাম সেদিন। ঐ একটি উজ্জ্বল ব্যতিক্রম বাদ দিলে--বাকী সব ক'টি ঈদ আমার এই দুস্তর পারাবারে কেটেছে।
এই দিনগুলোতে দেশ আর দেশের মানুষকে বেশি মিস করি বলেই হয়ত, ঈদ উপলক্ষ্যে বাঙালীরা একেবারে যুদ্ধংদেহী রূপ ধারণ করেন। প্রায় উন্মত্তের মত নানা জায়গায় দাওয়াত খেয়ে (আমার ক্ষেত্রে) অথবা দিয়ে বেড়াতে থাকেন। এ যেন নিজেকে কোন ভাবে ভুলিয়ে রাখা যে আসলে আমরা কিন্তু তেমন কিছুই মিস করছি না---বলা যায় না, দেশের চেয়ে হয়ত ভালই ঈদ করছি এইখানে। রাত-ভর আড্ডা দিয়ে গলা ফাটিয়ে হেসে-নেচে-গেয়ে একসময় যার যার ডেরায় ফিরি। আমি ঠিক জানি --এই সময়টাতেই সবাই মন খারাপ করেন সবচাইতে বেশি। হঠাৎ করেই সকলে হয়ত টের পান--যত যাই করি না কেন---দেশের স্বাদ এই বিদেশের ঘোলে মেটবার নয়।
আমি পশ্চিমে বসে পূবের দিকে মুখ করে থাকা এক মানুষ। আমার মতন এমন গৃহকাতর হয়ত খুব কম লোকই আছেন। ঈদে দেশে ফোন করতে ভয় লাগে। মায়ের-বাবার বিষন্ন গলা, বোনের জোর করে খুশি হয়ে থাকা গলা শোনার মত কষ্টের জিনিস খুব কম আছে। তারচেয়েও বেশি কষ্টের হল--নিজের গলায় সুখের ভাব টেনে আনা--ওদের বলা খুব আনন্দেই ঈদ কেটেছে। ওরা হয়ত টের পায়--হয়ত পায় না। আমি মন খারাপ করে সারা দিন বসে থাকি। কোন আড্ডাতে গেলেও একসময় একা হয়ে যাই। মন হু হু করে ছুটে যায় সাত সাগর পেরিয়ে ছাপ্পান্ন হাজার বর্গমাইলের এক ছোট্ট দেশের ছোট্ট কোনায়।  সেখানে ভোরের বাতাসে ঈদের সুবাস, টেবিলে সেমাই ,চটপটি, মালপোয়া নিয়ে খালি প্লেটে বসে থাকা মা, ঈদ সংখ্যার আড়ালে মুখ লুকিয়ে থাকা বাবা আর নিজের ঘরে একলা হয়ে থাকা বোন----এইতো আমার জীবন, আমাদের জীবন।
হুমায়ুন আজাদের খুব প্রিয় কবিতা 'ভালো থেকো ফুল,মিষ্টি বকুল' আমার কাছে এক  চিরন্তন আর্শীবানী  যেন। আমি প্রার্থনায় বিশ্বাস করি না।
তবুও এই দিনগুলো এলে মনের অজান্তেই বলে উঠিঃ



ভালো থেকো ফুল, মিষ্টি বকুল, ভালো থেকো।
ভালো থেকো ধান, ভাটিয়ালি গান, ভালো থেকো।
ভালো থেকো মেঘ, মিটিমিটি তারা
ভালো থেকো পাখি, সবুজ পাতারা
ভালো থেকো চর, ছোটো কুঁড়েঘর, ভালো থেকো।
ভালো থেকো চিল, আকাশের নীল, ভালো থেকো।
ভালো থেকো পাতা, নিশির শিশির
ভালো থেকো জল, নদীটির তীর
ভালো থেকো গাছ, পুকুরের মাছ, ভালো থেকো
ভালো থেকো কাক, ডাহুকের ডাক, ভালো থেকো।
ভালো থেকো মাঠ, রাখালের বাঁশি
ভালো থেকো লাউ, কুমড়োর হাসি
ভালো থেকো আম, ছায়াঢাকা গ্রাম, ভালো থেকো।
ভালো থেকো ঘাস, ভোরের বাতাস, ভালো থেকো।
ভালো থেকো রোদ, মাঘের কোকিল
ভালো থেকো বক, আড়িয়ল বিল
ভালো থেকো নাও, মধুমাখা গাঁও, ভালো থেকো।
ভালো থেকো মেলা, লাল ছেলেবেলা, ভালো থেকো।
ভালো থেকো, ভালো থেকো, ভালো থেকো।


এই কবিতাটিতে সুরারোপ করে গাইবার চেষ্টা করেছি। শুনে দেখুন কেমন লাগে।
বরাবরের মত যন্ত্রানুষঙ্গ আয়োজন,বাদনঃ অনিকেত
কথাঃ হুমায়ুন আজাদ, সুরঃ অনিকেত
সবাই ভাল থাকুন, সবাই কে ঈদের শুভেচ্ছা।


