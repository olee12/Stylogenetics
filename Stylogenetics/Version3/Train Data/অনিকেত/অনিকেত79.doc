হুমায়ুন নামার প্রসঙ্গে



নীচের লেখাটা আদতে 'হুমায়ুন নামাhttp://www.sachalayatan.com/guest_writer/9989
লেখাটার মন্তব্য করতে গিয়ে লেখা। শেষে দেখলাম ফুলে ফেঁপে বিশাল হয়ে উঠছে। তাই আলাদা পোষ্ট হিসেবে দিয়ে দিলাম।
আশা করছি 'সচলায়তন' কর্তৃপক্ষ তা ক্ষমা সুন্দর দৃষ্টিতে দেখবেন!
=============================
লেখাটা খুব ভালো লাগল। 
আমাদের দেশের সাহিত্য সংস্কৃতিতে কি ভুমিকা রেখেছেন বা বাঙ্গালির 'জীবন বোধ' নিয়ে তার কি রকম চিন্তা, এই জাতীয় গুরু গম্ভীর ও 'যুক্তিযুক্ত' আলোচনা না করে আমরা সাধারনতঃ কোন লেখক কে পাস মার্ক দিতে চাই না।
আমি নিজে তার  একজন বিশাআআআআআল ভক্ত। আমার কৈশোর, যৌবন তার লেখার ছত্র ছায়ায় কেটেছে। হুমায়ুনের কারনে হঠাৎ করেই  এদেশের মানুষ বুঝতে শুরু করল যে 'সাহিত্য' মানেই উচ্চ ভাব বা উচ্চ চিন্তা বা দেশ উদ্ধার এ জাতীয় মহৎ অনুভুতির বহিঃপ্রকাশ হতে হবে এমন কোনো কথা নেই। 'সাহিত্য' শব্দটি 'সহিত' থেকে আসা। মানে যা আমাদের 'সাথে সাথে' চলে(খুব সম্ভবত)। হুমায়ুনের আগে আমাদের দেশে হয়ত খুব মান সম্পন্ন সাহিত্য হয়েছে। কিন্তু হুমায়ুন এসে জানালেন, আমাদের সাহিত্য বিশেষ করে উপন্যাস অত্যন্ত আড়ষ্ট ও জরদ্গব।
হুমায়ুন খুব ছোট বাক্যে, হাল্কা হাসির আমেজ দিয়ে উদ্ভাসন করলেন আমাদের মধ্যবিত্ত জীবনের কিছু মর্মস্পর্শী দৃশ্য। আমাদের মধ্যবিত্ত সমাজ তা সাদরে আমন্ত্রন জানাল। 
হুমায়ুনের আগে, বিটিভির 'এ সপ্তাহের নাটক' ছিল তথাকথিত সমাজদর্শনের নামে নিম্নোক্ত বিষয়াবলীর অহরহ উপস্থাপনঃ
১। সন্তান বাবা মা কে দেশে ফেলে রেখে বিদেশে স্থায়ী হয়েছে। তার বঞ্চনার কথা মনে করে ৪৫ মিনিট করে পালাক্রমে মা ও বাবা চরিত্রদ্বয়ের ক্রন্দন।
২। নিম্ন মধ্যবিত্ত পরিবারের সৎ পিতা তার সততার মুল্য হিসেবে নিগ্রহীত জীবন যাপন করেন। তার ছেলে বখে যাওয়া, মেয়ে মাস্তান প্রেমিক এবং স্ত্রী মুখরা।
৩। উপরের ১ নংটি আবার পড়ুন।
আমাকে শুধু শুধু গালি দেবার আগে, বা হুমায়ুনের কোন গুপ্ত P R ভাবার আগে, একটু স্থির হয়ে ভেবে দেখুন।
সে সময় হয়ত অনেক ভালো নাটক হয়েছে কিন্তু হুমায়ুনের মত একের পর এক 'মন ছুয়ে যাওয়া' নাটক আর কে উপহার দিতে পেরেছেন?
সে সময়ের ঈদের নাটক মানেই ছিল উচ্চনাদে বাঁধা আমজাদ হোসেনের 'জব্বার আলী' গং। সে সময়ে ঐটাই ছিল আমাদের হাস্যরসের সংজ্ঞা। হুমায়ুন এসে প্রথম আমাদের ঐ গ্রাম্য ভাড়ামো থেকে মুক্তি দিলেন। 
কিন্তু ..........
হ্যাঁ, কিন্তু! হুমায়ুন খুব দ্রুত তার নিজের প্রেমে পড়ে গেলেন। তার পরবর্তি সময়ের নাটক আর উপন্যাস ধীরে ধীরে একই বৃত্তে ঘুরপাক খেতে শুরু করল। 
এখন আপনি চোখ বন্ধ করে বলে দিতে পারেন হুমায়ুনের নাটকে কী ঘটতে চলেছেঃ
--- নাটকে একজন 'অবশ্যম্ভাবী' পাগল থাকবেন।
--- অতিদ্রুত আপসেট হতে পারেন, এমন কোন পিতা।
---- প্রায় ৯০% নিশ্চিত থাকতে পারেন, নায়িকা হবে ১৮ কি ১৯ বছরের কোনো 'খেয়ালী' কিশোরী।
---- নায়ক হয় বাউন্ডুলে, নয়ত অব্যাখাত মহাপুরুষ Syndrome  এ আক্রান্ত কোন যুবক।
উপন্যাসের ছকটা এইরকমঃ
----- খুব ক্ষমতাবান কেউ তার পরিবার পরিজন নিয়ে বেড়াতে গেছেন প্রত্যন্ত কোন গ্রামে। সেই খানে গিয়ে পরিবারের কোন এক মেয়ের বিপর্যস্ত প্রেমজীবনের আলেখ্য রচনা। উদাহরন- আমার আছে জল,তুমি আমায় ডেকে ছিলে ছুটির নিমন্ত্রনে প্রভৃতি।
--- এক একান্নবর্ত্তি পরিবারের (অবশ্যই Dysfunctional) কিছু পাগল, আধ-পাগল সদস্য এবং তাদের কাহিনী। উদাহরন- আমাদের সাদা বাড়ি, মন্দ্র সপ্তক প্রভৃতি।
--- নিম্নবিত্ত পরিবার, যেখানে পরিবারের কম বেশী সবাই পরিবারের কোন এক সদস্যের(অধিকাংশ ক্ষেত্রে বড়মেয়ে বা বড় ছেলে) উপর সাংসারিক বা মানসিক ভাবে নির্ভর। সংসারের কথা ভেবে নায়ক বা নায়িকার বিশাল আত্মত্যাগ। উদাহরন-- জনম জনম,আশাবরী প্রভৃতি।
আমি লিস্টিটা আরো লম্বা করতে পারি, কিন্তু মনে হয় আপনারা আমি কি বলতে চাইছি তা ধরে ফেলেছেন।
হুমায়ুন সব সময়ে(পড়ুন, বেশির ভাগ ক্ষেত্রে) তার এই বাঁধা ছক থেকে বেরুতে চাননা। তিনি এমন ভাবে একের পর এক গল্প লিখতে থাকেন একই ফর্মা মাথায় রেখে যে মনে হয় তিনি ঐ Particular form টিকে বার বার মক্‌শো করে নিখুত করে তুলতে চাইছেন। 
আমার বরাবরকার ধারনা এই যে, সাফল্যই মানুষের সব চাইতে বড় শত্রু। হুমায়ুনের 'পতন' শুরুর মুল কারন এই সাফল্য। একের পর এক সাফল্য ---- নাটক, উপন্যাস, শেষে চলচ্চিত্র, সবকিছু হুমায়ুনকে মাটি থেকে কিছুটা আলাদা করে দিয়েছে। বর্তমানে তার লেখা উপন্যাস পড়লে যে কেউ আমার সাথে একমত হবেন। তার সাম্প্রতিক লেখা পড়ে মনে হয়েছে, তিনি তার পাঠককুল কে খুব নীচু চোখে দেখছেন। তার ভংগীটি এমন--- আমি ছাইপাশ যাই লিখিনা কেন, তোমাদের তা গিলতে হবে এবং বইমেলায় ৭/৮ টি সংস্করন বের হবে।
তার এই complacency এর জন্য তিনি যত না দায়ী, আমরাও কিন্তু কম দায়ী নই। হুমায়ুনের পক্ষে সম্ভব ছিল শুধু আমাদের দেশের নয়, সমগ্র বাংলা ভাষাভাষীদের একজন অনন্য মুখপাত্র হবার। কিন্তু তিনি তা হেলায় উপেক্ষা করেছেন। হয়ত সাহিত্য সংস্কৃতি তার কাছে কখনই খুব serious কিছু না, নয়ত তিনি অতিরিক্ত আত্মবিশ্বাসী হয়ে উঠেছেন। 
কিন্তু আমাদের অন্তত এই সম্মানটুকু তাকে দিতে হবে যে, বাংলা উপন্যাসের গাঁথুনীর আর ভাষার আড়ষ্টতা থেকে তিনি আমাদের প্রগলভতার উন্মুক্ত প্রান্তরে মুক্তি দিয়েছিলেন।
তাকে আমাদের এই সম্মানটুকুও দিতে হবে যে, তার মত এমন বহুস্পর্শী ও সর্বত্রগামী মানুষ আমরা খুব কম পেয়েছি আমাদের মাঝে('আমাদের মাঝে' শব্দগুচ্ছ কঠোর ভাবে বাংলাদেশের জন্য প্রযোজ্য)।
আমার মনে হয়, হুমায়ুনের যতটুকু করার, তিনি তা করে গিয়েছেন। এখন সময় নুতুন কাউকে হাল ধরার। 
সবশেষে, হুমায়ুন নিয়ে আলাপ উঠলে তার ঝঞ্ঝা বিক্ষুব্ধ ব্যক্তিগত জীবনের কথা এসেই পড়ে। আমার মনে হয়(আমার মনে হয়, আমি "আমার মনে হয়" বাক্যটি প্রায় ১ কোটিবার ব্যবহার করে ফেলেছি এই লেখায়-ক্ষমাপ্রার্থনীয়) তাকে শুধু তার সৃষ্টি কর্ম দিয়েই আমাদের বিচার করা উচিত। আমাদের নিজস্ব ব্যক্তিগত জীবন নিয়ে আমরা নিজেরাও তো চাইব না  সবার মনোযোগের কেন্দ্র হতে। জীবন খুব একটা সহজপাচ্য নয়।
আমাদের সারাটাখন কাম,ক্রোধ, লোভ, মোহ, মদ(এইটা কতটুকু প্রাত্যহিক, সে বিষয়ে আমার সন্দেহ আছে) মাৎসর্য নিয়ে ঘুরে বেড়াতে হয়। দিনের শেষে, হুমায়ুন আমারি মত এক লোক--- ষড়রিপুর দংশনে আকন্ঠনীল মানবাত্মা।
সবাই তো আর নীলকন্ঠ হয়না।

