একটা মন ভালো করা খবর



আপনারা যারা গণিত অলিম্পিয়াডের খোঁজ খবর রাখেন তারা নিশ্চয়ি জানেন যে ২০০৫ থেকে বাংলাদেশ এই গণিত অলিম্পিয়াডে যাচ্ছে। আজ থেকে বছর দশেক আগে প্রফেসর জাফর ইকবাল, বুয়েটের ডঃ কায়কোবাদ এবং জামিলুর রেজা চৌধুরী,প্রথম আলোর মনির হাসান যে গণিত আন্দোলন শুরু করেছিলেন----আজ এতদিন পরে তার ফসল উঠে আসল আমাদের আঙ্গিনায়।
জার্মানীর ব্রেমেনে অনুষ্ঠিত ৫০তম আন্তর্জাতিক গণিত অলিম্পিয়াডে বাংলাদেশের দুই কিশোর-কিশোরী ছিনিয়ে এনেছে ব্রোঞ্জ পদক।এর পাশাপাশি আরো তিনজন পেয়েছে বিশেষ পুরস্কার।
দেশ জুড়ে গণিতের জনপ্রিয়করণের যে প্রচেষ্টা তৃণমূল পর্যায়ে শুরু হয়েছিল---একের পর এক দেশের সকল প্রান্ত থেকে খুঁজে আনা হচ্ছিল খুদে গণিত প্রতিভাকে আজ এতদিনে আমরা সেই প্রচেষ্টার একটা আনুষ্ঠানিক স্বীকৃতি দেখতে পেলাম।
নানার বৈরীতার মুখে দাঁড়িয়ে একরাশ নিবেদিত প্রাণ লোক তিলে তিলে গড়ে তুলেছেন এই ক'টি কিশোর-কিশোরীকে। এদের প্রশিক্ষণের পুরোধা ব্যক্তিত্ব ডঃ মাহবুবুল আলম মজুমদার একজন অত্যন্ত প্রতিভাবান পদার্থবিজ্ঞানী। দেশে-বিদেশের নানান নামকরা প্রতিষ্ঠানে(যার মাঝে আছে MIT, DAMTP of Cambridge University এবং আরো অনেক) এই মানুষটি রেখেছেন তাঁর প্রতিভার ছাপ। তারপর স্রেফ দেশের টানে ফিরে এসেছেন। বহুদিন বাইরে কাটানোয় তাঁর বাংলাটা এখনো অত শক্ত না হলেও একটা দৃঢ় প্রতিজ্ঞা নিয়েই তিনি নেমেছিলেন মাঠে। দেশের ভেতর থেকে খুঁজে নিয়ে আসা মণি-মাণিক্যগুলো পালিশ করে তাদের আলোর দ্যুতি বাড়ানোর এক কঠিন শ্রম সাধ্য কাজ নিজের ঘাড়ে তুলে নিয়েছিলেন। তাঁর এবং তাঁদের সতর্ক প্রশিক্ষনে গড়ে উঠেছে আমাদের এই খুদে গণিত-প্রতিভারা।ডঃ মাহবুব জানিয়েছেন,আমাদের ছেলেমেয়েরা যথেষ্ট মেধাবী এবং তারা অনেক পরিশ্রম করেছে। যার ফলে আমাদের এই প্রাপ্তি।
আমাদের এই নানা সমস্যায় জীর্ন,দীর্ণ,অপদস্ত এই দেশমাতা বহুদিন পর একটু হাসির মুখ দেখেছেন। আন্তর্জাতিক বিদ্ব্যৎ সমাজে মাথা তুলে দাঁড়িয়েছে বাংলাদেশ। নজর রাখো বিশ্ব, আমরা আসছি---!!

