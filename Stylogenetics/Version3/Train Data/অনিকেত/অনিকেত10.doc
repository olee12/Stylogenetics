ঘুম টুটেছে ফুলকলিদের--



কাজী নজরুল ইসলামের লেখা এই গানটার তেমন কোন ঠিকুজি কুলজী খুঁজে পেলাম না নেটে।
আমার জানা মতে গজল আঙ্গিকের গানটা ভৈরবীতে নিবদ্ধ। পৃথিবীতে হয়ত খুব কম লোক খুঁজে পাওয়া যাবে যার রাগ ভৈরবী ভাল লাগে না। আমাদের অনেকেরই প্রিয় গানের তালিকা বানালে দেখা যাবে হয়ত ভৈরবীতে বাঁধা গানের সংখ্যাই বেশি। রাগ নিয়ে আর তেমন কচকচি না করি । আমার নিজের জানার সীমা খুবই সীমিত এই ব্যাপারে। প্রথাগত শিক্ষাও নেই বলতে গেলে। গত কয়েক বছর ধরে এক মাত্র আপনাদের ভালবাসা আর আমার প্রায়-নির্লজ্জ সঙ্গীত-প্রেম আমাকে একটু একটু করে অনেক জিনিস শিখিয়েছে। মাঝে মাঝে আমার শুরুর দিকের মিউজিক গুলো শুনি এবং মাথা চুলকাতে চুলকাতে ভাবি--কই তেমন তো উন্নতি হল না এতদিনেও---
তবে আমি চেষ্টা থামিয়ে দিই নি---
নেটে আমার কিছু বন্ধু বান্ধব আছেন---যাদের প্রতি আমি অত্যন্ত নির্দয়! নতুন গান তৈরী করলেই মাতালের মত হাঁক-ডাক দিতে থাকি--"এই যে ভাই/বোন--এট্টা নতুন গান বান্ধসি--এট্টু শুনে যদি বলেন কেমন হয়েছে---" আমি টের পাই আমার গান ধীরে ধীরে Gun হয়ে উঠছে (মেশিনে বাঁধি বলে 'মেশিন গান'ও বলতে পারেন--'মেশিন গান' কথাটার কপি রাইট কুমার বিশ্বজিতের-- বছর দুয়েক আগে এক রাতে তার সাথে ধুন্ধুমার আড্ডা বসেছিল--তখনি তার কাছ থেকে শোনা...)।
আমি গান গাই, গান বান্ধি একেবারেই নিজের খেয়ালে
খানিকটা স্বার্থপরের মত মাঝে মাঝে আপনাদেরও জ্বালাই এসে এইখানে--
আশা করি আমার গানের প্রচেষ্টা গুলোর মত আমার এইসব 'গানাদানী' (= গান নিয়ে নাদানী) আপনারা ক্ষমা সুন্দর চোখে দেখবেন
আর সেই সাথে কিভাবে আরো একটু ভাল করতে পারি সেই বিষয়ে উপদেশ/আদেশ/নির্দেশ দেবেন---
* যারা ল্যাপটপে/পিসিতে/টেবলেটে শুনবেনঃ ইয়ার ফোন ব্যবহার করলে একটু ভাল ফলাফল পাবেন হয়ত।
বরাবরের মত সঙ্গীতায়োজন ও কন্ঠঃ অনিকেত
কথা ও সুরঃ কাজী নজরুল ইসলাম


