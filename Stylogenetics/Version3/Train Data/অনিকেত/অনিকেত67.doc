ক্রোমজম ২



ঘটনার শুরু ক্লাস সিক্সে। ইসলাম ধর্মের ক্লাস। ছাত্র ছাত্রীদের অর্ধেক ঘুমিয়ে। বাকি অর্ধেক ধুমের পথে। স্যার প্রায় রোবটের গলায় বই থেকে পড়ে যাচ্ছেন। এক জায়গায় এসে তিনি পড়ছিলেন, মানব জাতি কে আল্লাহ কিভাবে সৃষ্টি করেছেন।
আমার মাথায় যে কি ভূত চাপল। আমি দাঁড়িয়ে বললাম, স্যার, আসলে তো আমরা বানর থেকে আসছি তাই না?
স্যার চোখ সরু করে আমার দিকে তাকিয়ে রইলেন। জলদ গম্ভীর গলায় বললেন, এ দিকে আয়। যারা এতক্ষন ঘুম-ঘুম ভাবে ছিল তাদের চোখ থেকে ঘুম তখন ছুটে গিয়েছে। কনুই দিয়ে গুতো মেরে যারা ঘুমিয়ে আছে, তাদের ও জাগানো হয়েছে। বহুদিন পরে ক্লাসে একটা জম্পেশ মারপিটের আয়োজন হয়েছে। বেশ বিরাট স্কেলের এবং সম্ভবত বেশ দীর্ঘ সময়ের জন্য। আমি তখন এক পা দু'পা করে এগিয়ে যাচ্ছি স্যারের দিকে। পরিষ্কার বুঝতে পারছি, আমার বন্ধু-শত্রু নির্বিশেষে সকলের চোখ উৎসাহে চক্‌চক্‌ করছে। 
স্যার আমার কানটা তার আপন করে নিতে নিতে বললেন, কি জানি বলছিলি তুই? নানারকম অব্যয় ধ্বনির ফাকে ফাকে স্যার কে আমার অভিমত ব্যক্ত করলাম। কানে যন্ত্রনা আমার বাড়ল বই, কমলো না। শেষ আশ্রয় হিসেবে কঁকিয়ে উঠে বললাম, আমার কাছে প্রমান আছে স্যার!
হঠাৎ করেই বুঝলাম, কানের অনুভুতি যেন আবার স্বাভাবিক অবস্থায় ফিরে এসেছে। আমার কানটা ছেড়ে দিয়ে বললেন, আগামী ক্লাসে যদি সেই 'প্রমান' নিয়ে না আসি তাহলে বাকি বছরটা আমাকে নীল ডাউন হয়েই কাটাতে হবে। আমি লাফ দিয়ে উঠে বললাম, আমাকে ১০ মিনিট সময় দেন। আমি আপনাকে প্রমান এনে দেখাচ্ছি। স্যার খানিকটা হতভম্ব খানিকটা অবিশ্বাসে আক্রান্ত হয়ে বললেন, যা তাহলে। 
স্কুল থেকে বাসা তেমন দূরে নয়। আমি উল্কার বেগে ছুটলাম। মা রান্না করছিলেন। অসময়ে আমাকে দেখে বললেন, কীরে, তোর স্কুল আজকে জলদি জলদি শেষ হয়ে গেল নাকি রে? আমি কোনো জবাব না দিয়ে আমার রুম থেকে সদ্য কেনা 'ছোটদের বিশ্বকোষ'-টা
বগলদাবা করে আবার দে ছুট। 
সেদিন প্রায় ১০ মিনিটের মাঝেই স্কুলে পৌঁছতে পেরেছিলাম। তার চেয়ে বড়কথা, বিশ্বকোষে আঁকা এক ছবি দেখিয়ে স্যার কে বাকরুদ্ধ করে দিয়েছিলাম। কি ছিল সেই ছবিতে? তেমন কিছুই না। খালি বানর-জাতীয় প্রজাতি (Primate,Great Apes) থেকে কিভাবে মানুষ বিবর্তনের মাধ্যমে এসেছে, তার একটা চিত্রকল্প দেয়া ছিল। 
আমার ষষ্ঠ শ্রেনীর ভাল মানুষ স্যার এই রকম অকাট্য প্রমান(!) দেখে প্রচন্ড ধাক্কা খেয়েছিলেন। নিঃসন্দেহে। কারন এর পর থেকেই স্যার আমাকে 'বিশেষ' চোখে দেখা শুরু করেন। সেটা না ছিল ভালোবাসার, না ছিল ঘৃনার। বহুপরে বুঝতে পেরেছি, সেটা ছিল অসহনীয় অস্বস্তির।
পরের ঘটনা। ইন্টারমিডিয়েট শেষ বর্ষ। জীববিদ্যা ক্লাস শুরু হতে যাচ্ছে। এমনিতে আমাদের স্যার তরুনদের মাঝে বেশ জনপ্রিয়। ঈঙ্গিতপুর্ণ কথা বলার জন্য এবং মেয়েদের অস্বস্তিতে ফেলার জন্য। আমরা সাধারনত কোন কিছুর বিনিময়ে ঐ ক্লাস মিস দিতামনা। সেদিন দেখা গেল, কলেজের মাঠ থেকে কারোর ক্লাসে যাবার
 তেমন আগ্রহ নেই। কারন জিজ্ঞেস করে জানলাম, আজ ডারউইনের বিবর্তনবাদ পড়ানো হবে। ক্লাসের সবচেয়ে তেঁদড় ছেলেটা পর্যন্ত যেতে রাজী না। কারন? 'ঐসব' শুনলে আমরা নাকি মুসলমান থেকে 'খারিজ' হয়ে যাব।
শেষতক আমি গিয়েছিলাম। সঙ্গে এক বন্ধু(তার আবার না গিয়ে উপায়  ছিলো না, স্যার ছিলেন তার বাবা)। গিয়ে দেখলাম, ছেলেদের অংশটুকু নির্জন। কেবল আমরা দুই নরপুঙ্গব পুরুষ-প্রজাতির প্রতিনিধিত্ব করছি। কিন্তু মেয়েদের দিকটা ভরপুর। 
এ কাহিনী আসলে অনেক অনেক কাল আগের কথা। 'তখন গাছে গাছে পাখিরা গান গাহিত, আরবের লোকেরা ধর্ম ভুলিয়া গিয়াছিল..........' অদ্ভুত ব্যাপার এইযে, এই এতগুলো বছরে আমি অনেক কিছু বদলাতে দেখলাম। মানুষ বাস ছেড়ে টেম্পো ধরল। মতিঝিলে যাবার পথে 'শীতাতপ' নিয়ন্ত্রিত বাস বেরুল। ফোন ছেড়ে সেল ফোন ধরলাম। কিন্তু ডারুইন কে রেখে দিলাম দরজার বাইরে। এ যেন ক্রমাগত কান চেপে 'না না না' করে চিৎকার করা। এবং ভাবা এতেই আমরা ডারুইন কে পরাস্ত করছি। 
আমার কাছে সবচাইতে যেটা কৌতুককর মনে হয়েছিল যে, এই ডারুইনের বেলায় হিন্দু-মুসলিম ভাই-ভাই। দু'পক্ষই মানবজাতির 'পবিত্রতা' নিয়ে নিঃসন্দেহ। 
আজ বিবর্তনবাদের ২০০ বছর হতে চলল। এখন পর্যন্ত এই মতবাদ আমাদের সমস্ত প্রানীকুলের বিবর্তনের এক মাত্র যুক্তিযুক্ত দলিল। আমার মনে হয়না যে বিজ্ঞানের আর কোনো মতবাদ এতটা দীর্ঘমেয়াদি প্রতিবাদ, প্রতিরোধের মুখোমুখি হয়েছে। গ্যালিলিও থেকে টাইকো ব্রাহে হয়ে কোপার্নিকাস হয়ে আইন্সটাইন--- সবাইকেই নুতুন বৈপ্লবিক ধারনা প্রবর্তনের চাপ সইতে হয়েছে। কিন্তু কালক্রমে বিরুদ্ধবাদীরা হার মেনেছে। এমন না যে ডারুইন এক মাত্র লোক যিনি ধর্মের নর্ম ভেঙ্গেছিলেন। গ্যালিলিও,টাইকো ব্রাহে,ব্রুনো(বেচারা কে শেষমেষ পুড়িয়ে মারা হয়েছিল,সাবাস!) সকলেই তাদের নিজ নিজ সময়কে প্রশ্নের মুখোমুখি করে দিয়েছিলেন। ধর্মের অতি সংবেদনশীল দিককে উলংগ করে দিয়ে পরাজিত করেছিলেন। ডারুইন ও তার সময়ে লড়েছেন এইসব মোল্লা পুরুতের সাথে। অল্ডাস হাক্সলি থেকে শুরু করে হালের রিচার্ড ডকিন্স, সকলে এই ২০০ বছর ধরে একের পর এক অকাট্য যুক্তি দেখিয়ে গেছেন। কিন্তু সারা মানবজাতি  আমার 'ষষ্ঠ শ্রেনীর শিক্ষক' হয়ে থাকাই পছন্দ করল। যেন এ এমন ছাত্র যাকে না বের করে দেয়া যায়, না রাখা যায় ক্লাসে।
আজ আমার এই প্রৌড়ত্বে দাঁড়িয়ে যখন খুঁজি কিছুর আশার আলো তখন দেখি জনপদ ছেয়ে আছে সুরমা আতরে আর দাঁড়িতে।
আমি নিজে 'উন্মার্গগামী' হলেও মানুষের ধর্ম বিশ্বাস নিয়ে আমার কোনো আপত্তি নেই। কেউ যদি ঈশ্বরে বিশ্বাস করে জীবনে শান্তির খোঁজ পায়, মন্দ কি? কিন্তু ধর্ম যদি এসে বিজ্ঞান কে পাঞ্জা লড়তে বলে, আর হারার পর বেমালুম অস্বীকার করে, তাহলে তার সম্পর্কে খুব একটা শ্রদ্ধা রাখা মুস্কিল। 
ধর্ম এবং ধার্মিকরা যেন বেপরোয়া। তারা প্রায় সব লড়াইয়ে হেরেছে, বিজ্ঞানের কাছে। কিন্তু এইটা তারা ছাড়তে রাজী না। কেন? কেননা, এইখানে হারলে আমাদের 'মর্যাদা' আর রইল কোথায়? চিড়িয়াখানায় যার কীর্তিকলাপ দেখে আমরা লুটোপুটি খাই, আমি কি তার অধঃস্তন (বা উচ্চঃস্তন বা কোনো দুরসম্পর্কের আপন আত্মীয়) হতে পারি? কিন্তু আমরা মানতে চাই বা না চাই, চিড়িয়াখানায় সবচাইতে বেশি ভীড় কিন্তু বানরের খাঁচার সামনে। আমি মাঝে মাঝে ভাবি, আমাদের এই বিরাট 'বানর-প্রেমের' কারনটা কি? এটা কি আমাদের রক্তের অন্তর্গত কোনো অনপনেয় ছাপ, যা আমাদের হারিয়ে যাওয়া অতীত কে ফিরিয়ে আনে? নাকি আমরা বানরদের দেখাতে চাই যে আমরা আসলে এই কয়েক হাজার বছরে তেমন কিছু এগোইনি। ওদের সাথে আমাদের তফাৎ শুধু এই, এদের একজন 'দ্রষ্টব্য' আর আরেকজন 'দর্শক'। কে কোনটা, সেইটা বিতর্কের বিষয়! 
লেখা বড় হয়ে যাচ্ছে। শুধু এইটুকু বলে ইতি টানতে চাইছি। এই 'তথাকথিত' প্রাগ্রসর সমাজ (পড়ুন, যুক্তরাষ্ট্র) কিন্তু আমার দেশের চেয়ে এই বিষয়ে যে খুব এগিয়ে আছে তা কিন্তু নয়। এই খানে ধর্ম আরো অনেক ধুর্ত। তারা স্কুলে বিবর্তনবাদ না পড়ানোর জন্য অনেকদিন থেকেই লড়াই করে এসেছে। মামলা মোকদ্দমা হয়েছে। কিন্তু ওদের সংবিধানের 'Establishment act' এর কারনে পুরুতরা এতদিন তেমন কিছু করে উঠতে পারেনি। কিন্তু তারা এখন ধর্মকে ছদ্মনামে ঢুকাতে চাইছে স্কুলে। ছদ্মনামটি নিশ্চয়ই অনেকের জানা----'Intelligent Design' বা ID। এই   ID কে স্কুল সিলেবাসে ঢোকানর জন্য এদের চেষ্টা দেখলে 'অভিভুত' (উপযুক্ত শব্দের অভাবে ব্যবহ্রত) হতে হয়। এমন কি এদের রাষ্ট্রপতি (যাকে দেখলে ডারুইন নিঃসন্দেহে তাঁর Missing Link পেয়ে গেছেন  বলে লাফিয়ে উঠতেন) পর্যন্ত চেষ্টা করেছিলেন। সফল হননি যদিও।
আমার ভাবতে খুব অবাক লাগে, যে মানুষ নিজ বুদ্ধিবলে এত কিছু অর্জন করল, সে কিভাবে 'ধোঁয়াসা'র কাছে  নিজের সমস্ত কিছু বিকিয়ে দেয়।
সত্যি, বড় আশ্চর্য লাগে! 

