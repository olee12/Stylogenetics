মন্তব্যের মন্তাজ-৩



লেখাটার উৎপত্তি আজকের এক অতিথি লেখকের কলাম পড়ে।
নন্দিনী লিখেছেন তার 'মন খারাপের দিনগুলো' নিয়ে। সাধারনত  'মন খারাপ','বিষাদ' এই জাতীয় শব্দ গুলো আমার জন্যে আঁকশী  শব্দ (Catch phrase) হিসেবে কাজ করে। কাজেই তাঁর লেখার শিরোনাম দেখেই চোখ বুলিয়ে নিলাম।
তাঁর লেখা ভাল না মন্দ, সেইটা নিয়ে কথা বলা অবান্তর। তিনি প্রবাসে বাঙ্গালীদের যে চিত্রটি তুলে ধরেছেন সেইটা একটি নিদারুন সত্য হিসেবে উঠে এসেছে। নন্দিনী তার সৎ ঋজু  লেখনীতে তুলে এনেছেন আমাদের প্রবাসী জীবনের কথকতা।
নন্দিনীর মত আমি ও এক সিলেটি। সিলেট শহরের পথে প্রান্তরে আমার বেড়ে ওঠা। সাধারনত প্রত্যেকেরই যার যার নিজ জন্মস্থান নিয়ে এক রকমের দুর্বলতা থাকে। আমি ও ব্যতিক্রম ছিলাম না। সিলেটি  হিসেবে গর্বিত হবার জন্য আমার কাছে বেশ ক'টি কারন ধরা পড়েছিল। এই সব 'কারন' গুলোর কিছু নিজের মস্তিষ্ক প্রসুত আর কিছু চারপাশ থেকে নেয়া--যেমন সকলেই নেয়। আমার গর্বের কিছু উদাহরন নীচে দিলাম। আমি নিশ্চিত  সচলায়তনের বাকী সিলেটিরা এ গুলোর এক বা একাধিক কারনের সাথে পরিচিতঃ
------- সিলেটিরা দেশ চালাচ্ছে। আমরাই সারা দেশের বেশির ভাগ বৈদেশিক আয়ের অংশ সাপ্লাই দিচ্ছি। শুধু কি তাই? 'আমাদের' গ্যাস , 'আমাদের' কমলা, আমাদের চা-----বিশাল লিষ্টি। দেশের আর কোনো জেলা আছে এই রকম সমৃদ্ধ?
------ সিলেট হল শাহ জালাল, শাহ পরানের দেশ। সারা দেশের মানুষ(ছোট থাকতে এই 'সারা দেশ' ব্যাপারটা 'সারা পৃথিবী' হিসেবে ছিল) এই খানে আসে পুন্য অর্জনের লোভে। সিলেটের যে এত রমরমা, এর কারন এই দুই পুন্যাত্মার আশীর্বাদ।
------ আমরা 'জাতি' হিসেবে অন্যদের চেয়ে উন্নত। আমাদের মধ্যে এক ধরনের আভিজাত্য রয়েছে যা অন্য জেলার মানুষের নেই। যে কারনে আমরা অন্য জেলায় বৈবাহিক সম্পর্ক স্থাপনে উৎসাহী না। আমরা আমাদের 'সিলেটি'  রক্তের শুদ্ধতা বজায় রাখতে বদ্ধ পরিকর।
----- আমরা অত্যন্ত 'উদার'। আমাদের মন বড়। আমাদের 'খোলা হাত'----অন্য জেলার লোকেরা কিপ্টে।
আর তালিকা দীর্ঘ করতে চাইছি না। বরিশাল যখন আমাদের আগে বিভাগ হয়ে গেল, আমরা তখন 'গনদাবী পরিষদ' ('গদা পরিষদ) গঠন করলাম। রাস্তা ছেয়ে গেল স্লোগানে স্লোগানে----'আমড়া'র চেয়ে কমলা ভাল/ আমড়া কেন বিভাগ হল?' আমি এই রকম হাজার উদাহরন দিতে পারব আমাদের সিলেটিদের আত্মভরীতার।
যে কোন মোহ ভঙ্গ আসলে কষ্টের। আমার সিলেটি গর্বের মোহ ভাংতেও প্রচুর মানসিক কষ্টের মধ্যে দিয়ে যেতে হয়েছে।
এখন আমি কিছু কিছু ভিন্ন চিত্রাবলী তুলে ধরছি, যেগুলো
আমার মোহভঙ্গের প্রধান অনুঘটক হিসেবে কাজ করেছিলঃ
------- ক্লাস এইট। বৃত্তি পরীক্ষা সমাগত। পরীক্ষা যাতে ভাল হয় তার জন্য মা আর আমি গেলাম শাহ জালালের মাজারে। মা ঢুকলেন মেয়েদের জন্য সংরক্ষিত এক বিশেষ ঘরে, আমি একলা উঠলাম সিঁড়ি বেয়ে, শাহ জালালের কবর জিয়ারত করতে। কিছু ক্ষন পরে যখন আমি আর মা ফিরছি বাড়ি, আমার মন তখন পুন্যভাবে নয়, বিশাল এক প্রশ্নের ভারে ভারাক্রান্ত। মেয়েরা উপরে যেতে পায় না কেন? মেয়েরা কবর জিয়ারত করলে কি হয়? জানা গেল, শাহ জালাল এবং শাহ পরান এরা দুই জনই 'গরম' পীর'(শাহ পরান নাকি একটু বেশি গরম)। এরা কেউই নাকি মেয়েদের পছন্দ করতেন না।তারা চাইতেন মেয়েরা যেন তাদের 'পুন্যস্পর্শ' থেকে দূরে দূরে থাকে।
এই উদাহরন বছরের পর বছর ধরে আমাদের নিষ্পেষিত নারীদের গঞ্জনায় কেবল ইন্ধন দিয়ে এসেছে। খুব ছোট বেলা থেকেই আমরা জানতে পারছি, মেয়েরা 'অস্পৃশ্য','অছ্যুৎ'। মহৎ লোকেরা সর্বদা নারী সঙ্গ পরিহার করেছেন।
------ শাহ জালাল তাঁর আপন ভাগ্নে শাহ পরান কে বিতাড়িত করেছিলেন তাঁর নিজের আস্তানা থেকে। কারন হিসেবে যে কাহিনী প্রচলিত তা হল এই রকম--- শাহ জালালের কিছু প্রিয় কবুতর ছিল (জালালি কৈতর)। সেই গুলোর প্রতি ভাগ্নের অনেক দিনের লোভ। এক দিন সুযোগ বুঝে কবুতর  ধরে  খেয়ে ফেললেন (আশা করছি রেঁধে খেয়েছিলেন)। শাহ জালাল যখন তার কবুতর খুঁজছিলেন, তখন কিছুখন ভাগ্নে এই ব্যাপারে তার সম্পুর্ন অজ্ঞানতা জাহির করছিলেন। কিন্তু এক পর্যায়ে, তিনি কবুতরের কিছু দেহাবশেষ থেকে শাহ জালালের সামনেই জীবন্ত কবুতর বানিয়ে দেন। এই জিনিস শাহ জালাল কে ক্ষুদ্ধ্ব করে। তিনি আদেশ দেন ভাগ্নে কে, অবিলম্বে তাঁর আস্তানা ছেড়ে যেতে। এই  কাহিনী অন্য কারো হলে আমরা হয়ত বলতাম, মামাটা কি হিংসুটে। কিন্তু সিলেটে এইটা একটা আধ্যাত্মিক লীলা হিসেবে দেখা হয়।
------ আমার জানা মতে সিলেট হল একমাত্র জায়গা যেটা বারবার কবি শামসুর রাহমান কে আসতে বাঁধা দিয়েছে। আমার জানা মতে দু' দুবার তাকে আনার চেষ্টা করা হয়েছিল। প্রত্যেক বার মৌলবাদীদের হাতে সে চেষ্টা ভন্ডুল হয়েছে।
----- মনিকা আলী তার 'ব্রিক লেন' উপন্যাসে আমাদের প্রবাসী সিলেটিদের কিছু একান্ত চিত্র তুলে ধরেছিলেন। সেটা তাকে বিশাল এক ক্ষোভের মুখে দাঁড় করিয়ে দেয়---তিনি নাকি সিলেটিদের অবজ্ঞা করেছেন! সর্বনাশ!! সিলেটিদের লন্ডনে থেকে, সিলেটিদের অপমান??!!! প্রবল আন্দোলনের তোড়ে বেচারীর বুকার প্রাইজের স্বপ্ন ভেসে গেল। আমরা সিলেটিরা বিজয় গর্বে দাঁত কেলিয়ে হাসতে লাগলাম।
আমাকে সিলেট-বিদ্বেষী অনেকেই হয়ত ভেবে নিয়েছেন এর মধ্যে। কিন্তু সেইটা ভুল হবে। আমি চাই শুধু সিলেট না, সারা দেশ ভালো হয়ে উঠুক। আমাদের মানসিক অন্ধত্ব দূর হোক। আমরা অন্ধ ভাবে কোন কিছু গ্রহন করে নেবার আগে একটু মস্তিষ্ক খাটাব। ঘাড়ের উপরে যে জিনিসটা আমরা বয়ে নিয়ে বেড়াই, সেইটা শুধু শুধু বসিয়ে না রেখে একটু ব্যবহার করব।
প্রবাসে যারা আছেন, তাদের সাহায্য দরকার সবার আগে। তারা এক অন্ধকূপে আটকে আছেন। তারা কোন এক উপায়ে  থমকে দিয়েছেন সময়ের চাকা। ব্রিকলেনে নামিয়ে এনেছেন  সপ্তদশ শতাব্দীকে। বিলেতে সিলেটিরা পাশ্চাত্য সংস্কৃতির মোকাবেলা করছেন আরো গোঁড়া কুসংস্করাচ্ছন্ন মানসিকতা কে লালন করে। পরবর্ত্তি প্রজন্ম  বেড়ে উঠছে এক আত্ম পরিচয় হীন প্রজাতী হিসেবে। তাদের বাবা মা চাইছেন তারা হয়ে উঠূক  সপ্তদশ শতাব্দীর মাদ্রাসা পড়া হাফেজ-আলেম, তারা চাইছে এই নিগড় থেকে মুক্তি, একটু নিশ্বাস নেবার স্থান। এই দু'টোর টানাপোড়েনে আমরা পাচ্ছি আরো পশ্চাদপদ অন্ধ এক প্রজন্ম।
অন্ধকার থেকে শুধু সিলেটিদের না, আমার সারা দেশের মানুষের বেরিয়ে আসার সময় হয়েছে। আমাদের সময় হয়েছে সুরমা-আতর সরিয়ে রেখে জীবনের উদার মুক্ত হাওয়ায় নিশ্বাস নেবার। ছোট্ট একটা দেশ। তার মাঝে আমরা দাবী করছি , এ ওর চাইতে ভালো, এ জেলার লোক ঐ জেলার চেয়ে গাইয়া। কি হাস্যকর!
এইটা কেমন দেশ যে শুধু জন্ম দিয়ে যাবে পঞ্চেন্দ্রীয়হীন অন্ধ শাবকের?
শেষ করতে চাইছি, আমার সিলেটেরই এক উদার আত্মার কিছু কথা দিয়ে। প্রকৃত পক্ষে, সিলেট যে  অনেক  মহৎ পুরুষের জন্ম দিয়েছে এবং এখনো দিয়ে যাচ্ছে সেইটাই সব চাইতে আশার কথা।শুভাশুভের দ্বন্দ্ব চলছে অনাদিকাল হতে। কিন্তু যতক্ষন পর্যন্ত অনেক খারাপের মাঝে একটাও ভালো মাথা উঁচু করে থাকে-----ততক্ষন আমি হাল ছাড়তে রাজী না।
নীচের কথা গুলো মরমী কবি শাহ আব্দুল করিমের---- ফেলে আসা এক স্বর্নময় অতীতের স্মৃতিচারণ নয়, আশায় ভরা ভবিষ্যতের ইঙ্গিতবাহীঃ
'আগে কি সুন্দর দিন কাটাইতাম
গেরামের নওজোয়ান, হিন্দু মুসল্মান
মিলিয়া বাউলা গান আর মুর্শিদী গাইতাম............'

