মহাপুরুষের সন্ধানে



“বাঙ্গালী জাতির ন্যায় বিশ্বাসহীন জাতি নাই। ভূত-প্রেত,হাঁচি-টিকটিকি,আধ্যাত্মিক জাতিভেদ ও বিজ্ঞান বহির্ভূত অপূর্ব বৈজ্ঞানিক ব্যাখ্যা-সকলের প্রতি এক প্রকার জীবনহীন জড় বিশ্বাস থাকিতে পারে, কিন্তু মহত্বের প্রতি তাহাদের বিশ্বাস নাই।”
-রবীন্দ্রনাথ ঠাকুর (আলস্য ও সাহিত্য)

বালক বয়েসের অনেকটা সময় নিজের মনে বড় হওয়ার সুযোগ পাওয়ায় বেশ কিছু গোলমেলে জিনিস সাথে করে নিয়ে বড় হচ্ছিলাম। বন্ধুবান্ধব থাকার একটা মস্ত সুবিধা হল এই যে, আপনার সব ‘গোলমেলে’ আইডিয়ার অংকুরেই বিনাশ ঘটে ওদের হাতে (অবশ্য সেইসাথে বেশ কিছু ভাল আইডিয়াও মারা যায়)। তবে মোটের উপর লাভের পাল্লাটাই ভারী। আর ছোটবেলার বন্ধুদের মত এমন নির্দয় সমালোচক আর কেউ আছে বলে আমার জানা নেই। আপনার যে কোন ধ্যান-ধারণা যে আসলে নিতান্তই ‘ভ্রান্ত ধারমা’ এবং আপনার বুদ্ধিশুদ্ধি  যে আসলে গাছপালার সমগোত্রীয়---সেই কথা আপনার বন্ধুরা অপার ‘আন্তরিকতা’-র সাথে বুঝিয়ে দিতে কুন্ঠা বোধ করবে না। আমি অমিশুক হবার কারণে ছোটবেলায় তেমন বন্ধুভাগ্য হয়ে ওঠেনি। আর কারো সাথে মতবিনময়ের সুযোগ না থাকায় নানান ধরণের আজগুবি চিন্তা মাথায় নিশ্চিন্তে নিরাপদে ঘুরঘুর করত।
সময়ের চড় খেয়ে খেয়ে আমার সেইসব ‘মৌলিক’ ধ্যান-ধারণার অনেকগুলোই অকালে মৃত্যু বরণ করেছে। সব চাইতে বেশি সময় যেটা আমার গায়ে আঠার মত লেগেছিল---সেটা হল মহাপুরুষ খোঁজার ব্যারামটি। আমার কেবলি মনে হত, আমাদের এই পৃথিবী কেবল ‘যদু-মধু-কদু’ দিয়ে চলতে পারেনা।  সাধারণ মানুষেরা বড় বেশি ‘সাধারণ’। এদেরকে একটা নির্দিষ্ট পথে চালিত করতে, তাদের জীবনকে একটা সফল পরিনতির দিকে এগিয়ে নিয়ে যেতে কিছু ‘বিশেষ’ মানুষের দরকার। এই বিশেষ মানুষগুলোই আমাদের মাঝে থেকে উদাহরণ সৃষ্টি করেন, অন্ধকারে পথ দেখিয়ে নিয়ে যান। এঁরা পৃথিবীতে আসেন কেবল একটা উদ্দেশ্য নিয়েই---সেটা হল মানুষের এই ভেড়ার পালকে ঠিক পথে চালনা করা। এঁরাই হলেন ‘মহাপুরুষ’! আজ আমরা যে এখনো ‘আমরা’ হয়ে আছি, এই পৃথিবীটা যে এখনো রসাতলে যায় নি---তার মূল কারণ ঐ লোকগুলোর পরিশ্রম আর আত্মবলিদান।
আমি ভেবে ভেবে সব ‘প্রতিষ্ঠিত’ মহাপুরুষদের মাঝে কিছু গরিষ্ঠ সাধারণ গুননীয়ক খোঁজার চেষ্টা করতে লাগলাম। অধিকাংশ মহাপুরুষ দেখা গেল শুরুতে সাধারণ মানুষ ছিলেন। আর দশজন মানুষের মতই একেবারে সাদামাটা। বেশিরভাগ মহাপুরুষের শৈশব কেটেছে দারিদ্র্যের সাথে সংগ্রাম করে। খুব সম্ভবত এইক্ষেত্রে উজ্জ্বল ব্যতিক্রম গৌতম বুদ্ধ---রাজকুমার ছিলেন তিনি। অনেক মহাপুরুষের প্রাথমিক জীবিকাও ছিল খুব সাধারণ—কৃষ্ণ গরু চরাতেন, আমাদের মুহাম্মদ মেষপালক ছিলেন(এই গরু চরানো বা মেষপালনের সাথে পরবর্তিতে একদল ‘দিকভ্রান্ত’ গর্দভরূপী মানুষকে সঠিক পথে পরিচালনা করার মিল খুঁজে পেলে আশ্চর্য হবেন না যেন), যীশু ছিলেন সামান্য ছুতোর। জীবনের পরের ধাপগুলোতে এসে এই সাধারণ জীবনে জন্ম নেয়া, সাধারণ জীবনযাপন করা লোকগুলো হঠাৎ করেই যেন মূল স্রোত থেকে আলাদা হয়ে যান। তাদের সমস্ত মেধা শ্রম তারা নিয়োজত করেন মানুষের মঙ্গলসাধনে। এই জায়গায় এসে আমি দেখলাম, মহাপুরুষদের মাঝে আবার শ্রেনীভেদ আছে। মোটামুটি দুই ধরনের মহাপুরুষ আছেন—একদল নিজেদের ঈশ্বরপ্রেরিত বলে দাবী করেছেন এবং ফলশ্রুতিতে ধর্মপ্রচারে নিয়োজিত হয়েছেন আর অন্যদল নিজেদেরকে  একজন মানুষ হিসেবেই দেখেছেন। কেবল তাদের কাজে-কর্মের মাধ্যমে নীরবে নিভৃতে মানবজাতির তথা মানব সভ্যতার বিজয়রথ কে এগিয়ে নিয়ে গেছেন। সভ্যতার অগ্রগতিতে এদের কারোরই অবদান ছোট করে দেখার মত নয়। তবে যদি আমাকে জিজ্ঞেস করেন, আমার ব্যক্তিগত পছন্দের মহাপুরুষরা হলেন ঐ দ্বিতীয়দলের লোকগুলো। তারা ঈশ্বরপ্রেরিত মহাপুরুষদের চেয়ে কোন অংশে কম ছিলেন না---কিন্তু সযত্নে নিজেদেরকে ঈশ্বরের মহিমা থেকে সরিয়ে রেখেছেন। সে কারণে একজন বিশ্বখ্যাত বিজ্ঞানী, চিকিৎসক, দার্শনিক আমার যতটা কাছের মানুষ বলে মনে হয় একজন ঈশ্বরপ্রেরিত মহাপুরুষ ততটাই দূরের বলে ভাবি। ঈশ্বরপ্রেরিত মহাপুরুষরা নানান অসাধ্য সাধন করেছেন, ঘটিয়েছেন নানান অলৌকিক ঘটনা। সেগুলো তারা অলৌকিক ঘটনা বলেই রেখে দিয়েছেন। সাধারন কোন মানুষকে ডেকে বলতে যাননি, এই শোনো, এই যে আমি এইমাত্র এক গ্লাস জল কে মদ করে ফেললাম, এইটে আসলে ‘এইভাবে’ করেছি। তার বদলে ঈশ্বরপ্রেরিত মহাপুরুষেরা সব সময় চেয়েছেন নিজেদেরকে একধরনের আলো-আঁধারির মাঝে লুকিয়ে রাখতে। এইটে জরুরি ছিল তাঁদের জন্যে—কারণ তারা চেয়েছিলেন মানুষের ‘অখন্ড’ শ্রদ্ধা(পড়ুন ‘ভীতি’)। অনেকটা যাদুকরদের মত—মনোরঞ্জন হয়ত করেন, কিন্তু মনোবাঞ্ছা পূরণ করেন না।সেদিক থেকে দেখুন একজন আলেকজান্ডার ফ্লেমিং (আলেকজান্ডার বো নয়—খুউপ খিয়াল কৈরা) বা একজন টমাস আলভা এডিসন তাদের আবিষ্কারকে জাদু বলে ঘোষনা করেন না। বরং মানুষকে ডেকে বোঝান কিভাবে এই অসাধ্য সাধন তারা করেছেন। আর ঠিক এই জায়গাটাতেই এঁরা এগিয়ে যান হাজার মাইল—বাকীদের চেয়ে।
আরো কিছুদিন পরে আমি দেখলাম যে আসলে এই দুই শ্রেনীর মহাপুরুষ ছাড়াও আরো এক শ্রেনীর মহাপুরুষ আছেন আমাদের মাঝে। এরা নিজেদের কে একেবারেই আমাদের সাথে মিশিয়ে রেখেছেন। আমাদের নিত্যদিনের জীবনযাপনে তাদেরও রয়েছে সমান অধিকার। আমাদের সাথে কাঁধে কাঁধ মিলিয়ে তাঁরা পথ চলেন। পথের কাঁটায় আমাদের সাথে তাদেরও পায়ে রক্ত ঝরে। প্রবল ঝড়ে তাদের ঘরের চাল উড়ে যায়, বানে ভেসে যায় তাদের সন্তান। আবার সবার মত তাদের ঘরের চালেও এসে বসে পায়রা,কুমড়ো ফুলে ফুলে নুয়ে পড়ে লতাটা। আজ আপনি যে টেম্পুতে করে কাজে এসেছেন অথবা যে রিক্সায় চেপে বাড়ি ফিরবেন অথবা যে বাসের পাদানীতে ঝুলতে ঝুলতে কলেজ যাচ্ছেন, ঠিক আপনার পাশের লোকটিই, টেম্পুচালকটি অথবা রিক্সাচালকটিই কিন্তু হতে পারে এমন এক মহাপুরুষ। তারা আমাদের মত দেখতে, আমাদের মত শুনতে কিন্তু তবুও ঠিক আমাদের মত নয়। টেম্পুতে যখন একযাত্রী জানান যে তার পকেটমার হয়েছে, তখন আমি-আপনি নন, ‘ঐ’ লোকটিই সবার আগে মানিব্যাগ খুলে তার ভাড়া দিয়ে দেয়। আধাঘন্টা লক্করঝক্কড় বাসে আপনার-আমার পাশে ঝুলতে থাকা ‘এই’ লোকটিই কিন্তু বিনা বাক্যব্যয়ে বুড়ো মানুষটিকে তার সীট ছেড়ে দেয়। এইসব লোকেরা ছায়ার মত আমাদের ঘিরে আছেন, আমাদের প্রতিদিনের জীবনের অনুষঙ্গ হয়ে। এইসব নাম-না-জানা মহাপুরুষগুলোই কিন্তু একটু একটু করে আমাদের বদলে দেন। এদের জন্যেই পরবর্ত্তিতে যখন টেম্পুতে পকেটমার হয়ে যাওয়া যাত্রী ওঠে, নিজের অজান্তেই হয়ত আমার হাত বাড়িয়ে দেয় তার ভাড়ার টাকা। এদের জন্যেই হয়ত বাসে এক বয়েসী লোককে হাসিমুখে নিজের সীট ছেড়ে দিতে দ্বিধা করি না। এইসব লোকগুলো হয়ত নিজেরাও জানে না তারা কী ভূমিকা রেখে চলেছে আমাদের জীবনে। তারা নিজেরাও জানেনা যে তারা আসলে চলেফিরে বেড়ানো মহাপুরুষ। তারা আস্তিনে লুকিয়ে রেখেছেন এক আজব সোনার কাঠি যার ছোঁয়ায় প্রতিদিন মানুষ একটু একটু করে বদলে যায়, আজীবন মাথা ঝুঁকিয়ে পথচলা ভীতু কিশোর হঠাৎ করেই চোখ তুলে চায় দিকচক্রবালের দিকে।
আমার পরম সৌভাগ্য আমি এমন একজনের দেখা পেয়েছিলাম জীবনে।
আমার এই অকিঞ্চিতকর জীবনে যে অল্পক’টি গর্ব করার মত ঘটনা এসেছে, তার মাঝে অন্যতম হল এই মানুষটার সাথে পরিচয় হওয়া। আমার মাঝে মাঝে ভাবতে অবাক লাগে যে এক সময় এই লোকটার নীচের তলায় আমরা থাকতাম। গর্বে আমার বুকটা ফুলে যায় যখন ভাবি এই লোকটা আমাকে ডাকনামে চেনেন। এই লোকটা নানান সময়ে আমার সাথে আড্ডা দিয়েছেন একেবারে বন্ধু হয়ে। ঈশ্বরবিশ্বাস থেকে শুরু করে হিন্দী গান—কোনকিছু আমাদের আড্ডার বাইরে ছিল না। আমার জীবনের অন্যতম স্মরনীয় ঘটনার একটা হল ভোর তিনটার সময় সিলেটের এক  অখ্যাত পাহাড়ের চুড়ায় তার সাথে বাউল গান শুনতে যাওয়া। একেবারে আর দশটা মানুষের মত, আর দশটা মানুষের সাথে মাথা ঝুঁকিয়ে ঝুঁকিয়ে তিনি গান শুনেছেন। অন্ধকারে পাহাড় বেয়ে বেয়ে ওঠার সময় পথ থেকে কুড়িয়ে নিয়েছিলেন একটা ছোট্ট লাঠি। তুমুল শীতের রাত। পাহাড়ের চূড়ায় একটা ছোটকরে আগুন জ্বালানো হয়েছে। সেইটা ঘিরে জমায়েত হয়েছেন বিশ-পঁচিশজন গ্রামবাসী। আরো আছেন নানান জায়গা থেকে আসা নাম না জানা বাউল শিল্পীরা। একজন একজন করে গান গাইছেন। সেই জমাট শীতের রাতের জমজমাট গানের আসরে শহুরে লোক বলতে কেবল আমরা চারজন। বড় নির্দয় শ্রোতা সেই আসরে। গান ভাল না লাগলে দ্বিধাহীন কন্ঠে গাঁয়ের লোকরা বলে উঠছে, ‘বইযা, বইযা বে’ (বসে যা, বসে যা, তোকে আর গাইতে হবে না)। সাথে সাথে তড়াক করে লাফ দিয়ে উঠছেন পরবর্ত্তী গাতক। গান ভাল লাগলে কেউ কেউ উঠে এসে পাঁচ টাকার নোট দিয়ে যাচ্ছে। সেইটা আবার গাতক গম্ভীর মুখে তার গায়ের চাঁদরে সেফটিপিন মেরে আটকে দিচ্ছেন। টাকার অংকটা বড় নয় এদের কাছে (অবশ্য দরিদ্র শ্রোতার দল, এই পাঁচটাকাই হয়ত তাদের জন্যে অনেক, চারটে ডিমের দাম!)। আমার সেই মহাপুরুষ লোকটি দেখলাম দিব্যি ওদের সাথে মিশে গেছেন। ওদের সাথে মাথা ঝুঁকিয়ে হাতের লাঠি দিয়ে টুক টুক করে তাল দিচ্ছেন আর অনুচ্চ স্বরে গাইছেন, “সিলোট’র মাটি—আহা রে সিলোট’র মাটি---”
পরবর্ত্তীতে তাকে একবার একটা চিঠি লিখে জানিয়েছিলাম যে আমার ‘সূত্রমতে’ তিনি আসলে একজন মহাপুরুষ! রীতিমত সন্ত্রস্ত হয়ে তিনি এই ‘সম্মান’ প্রত্যাখান করেছেন। শুধু তাই নয় মৃদুকন্ঠে বকে দিয়েছেন। একজন ভাল লেখক মানেই একজন ভাল মানুষ—এই কথা ঠিক না।
সেদিন তার কথা মেনে নিয়েছিলাম, বিনা বাক্যব্যয়ে।
সেইসময় তার সকল কথাই ছিল আমার কাছে বেদবাক্য। কিন্তু ধীরে ধীরে আমার মোহাবিষ্টতা কেটেছে। আমি জানতে পেরেছি যে শেষ পর্যন্ত তিনিও মানুষ, আর সবার মত তিনিও ভুল করেন। সবার মত তিনিও রাগেন, তিনিও চেঁচান, হয়ত সবার মত আড়ালে তিনিও কাঁদেন। কিন্তু যে জায়গাটাতে তিনি সবার চেয়ে আলাদা সেটা হল তার ঐ আস্তিনে লুকানো সোনার কাঠিটা। আপাত অদৃশ্য সেই কাঠিটা দিয়ে তিনি ছুঁয়ে দিয়েছেন অসংখ্য প্রাণ। আর আজ তাই আমার দেশের পথে প্রান্তরে সাদা পোষাকে ঘুরে বেড়ায় সংশপ্তকের দল---প্রাণ বাজী রেখে যারা লড়ে চলে শেষ পর্যন্ত। এটা সত্যি যে কিছু দিন পর পর রাস্তায় নেমে আসে শেয়াল-শকুনের দল। কিছুদিন পরে পরেই আকাশ মেঘলা হয়ে আসে। কিন্তু এখন শকুনের দল দেখে আমরা আর ভীত নই। শেয়ালের ডাক শুনে আমাদের ঘরে কোন শিশু আর ভয়ে কাঁদে না।
কারণ আমরা জানি এই লোকটির জন্যে আমরা পেয়েছি এক অমৃত বারতা।এই আঁধার এসেছে থাকার জন্য নয়। এই আঁধার এসেছে আলো কে আপন করে দেবার জন্যে। শেয়াল শকুনের দল কী করবে যখন অযুত নিযুত সংশপ্তক আলোর বর্শা হাতে নিয়ে পথ আগলে দাঁড়িয়েছে??
আসুন, এই লোকটার সাথে আপনাদের পরিচয় করিয়ে দিই।
ওহ, আপনারা তো তাঁকে চেনেনই। নীচে দেখুন তাঁর ছবি।
মুহম্মদ জাফর ইকবাল
স্যার, আপনি হয়ত অনেক জানেন, অনেক বোঝেন।
কিন্তু আমি নিশ্চিত, আপনি সব জানেন না।
এই নাদান বান্দা একটা জিনিস জানে যেটা আপনি জানেন না।
আর সেটা হল, আপনি আমাকে যে বলেছিলেন, আপনি মহাপুরুষ নন---কথাটা ভুল!
[ছবি কৃতজ্ঞতাঃ ফ্লিকার]
 
