বরফ কেন ঘেন্না করি---



আজ থেকে আট বছর আগের আমি আর এখনকার আমি-র মাঝে তফাৎ অনেক।
এই ক'বছরে আমার ভুঁড়ি গজিয়েছে, চুলেরা হয়েছে উদ্বাস্তু। এই কয় বছরে আমি মানুষকে অনেক বেশি বিশ্বাস করতে শিখেছি----সেই সাথে অনেক বেশি অবিশ্বাসও করতে শিখেছি। আট বছরে কিছু উদ্ভট জিনিস রাঁধতে শিখেছি---এবং ক্ষুধার জ্বালায় সেইসব অখাদ্য খেয়ে নিজেই নিজের তারিফ করেছি।আট বছরে আমি অনেক 'পরিনত' হয়েছি, পাকিদের দেখলে ইদানিং মুখে থুথু জমে না আগের মত। মাঝে মাঝে ঠাট্টা ইয়ার্কিও করে ফেলি। এই আট বছরে আমার বুকের ভিটে উজাড় হয়েছে, ঘুঘু চরেছে দিনে দুপুরে।এই আট বছরে আমি বুঝতে শিখেছি--জীবন আসলে অন্তহীন সমস্যা সমাধানের এল্গোরিদম---একের পর এক সমস্যা আসবে, তোমাকে সেটা সমাধানের উপায় বের করতে হবে, কোন সময় সমাধান ধরা দেবে--বেশির ভাগ সময়ই ধরা দেবে না। সেইটার গাল ভরা নাম 'অভিজ্ঞতা'।
এই আট বছরে যে ক'টি জিনিস একেবারেই পালটে যায় নি---তাদের মাঝে একটি হল আমার 'বরফ-বিদ্বেষ'। কেন জানি কখনোই আমি বরফকে আপন করে নিতে পারিনি। মনে আছে, প্রথম প্রবাসে আসার পর, প্রথম যেদিন বরফ পড়ল---আমি তখন গভীর নিদ্রায় মগ্ন। আমাদের পৃথিবীতে আর যে কোন কিছুর কমতি পড়লেও 'পরোপকারী' মানুষের অভাব কোনদিনই হবে না। তেমনি এক পরোপকারী সাত-সকালে ফোন করে আমার কাঁচা ঘুম ভাঙ্গিয়ে খুব আহ্লাদী গলায় জানালেন----কী করছ তুমি? বাইরে যাও, দেখো বরফ পড়ছে
প্রবল ঘুমের কবল থেকে নিজেকে টেনে হিচড়ে বাইরে এনে বরফ দেখে মেজাজটা পুরো খিঁচড়ে গেল। এই তাহলে বরফ পড়া? এই নিয়ে এত ইতং বিতং? আকাশ থেকে সাদা তুলোর মত কিছু পড়ছে। চুপচাপ। কোন শব্দ নেই! আমার চারপাশের সব কিছু ফকফকে সাদা। আমার সামনের পার্কের চেয়ারটা যেখানে রাতের বেলা বসে বসে সাত-পাঁচ ভাবি, আর যখন ধারে কাছে কেউ থাকে না তখন মাঝে মধ্যে একটু-আধটু কাঁদি---সেই চেয়ারটা এক বিশাল তেজী ঘোড়ার চেহারা নিয়েছে---ধবধবে সাদা কেশর দোলানো অশ্বমেধ যজ্ঞের ঘোড়া। এই গতকালও যেখানটা সবুজে ছেয়ে ছিল---এখন সেখানে 'কুচকুচে' সাদা বরফের চাদর। আমার চারপাশের পরিচিত সবকিছু হঠাৎ করেই যেন আমার সাথে ষড়যন্ত্র করে চেহারা পালটে নিয়েছে।
আমি অবাক হয়ে ভাবছিলাম--এই তাহলে 'বিখ্যাত' তুষারপাত??? আকাশ থেকে একটা কিছু ঝরে পড়ছে---কিন্তু কোন শব্দ নেই। কোনো মানে হয়? চারপাশে সাদা সাদা দৃশ্যের মাঝে নিজেকে মনে হচ্ছিল পঞ্চাশের দশকের মূক চলচ্চিত্রের এক অভিনেতা। কোথাও কোন শব্দ নেই---মাঝে মাঝে অনুচ্চ ঝুপঝাপ। আর মুহূর্তে মুহূর্তে বদলে যাওয়া প্রতিবেশ।
ফুঃ---এই বরফ নিয়ে এত্ত মাতামাতি? আমার দেশের কাল বোশেখি ঝড় বা এমনি এমনি ঝুপ করে নেমে আসা বৃষ্টির কাছে কোথায় লাগে এই সাদা ফ্যাকাশে বরফের স্তূপ? আমাদের বৃষ্টি পড়া--কী গরিমাময়, কী গর্বিত, কী উদ্ধত,কী ভয়ংকর সুন্দর---সেইসাথে কী সুরেলা! তার চালচলনে রাজার মেজাজ। পন্ডিত ভীমসেন যোশীর সাপাট তানের মত প্রখর,পৌরুষদীপ্ত মেঘগর্জন, সাথে ভেজা আর্দ্র মদির বাতাস যেন শোভা গুর্তুর শৃঙ্গাররসসিঞ্চিত বেপথু মীড়ের বেহলাওয়া-----আহা--- এর কাছে কোথায় লাগে এই নিরক্ত নিরানন্দ মূক বধির তুষারপাত?
এমনি যখন আমার ভাবনার স্রোত----ঠিক তখুনি আমার কাধে আস্ত একটা বরফের ঢেলা নিপতিত হল। কটমটিয়ে ঘুরে তাকিয়ে দেখি ফুট খানেক দূরে দাঁড়িয়ে আছে এক ক্ষুদ্র মানবক। সেই অপরাধীটির মুখে কোনরকম অনুশোচনা নেই। বরং তাকে বেশ ব্যস্ত মনে হল বরফের ঢেলা কুড়াতে। আমি যে একটা লোক, কী বৃত্তান্ত, কেনই না বিনা উস্কানীতে আমাকে বরফের ঢেলা মেরে এহেন অপদস্ত করা হচ্ছে---সে বিষয়ে শিশুটি একেবারেই সচেতন বলে মনে হল না। উপরন্তু তার সামগ্রিক ব্যস্ততা দেখে মনে হল এখনি নিরাপদ আশ্রয়ে যেতে না পারলে আমাকে আরো কয়েকটি বরফের গোলার মুখে পড়তে হবে।
সেই আমার প্রথম তুষারপাত দর্শন। এর পরে যখনই দেখেছি---ততবারই আমি বিরক্তিতে ভ্রু কুঁচকেছি---মনে মনে বলেছি--ফুঃ, আমার দেশের বৃষ্টির কাছে---ফুঃ
যার সাথেই দেখা হয় বরফের দিনে, তাদের সকলকেই জানাই আমার 'বরফ-বিদ্বেষ' এর কথা। অধিকাংশই আমার কথায় হাসে। আমি আরো বিরক্ত হই। মাঝে মাঝে কেউ কেউ সহমর্মিতা দেখায়। আমি তখন চূড়ান্ত বিরক্ত হই।
যে কথাটা আমি তাদের কখনোই বলি না---সেটা হল---বরফ হল একমাত্র জিনিস যা আমাকে মনে করিয়ে দেয়---আমি দেশ থেকে কত দূরে পড়ে আছি। আমি প্রতিনিয়ত নিজেকে ভুলিয়ে রাখি। আশেপাশের মানুষজন, কথাবার্তা, জীবনাচরন---সকল কিছুই আমি এক সময়ে উপেক্ষা করে যেতে পারি।  আমার নিজের তৈরী জগতে এদের কারোরই প্রবেশাধিকার নেই। আমার মনের দরজা-জানালা এঁটে রেখেছি-----চোখ কান বন্ধ করে অবিরাম বলে চলেছি---আশে পাশে এসব কিছুই সত্যি নয়---আমি আসলে দেশেই আছি---আমি আছি আমার সেই গাঁয়ের মাঠের ধারে---আশে পাশের এ সকল কিছু 'দূর্বিষহ মাতালের প্রলাপ'-----
বরফ হল একমাত্র জিনিস যা আমাকে একটানে এনে ফেলে দেশ থেকে হাজার হাজার মাইল দূরে---অকরুণ শীতলতায় আমাকে গ্রাস করে নিতে নিতে জানিয়ে দেয়----আমার দেশের ভোর থেকে আমি কত দূরে---আমার মায়ের রান্না করা পাবদা মাছের ঝোল আজ কত দিন খাওয়া হয় না----কত দিন জমাট আড্ডা দিইনা আমার বাবা'র সাথে----
তাই বরফ আমি ঘেন্না করি প্রানপনে-------
-------------------------------------------------------------------------
আজ রাতে তুমুল তুষারপাত হচ্ছে। আমার ঘরের জানালা দিয়ে দেখা যাচ্ছে আকাশ থেকে নেমে আসছে কোটি কোটি শংখশুভ্র বর্শার ফলা। এমনি সময় সাইফের ফোন---বস কী করেন? রাত বাজে বারোটা। ঘুমুতে যাবার প্ল্যান। কিন্তু সাইফের গলা শুনে মনে হল তার কোন প্ল্যান আছে। ভয়ে ভয়ে বলি, নাহ তেমন কিছু না--কেন মিয়া?
--তাইলে চলে আসেন বস, বরফ দেখতে যামু----
--বরফ দেখতে যাবে মানে?
--- আরে বস, পুরা 'কোপাকুপি' বরফ পড়তাসে----আপনার কাম-কাজ না থাকলে চলেন---একটা চক্কর মাইরা আসি---জাষ্ট পনেরো মিনিট---
আমি দীর্ঘশ্বাস ফেললাম। ক্যামেরাটা কাঁধে ঝোলাতে ঝোলাতে বললাম, আসছি দাঁড়াও-----

