কেন আমার আর ভয় নেই?



আমার সুপারভাইসার তিন সপ্তাহের ছুটিতে। সুপার ভাইসার চলে গেলেই যেটা সকলের একেবারে ধর্মীয় অনুশাসনের মত পালন করা উচিত এবং সাধারনত করা হয়ে থাকে---সেটা হল, নিজে কিছু দিনের জন্য 'উধাও' হয়ে যাওয়া।
সেই 'মহান' রীতির প্রতি শ্রদ্ধা দেখিয়ে আমি গত কাল থেকে 'ডুব' দিয়েছি। ঘুম থেকে উঠছি সাড়ে আটটায় ঠিকই---কিন্তু সেটা কেবল এলার্ম বন্ধ করার জন্যে। একেবারে ২ টার দিকে পেটের ক্ষুধায় তিষ্টাতে না পেরে ফাইনালি বিছানা ছাড়ছি। চারটের দিকে ডিপার্টমেন্টে যাই--মুখে একটা  স্বর্গীয় হাসি ঝুলিয়ে। অনেকের ভেতরটা পুড়ে ছারখার হয়ে যায়। আমার সুখ দেখে। কেউ কেউ তার নিজের সুপারভাইসারের দিকে বিষদৃষ্টিতে তাকায়----শালা কোথাও যায় না কেন?
আজকেও সেই ধারাই বজায় রেখে তিনটার দিকে উঠেছি। জিমেইল খুলেই দেখলাম---রেনেটের একটা মেইল। সে ফেসবুকে নাকি আমার জন্যে কী একটা মেসেজ রেখেছে। সেখানে গিয়ে দেখি---রেনেট আমাকে একটা লিঙ্ক পাঠিয়েছে। সাথে ছোট্ট করে লেখা---" অনিকেতদা, এই ফেসবুক গ্রুপটা ঘুরে আসেন...ধারণা ছিলনা জাফর ইকবালকেএত মানুষ ঘৃনা করে..."
আমি গেলাম। জাফর স্যার আসলে কী ভাবে নিজ হাতে এই দেশকে ধ্বংসের মুখে নিয়ে যাচ্ছেন---সেই নিয়ে কতিপয় 'জন হিতৈষী' একটা ফোরাম খুলেছেন। ফোরামের মহান উদ্দেশ্য ও সেটার যথার্ততা নিরূপণের উদ্দেশ্যে তারা বেশ দীর্ঘ আলোচনা ফেঁদেছেন।
সেই আলোচনা থেকে কিছু 'চুম্বক' অংশ তুলে দিচ্ছিঃ
"একাত্তরে তার বাবা নিহত হয়েছে, এই আবেগ মানুষের কাছে বিক্রি করে জাফর ইকবাল পরিনত হয়েছেন পুরোপুরি একজন ভন্ডের প্রতিকৃতিতে । মুক্তিযুদ্ধের চেতনা বিক্রিকারী জাফর ইকবালের ভন্ডামীর একটা বড় নমুনা হলো পদার্থবিদ্যায় পড়াশুনা করে কম্পুটার সায়েন্স ডিপার্টমেন্টের শিক্ষকতায় নিয়োগ লাভ ।"
"জাফর ইকবাল একজন লেখক । যতগুলো বই তিনি লিখেছেন, বিশেষ করে সায়েন্স ফিকশন - কোনটাই তার মৌলিক লেখা না । বিদেশি গল্প থেকে থীম ধার করে লিখেছেন বাংলায় ।"
"সায়েন্স ফিকশন গুলোতে নাস্তিকতা , ইশ্বর তথা স্রষ্টার অস্তিত্বহীনতা , বেহেশত-দোজখ প্রভৃতি ইসলামী টার্মের প্রতি ব্যঙ্গ-বিদ্রুপ , কাল্পনিক মহাজাগতিক প্রানীকে "ইশ্বর" এর সাথে তুলনা করা - এসব তার লেখার মুল উপসঙ্গ ! খুবই চতুরতার সাথে জাফর ইকবাল তার বইয়ে মুসলমানদের "আল্লাহ" শব্দ ব্যবহার না করে "ইশ্বর" শব্দ ব্যবহার করে তরুনদের মনন কে নাস্তিকতার প্রতি সহানুভূতিশীল করার চেষ্টা করে থাকেন । তার গল্পগুলোতে থাকে ইশ্বরবিহীন মহাজগতে শান্তি শৃঙ্খলা বিদ্যমান- আর যেখানেই ইশ্বরের উপন্থিতি দেখা যায়- সেখানেই প্রানীতে-প্রাণীতে হিংসা-ভেদাভেদ তৈরী হয় । এই হলো জাফর ইকবালের ধর্ম বিষয়ক টার্গেট ।"
"বইয়ের ভিলেন চরিত্র থাকে বেশিরভাগ সময় দাড়ি-টুপিঅলা । সেই দাড়িঅলার দাড়ি নিয়েও থাকে তার এবং গল্পের চরিত্রদের ব্যাঙ্গবিদ্রুপ । "
এবং সব শেষে তারা তাদের আলোচনার ইতি টেনেছেন এই বলেঃ--
"মাদ্রাসা শিক্ষার বিরুদ্ধে প্রায়ই বিরোদ্গার করেন এই ব্যক্তি । অতি সম্প্রতি তিনি ঘোষণা দিয়েছেন, মাধ্যমিক স্তরে ধর্মশিক্ষাকে বাদ দিয়ে দিতে হবে । তাহলে নাকি দেশ উন্নতি করবে ! ! !
জাফর ইকবালের চটকদার অনুবাদ সাহিত্য পড়ার সময়ে তরুন-তরুনী ভাইবোনদের প্রতি এটুকু আহবান রইলো, একটু সচেতন হন । সচেতন হন আপনার বিশ্বাস-চিড়ায়ত বাংলার মূল্যবোধ ও ঐতিহ্যের বিরোধী কোন আদর্শের সাথে আপোষ করছেন না তো ?
জাফর ইকবালের ইসলাম বিদ্বেষী চরিত্র সবার কাছে পরিস্কার হোক। সবাই বুঝতে পারুক দেশের ভবিষ্যত প্রজন্মকে ধ্বংস করার কুটিল চক্রান্তকারী এই তথাকথিত প্রগতিশীল ব্যক্তির টার্গেট কতটা জাতিবিধ্বংসী !"
প্রায় সাথে সাথে আমার কাছে গোটা ব্যাপারটা বেশ পরিষ্কার হয়ে ওঠে।
এই তাহলে ঘটনা!! শিক্ষামন্ত্রী নাকি বলেছেন যে ২০১০ সাল নাগাদ শিক্ষা পাঠক্রমে বেশ কিছু জরুরী পরিবর্তন আনতে যাচ্ছেন। আপনি যদি গত ৩০ বছর ধরে বাংলাদেশে থেকে থাকেন অথবা বাংলাদেশের রাজনীতির একজন পর্যবেক্ষক হয়ে থাকেন---তাহলে আপনার এই সংবাদে আশ্চর্য হবার মত কিছুই নেই। প্রতিবার সরকার বদল হয়---সাথে সাথে বদল হয় বইয়ের পাঠ্যসূচী, কিছু প্রখ্যাত শিক্ষা প্রতিষ্টানের নাম, বদলে যায় কিছু পার্কের নাম, বদলে যায় কিছু সেতুর নাম---- এমনকি বদলে যায় কিছু মানুষের 'কাম'!
এ আর নতুন কী?
কিন্তু এতে জাফর স্যার আসছেন কোত্থেকে?
জাফর স্যার নাকি বলেছেন যে নবম-দশম শ্রেনীর পাঠ্যসূচী থেকে ধর্ম কে আবশ্যিক বিষয় না করে বরং বিজ্ঞান কে সে স্থান দেয়া উচিত।
ব্যস-----
কিছু কিছু লোকের ক্ষোভাগ্নিতে ঘৃতাহুতি। জাফর স্যার হয়ে গেছেন ধর্ম তথা ইসলামের শত্রু।
এ আর নতুন কী? আপনি নিশ্চয়ি ভাবছেন।
নতুন যা হয়েছে সেটা হল---আমি যখন ফেসবুকে রেনেটের মন্তব্য পড়ছি, তখন দেখলাম এরই মধ্যে আরো চার-পাঁচটা মন্তব্য এসে গেছে এই বিষয়ে। এর একটা মন্তব্য আমার অনুজ-প্রতীম সাইফের। সে এরই মাঝে লাফ-ঝাঁপ দিয়ে এই গ্রুপের খবর নিয়েছে। এই গ্রুপের নামে 'Abuse report' করেছে। শুধু সেখানেই থেমে থাকেনি---ঐ গ্রুপের যারা নিয়ন্ত্রক তাদেরকে সে ইমেইল করেছে প্রতিবাদ জানিয়ে। সাইফের প্রকাশভঙ্গি খুব খাপ-খোলা। তার মন্তব্যটা এখানে দেবার লোভ সামলাতে পারছি না (সাইফ, বস দুঃখিত, তোমার অনুমতি ছাড়াই দিচ্ছি--আশা করছি কিছু মনে করবে না)ঃ
"Eta to purai bhua, shibir er pa chata kutta der banano ekta group, already abuse report korechi, sachal e ekta lekha diye shobaike bolun abuse report korte, eta FB admin ra muche dite badhdho thakbe, jodi onek gulo reponse jogar korte paren.
khali tai korei thami nai, ami oi group er 2 creator profile ke report korlam, shala banchot der size na korle shanti nai mone"
লেখাগুলো ঠিক যেভাবে ছিল --সে ভাবেই তুলে দিয়েছি।
আমি কিছুখন এইসব মন্তব্যের দিকে তাকিয়ে রইলাম।
খুব ধীরে ধীরে নিজেকে বললাম, আর ভয় নেই, আর কোন ভয় নেই!!
এখন আমাকে আর চিন্তা করতে হবে না 'দেশটা গোল্লায় চলে যাচ্ছে কি না' এই জাতীয় বিষয় নিয়ে। আমাকে আর চিন্তা করতে হবে না বাংলাদেশের স্টেডিয়ামে পাকিস্তানের ফ্লাগ দেখে, কিংবা 'মেরী মি আফ্রিদী' প্ল্যাকার্ড লেখা ললনা দেখে। আমাকে আর চিন্তা করতে হবে না দেশের সর্বাধিক প্রচলিত পত্রিকার মেরুদন্ডহীনতা নিয়ে। আমাকে চিন্তা করতে হবে না দেশে রেখে আসা আমার ছোট ভাগ্নে ভাগ্নীদের নিয়ে---যদি তারা মৌলবাদী হয়ে যায় এই ভয়ে রাতের ঘুম হারাম করার ও প্রয়োজন নেই আর।
কারন?
কারন, আমি জেনে গেছি--এখন আর ধর্ম ব্যবসায়ীরা, রাজাকাররা, মুক্তচিন্তা-বিরোধী, স্বাধীনতার শত্রুরা এখন আর বিনা প্রতিবাদে, বিনা প্রতিরোধে এগিয়ে যেতে পারবে না। এখন প্রতিটি প্রতিক্রিয়াশীল এর বিরুদ্ধে দাঁড়িয়ে গেছে অন্ততঃ দু'জন করে রেনেট আর সাইফ---
প্রতিরোধে, প্রতিবাদে শক্ত চোয়াল আর খর দৃষ্টি নিয়ে
আমার আর ভয়ের কিছু নেই---

