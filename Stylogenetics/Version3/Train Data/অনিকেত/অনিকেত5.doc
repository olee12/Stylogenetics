যোগফল



বিছানার কাছের জানালাটা দিয়ে কয়েক টুকরো চঞ্চল আলো ঘরের মাঝে ঝাঁপিয়ে পড়েছে। জানালার পর্দাটা হাওয়ায় নড়ছে সেইসাথে মেঝেতে নেচে বেড়াচ্ছে ছোট ছোট আলোর দস্যু। মাঝে মাঝে পর্দাটা দুরন্ত হাওয়ায় সরে গেলে পরে, দুয়েকটা ছোট্ট পাখি এসে বসে জানালার ধারে। খুব কৌতুহল নিয়ে ঘরের ভেতর উকি দেয়। বিছানায় শুয়ে থাকা নাসরিনকে দেখে নিজেদের মাঝে কী জানি কী কিচির-মিচির করে কথা বলে।তারপরে উড়ে চলে যায়। আবার কিছুখন পরে আরো কিছু পাখি এসে বসে।নাসরিন ভাবে, এরাই কি একটু আগে উড়ে যাওয়া পাখি? ওরাই কি আবার ফেরৎ এল? কেন এল? নাসরিনকে দেখতে?? কেন??
নাসরিন টের পায় মগজের কোথাও সেই জন্তুটা আবারও গর্জন করতে করতে এগিয়ে আসছে। তার বড় ক্লান্ত লাগে। ভীষন ক্লান্ত। আর লড়াই করে যাবার মত শক্তি অবশিষ্ট নেই শরীরে।
আজ নিয়ে ঠিক পাঁচদিন হল এই ২০৩ নম্বর কেবিনে।
পাঁচদিন---
দুইশো তিন---
২+০+৩=৫---
কী চমৎকার মিলে যায় ! হারুন চাচা বলতেন, বুঝলি নাসু, দুনিয়ার কোন কিছুই কিন্তু গণিতের বাইরে নয়। তুই যদি খুব ভাল করে চিন্তা করিস---দেখবি সব কিছুর মাঝে একটা প্যাটার্ণ আছে। দেখবি কী অদ্ভুত ভাবে সব কিছু শেষে এসে মিলে যায়---!!
কে জানে? হারুন চাচার কথা হয়ত ঠিক।
হয়ত ঠিক নয়----
কোনটা আসলে ঠিক? আর কোনটাই বা বেঠিক??
 কে ঠিক করে দেয় এইসব ঠিক-বেঠিক???
দরজায় নক পড়ে। ডাঃ হাসনাইন টুক করে মাথা ঢুকিয়ে জানতে চাইলেন, আসব মা ? যেন নাসরিন না আসতে বললে তিনি আসবেন না। ভদ্রলোকের বয়েস পঞ্চাশের উপর। মাথার চুলে কলপ দেয়া।সৌম্যকান্তি।অনবরত পান চিবুচ্ছেন। মুখে সব সময়ে ভুরভুরে জর্দার গন্ধ। নাসরিন জীবনে মাত্র দুইবার  সামনে দাঁড়িয়ে থেকে কোরবানী দেয়া দেখেছে। তাও খুব ছোট থাকতে। তার  স্মৃতিতে তেমন কিছু নেই---শুধু এইটা ছাড়া----বাসার সামনের ছোট্ট বাগানটার এক কোনায় নান্টু, বাবা আর বাবুর্চি ভাই মিলে চেপে ধরে আছেন একটা খাসীকে। খাসীটার গলা বেয়ে ফিনকি দিয়ে দিয়ে রক্ত বেরিয়ে আসছে। একটা জান্তব গোঙ্গানী, থেকে থেকে পা ছুঁড়ছে, খুরের আঘাতে উড়ছে ধুলো। চোখ দুটো ঘোলাটে হয়ে আছে।কেবল অদ্ভূত ব্যাপার হল, খাসীটার দাঁত দেখা যাচ্ছে। সাদা ধবধবে দাঁত, রক্ত এসে মিশেছে সেখানে---অবিকল কোন পান খাওয়া লোকের দাঁতের মত দেখাচ্ছে। আজ এত বছর পর ডাঃ হাসনাইনের পান খাওয়া দাঁত দেখে তার সেই স্মৃতি ফিরে এল।
--আজ কেমন আছ, মা?
--জ্বী, অনেকটা ভাল।
--বাহ, চমৎকার। তাহলে টুক করে আমার কিছু রুটিন চেক-আপ সেরে নিই?
ডাঃ হাসনাইন ব্যস্ত হয়ে পড়লেন। তাকে সাহায্য করছে এক নার্স। নাসরিন দৃষ্টি ফিরিয়ে নিয়ে ঘরের ছাদের দিকে নিস্পলক তাকিয়ে রইল।
সেই পরিচিত গা গুলানো অনুভূতিটা আবার ফেরৎ আসছে।
প্রাণপনে সে চেষ্টা করতে লাগল তার চারপাশের সব কিছু থেকে নিজেকে বিযুক্ত করতে। কিন্তু ডাঃ হাসনাইনের প্রতিটি স্পর্শ শরীরে ঢেউয়ের মত বাড়িয়ে দিচ্ছিল সে অনুভূতি। হাতের মুঠো শক্ত করে, দাঁতে দাঁত চেপে নাসরিন বমি-বমি ভাবটা আটকাতে চায়। ধৈর্য্যের বাঁধ ভাঙ্গার আগেই ডাঃ হাসনাইনের  চেক-আপ করা হয়ে যায়।নার্স তার কাপড় ঠিক করে দিতে থাকে। হাসনাইন এসে পাশে বসেন। জর্দার গন্ধটা যেন তাকে অন্ধ করে দিতে থাকে। নাসরিনের হাতটা নিজের মুঠোয় তুলে নেন। আলতো করে একটু চাপ দিয়ে হাসনাইন অভয় দেয়া কন্ঠে বলতে থাকেন,মা রে, ইউ আর রিয়েলি ড্যুইং ওয়েল, আই এম সো প্রাউড অব ইউ। আই মীন ইট, মা। নাসরিনের কানে এসব কিছুই ঢুকছে না। হাসনাইনের মুঠোর মাঝে তার হাত  ঘেমে উঠতে থাকে। গা ঘিনঘিনে ভাবটা আবার ফিরে আসছে।চোয়াল তার শক্ত হয়ে আসে।
হাসনাইন বলে যেতে থাকেন, ইউ আর আ ট্রু ফাইটার ইন ইয়োর হার্ট---ডোন্ট ওরি, এভ্রিথিং উইল বি ফাইন-----
ঠিক এই মুহূর্তটায় নাসরিন নিজেকে ধরে রাখতে পারেনা। হড় হড় করে বমি করে ভাসিয়ে দেয় চারপাশ। একের পর এক বমির ঢেউ উঠতে থাকে তার দূর্বল অশক্ত শরীরে। যেন নিজের ভেতর থেকে কোন একটা কিছু সে উগড়ে বের করে দিতে চাইছে--- সে অস্পষ্ট শুনতে পায় কিছু ছুটে আসা পায়ের শব্দ, কিছু উত্তেজিত স্বর----জ্ঞান হারাবার আগে তার মাথায় পোকার মত বিন বিন করে একটা কথা ঘুরতে থাকে--- ডোন্ট ওরি, এভ্রিথিং উইল বি ফাইন---
ওরাও তো তাকে তাই বলেছিল---
================================================
নাসরিনের ঘুম ভাঙ্গে বেশ বেলা করে। টেবিলের ওপরে রাখা ঘড়িটা দেখাচ্ছে বিকেল সাড়ে চারটা।আধা ঘন্টা পরেই বাজবে পাঁচটা। উফফ--কেন এই সংখ্যাটা বার বার ফিরে আসে তার কাছে ?? সারা পৃথিবীতে এত সংখ্যা থাকতে পাঁচ কেন তার পিছু ছাড়েনা?
পাঁচটায় ভিজিটিং আওয়ার্স শুরু হয়।
নাসরিনকে দেখতে তেমন কেউ আসেনা। শুধু জামাল আসে প্রতিদিন। পায়ের কাছের সোফাটাতে মাথা নীচু করে বসে থাকে।রাতে আসেন কাউন্সিলার। আর মাঝে মাঝে পুলিশের লোক। সেই একই প্রশ্ন। সেই একই উত্তর। সেই একই যন্ত্রণা।মা এসেছিলেন একদিন। মায়ের হাউমাউ করে হেঁচকি তোলা কান্না তাঁকে চুড়ান্ত বিরক্ত করেছে। বাবা আসেননি। আসেন নি শাশুড়ীও।
পাঁচদিন হয়েছে। নাসরিনের চোখে কেউ এক ফোঁটা পানি দেখেনি। পাথরের মত শক্ত মুখে সে সবার সব প্রশ্নের উত্তর দিয়েছে। ওরা কতজন ছিল---কাউকে কি চিনতে পেরেছেন----ওদের শরীরের কোন বিশেষ চিহ্ন বা দাগ খেয়াল করেছে কি না---- 
তার খুবলে নেওয়া, থেঁতলে যাওয়া শরীরটা অবারিত করেছে এক ঘর লোকের সামনে। মৃত্যুর চেয়ে শীতল ধাতব কিছু প্রোব বিনা সঙ্কোচে ঢুকে গেছে তার ব্যক্তিগত প্রদেশে---দাঁতে দাঁতে চেপে নাসরিন সব সয়েছে। তারা শরীরের অবশিষ্ট সকল শক্তি জড়ো করে ভীষন একাগ্রতায় চেয়ে ছিল ছাদের দিকে, মুখস্থ করে চলেছিল চটে যাওয়া সিমেন্টের খাঁজ, ধুলো মাখা সিলিং ফ্যানের পাখা---ডানদিকের কোনায় অলস টিকটিকি----
প্রথম দিকে যখনই কেউ তার গায়ে হাত রেখেছে---সে হড় হড় করে বমি করে দিয়েছে। সেটাও এখন অনেক কম। হয়ত কাউন্সিলিং-এ আসলেই কিছু হচ্ছে। কিন্তু জামাল সেই প্রথম দিনের পরে আর তার গায়ে হাত দেয় না। হয়ত স্বামীর হাতের স্পর্শে স্ত্রীর অমন করে বমি করে দেওয়াটা বেচারার ঠিক সহ্য হয়নি----হয়ত রেগে আছে--হয়ত রেগে নেই----কে জানে?
নাসরিন এখন আর এইসব নিয়ে মাথা ঘামায় না।হঠাৎ করেই নাসরিনের ভীষন জজবজে জীবনটা ফাঁকা হয়ে গেল। তার হাতের নাগালের ভেতরে-বাইরে কেবল অপার শূন্যতা। মাঝে মাঝে তিনটা কচি মুখ আবছা ভেসে ওঠে কাছে----তারপর আবার তারা হাওয়ায় মিলিয়ে যায়।এই পাঁচদিনে, এই তিন অপোগোন্ড ছাড়া আর কারো প্রতিই সে কোন টান অনুভব করেনি। অথচ ওরাই আসেনি দেখতে ওকে। কে জানে---শাশুড়ি হয়ত আসতে দিচ্ছেন না। সমাজের ভয়। লোক লজ্জার ভয়। হয়ত জামাল নিজেই আসতে দিচ্ছে না। জামালকে জিজ্ঞেস করলেই হয়। সেটাও তার ইচ্ছে করে না। প্রতিদিন জামাল আসে। ঘন্টা খানেক থাকে। তারপর চলে যায়। কোন কথা হয় না এর মাঝে।
চারজন লোক কী করে পালটে দিল একজন মানুষের গোটা জীবন, সাজানো সংসার, স্পর্শের অনুভূতি---
চমকে ওঠে নাসরিন। চার যোগ এক----আবারো সেই পাঁচ----!!!
এমনি সময় দরজায় নক পড়ে। দরজা ঠেলে উঁকি দেয় তিনটে কচি কচি মুখ---টুম্পা, ঝুম্পা আর রন্টি। পেছনে পেছনে আসে জামাল। নাসরিন প্রায় হতভম্ব হয়ে যায়!! ওরা আসতে পারল?? আসতে দিল??? সে প্রশ্নের জবাব নেবার সময় নেই নাসরিনের এখন। তিনটে দূরন্ত প্রান তাকে জড়িয়ে ধরেছে আস্টেপৃষ্ঠে। দূর থেকে অস্পষ্ট ভেসে আসে জামালের স্বর---এই তোরা এমন করিস না রে, ব্যথা দিয়ে দিবি তো---
তার গলার কাছে কী যেন একটা আটকে আসে। বুঝতে পারে ওদের চোখের জলে আর আদরে ভেসে যাচ্ছে তার গাল, তার মুখ, তার পরনের কাপড়, চারপাশের দৃশ্যপট, তার পাপসমূহ---
তিনটা প্রাণ বুকে ধরে, নাসরিন তাকিয়ে দেখে পায়ের কাছে দাঁড়িয়ে রয়েছে জামাল---
চোখের ভেতর থেকে জেগে ওঠে যেন উষ্ণ প্রস্রবন--
টুম্পা, ঝুম্পা, রন্টি --- জামাল---আর সে---ঠিক পাঁচজন!

