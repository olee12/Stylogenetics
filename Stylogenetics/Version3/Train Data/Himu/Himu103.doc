ভারত বনধ: আমরা কতদূর দাগ কাটতে পারলাম?



ভারত বনধ কর্মসূচির নামটি সম্ভবত এই পোস্টের পাঠকের কাছে ইতিমধ্যে পরিচিত। পরিচিত হয়ে না থাকলে, অনুগ্রহ করে লিঙ্কটিতে ক্লিক করে আমাদের পূর্ববর্তী আলোচনা দেখে আসতে পারেন।
ভারত বনধের প্রস্তাবে আমরা যারা ঐকমত্য পোষণ করেছিলাম, তারা গতকাল ১ মার্চ, ২০১২ তারিখে যে যেখানে রয়েছি, চব্বিশ ঘন্টার জন্য ভারতীয় পণ্য, সেবা ও বিনোদন বর্জন করেছিলাম। এই কর্মসূচিটির কোনো কেন্দ্রীয় সমন্বয় ব্যবস্থা ছিলো না, একটি শিথিল প্রস্তাবের ওপর ভিত্তি করে কর্মসূচিতে অংশগ্রহণকারীরা সকলে নিজের মতো করে এটি পালন করেছেন। ভারত-বাংলাদেশ সীমান্তে ভারতীয় সীমান্তরক্ষীবাহিনী কর্তৃক নির্বিচার হত্যা, নির্যাতন ও হয়রানির প্রতিবাদে আমরা নিজেদের পরিসরে যতটুকু সম্ভব, ভারতীয় বাণিজ্যযন্ত্রকে একদিনের জন্য 'না' বলতে চেয়েছি। এই কাজটি আমরা কতটুকু সুচারুভাবে সম্পন্ন করতে পারলাম, তা একে অন্যের কাছ থেকে জেনে নিই আসুন। মন্তব্যের পাতায় অনুগ্রহ করে আপনার পর্যবেক্ষণ আর পরামর্শ জানিয়ে যান।
কে কীভাবে বর্জন করলেন, তা কেন আমাদের জানতে হবে?
জানতে হবে ভবিষ্যতে আবারও ভারত বনধের কর্মসূচিটি আরো ব্যাপ্তি, নিষ্ঠা ও দক্ষতার সাথে পালনের জন্যে। সীমান্তে বিএসএফের হাতে প্রতিটি মৃত্যু, প্রতিটি নির্যাতনের ঘটনার জবাব আমরা দেবো ভারত বনধ করে। আমরা হয়তো গতকাল অল্প কিছু মানুষ এই বর্জনে অংশ নিয়েছি, কিন্তু আমাদের যূথবদ্ধতায় কাজ দিয়েছে, বর্জনের অন্যতম উদ্দিষ্ট ভারতীয় পরিষেবা প্রতিষ্ঠান এয়ারটেল নড়েচড়ে বসেছে, দৈনিক প্রথম আলোর দ্বিতীয় পাতায় পুরো দৈর্ঘ্য জুড়ে তারা গতকালের জন্যে বিপুল পরিমাণ বিশেষ ছাড় ঘোষণা করেছে। আমরা নিজেদের মধ্যে তুচ্ছ বিষয়ে তর্কবিবাদে লিপ্ত থাকি বলে ঐক্যের শক্তি অনুভব করতে পারি না। আমাদের ঐক্যের শক্তি তাই আমরা নিজেদের মুখের দিকে তাকিয়ে আঁচ করতে পারি না, সেটা বুঝে নিতে হয় প্রতিপক্ষের মুখ দেখে। 
তাই আসুন, আমরা এই প্রতিবাদের শান্তিপূর্ণ ও কার্যকর পদ্ধতিটিকে কীভাবে আরো শাণিত করা যায়, তা নিয়ে ভাবি, এবং বিএসএফের নির্বিচার অমানবিক আচরণের বিরুদ্ধে আমাদের কণ্ঠস্বরকে শ্রুত করে তুলি। এই প্রতিবাদ, প্রতিরোধের ক্ষেত্র আপনার ঘর, আপনার অফিস, আপনার দোকান-বাজার, আর আপনি একাই বালক ডেভিডের মতো মুখোমুখি হচ্ছেন এক নির্লিপ্ত নিষ্ঠুর গলাইয়াথের। 
আমরা ওজন মাপি, রক্তচাপ মাপি, খাবারের ক্যালরি মাপি, মাপি কোরবানির গরুর উচ্চতা, গাড়ির দাম, শেয়ার বাজারের লাভ, আমরা কি নিজেদের আত্মসম্মানবোধকে মাঝে মাঝে পাল্লায় তুলে মাপতে পারি না? ভারত বনধকে আমরা একদিন পালন করে ফুরিয়ে যাওয়া হুজুগের পরিবর্তে যাপিত জীবনে প্রতিবাদের অস্ত্র করে তুলি, আসুন। এবারের সংগ্রাম, আত্মসম্মানের সংগ্রাম। 
আপনার অভিজ্ঞতা আর পরামর্শ জানাবেন। ধন্যবাদ।

সংযোজন ১. ফেসবুকের এই পেইজটি খোলা হলো ভবিষ্যৎ ভারত বন্ধ কর্মসূচি ফেসবুকে সমন্বয়ের জন্যে। 



