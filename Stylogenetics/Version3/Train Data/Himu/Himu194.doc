টেরি প্র্যাচেটের চাকতি পৃথিবী



আমার ল্যাপটপটা বুড়ি হয়ে গেছে। বহুদিন আগেই তার ব্যাটারির তেজ ফুরিয়ে এসেছিলো, সেটা খুলে রেখে পুরোদস্তুর ডেস্কটপ বানিয়ে ফেলেছি তাই। দজ্জাল শাশুড়ির স্ট্যাটাস নিয়ে সে এখন আমার ঘরে বিরাজমতী, ঘরের বাইরে নিয়ে গিয়ে আর দশজন লোকের সামনে বার করলে মানসম্মান আর থাকবে না।
অনেক লম্বা জার্নি করতে গেলে সময় কাটানো তাই একটা বিরাট মুশকিল। সেই জার্নিটা একা করতে গেলে আরো হাঙ্গামা, আট দশ ঘন্টা ট্রেনে বসে কতক্ষণই বা ঝিমানো যায়, কতক্ষণই বা চলমান নিসর্গ দেখা যায়? ফ্রাঙ্কফুর্টে নেমে কফি খেতে খেতে ঠিক করলাম, একটা মোটাসোটা পেপারব্যাক বই কিনে নিয়ে যাই। পড়তে পড়তে বাকিটা পথ আর সময় কেটে যাবে।
জার্মান বইয়ের দোকানে ইংরেজি বই তেমন একটা থাকে না, যেগুলো থাকে সেগুলোও ঠিক পোষায় না আমার। প্রেমের কেচ্ছা আনুপাতিক হারে বেশি, নয়তো ভূতপ্রেতের ফ্যান্টাসি। জার্মান সমসাময়িক উপন্যাসগুলো আমার অচেনা, জার্মান কোনো ক্লাসিক পড়ারও মুড নেই, তাই অল্প কিছু ইংরেজি বইয়ের স্তুপ ঘাঁটতে ঘাঁটতে টেনে বার করলাম টেরি প্র্যাচেটের মেকিং মানি।
তারপর ট্রেনে চড়ে ডুব দিলাম।
টেরি প্র্যাচেট যখন লেখালেখির তুঙ্গে ছিলেন, তখন তার বই আমার হাতে আসেনি। ফলে ডিস্কওয়ার্ল্ডের দারুণ সরস আর সাসপেন্সে ভরা বইগুলো একটাও পড়া হয়নি। বছরখানেক আগে দেখেছিলাম প্র্যাচেটের গোয়িং পোস্টাল অবলম্বনে করা একটা টেলিফিল্ম, মন্দ লাগেনি। কিন্তু বই পড়তে গিয়ে বুঝলাম, সেখানে প্র্যাচেটের লেখার রসের খুব সামান্যই ফুটিয়ে তোলা গেছে।
ডিস্কওয়ার্ল্ড প্র্যাচেটের অন্যতম কাহিনীকাঠামো, যেখানে একটা সমতল চাকতির মতো গ্রহ চারটা পেল্লায় হাতির ওপর ভর করে দাঁড়িয়ে আছে, সেই হাতি চারটা আবার দাঁড়িয়ে আছে এক মহাজাগতিক কচ্ছপের পিঠের ওপর। পুরাকালের মানুষের সীমিত ভূগোলকল্পনাকে ব্যঙ্গ করেই প্র্যাচেট এই চাকতিপৃথিবীর ওপর সাজিয়েছেন এক দারুণ উপভোগ্য সমান্তরাল জগত। 
ছুটি কাটিয়ে ফিরে আসতে আসতে প্র্যাচেটের আরো দু'টো বই পড়া হয়েছে, নাইট ওয়াচ আর থাড!, সেগুলোও বেশ উপভোগ্য। বইগুলো কিশোরদের জন্যে লেখা, পাঠককে ধরে রাখে, আর ডিস্কওয়ার্ল্ডের আরেকটা বই পড়ার আগ্রহও তৈরি করে। 
ডিস্কওয়ার্ল্ডের যে ক'টা বই পড়লাম (এখন পড়ছি পিরামিডস), প্রত্যেকটিই আঙ্খ-মর্পর্ক শহরকে ঘিরে। সেই শহর শাসন করেন প্যাট্রিশিয়ান লর্ড ভেটিনারি, সেই শহরে টহল দিয়ে বেড়ায় শহরের ওয়াচমেন, শহরের নানা পেশার মানুষদের সঙ্ঘ নানা রাজনীতির চাল চালে, এবং শহরে মানুষ ছাড়াও বাস করে ডোয়ার্ফ, ট্রল, গোলেম, নোম, ওয়্যারউল্ফ, ভ্যাম্পায়ারসহ আরো নানা রূপকথার জীব। শিশুতোষ গালগল্পের বিষয়গুলোও প্র্যাচেটের হাতে পড়ে নানা রোমাঞ্চকর কাহিনীর অনুষঙ্গে পরিণত হয়েছে। সে শহরে জাদুকরদের নিজস্ব বিশ্ববিদ্যালয় যেমন আছে, তেমন আছে আততায়ীদের স্কুল, সেখানে মায়ানেকড়ে যেমন পুলিশের সার্জেন্ট, তেমনি দাগী ঠগবাজ পোস্ট অফিসের পোস্টমাস্টার জেনারেল। কিছুটা মধ্যযুগ, কিছুটা ভিক্টোরিয়ান আমল আর কিছুটা সমসাময়িক সমাজের মিশেল দিয়ে ডিস্কওয়ার্ল্ডের পৃথিবী খুবই উপভোগ্য এক বাস্তবতা তৈরি করে তার মাঝে ডুবে আছে। হ্যারি পটারের গল্প যেমন মোটামুটি একটি বিন্দুকে উদ্দেশ্য করে এগিয়ে চলে, এটি তেমন নয়। কিন্তু পটার বা প্রোফেসর শঙ্কুর নির্লিপ্ত, ব্যাখ্যার অতীত বাস্তবের স্বাদ রয়েছে প্রত্যেক গল্পেই, যেমনটা ফ্যান্টাসি গল্পে আমরা আশা করি।
ডিস্কওয়ার্ল্ডের বইগুলো পরম্পরাহীন, তাই যে কোনো একটা থেকেই শুরু করা যায়, যদিও কিছু কিছু জিনিস ধরতে সময় লাগে। কিন্তু সব মিলিয়ে বেশ উপভোগ্য, অন্তত দীর্ঘ যাত্রার একঘেয়েমি দূর করার জন্যে তো বটেই।
আমাদের বাংলা সাহিত্যে ফ্যান্টাসির স্পেকট্রামটা আমরা কোনো কারণে প্রশস্ত করতে পারছি না, হয়তো লেখকের মনোযোগের অভাবে, কিংবা পাঠকের অবহেলায়, পূর্বসুরীরা যা রেখে গেছেন, তারই জাবর কেটে আমাদের তারপর হাত বাড়াতে হচ্ছে অনূদিত ফ্যান্টাসির দিকে। কোথাও একটা সুতো ছিঁড়ে ঝুলছে শূন্যে, যে কারণে আমরা নিজেদের ফ্যান্টাসিগল্পের উপকরণগুলোকে হারিয়ে বা সরিয়ে রেখে হ্যারি পটার পড়ে মুগ্ধ হচ্ছি। প্র্যাচেটের লেখাগুলো পড়ে মনে হলো, লেখক চাইলেই পারেন। ফোকলোরের উপকরণগুলো তাঁর হাতে পড়ে রহস্য-রোমাঞ্চের মাণিক্যে পরিণত হতে পারে, শুধু একটু চেষ্টাই যথেষ্ট।

