বিউটিফুল বাংলাদেশের দি আগলি পিওপল-



বিশ্বকাপ ক্রিকেট শুরুর সময় একটা ভিডিও দেখে মন জুড়িয়ে গিয়েছিলো। বিউটিফুল বাংলাদেশঃ দি স্কুল অব লাইফ।
টিপিক্যাল প্রবাসী বাংলাদেশিদের মত আমিও নিয়ম করে ক’দিন পর পর ছিচকাঁদুনে গীত গাই, দেশের জন্যে আহা উহু করি। সেই আহা উহুর মাত্রা বহুগুণে বাড়িয়ে দিয়েছিল সেই ভিডিওটা। ভিডিওটির পরিবেশনা, বলাই বাহুল্য চমৎকার ছিলো, আমাদের দেশের সৌন্দর্য দেখে মুগ্ধ হয়ে গিয়েছিলাম। দেশের মানুষদের সরলতা দেখে মনে হয়েছিলো, আহা, সত্যিই তো, এমন দেশটি কোথাও খুঁজে পাবে না কো তুমি। ফেইসবুক আর ইউটিউবে ভেসে বেড়িয়েছে বেশ কিছুদিন এই ভিডিওটা। 
দুদিন হলো আরেকটা ভিডিও ভাসছে এখন ফেইসবুকে, এবং ইউটিউবে। ভুল ব্যাকরণে এই ভিডিওটির টাইটেল দেয়া- মিলন কিলিং। গতকাল সকালে উঠে পত্রিকা পড়ে ইতিমধ্যেই মিলনের ঘটনাটা জেনে গেছি, জেনে হতভম্ব হয়ে গেছি। মানুষের নিষ্ঠুরতায় বিহবল হয়ে পড়েছি। ফেইসবুকে অনেকের প্রোফাইলে শেয়ার দেয়া আছে মিলন হত্যার ভিডিওটা, কিন্তু এখনও সাহস করে একবারও দেখে উঠতে পারিনি সেটা, হয়তো পারবোও না।
ভিডিওটির বদলে যে পুলিশগুলো মিনলকে ভ্যান থেকে নামিয়ে ওই লোকগুলোর হাতে তুলে দিয়েছিলো, আমার ইচ্ছে করছে তাদের চেহারা দেখি। অথবা যেই লোকগুলো কোন কারণ ছাড়াই অবিরাম পিটিয়ে একটা কিশোর ছেলেকে মেরে ফেললো, তাদের প্রত্যেকের ছবি দেখতে ইচ্ছে করছে। কোন একজন লোক নাকি মিলনের মাথায় ইটের বাড়ি দিয়ে ওর মৃত্যু নিশ্চিত করেছে, তাকেও আমার খুব চিনতে ইচ্ছে করছে। আমার দেশের সাধারণ মানুষদের সরলতায় আমি মুগ্ধ হই, তাহলে সেই সরল মানুষদের নিষ্ঠুরতায় মুগ্ধ হওয়া বাকি থাকবে কেন? 
আজ সারাদিন অক্ষম আক্রোশে কেবলই কেঁপে কেঁপে উঠেছি। প্রতিদিন সকালে আয়নায় তাকিয়ে অন্তত দশবার করে নিজেদের শূয়োরের বাচ্চা বলে গাল দেয়া উচিত আমাদের, কারণ এই আমাদের দেশ, এরাই আমাদের দেশের মানুষ, এই আমাদের দেশের পুলিশ। 
বিউটিফুল বাংলাদেশ ভিডিওটির নির্মাতাদের কাছে অনুরোধ রইলো, আপনারা কষ্ট করে আগের ভিডিওটার একটা বর্ধিত সংস্করণ বের করুন। আগের ভিডিওটার সাথে মিলনকে মেরে ফেলার এই ভিডিওটাও দয়া করে জুড়ে দিন। একটা ভিনদেশি মেয়ে নির্বিঘ্নে আমাদের দেশময় একা একা ঘুরে বেড়াচ্ছে, এই মিথ্যের পেছনে একজন শামসুদ্দিন মিলনের সত্যটাও যুক্ত হয়ে থাকুক। যেখানে আমার নিজের দেশেরই কিশোর এক ছেলে ভিন এলাকায় গিয়ে গণপিটুনিতে লাশ হয়ে যায়। এই সত্য প্রতিষ্ঠিত হোক- বিউটি এবং বীস্ট আদতেই একে অপরের পরিপূরক!
অনেকেই বলছেন এটাতো আমার ভাই হতে পারতো, বা আপনারই ছেলে। এসব শুনে শুয়োরের বাচ্চা বলে গালির সংখ্যা আরও দশবার বাড়িয়ে দিতে ইচ্ছে হয়। নিজের ভাই বা ছেলে না মরা পর্যন্ত দুঃখ বুঝবে না আমার সরকার? অন্যের ছেলে হলে গণপিটুনি দিয়ে মেরে ফেলতে বাঁধা নেই তাহলে? রাষ্ট্রের তো কোন ছেলে বা ভাই নেই, রাষ্ট্রের কাছে সবাইই নাগরিক, সবাইই মানুষ। রাষ্ট্রের মানুষ মেরে ফেলা হলে কেমন করে সরকার নির্লিপ্ত বসে থাকে! 
গণপিটুনি সংক্রান্ত আইন বাংলাদেশে কী আছে বা কেমন আছে জানি না। কিন্তু এই রাষ্ট্রের ছেলে বা ভাই নই, একজন নাগরিক হিসেবে দাবি জানাই গণপিটুনিকে হত্যা বলে চিহ্নিত করা হোক। এতে অংশগ্রহণকারীদের খুনী হিসেবে বিচার করা হোক। অবিলম্বে। 
নইলে শুনে রাখুন, আয়নায় তকিয়ে কেবল নিজেদেরই নয়, মানিক মিয়া এভিনিউর চওড়া রাস্তার মাঝখানে দাঁড়িয়ে আপনাদের মুখের উপর মুতে দিয়ে বলবো, শালা শুয়োরের বাচ্চারা, মনুষ্যত্ব শিখে আয়, মানুষ হয়ে তবে এখানে আয়, এই দেশ চালাতে আয়।

