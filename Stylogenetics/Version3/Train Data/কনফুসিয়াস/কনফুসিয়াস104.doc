দুই বাংলা(!)ভাষীর কথোপকথন



গায়ের চামড়া ভালোই মোটা হয়ে গেছে বুঝতে পেরেছি। হাবিবের গলায় ' দিন যা-আ-আয়, আম্মার প্রেম যায় বেড়ে!'- এই শুনে চমকে ওঠার কথা ছিলো, চমকাই নি।
প্রথমেই ভেবেছি, আম্মাজান সিনেমার অপ্রকাশিত এবং অপ্রচারিত নতুন গান হয়তো এটা। তারপরে ভালো মতন শুনে বুঝলাম, সেরকম কিছু না। গানের আবেগের ঠ্যালায় হাবিব 'আমার'-কে 'আম্মার' বলে ফেলেছে।
অবশ্য বর্তমান সময়ের বাদবাকিদের তুলনায় হাবিবের উচ্চারণ অনেকটুকুই মার্জনীয়।
একটু পেছনে ফিরলে, এমনকি তাহসানের উচ্চারণেও রয়েছে বেশ জড়তা। ইউনিকোডের গোলমালে পড়ে এইখানে আমরা 'র' দিয়ে না লিখতে পেরে 'ড়' দিয়ে লিখি 'ড়্যাব'। কিন্তু এই ইউনিকোডীয় সমস্যা বাই ডিফল্ট কেমন করে তাহসানের মুখে বসে গেল, সেটাই ভাবনার বিষয়।
মিলার নর্তন-কুর্দন নিয়ে নতুন করে আর কিছু বলতে চাইছি না। ( ধুসর গোধুলী এবং সৌরভের সম্মানে অবশ্যই)। আনিলার গানও বেশ চলেবল। এবং আমার বরং আর সবার চেয়ে আনিলার গানই বেশ ভালো লাগে।
সম্প্রতি শিরিনের পাঞ্জাবীওয়ালা শুনলাম। প্রথম একটু ভ্যাবাচ্যাকা খেয়ে গেলেও পর পর বেশ কয়েকদিন শুনবার পর দেখি ভালই লাগছে। গানগুলোয় চাঁটগাইয়া প্রভাব থাকায় পুরোপুরি শুদ্ধ বাংলায় শিরিনকে গাইতে হয় নি, এটা শিরিনের জন্যে বিরাট একটা সুবিধা হয়ে দাঁড়িয়েছে আসলে। প্রথম এলবামে তাই শিরিন, আমার মতে, লেটার মার্ক সহ পাশ।
প্রবাসে বশে ইশকুল-টিচারদের মতন গায়কদের ভুল ধরে বেড়াচ্ছি, বা ভুল ধরতে পারছি- পুরোপুরিই ইউটিউবের কল্যাণে। নেটে ঢুকে ব্লগ বাদে ওখানেই বেশি আসা-যাওয়া হয়। তা নইলে দেশের বর্তমান হালচাল একেবারেই জানাশোনার বাইরে থেকে যেত।
সম্প্রতি এরকম ঘুরতে ঘুরতে একটা ভিডিও পেয়ে গেলাম। মুলত সেটা শেয়ার করার জন্যেই এই পোস্টের অবতারণা।
ভিডিওটি দেখার পরে আমার অনুভুতি কি হয়েছিলো- সেটা আমি কোন এক ফাঁকে মন্তব্যের ঘরে এখানে জানিয়ে যাবো। তার আগে শুনি আপনাদের কেমন লাগলো।
ভেবে চিন্তে এটার নাম দিলাম- দুই বাংলাভাষীর কথোপকথন। এর মধ্যে একজন হলেন উপরোক্ত শিরিন। অন্যজন, এহেম, মানে ওনার নাম তিশমা।
দেখুন তাহলে-


