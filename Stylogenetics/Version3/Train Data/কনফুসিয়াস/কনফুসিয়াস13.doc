কপিরাইট বিষয়ে



ফ্রি ল্যান্স জার্নালিজমের উপরে লেখা একটা বই পড়তে গিয়ে বেশ কিছু মজার তথ্য জানলাম, মূলত কপিরাইট নিয়ে।
বাংলাদেশে কপিরাইটের ধারণাটা ঠিক কি ভাবে কাজ করে? ধারণা, কাজ করে বা এইরকম শব্দ ব্যবহারের কারণ আছে। আমি জানি এ সংক্রান্ত আইন কানুন আছে ঠিকই, কিন্তু সেসবের প্রয়োগ হয় বলে খুব একটা জানি না। কদিন আগে আনোয়ার সাদাত শিমুলের একটা পোস্টে পড়লাম, ফটোকপি বা অননুমোদিত প্রিন্ট করা যাবে না কোন কিছুর, কপিরাইট আইনের এটাই নাকি প্রাথমিক শর্ত।
আমি অবশ্য ঠিক এই লাইনে যাচ্ছি না। লেখকের দিক থেকে ভাবছি এবং পত্রিকার দিক থেকেও। মানে, ধরা যাক, একজন সাংবাদিক কোন একটা পত্রিকায় একটা লেখা ছাপালেন, তো ছাপানোর পরে ওই লেখাটার স্বত্ব কার হাতে? লেখকের কাছে, নাকি পত্রিকার কাছে?
বা, একবার একটা পত্রিকায় লেখা ছাপালে সেটা পরবর্তীতে অন্য পত্রিকায় ছাপানোর ব্যাপারটাকে কী বলা যায়? ভালো, না মন্দ? নৈতিক, নাকি অনৈতিক?
জুন ওয়েন নামের এই ভদ্রমহিলা, যিনি একজন ফ্রি-ল্যান্স লেখক, এই বইটি লিখেছেন মূলত অস্ট্রেলিয়ার প্রেক্ষাপটে। তিনি উঠতি সাংবাদিকদের নানান রকম টিপস দিয়েছেন বইটাতে। তার মধ্যে কয়েকটা পড়ে আমি বেশ চমকিত হয়েছি।
এ দেশে একটা লেখার স্বত্ব দুভাবে বিক্রি হয়। লেখক বা সাংবাদিক সাধারণত কোন একটা পত্রিকায় লেখা বিক্রি করেন, তার মানে হলো, তিনি সেই পত্রিকাটিকে এই লেখাটি একবার ছাপানোর অনুমতি দিলেন। একবার ছাপানোর পরে লেখার ওপরে পত্রিকার আর কোন স্বত্ব থাকবে না, পুরোটাই চলে যাবে লেখকের কাছে।
জুনের অনেকগুলো পরামর্শের মধ্যে একটি হলো, একটা লেখাকে অনেক জায়গায় বিক্রি করো।
একটা পত্রিকায় লেখা গেলো, এবার অন্যদের কাছে সেটা পাঠাও, তবে অবশ্যই জানিয়ে দাও যে আগেও এটা একবার এখানে ছাপা হয়েছিল।
প্রয়োজনে নতুন করে ঘষামাজা করে লেখাটার ফরম্যাট বদলে অন্যদের কাছে বিক্রি করা যাবে। এই পর্যায়ে আরেকটা সাংঘাতিক পরামর্শ দেখলাম, যদি লেখাটি কোন সিজনাল বিষয়ের ওপরে হয়, যেমন ধরা যাক, ক্রিসমাস বা ইস্টার, তার মানে এই লেখার আবেদন প্রতি বছরই আছে। সুতরাং এই বছরে এই পত্রিকায় ছাপা হলে, পরের বছর লেখাটার উপরে আরেকবার কলম চালিয়ে প্রয়োজনে সেই একই পত্রিকায় আবার পাঠাও।
তবে কোন কোন পত্রিকা চায় যে লেখার পুরো স্বত্বটুকু কিনে নিতে। মানে, আর কোথাও ছাপা চলবে না, তাদের অনুমতি ছাড়া। এ ক্ষেত্রে জুনের পরামর্শ হলো, ভাল দাম পেলে ছেড়ে দাও।
এই ব্যাপারগুলো আমার কাছে বেশ নতুন ঠেকেছে। এমন নয় যে আগে থেকেই এই বিষয়ে আমার পূর্ণ ধারণা ছিলো, কিন্তু যতটুকু ছিলো, তার সাথে এদের কোন মিল নেই।
ভাবছি, বাংলাদেশের পত্রিকা আর সাংবাদিকদের ক্ষেত্রে এই বিষয়গুলো কীভাবে কাজ করে?

