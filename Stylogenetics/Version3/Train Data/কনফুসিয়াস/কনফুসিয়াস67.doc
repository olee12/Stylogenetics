দি নিউ ঢাকা অপেরা ২



এবারে বইমেলায় দুই হাতে বই কিনেছি, প্রাণ ও পকেট দুইই খুলে। আমার অভিজ্ঞতায় বলে, মেলায় গিয়ে বই কেনার জন্যে সবচেয়ে ভাল সঙ্গী হলেন আমাদের সচল নজরুল ইসলাম ভাই। কোনায় কানায় নানা আড্ডার ফাঁকে ফাঁকে হুট করেই মাথায় বাই চাপতো, এক্ষুণি বই কিনতে যেতে হবে। ব্যস, আমি আর নজু ভাই তখন দুদ্দাড় ছুট লাগিয়ে বই কিনে নিয়ে আসতাম।
মেলা শেষে বইয়ের সংখ্যা দাঁড়িয়েছে একশ কুড়ির কিছু বেশি, ওজনে হয়েছে ২৮ কেজি। ওজন কেমনে জানি? কারণ এই বইগুলো আলাদা একটা লাগেজে করে সাথে নিয়ে আসা যাবে কিনা, এটা জানতে ফোন দিয়েছিলাম এয়ার এশিয়ার অফিসে, সাফ না করে দিলো। তাই উপায় না দেখে শেষমেষ সবগুলো বই বাক্সে ভরে ফেডেক্স করে মেলবোর্নে পাঠিয়ে দিলাম। 
প্রতি রাতে হাত ভর্তি বই নিয়ে মেলা থেকে বাড়ি ফেরা, আহা, জীবন এত ছোট ক্যানে?
আজই নতুন দুইখান বুক শেলফ কিনে এনে বউগুলোকে, থুড়ি, বইগুলোকে ঘরে তুললাম।
আগামী এক বছর বিরামহীন পড়ে যাবো। আমাকে আর পায় কে! 

এবারে মেলায় বই কেনা শুরু করেছি প্রিয় সেবা প্রকাশনীর স্টল থেকে। পুরনো কিছু পড়া বইসহ হেনরি রাইডার হ্যাগার্ডের যা যা খুঁজে পেয়েছি সব কিনে ফেলেছি।  আর তিথি কিনেছে পছন্দের কিছু তিন গোয়েন্দার ভলিউম।

সংগীতচিন্তা তিথির কেনা।
পারাপার আমার পড়া সবচেয়ে প্রিয় বই, আগের বইটা পড়তে পড়তে ছিঁড়ে গেছে, তাই অত্যচারের জন্যে নতুন কপি নিয়ে আসা।
ইলিয়াসের কিছু গল্পের হিসেব মিলছিলো না অনেকদিন ধরে, এবারে অগ্রন্থিত ইলিয়াস কিনে সেই অংক মিললো।

জেরোম কে জেরোম এর বইটা নজু ভাই গিফট করেছেন তিথিকে। সোনাঝরা দিন তিথির পছন্দে কেনা। হর্ষ দত্তের বইটা অনেকদিন আগে একবার পড়েছিলাম, সেই ভাল লাগা থেকে আবারও কেনা। সুনীলের বইটা নতুন দেখে কিনেছি, আর শীর্ষেন্দুর আমি ব্যাপক ফ্যান! বিশেষ করে কিশোর উপন্যাসগুলোর তো বটেই!

সায়ীদ স্যারের গদ্য আমার সবসময়েই ভাল লাগে। সায়ীদ পড়লে, আমি বলি, বাংলা শব্দভান্ডার বাড়ে। মশিউল আলমের বইগুলো শিমুল পড়ে দেখতে বললো।.তনুশ্রীর সঙ্গে ২য় রাত আমার আগে পড়া ছিলো, এবারে তাই সবগুলো কিনে ফেললাম।
.

কায়েস আহমেদের লেখা আগে পড়িনি। সবজান্তা ওরফে জ্যোতির্ময় বণিক বললো না পড়লে মিস, নজু ভাইও সায় দিলেন, তাই কিনে ফেললাম। এসএমআই এর লেখা খুব ভাল লাগে এম্নিতেই।

মাহমুদুল হকের কালো বরফ পড়ে অবাক হয়ে গিয়েছিলাম, পরে প্রতিদিন একটি রুমাল পড়ে বাকহত হয়ে গেছি। এবারে ঠিকই করেছিলাম যা-ই পাবো কিনে ফেলবো।
 আর আমার কেন জানি হাসান আজিজুল হক তেমন পড়া হয় নাই। এই ঘাটতি ঘুচানোর এই চমৎকার সুযোগ ছাড়লাম না।

মার্কেজকে ব্যাপক ভাল পাই। এই কয়েকটা বইয়ের ইংরেজি পড়া হয় নাই, তাই এইবার বাংলা পেয়েই নিয়ে ফেললাম।.
.
.
.

ঝুম্পার বইটা আমার খুবই পছন্দের, তিথিরও। এটা তাই তিথিকে গিফট। ড্যান ব্রাউন পড়ি নাই, কিন্তু তিথি পড়ে টপাটপ।.
.
.
.

দেশ থেকে ফিরে ওজন মাপতে গিয়ে দেখি এক কিলোও বাড়েনি। এটাতো ভাল কথা হলো না। তারই প্রতিকার হিসেবে এই সব বই। সাথে জয়নুল আবেদীন এর অসাধারণ সব চিত্রকর্ম নিয়ে ছাপা বইটাও আছে।

একজনরে সক্কলে গুরু বলে ডাকে, তিনি কবিগুরু। আর ইলিয়াসকে আমি নিজেই গুরু বলে ডাকি। গল্পগুলো সব আমার কাছে ছিলো আগেই, এবার তাই উপন্যাস দুইটা নিয়াসলাম। আর একাত্তরের চিঠি বইটা তিথির কেনা। ও যে এই বইটা কিনে কতজনকে গিফট করেছে আল্লাই মালুম।

পুরনো হুমায়ুনের আমি খুবই ভক্ত। এবারে তাই আমি আর তিথি কিছু পছন্দের পুরনো বই কিনে ফেললাম। সাথে নতুন দুয়েকটা। একটা আবার মাশীদ আপুর গিফট করা। আর জাফর ইকবালের এই গল্পসমগ্রটাও আগে পড়া, কিন্তু খুব প্রিয়।

ভাই বেরাদরদের বই ও অন্যান্য। 
লীলেন ভাইয়ের বেবাট কিনেছিলাম, কিন্তু এইটা কোথাও খুঁজে পাচ্ছি না। বিয়াপক দুঃখিত। সন্ধ্যার মেঘ, অণুজীব, আদমভূনা ও রাজাকার ইস্যু অটোগ্রাফসহ কিনেছি, আপাতত না-খোলা ব্যাগের ভেতরে।.
.
.
.

পুরনো আবাস।
.
.
.
.
.
.
.

বই পত্রের ঘরবসতি।
নতুন দুইটা শেলফ।

