"ব্যাড মানি" এবং "দিস ইজ হোয়ার আই লিভ ইউ"



"ব্যাড মানি"
ব্যাড মানি কেভিন ফিলিপ্সের একটি আর্থ-রাজনৈতিক বিশ্লেষণ। কেভিন আমেরিকার প্রেসিডেন্ট রিচার্ড নিক্সনের ১৯৬৮ সালের নির্বাচনে সিনিয়র স্ট্যাটেজিস্ট ছিলেন। ওয়াশিংটনকে খুব কাছে থেকে দেখা এই বিজ্ঞ রাজনৈতিক বিশেষজ্ঞের দৃষ্টিভঙ্গী আমার কাছে ভালো লাগলেও তার লেখার ধরণ তেমন ভালো লাগেনি। জটিল এবং দীর্ঘ বাক্যে সহজ কথাগুলো অনেক বেশী স্পেস নিয়ে বলেন তিনি। ফলে মূল পয়েন্ট ধরতে বেগ পেতে হয়।
আমেরিকার ২০০৮ আরে রেসেশন আমার জন্য একটা বিশেষ আগ্রহের বিষয়। এই অর্থনৈতিক ধ্বসের পুরো সময়টাতে আমেরিকায় বসে এর ভয়াবহতা দেখেছি। যদিও এর ফলে আমাদের জীবনে সরাসরি প্রভাব পড়েনি। কিন্তু সেকেন্ডারী কিছু প্রভাব তো পড়েছেই। তাছাড়া ভবিষ্যতে আমেরিকায় এরকম কোনো অর্থনৈতিক ধ্বস আসবে কিনা, সেজন্য কিরকম প্রস্তুতি নেয়া যেতে পারে সে নিয়ে আমার মাথায় প্রশ্ন এসেছে।
রেসেশনের প্রক্ষিতে আমেরিকার সামাজিক প্রেক্ষাপটে কিরকম পরিবর্তন এসেছে সেটা নিয়ে লেখা বই পিনচড্ পড়ে যতটা না ধাক্কা খেয়েছি তার চেয়ে বেশী ধাক্কা খেয়েছি ব্যাড মানি পড়ে। প্রথমে কেভিন চোখে আঙ্গুল দিয়ে দেখান যে, গত তিন দশকে আমেরিকার অর্থনৈতিক খাত এগারো শতাংশ থেকে বেড়ে দাঁড়িয়েছে একুশ শতাংশে এবং ম্যানুফ্যাকচারিং পঁচিশ শতাংশ থেকে কমে দাঁড়িয়েছে তেরো শতাংশে। বিভিন্ন তথ্যের সাপেক্ষে তিনি প্রমান করেন এর ভয়াবহতা। তিনি বলেন যে, যে অর্থনীতিতে দ্রব্য প্রস্তুত করার বানিজ্যের চেয়ে বেশী টাকা আয় হয় অন্যের টাকার হাত বদল করে সে অর্থনীতির পতন বাধ্যতামূলক।
উপরন্তু হেজ ফান্ড এবং সিকিউরিটাইজেশনের খারাপ দিকগুলো তুলে ধরেন। এসমস্ত অর্থনৈতিক যন্ত্রপাতি বিপদজনক বিনিয়োগের বিপদটাকে কম হিসেবে দেখায় বলে অনেক বিনিয়োগকারী এতে প্রলুব্ধ হয়। তারউপর এই অর্থনৈতিক যন্ত্রপাতি ব্যবহার করে আমেরিকার বাইরে থেকে বিনিয়োগকারীদের অর্থ বিনিয়োগ করতে প্রলুব্ধ করা হয়েছে এগুলো দিয়ে। কিন্তু যখন অর্থনৈতিক মন্দা দেখা দিতে শুরু করেছে তখন ভেঙ্গে পড়েছে আমেরিকা সহ পৃথিবী বিভিন্ন দেশের স্টক মার্কেট।
দূর্বল জ্বালানী নীতি আর বুশের ইরাক আক্রমনের প্রতিক্রিয়া হিসেবে বিশ্বের কাছে আমেরিকার ইমেজ খারাপ হওয়া অর্থনৈতিক মন্দার উপর মড়ার উপর খাড়ার ঘার মতো এসে পড়েছে। ২০১১ নাগাদ জ্বালানি উৎপাদন শীর্ষে পৌছে যাবে, আর এর ফলে ডলারে মূল্য আরো পড়ে যেতে পারে এমন আশঙ্কাও করেছেন কেভিন।
কেভিন পরিশেষে বলতে চেয়েছেন, আমেরিকার অর্থনৈতিক পুঁজিবাদ একটা ভয়াবহ জুয়া খেলেছে। প্রথমতঃ অন্যান্য ব্যবসাকে টাকা হাত বদলের ব্যবসা দিয়ে প্রতিস্থাপিত করেছে। দ্বিতীয়তঃ বিশাল আকারের ঋণ এবং সেটা চালান করবার উপায় বের করেছে। তিন, স্টক মার্কেট বুদবুদের পর পর আরো বড় বাড়ি এবং মর্টগেজের বুদবুদের জন্ম দিয়েছে। চতুর্থতঃ ১৯৮৭ থেকে ২০০৭ এর মধ্যে ক্রেডিটের বাজারটাকে চারগুন করেছে। শেষমেষ, কফিনের পেরেক ঠুকেছে অসততা, অজ্ঞানতা এবং অযোগ্যতার সমন্বয়ে।
পড়ে আমার ভয়ই লেগেছে। একটি অবশ্য পাঠ্য বই এটি।
"দিস ইজ হোয়ার আই লিভ ইউ"
জোনাথান ট্রুপারের একটি উপন্যাস "দিস ইজ হোয়ার আই লিভ ইউ"। পড়তে পড়তে মনে হয় কোনো রোমান্টিক কমেডি ধরণের ইংরেজী ছবি দেখতে বসেছি কিংবা সেবা প্রকাশনীর রোমান্টিক অনুবাদ পড়ছি। এক ইহুদী পরিবারে বাবা মারা যাবার পর মৃত বাবার অনুরোধে সাতদিন ব্যাপী "শিভা" নামক এক শোক পালন করতে থাকে পরিবারটি। অনেক দিনের চেপে থাকা রাগ-ঝগড়া এগুলো বেরিয়ে আসতে থাকে একে একে। সাতদিন শেষে মধুর মিলন।
লেখকের লেখনী বেশ ঝরঝরে। কয়েকটা বর্ণনা পড়ে আমি চমৎকৃত হয়েছি। যেমন, গল্পের নায়কের একবার দু হাটুর মাঝখানে লাথি খেয়ে কি অনুভূতি হয়েছিলো সেটার বর্ণনা মুগ্ধ করার মতো। আর সুক্ষ্ম কিছু হাস‌্যকর এলিমেন্ট আছে। সব মিলিয়ে বইটি সময় কাটানোর জন্য উপভোগ্য। বইটি নিয়ে একটি চলচ্চিত্রও নির্মিতব্য। তবে সিরিয়াস পাঠককে বইটি থেকে দূরে থাকবার অনুরোধ জানাবো।

