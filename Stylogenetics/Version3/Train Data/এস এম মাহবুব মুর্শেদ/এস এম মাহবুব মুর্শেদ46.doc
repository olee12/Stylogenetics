কর্ড ব্লাড সংরক্ষণ: কী এবং কেন?



কর্ড ব্লাড কী?
শিশুর ভ্রূণ তৈরির পর মায়ের শরীর থেকে তার শরীরে একটি কর্ড বা রজ্জু দ্বারা পুষ্টি, অক্সিজেন এবং অন্যান্য জৈবিক উপাদান স্থানান্তরিত হয়। এর নাম আমবিলিকাল কর্ড। এই কর্ড হল শিশুর লাইফ লাইন।

এই আমবিলিকাল কর্ডের মাধ্যমে শিশুর জন্য অতি প্রয়োজনীয় আরেকটি উপাদান স্টেম সেলও পরিবাহিত হয়। স্টেম সেল অনেকটা একটা সাদা কাগজের মত - এতে এখনও কিছু লেখা হয়নি। এই কোষটি শিশুর বিভিন্ন অঙ্গের সাথে গিয়ে যুক্ত হয়ে ঠিক সেই অঙ্গের গল্পটা লিখে নেয়ে নিজের শরীরে এবং পরিণত হয় সেই অঙ্গে।
জন্মের পর পরই আমবিলিকাল কর্ড কেটে ফেলা হয় শিশুর নাড়ি থেকে। এই কর্ডের ভিতর যে রক্তটা থাকে তাকে কর্ড ব্লাড বলা হয়। এই কর্ড ব্লাডে মায়ের শরীর থেকে শিশুর জন্য তৈরী হওয়া স্টেম সেল গুলো থাকে। ঠিক এই কারণেই এই কর্ড ব্লাডের গুরুত্ব অপরিসীম।
রিজেনারেটিভ মেডিসিন চিকিৎসাশাস্ত্রের একটি শাখা যেখানে শরীরের অঙ্গ প্রত্যঙ্গ পুনরায় জন্মানোর মাধ্যমে রোগ সারানো হয়। এই ধরনের চিকিৎসকেরা এই বিশেষ স্টেম সেলের মধ্যে দারুণ সম্ভাবনা খুঁজে পেয়েছেন। তাদের মতে স্টেম সেল ব্যবহার করে লিউকোমিয়া (ব্লাড ক্যান্সার), টাইপ ১ ডায়াবেটিস (অল্প বয়সের ডায়াবেটিস), কার্ডিওভাস্কুলার রোগ সহ আরো অনেক রোগ সারানো যেতে পারে।
তবে এ বিষয়ে বর্তমান টেকনোলজি এখনও অনেকখানি অপরিণত অবস্থায় রয়েছে। তাই শিশুর জন্মাবস্থায় প্রাপ্ত স্টেম সেলগুলো সংরক্ষিত থাকলে অনেকখানি নিশ্চিতভাবে চিকিৎসা সম্ভব হতে পারে।
কর্ড ব্লাড সংরক্ষণ
কর্ড ব্লাড সংরক্ষণ করতে হয়ে হয় ক্রায়োপ্রিজাভেশনের মাধ্যমে। অর্থাৎ রক্তটাকে যতখানি সম্ভব ঠান্ডায় সংরক্ষণ করে রাখা হয়। আমেরিকায় দুটো পদ্ধতি আছে সংরক্ষণের।
পাবলিক সংরক্ষণ - সরকার বিনামূল্যে সংরক্ষণ করবে আপনার শিশুর কর্ড ব্লাড। কিন্তু যে কারো প্রয়োজন হলে সেটা ব্যবহার করা হবে। অর্থাৎ প্রয়োজনের সময় আপনার শিশুর জন্য সেটা নাও পাওয়া যেতে পারে।
প্রাইভেট সংরক্ষণ - কিছু সংস্থা শুধুমাত্র আপনার শিশুর জন্যই কর্ড ব্লাড সংরক্ষণ করে রাখবে। যখন আপনার শিশুর দরকার হবে তখন এই কর্ড ব্লাড ব্যবহার করতে পারবেন আপনি। কিন্তু এতে খরচ অনেক বেশি। বর্তমান বাজার হিসেবে এটার এককালীন খরচ ১৭০০ ডলার থেকে ২২০০ ডলার পর্যন্ত হতে পারে। তারপর সাধারণত প্রতিবছর ১২৫ ডলার করে খরচ পড়ে। বাংলাদেশী টাকায় বিশ বছরের খরচ প্রায় ৩০ লক্ষ টাকা।
আমার জানামতে বাংলাদেশে এরকম কোনো সংরক্ষণ পদ্ধতি নেই।
কর্ড ব্লাড সংরক্ষণে সুবিধা
ভবিষ্যতে সন্তানের সুরক্ষার কথা বিবেচনা করে কর্ড ব্লাড প্রাইভেটভাবে সংরক্ষণের খরচ অনেক সময় গ্রহণযোগ্য হতে পারে। বিশেষ করে যদি পরিবারে কারো লিউকেমিয়া, লিম্ফোমা, অন্যান্য ক্যান্সার, সিকল সেল ডিজিজ, থ্যালাসেমিয়া অথবা অন্যান্য রোগ যেটা ট্রান্সপ্লান্টের মাধ্যমে সারানো যেতে পারে, থাকে তাহলে কর্ড ব্লাড সংরক্ষণ করা যুক্তিযুক্ত হতে পারে। (সূত্র)
কর্ড ব্লাড সংরক্ষণে অসুবিধা
প্রথম অসুবিধা হল খরচ। যদিও শিশুর জীবনের তুলনায় অর্থ কোনো বিষয় না, কিন্তু যেখানে এই জমাকৃত কর্ড ব্লাড আদৌ কোনো কাজে লাগবে কি না তার নিশ্চয়তা নেই সেখানে এত বিপুল পরিমাণ অর্থ খরচ করে কোনো লাভ আছে কি না সেটা প্রশ্নসাপেক্ষ।
আন্দাজ করা হয় হাজারে একজন থেকে দুই লাখে একজন শিশুর একজনের এই কর্ড ব্লাড প্রয়োজন হতে পারে। জমাকৃত রক্তে স্টেম সেলের পরিমানও এত কম যে সেটা দিয়ে কোনো রোগ পুরোপুরি সারানো সম্ভব নয়। অবশ্য অতিসম্প্রতি এই কোষগুলোকে বহুগুনিত করার একটি পদ্ধতি আবিষ্কার হয়েছে।
একটা সমস্যা হল, জেনেটিক রোগের ক্ষেত্রে নিজের কোষ থেকে নতুন কোষ তৈরী করলে তাতেও সেই জেনেটিক সমস্যাটি বিদ্যমান থাকবে। অর্থাৎ সমস্যাটি সমাধানের সুযোগ কমে যাবে। তাছাড়া প্রাপ্ত বয়স্ক হলে পরে এই স্টেম সেল আর কোনো কাজে নাও আসতে পারে।
উপরন্তু সংরক্ষিত ব্লাড সেল ছাড়াও রোগগুলো চিকিৎসার অন্যান্য পদ্ধতি বিদ্যমান রয়েছে। অর্থাৎ কর্ড ব্লাড না সংরক্ষিত থাকলে চিকিৎসা করা সম্ভব হবে না এমনটা নয়।
সবকিছু মিলিয়ে প্রাইভেট ভাবে কর্ড ব্লাড সংরক্ষণের যৌক্তিকতা খুব জোরালো না। কিন্তু পাবলিক পদ্ধতিতে (সরকারিভাবে), সকলের প্রয়োজনের জন্য কর্ড ব্লাড সংরক্ষণ করাটা বুদ্ধিমানের কাজ।
বাংলাদেশের শিশুদের জন্য
বাংলাদেশে এই বিষয়ে কতখানি সচেনতা তৈরী হয়েছে সে ব্যাপারে আমি সন্দিহান। যদিও বাংলাদেশের জন্য প্রাইভেট কর্ড ব্লাড সংরক্ষণটা একটা অপ্রয়োজনীয় ব্যাপার, তবু সরকারি ভাবে এই কর্ড ব্লাড সংরক্ষণের ব্যাপারে একটা পদক্ষেপ নেয়া উচিৎ। নিদেনপক্ষে এরকম একটা ব্যাংক বানাতে কতখানি খরচ হতে পারে এবং কবে নাগাদ এটা চালু করা প্রয়োজন সেটা নিয়েও আলোচনা চলা উচিৎ। সেইসাথে নতুন মা বাবাকে সচেতন করা দরকার এ ব্যাপারে।
জানি যে দেশে প্রতি কেজি চিনির মূল্য পঞ্চান্ন টাকা সে দেশে কর্ড ব্লাড সংরক্ষণের কথা বলাটা বিলাসিতার মত শোনায়। কিন্তু দেশের বৃহত্তর স্বার্থে এখন থেকেই প্রাথমিক পদক্ষেপটা নেয়া জরুরী। কেননা শিশুদের মধ্যেই বেঁচে থাকি আমরা, আমাদের প্রজন্ম।
শিশুরা সুস্থ থাকুক সবদেশে, সবসময়।

