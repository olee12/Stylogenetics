ভাইরাসের সাথে ঘরবসতি




১৯৯৯ এর দিকে যখন বিটিটিবি ইন্টারনেট সংযোগ দিল তখন খুব আগ্রহের সাথে সেটার একটা সংযোগ নিলাম। তখন ২০০ মেগাহার্জের একটা পেন্টিয়াম কম্পিটার ব্যবহার করি। অপারেটিং সিস্টেম উইন্ডোজ ১৯৯৫ কিংবা উইন্ডোজ ১৯৯৮।
ইন্টারনেট পেয়েই তো লারেলাপ্পা! এই সাইটে যাই, ওই সাইটে যাই। এই নামাই, সেই নামাই। অফুরন্ত আনন্দ!
এর মাঝে এক বন্ধু একটা ইমেইল পাঠাল। মেইল খুলতেই ঠাস করে ম্যাকাফি এন্টি ভাইরাস একটা উইন্ডো দেখাল যে ইমেইলটিতে ভাইরাস আছে। আমার তো আত্মা প্রায় উড়ে গেল! কিছুক্ষণ পর যখন দেখলাম কোন সমস্যা হচ্ছে না, তখন জানে পানি আসল।
ইন্টারনেট ঘেঁটে দেখলাম, একটা ভাল এন্টিভাইরাস থাকলে ভাইরাস কিছু করতে পারে না। ভাইরাসের আবার বিভিন্ন রকমভেদ আছে। ট্রোজান হর্স, ওয়ার্ম, ভাইরাস কত কত নাম!
জানলাম ভাইরাস হইল যেইটা যেকোন প্রোগ্রামের ভিতরে ঢুকে পড়তে পারে। সেই প্রোগ্রাম নিজেই তখন একটা ভাইরাসের মতো আচরন করে। ওয়ার্ম হইল নিজে একটা ভাইরাসের মত কিন্তু অন্য কোনো প্রোগ্রামের ভিতর ঢুকে না। আর ট্রোজান হর্স আপনার গোপন তথ্য, সিস্টেমের রিসোর্স ব্যবহার করে বড় কোন ক্ষতি করার চেষ্টা করে।
তখন নাইট ফ্লাইয়ার নামে একটা ওয়েবসাইটে সোর্স কোড সহ ভাইরাস বিতরন করত। সেখানে গিয়ে দুহাত মেলে সব ভাইরাস ডাউনলোড করলাম। তারপর আমার সেই বন্ধুটাকে একটা ভাইরাস উপহার দিয়ে দিলাম। সেই থেকে আমার ক্লাসে পোলাপাইন আমাকে আর ইমেইল এড্রেস দিত না।
যাইহোক, ভাইরাসের সেই তথ্য আমার বেশ উপকারে আসল। সেই আগ্রহ থেকে সিস্টেম সংক্রান্ত বেশ কিছু শিখে ফেললাম। লিনাক্সের ব্যাপারে জানতে পারলাম। আর যতরকম ক্ষতিকর ব্যাপর ঘটতে পারে সেগুলো থেকে সাবধান হয়ে গেলাম।
এরপর থেকে নিজেকে খুব স্মার্ট মনে করতাম আমি এ ব্যাপারে। ভাইরাস কিভাবে ইনফেক্ট করে, কিভাবে তার প্রতিকার মেলে, কিভাবে সিস্টেমের কোথায় গুঁতিয়ে ঠিক করা যায়, কোন ইমেইল সন্দেহজনক - আমার ধারনা ছিল সবই আমার জানা।
কিন্তু প্রথম ধাক্কা খেলাম, যখন আমার ইয়াহুর পাসওয়ার্ড হ্যাক হয়ে গেল। জানলাম ফিসিং বলে একটা পদ্ধতি ব্যবহার করে এখন মানুষ জনের গোপন তথ্য জেনে নেয়া হয়। ইয়াহুতে অনেক ফোন আর প্রমান সাপেক্ষে একাউন্ট ফেরত পেলাম বটে তবে দুঃখ পেলাম আরো বেশী। সর্তক হয়ে গেলাম খানিকটা।
আরো বিস্ময় বাকি ছিল আমার জন্য। সেদিন কোথা থেকে একটা টোটকা সফটওয়্যার ব্যবহার করতে গিয়ে দেখি সিস্টেমে কিছু আজব ব্যপার ঘটছে। ইন্টারনেটে ঢুকতে পারছি না, এন্টিভাইরাস সফটওয়্যারগুলো কাজ করছে না, বেছে বেছে এমন কতগুলো প্রোগ্রাম কাজ বন্ধ করে দিয়েছে যেগুলো ব্যবহার করে সমস্যা সমাধান করা যায় (সার্চ, উইন্ডোজ রেসটোর)। পাঁচ বছর আগে হলে ঠাস করে উইন্ডোজ রিইনস্টল করে ফেলতাম। সেই চিন্তাও এখন করি না, এতো ফাইলস, সেটিংস সব গ্যাঞ্জাম হয়ে যাবে।
ইন্টারনেট ঘেঁটে জানলাম এটি এক প্রকারের ম্যালওয়ার। আরো জানলাম এখনকার দুনিয়ায় প্রচুর আজাইরা প্রোগ্রামের উৎপত্তি হয়েছে। আমার জন্য একেবারে নতুন দুনিয়া খুলে গেল। কত ধরনের ম্যালওয়্যার, কত ধরনের টেকনিক বেরিয়েছে এই কয় বছরে দেখে অবাক হয়ে গেলাম।
দুইদিন নষ্ট করে যখন সমস্যাটা খানিকটা সারিয়েছি, তখন ভাবলাম সচলদের একটু সাবধান করি। পৃথিবীতে যত পদের ম্যালওয়্যার আছে তাদের চেনেন কি? 
ভাল থাকুক আপনার কম্পিউটার, ভাল থাকুক আপনার তথ্য।

