বিদেশে বাংলাদেশ অ্যাম্বাসেডর(বৃন্দ)



ফেইসবুকে একটা ভাইরাল ভিডিও ছড়িয়েছে। ওমানে বাংলাদেশ অ্যাম্বাসেডর নুরুল আলম চৌধুরী একটি অনুষ্ঠানে বক্তব্য রেখেছেন। ভিডিও কবে ধারণ করা সেটা নিশ্চিত না হলেও ইউটিউবে জুন ২০১১ তে আপলোড করা হয়েছে। কথা না বাড়িয়ে প্রথমে ভিডিওটি শেয়ার করি।

সাড়ে তেরো মিনিটের এই বিরক্তিকর ভিডিও পুরোপুরি দেখা প্রায় দুঃসাধ্য। বহু কষ্ট করে দেখবার পর মহা বিরক্তি লাগল। ভুল ইংরেজী, আধো আধো বোলে হিন্দী, বাংলা আর অতি দূর্বল আরবী মিশিয়ে কি বক্তব্য দিতে চেয়েছেন পরিষ্কার নয়। বক্তব্যের মাঝে অনুষ্ঠানে আগত শিশুদের এই পর্যায়ে খুব করে বকে দিলেন। মাঝখানে কোনো একটি বিষয়ের ইঙ্গিত দিয়ে কার সাথে একটা বিষয় নিয়ে আলোচনায় বসবেন বলে জানালেন। শেষমেষ বঙ্গবন্ধু নিয়ে একটা গতানুগতিক বক্তব্য জুড়ে শেষ করলেন।
ভিডিওটা দেখে আপনার বিরক্তি আর বিস্ময় মাখা একটা অনুভুতি হবে। ইংরেজিতে যাকে বলে হোয়াদ্দা ফা..!
দুষ্ট ছেলেরা এই ভিডিওর উল্লেখযোগ্য অডিও অংশ নিয়ে একটি অডিও রিমিক্স করেছে। সেটা শোনা যাবে এখানে (ডাউনলোড):

ফেইসবুকে গণ শেয়ার আর আর হাসাহাসির ফাঁকে আরেকজন অ্যম্বাসেডরের আরেকটি খবর শেয়ার হতে শুরু হল। ১৮ ই জুলাই ২০১১ তে প্রকাশিত এই খবরে জানা যায় যে নেপালে বাংলাদেশের আম্বাসেডর নীম চন্দ্র ভৌমিককে নেপাল সরকার ফিরিয়ে নিতে অনুরোধ জানিয়েছে। নেপালের অভ্যন্তরীন রাজনৈতিক বিষয়ে হস্তক্ষেপ, নারী ঘটিত বিষয়ে অভদ্র আচরন ইত্যাদি কারন দেখিয়েছে নেপাল সরকার।
এক্ষেত্রে যদিও বাংলাদেশ অ্যম্বাসেডরের কতখানি দোষ আছে সে বিষয়ে আমি সন্দিহান, তবু দায় যে খানিকটা আছে সেটা এড়ানো যাবেনা। ঠিক একই রকম বিরক্তি আর বিস্ময় মাখা অনুভুতি হবে এখানেও।
বাংলাদেশে নির্বাচনে জেতার পর গুরুত্বপূর্ণ পদে সরকারী দলের "নিজেদের" লোক নিয়োগ দেবার গল্প অনেক শুনেছি। কিন্তু সব সময় ভেবেছি "নিজেদের" লোক নিয়োগ দিলেও নিশ্চয়ই যোগ‌্য লোককেই নিয়োগ দেয়া সেখানে। আজ আমার ভুল ভাঙ্গলো। বাংলাদেশকে রিপ্রেজেন্ট করে এমন পদে এই ধরণের লোক নিয়োগ করে আওয়ামী লিগ সরকার পরিমান নিবুর্দ্ধিতার পরিচয় দিয়েছে সেটা বলাই বাহুল্য। বোঝা যাচ্ছে আওয়ামী লিগ সরকারের কয়েকশত ভুলের মাঝে এই ভুলটাও একটা বিষকাঁটা হয়ে থাকবে আগামী নির্বাচনে।
প্রতিবেশী দেশ ভারতে যেখানে শশী থারোরের মতো শিক্ষিত স্মার্ট লোক গুরুত্বপূর্ণ পদে যাচ্ছে সেখানে আমরা এখনো পড়ে আছি লেজুড় বৃত্তিতে। তুলনা করার জন্য শশী থারোরের একটি ভিডিও দিলাম এখানে।

তবে সরকার কিংবা অ্যম্বাসেডর কারোরই চক্ষুলজ্জ্বা কিংবা ন্যুনতম কমন সেন্স যে নেই সেটা বুঝতে বিশাল পন্ডিত হবার দরকার নেই। যে সরকারই আসুক, বঙ্গবন্ধু কিংবা স্বাধীনতার ঘোষকের গুণগান করতে পারলেই আপনার অ্যম্বাসেডরের পদ নিশ্চিত। আমরা সাধারণ জনগন যতই ব্যাথিত কিংবা লজ্জ্বিত হই তাতে কারোরই কিছু এসে যায় না। ধিক আমাদের সরকারকে। ধিক আমাদের দলীয় প্রভাব বিস্তার করার ঘৃণ্য মনোভাবকে।

