শিখবা নাকি ক্যামেরাবাজী?: পর্দাগতি বা শাটারস্পীড (Shutterspeed)



ক্যামেরার ফিল্ম বা সেন্সরের উপর কতক্ষণ ধরে আলো পড়বে সেটা নির্ধারন করে দেয় এই পর্দাগতি বা শাটারস্পীড। সাধারণতঃ লেন্স আর ফিল্ম বা সেন্সরের মাঝে একটা যান্ত্রিক পর্দা দ্বারা এটা নিয়ন্ত্রন করা হয়। এটা যতটুকু সময়ের জন্য খুলে বন্ধ হয়ে যায় ততটুকু সময়কে শাটারস্পীড বলে। উদাহরনস্বরুপ, 1/125s এর শাটারস্পীড মানে ক্যামেরার পর্দা ১ সেকেন্ডের ১২৫ ভাগের এক ভাগ সময় ধরে আলো আসতে দিয়েই বন্ধ হয়ে যাবে। ইলেকট্রনিক শাটার নামের নতুন শাটার গুলোতে পর্দা থাকে না। বরং এরা সেন্সরের লাইট সেনসিটিভ ফটোডায়োডের বিদ্যুৎ প্রবাহ ঘটিয়েই আবার বিদ্যুৎ প্রবাহ বন্ধ করে দেয়। কোন কোন ডিজিটাল ক্যামেরায় যান্ত্রিক এবং ইলেকট্রিক উভয় ধরনের শাটারই থাকে।
পর্দাগতিকে সাধারনতঃ ১ সেকেন্ডের ভগ্নাংশ হিসেবে প্রকাশ করা হয়। সাধারনতঃ প্রতিটা ভগ্নাংশ একটা আরেকটার প্রায় অর্ধেক থাকে। এতে করে প্রতি শাটারস্পীডে আলোর পরিমান অর্ধেক হয়ে যায়। কিছু উদাহরন: 1/2s, 1/4s, 1/8s, 1/15s, 1/30s, 1/60s, 1/125s, 1/250s, 1/500s, 1/1000s, 1/2000s, 1/4000s, 1/8000s, ইত্যাদি। বহুক্ষণ ধরে এক্সপোজ করা ছবির ক্ষেত্রে শাটার স্পীড সেকেন্ডে প্রকাশ করা হয়। যেমন: 8s, 4s, 2s, 1s।
সঠিক শাটারস্পীড কত রাখতে হবে সেটা আপনার বিষয়বস্তুর ধরনের উপর নির্ভর করে। একটা সহজ হিসাব হচ্ছে শাটারস্পীড রাখতে হবে আপনার লেন্সের ফোকাললেন্থের উপর ভিত্তি করে 1/(focal length) পরিমান বা তার বেশী। এটা ক্যামেরার ঝাঁকুনী থেকে সৃষ্ট ঝাপসা হয়ে যাওয়া রোধ করে। এই গতির নীচে হলে একটা ট্রাইপড কিংবা ইমেজ স্ট্যাবিলাইজেশনের সুবিধা দরকার। খেলার ছবি তোলার সময় যদি খেলোয়ারের "ফ্রীজ" হয়ে যাওয়া ছবি তুলতে চান তাহলে সাধারনতঃ 1/250s এর শাটারস্পীড দরকার। আবার সব একশন ছবি তোলার সময় যে খুব বেশী শাটারস্পীড দরকার হবে সেটাও ঠিক নয়। যেমন চলন্ত গাড়ির ছবি তোলার সময় গাড়ির সাথে সাথে ক্যামেরা সহ হাতটাকে তাল মিলিয়ে সরাতে সরাতে ছবি তুললে কম শাটার স্পীডে ছবি তুললেই কাজ সারা যায়। এক্ষেত্রে হাত নড়ছে বলে ব্যাকগ্রাউন্ডটা ঝাপসা হয়ে একটা এফেক্ট ও তৈরী করে।
ঢেউয়ের খেলা: উপরের ছবিটি 1/500s শাটারস্পীডে তোলা। লক্ষ্য করে দেখুন কিভাবে ঢেউয়ের ফেনা ধরা হয়েছে ক্যামেরায়।
চলন্ত গাড়ি: গাড়ির সাথে ক্যামেরা দিয়ে ট্র্যাক করে মোশন ব্লার তৈরী করা হয়েছে 1/125s শাটারস্পীডে তোলা ছবিটায়।
প্রোজিউমার এবং প্রফেশনাল ক্যমেরা শাটার স্পীড প্রায়োরিটি এক্সপোজার মোড বলে একটি সুবিধা দিয়ে থাকে। এক্ষেত্রে আপনি এক্সপোজারকে ধ্রুব রেখে শাটার স্পীড বদলে নিতে পারেন।
(ডিপিরিভিউ থেকে অনুদিত)
 

‹ শিখবা নাকি ক্যামেরাবাজী?: পর্দার গভীরতা বা ডেপথ অফ ফিল্ড (Depth of Field)
উপরে
শিখবা নাকি ক্যামেরাবাজী? : ছবির প্রস্থ এবং উচ্চতার অনুপাত (Aspect Ratio) ›



