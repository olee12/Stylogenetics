নিউইয়র্কের বাঙ্গালী রেস্টুরেন্ট গুলো - ২/৩



(প্রথম পর্ব)

নিউইয়র্কে ম্যানহাটানের ইস্ট ভিলেজ জায়গাটা হল উঠতি শিল্পী, সাহিত্যিকদের জায়গা। মাঝারী মানের থিয়েটার, বিভিন্ন ধরনের শিল্প কলাভিত্তিক ব্যবসা বানিজ্য চলে এখানে। ঢাকার ফুটপাতের মত এখানকার ফুটপাতে সস্তায় সিজন-উপযোগী বিভিন্ন দ্রব্যাদী পাওয়া যায়। প্রচুর বাঙ্গালী কাজ করে এই ফুটপাতের উপর অবস্থিত দোকানগুলোয়।
এখানে 1st থেকে 2nd এভিনিউয়ের মাঝে 6th স্ট্রীটের উপর এবং এর আশেপাশে প্রচুর ইন্ডিয়ান রেস্টুরেন্ট গড়ে উঠেছে। টার্গেট কাস্টোমার হল এই এখনো-বড়লোক-না-হয়ে-ওঠা উঠতি শিল্পীরা। ইন্ডিয়ান রেস্টুরেন্টগুলোর মধ্যে কিছু আছে যেগুলোর মূল আকর্ষণ হল সস্তা খাবার। আবার কিছু আছে যার মূল আকর্ষণ হল অথেনটিসিটি। কোন কোনটায় রিতীমত সেতার, হারমোনিয়াম, তবলা নিয়ে গান বাজনা হয়, নাচ পরিবেশন করে ইন্ডিয়ানাইজড-আমেরিকান তরুনী। এরই মাঝে জায়গা করে নিয়েছে কিছু বাঙ্গালী রেস্টুরেন্ট। তারই একটা হল অংগন।
অংগন নিয়ে লেখার আগে একটা ডিসক্লেইমার দেয়া প্রয়োজন। অংগনের দুজন মালিকের একজন হলেন আমার স্ত্রীর চাচী অর্থাৎ আমার চাচী শ্বাশুড়ী। নিউইয়র্ক গেলে তাদের বাড়িতেই আমরা উঠি। তবে এখানে রিভিউ লেখার সময় আমি ১০০ভাগ সৎ থাকার চেষ্টা করব। 
আমার স্ত্রীর চাচী আম্মা নিলুফার সাইকোলজীতে মাস্টার্স করে চাকুরী করেন নিউজার্সীর একটি মানসিক রোগীদের নিয়ে কাজ করে এরকম অর্গানাইজেশনে। চাচা দুলু আর্কিটেক্ট, ক্লাসিকাল বাংলা গানের শিল্পী। তাদের বাড়িতে আড্ডা দিতে আসতেন মিল্টন। মিল্টন ম্যানহাটানের ফোর সিজনস নামের একটা রেস্টুরেন্টে ওয়েটারদের প্রধান। প্রাঞ্জল, হাসি খুশী মানুষ মিল্টন নতুন কিছু করবেন বলে ভাবছিলেন। সেই সময় বাসায় আড্ডা দিতে আসতেন আরো এক জুনিয়র আর্কিটেক্ট মেয়ে। ২০০৬ এর এক সন্ধ্যায় মিল্টন, নিলুফার আর সেই জুনিয়র আর্কিটেক্টের মাথায় ভর করে আইডিয়াটা - "একটা রেস্টুরেন্ট দিলে কেমন হয়?"
কিন্তু কেমন হবে রেস্টুরেন্টটা? সস্তার প্রতিযোগীতায় নেমে লাভ হবে না। সস্তা ইন্ডিয়ান রেস্টুরেন্টগুলোর সাথে প্রতিযোগীতায় পেরে ওঠা যাবে না। বরং বাংলাদেশের অথেনটিক ফুড এবং কালচারাল হেরিটেজ নিয়ে চেষ্টা করা যেতে পারে। আবার টার্গেট ক্রেতা হল ম্যানহাটানের শিল্পী সুতরাং শুধু-বাঙ্গালী-ভাইদের-জন্য টাইপের করলে চলবে না। একটা গুনগত মান বজায় রাখতে হবে। এই সব কিছু মাথায় রেখে 'শুধু মাত্র বাংলাদেশী রেস্টুরেন্ট' এই লেবেলটা সরিয়ে রেখে, ঘরের ছোঁয়া আছে এইরকম বাংলাদেশী এবং ইন্ডিয়ান খাবার, মনোরম প্রেমময় পরিবেশ, চমৎকার ম্যানেজমেন্ট নিয়ে তাদের যাত্রা শুরু।

শুরুতে কুইনসের এক বিখ্যাত বাঙ্গালী শেফ মিনা আজাদ তাদের সাথে ছিলেন। পরবর্তীতে তিনি আবার ফিরে যান কুইনসে। তৃতীয় জুনিয়র আর্কিটেক্ট পার্টনারও আর থাকেন নি। কিন্তু ধীরে ধীরে জনপ্রিয় হয়ে উঠে অংগন। বিভিন্ন নাম করা পত্র পত্রিকায় রিভিউ আসতে থাকে। ভাগ্য ফিরতে থাকে অংগনের। এখন তুমুল অর্থনৈতিক মন্দার বাজারে বিক্রী অনেক কম হলেও বাংলাদেশকে রিপ্রেজেন্ট করতে পারছেন, তাও আবার একজন নারী শেফকে নিয়ে, সেই গর্বটা ফুটে উঠতে দেখলাম চাচী আম্মার চেহারায়।
অংগনে মৌটুসী ও চাচী আম্মা
আমার ব্যাক্তিগত মতামত হচ্ছে ১ থেকে ১০ এর স্কেলে খাবার গুলোর মান নির্দ্বিধায় ৯ হবে। তবে খাবার গুলোর দামও মোটামুটি বেশীর ঘরে। আমাদেরকে টাকা পরিশোধ করতে হয়নি বলে কঠিন ঝাল দেয়া খাসীর ভিন্দালু, আলু ভর্তা, ডাল, হালিম ভাত আর নান রুটির সাথে আঙ্গুল চেটে চেটে খেলাম। খাসীর ভিন্দালুতে ঝালের ঠেলায় নাক দিয়ে পানি বেরিয়ে আসছিল। নাকটা টেনে পটাপট মেরে দিলাম। খেয়ে দেয়ে যা একখান ঢেকুর দিয়েছিলাম না... 

চাচী আম্মা আমাদের এক সন্ধ্যায় তার এই গল্পগুলো বলছিলেন। আমি গল্পগুলো ব্লগে লিখতে পারি কিনা জিজ্ঞেস করলে অনুমতি তো দিলেনই, সেই সাথে জানালেন 'সুমনের ব্লগ পড়ে অংগনের কথা জেনেছি' একথা জানালে তিনি বিশেষ ডিসকাউন্টও নাকি দিবেন।  সুতরাং ম্যানহাটানে গেলে পরে অংগনের খাবার ট্রাই করে দেখতে পারেন।
ওহ ঠিকানাই তো দিলাম না! গ্র্যান্ড সেন্ট্রাল থেকে 4,5,6 ধরে Astor Pl. এ নামবেন, অথবা Q, R, W ধরে নামবেন 8th স্ট্রীটে। তারপর স্ট্রীট ধরে দু ব্লক আর অ্যাভিনিউ ধরে তিন ব্লকের মত হাঁটলে পৌছে যাবেন 6th স্ট্রীটের উপর 1st এবং 2nd অ্যাভিনিউয়ের মাঝখানে অংগন রেস্টুরেন্টে।
(দুঃখিত সিরিজটা শেষ করতে পারলাম না। পরের পর্ব শেষ করব। কিরা কাইট্যা কইলাম।)
বিঃ দ্রঃ - এটা বিজ্ঞাপন না হয়ে যেন রিভিউ হয় সে ব্যাপারে আমি যথেষ্ট সচেষ্ট ছিলাম। একজন "সাধারন পাঠক" হিসেবে আমার মনে হয় এটা বিজ্ঞাপন না হয়ে রিভিউ হিসেবে পাশ মার্ক পেয়ে উৎরে যাবে। তবু যদি কারো বিজ্ঞাপন মনে হয় তাহলে নির্দ্বিধায় জানাবেন। সেক্ষেত্রে মডারেটরদের অনুরোধ করব প্রম্পটলী এটাকে প্রথম পাতা থেকে সরিয়ে দিতে। ধন্যবাদ।
(তৃতীয় পর্ব)
 
