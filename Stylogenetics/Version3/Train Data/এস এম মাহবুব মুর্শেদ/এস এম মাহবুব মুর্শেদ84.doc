সম্পূর্ণ বাংলায় প্রজন্ম ফোরাম



কোন নির্দিষ্ট বিষয়ে আলোচনার জন্য সবচেয়ে উপযুক্ত হচ্ছে বুলেটিন বোর্ড বা ফোরাম। আর মুক্ত আলোচনার জন্য আমাদের মাতৃভাষা তথা বাংলার বিকল্প নেই। এই দুয়ের এক দারুন সমন্বয় হয়েছে প্রজন্ম ফোরামে। করি বাংলায় চিৎকার শ্লোগানে জন্ম নেয়া এ ফোরামটি বিশ্বের প্রথম ফোরাম যা সম্পূর্ণ ইউনিকোড বাংলাতে তৈরি করা হয়েছে।  প্রজন্ম ফোরামের ইঞ্জিন হিসেবে ব্যবহৃত হয়েছে পানবিবি।
এ বছর জানুয়ারী মাসে যাত্রা শুরু করে এ পর্যন্ত প্রজন্ম ফোরামে দারুন সাড়া পাওয়া গেছে।  আজ পর্যন্ত (১৮-সেপ্টেম্বর-২০০৭) নিবন্ধিত মোট সদস্য সংখ্যা ৭৩৬ জন যারা ২৫০০+ বিষয়ে প্রায় ২৩০০০ পোস্ট করেছেন।  পরামর্শ-সমস্যা-সমাধান বিভাগ থেকে বিশেষত কম্পিউটিং ও তথ্যপ্রযুক্তি বিষয়ে অনেক সমস্যার সমাধান করেছেন নিবেদিত সদস্যগণ।  এছাড়া সাহিত্য-সংস্কৃতি, খেলাধুলা, অর্থনীতি, রাজনীতি, বিজ্ঞান, তথ্য ও যোগাযোগ প্রযুক্তি, ওপেন সোর্স ও বাংলা কম্পিউটিং, উচ্চশিক্ষা ও কর্মজীবন, রোমাঞ্চ, দৈনন্দিন, হাসির বাক্স বিভাগগুলোও প্রাসঙ্গিক ও সমসাময়িক তথ্য, সাহিত্য এবং আলাপ-আলোচনায় সমৃদ্ধ।
ফোরামের সদস্যগণ মাঝে মাঝেই নিজেদের মধ্যে বাস্তবে আড্ডা মারার জন্য একসাথে বসেন। ইতিপূর্বে বাংলাদেশ প্রকৌশল বিশ্ববিদ্যালয়ে এবং ঢাকা বিশ্ববিদ্যালয়ে এরকম আড্ডার আসর বসেছিলো। সেখানে বাংলা কম্পিউটিং, মুক্ত সফটওয়্যার ইত্যাদি বিষয় ছাড়াও ফোরামের বিভিন্ন বিষয়ে সরাসরি মত বিনিময় হয় সদস্যগণের মধ্যে যা পরবর্তীতে ফোরামটিকে আরও আকর্ষনীয় করে তুলতে সাহায্য করে।  
ফোরামটি জেনেক্স ওয়েব সল্যুশনসের সহযোগীতায় বাংলায় লোকালাইজেশন করেছেন রাজশাহী বিশ্ববিদ্যালয়ের বিবিএতে শেষ বর্ষে অধ্যয়নরত মোঃ জাকির হোসেন (রাজু)। তবে পরবর্তীতে ফোরামে সদস্যদের প্রত্যক্ষ সহযোগিতায় এর আরও উন্নয়ন সাধিত হয়। বাংলা লেখার জন্য দেশের পি.এইচ.পি গুরু হাসিন হায়দারের রচিত বাংলা লেখার স্ক্রিপ্টটি ফোরামে সফলভাবে সংযুক্ত করাতে এখানে বাংলা লিখতে কম্পিউটারে আলাদা কোন সফটওয়্যারের দরকার হয় না।
অতি সম্প্রতি এই ফোরামটির বাংলা লোকালাইজেশন উন্মুক্ত করে দেয়া হয়েছে যা পানবিবির অফিসিয়াল বাংলা ল্যাঙ্গুয়েজ প্যাক হিসেবে ডাউনলোড করা যাবে। এটার ডাউনলোডের ঠিকানা: http://hungrycoder.xenexbd.com/node/120 এবং http://punbb.org/downloads.php
ফোরামটিতে বাংলা লিখতে অনভ্যস্থদের জন্য রয়েছে ইউনিজয় এবং ফোনেটিকের কার্যকর টিউটোরিয়াল। তাছাড়া, কারো বাংলা টাইপিং জনিত অসুবিধা হলে অন্য সদস্যগণও আগ্রহ সহকারে তাঁদেরকে সহযোগিতা করেন, কারণ এতে আলোচনা করার সঙ্গী বাড়ে সকলের! তাই নিজের মাতৃভাষায় একটা চমৎকার তথ্যবহুল ফোরাম তথা আড্ডা মারার জায়গা খোঁজ করলে দেরী না করে প্রজন্ম ফোরামে যোগ দিন। ক্লিক করুন: http://forum.projanmo.com 


‹ মুক্ত | ওপেন সোর্স বিষয়ক বাংলা ই-পত্রিকা
উপরে
হাজারদুয়ারী: ঐতিহ্য ও আগামীর যোগসূত্র ›



