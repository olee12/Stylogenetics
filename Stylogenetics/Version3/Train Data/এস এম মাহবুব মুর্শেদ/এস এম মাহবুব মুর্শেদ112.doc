পিটস্‌বার্গের ধুসর পান্ডুলিপি - ০০৭ (হরিনীদের আক্রমন)



দুপুরের দিকে সিদ্ধার্থ আমার কিউবিকলে উঁকি দিয়ে জিজ্ঞেস করল লাঞ্চে যাবো কিনা। ইদানীং বাইরে খাবার ব্যাপারটা কমাতে চাচ্ছি। বাইরে বাইরে খেয়ে মুটিয়ে যাচ্ছি। সাধারনতঃ বাসা থেকে খাবার নিয়ে আসি। বেশ কয়েকদিন ছুটি কাটিয়ে আজ আর নিয়ম করে খাবার আনা হয়নি। সিদ্ধার্থের সাথেও আড্ডা দেয়া হয় না অনেকদিন। তাই রাজি হয়ে গেলাম।
কথায় কথায় জানলাম তার সদ্য কেনা ২০০৭ টয়োটা ক্যামরিটা হরিনীদের কবলে পড়েছিল কদিন আগে। শীতের মাঝে কয়েকদিন ধরে রৌদ্রাজ্জ্বল দিনের সূচনায় হরিনীরা বিহারে বের হয়। তারা রাস্তার চলন্ত গাড়ির থোড়াই কেয়ার করেন। পটাপট রাস্তায় নেমে পড়েন পার হবার উদ্দ্যেশে। গাড়ী তাদের হিট করলে হরিনী হয়ত আহত কিংবা মৃত হয়, সেই সাথে বিরাট ক্ষতি হয় গাড়ীর মালিকের। অধিকাংশ ক্ষেত্রে ভচকে যাওয়া গাড়ি বাতিলের খাতায় তুলতে হয়।
সিদ্ধার্থ জানালো সে গাড়ি নিয়ে যাচ্ছিল। হঠাৎ রাস্তা পার হতে চাওয়া হরিনীরা হুড়মুড়িয়ে তার গাড়ির উপর এসে পড়ে। সে গাড়ি থামিয়ে দিয়েছিল। হরিনীরা লাত্থিয়ে তার গাড়ির পেছন দিকটা ভচকে দিয়েছে। সে ভয় পাচ্ছিল যদি সামনের উইন্ডশিল্ডে একটা লাফিয়ে পড়ে তাহলে তো কাঁচ ভেঙ্গে তার গায়ের উপর পড়বে। তখন লাত্থিয়ে তাকে কি করবে কে জানে। সে জানাল কোন এক লোক নাকি এই ভাবে মারাও গিয়েছে। তবে এ যাত্রায় তেমন কিছু হয়নি সিদ্ধার্থের। গাড়ীর পেছনের লাইট আর বাম্পার বদল বাবদ সাতশ টাকা গুনতে হবে।
সিদ্ধার্থের গল্প শুনে আমার নিজের কয়েকটি ঘটনার কথা মনে পড়ল। প্রায় দুই সপ্তাহ পর পর হুইলিং, কলম্বাস, সিনসিনাটি পার হয়ে আমাকে আমার স্ত্রী কাছে ইন্ডিয়ানা যেতে হয়। সে সেখানে চাকুরী করে। যাত্রার সময় প্রায়ই রাস্তায়  মরা হরিনী দেখি। একবার সিনসিনাটি থেকে কলম্বাস আসার পথে দেখি ঝোপ থেকে এক হরিনী উঁকি ঝুঁকি মারছে। যেন পারলে গাড়িকে গুঁতিয়ে উড়িয়ে দিবে। এসব নিয়ে মনে মনে একটা গল্পও ফেঁদে বসেছিলাম। কিন্তু বাস্তবে যে এতো ভয়াবহ সেটা আন্দাজ করতে পারিনি!
সিদ্ধার্থের ঘটনার সময়টাতে আমি আর আমার স্ত্রী (সে তখন আমার এখানে) বাসায় ফেরার পথে হরিনীদের রাস্তা পার হতে দেখেছিলাম। গাড়ী থামিয়ে কৌতুক ভরা চোখে পর্যবেক্ষণ করছিলাম আমরা। কিন্তু সিদ্ধার্থ গল্পটা বলার পর পরই সেদিন যখন আবার হরিনী দেখলাম, আতঙ্কে আমার গলা শুকিয়ে যাচ্ছিল! ভাল সমস্যা হল দেখি!!
ইন্টারনেট ঘেঁটে যা বুঝলাম তা হল, এদের ঠেকানোর তেমন ভালো কোন উপায় নেই। জানা গেল হরিনীরা শীতের মাঝখানে হঠাৎ গরম পড়লে দিশেহারা হয়ে রাস্তায় নামে। তারা রাস্তায় নামে সাধারনত সন্ধ্যায়, গোধুলীর আলোয়। এনারা বড়ই রোমান্টিক মনে হয়! তবে গাড়ীর আলো হাই বীমে চোখে ফেললে ভড়কে যায়। অথচ ফ্রী ওয়েতে এতো জোরে গাড়ী চলে যে হরিনী সামনে চলে এলে থামানোর কোন উপায় নেই। কোন কোন কোম্পানী ডিফলেক্টর নামের একটা জিনিস বিক্রী করে। সম্ভবত কোটিং মত করে গাড়িতে গায়ে লাগাতে হয়। আলোর ঝলকানী লেগে হরিনী ঘাবড়ে গিয়ে আগায় না। কিন্তু বাস্তবে অতটা ইফেক্টিভ না। সুতরাং সাবধান হওয়া ছাড়া আর কোন বিকল্প নেই। জ্বালা!
আমি ভাবছিলাম অন্য কথা। আমেরিকানরা এত সভ্য হয়েছে তবু ওয়াইল্ড লাইফটাকে কিভাবে বাচিঁয়ে রেখেছে! শহর আর বন ওতপ্রোত ভাবে জড়ানো। আমরা হলে কবেই মেরে শেষ করে দিতাম!
এরা যে একেবারেই মারে না তা নয়। হান্টিংয়ের সিজন করে দেয়া আছে। সেই সিজনে লাইসেন্স কিনে রীতিমত বন্দুক নিয়ে হান্টিংয়ে বের হয়। লাইসেন্সে যতটুকু এলাউড আছে তার এদিক ওদিক করে না।
আর আমরা? সুন্দর বন বলে একটা জায়গা আছে আমাদের। বছর আটেকেরও বেশী আগে একবার সেখানে দুদিন ঘুরে মাত্র কটা হরিনীর দেখা পেয়েছিলাম আমরা বন্ধুরা। বাকি প্রানীদের কথা তো ছেড়েই দিলাম।
কবে যে বন্যপ্রাণী সংরক্ষণে আমাদের মতি হবে!!


