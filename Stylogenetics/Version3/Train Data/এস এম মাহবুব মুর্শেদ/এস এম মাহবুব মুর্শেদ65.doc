পড়া নয়, শুধু শোনা (১) : আমরা কিভাবে সিদ্ধান্ত নেই? - জোনআ লেরার



আমাকে প্রায় সপ্তাহান্তে সাড়ে তিনশ মাইল করে সাতশ মাইল ড্রাইভ করতে হয়। একলা একলা ছয় ঘন্টা করে বারো ঘন্টার এই দীর্ঘ্য ভ্রমনে আমার সঙ্গে থাকা সমস্ত গান শোনা হয়ে যায়। তারপরও কিছু করার থাকেনা। ইদানীং তাই অডিও বই শোনা শুরু করেছি। প্রথম প্রথম একটু বোরিং লাগলেও এখন মজাই লাগে। পড়া বাদে, এই শোনা বই গুলো থেকে মজার কিছু শিরোনাম এই সিরিজে আলোচনা করার ইচ্ছে আছে। এই সিরিজের প্রতিটি খন্ড স্বয়ং সম্পূর্ণ, সুতরাং সিরিজের শুরুও নেই শেষও নেই।
আমরা কিভাবে সিদ্ধান্ত নেই? - জোনআ লেরার
How We Decide - Jonah Lehrer
মানুষ কিভাবে চিন্তা করে? কিভাবে মানুষ সিদ্ধান্ত নেয় যে ঠিক এই মুর্হুতে এই কাজটি করতে হবে? একজন ক্রিকেটার ঘন্টায় সত্তর মাইল বেগে ছুটে আসা বলটাকে কিভাবে মারতে হবে এই সিদ্ধান্ত কিভাবে নেন? সমস্ত কন্ট্রোল হারিয়ে যাওয়া বিমানের বিমানচালক কিভাবে তার নার্ভ শক্ত রেখে সিদ্ধান্ত নেন ঠিক কী করতে হবে? বাড়ী কিনতে গিয়ে কিভাবে একজন গড়পড়তা মানুষ সিদ্ধান্ত নেন? কিভাবে স্টক মার্কেট যাচাই করেন এক সাধারন শেয়ারহোল্ডার?
আবেগ
কিভাবে মানুষ চিন্তা করে বা সিদ্ধান্তে উপনীত হয় সেটা নিয়ে বিগতে কয়েক দশকে প্রচুর গবেষণা হয়েছে। ১৯৫৪ সালে আবিষ্কার হয় ডোপামিন নামক এক ধরনের রসায়নের। মস্তিষ্ক কোষগুলি এই পদার্থটি ব্যাবহার করে একে অন্যের সাথে যোগাযোগ করে। সত্তরের দশকে বিজ্ঞানী ওলফ্রাম স্লাজ (Wolfram Schultz) আবিষ্কার করেন যে একদল বাঁদরকে নিয়মিত খেতে দেবার সময় তাদের মস্তিষ্কে ডোপামিনের পরিমান বেড়ে যায়। দেখা গেল খাবারের আগে একটা ঘন্টা বাজাতে শুরু করলে, ঘন্টা শোনার সাথে সাথে মস্তিষ্ক ডোপামিনের পরিমান বাড়িয়ে দেয়। এই ডোপামিনের পরিমান বেড়ে গেলে মস্তিষ্ক আনন্দ লাভ করে এবং ফলাফল লাভের জন্য উন্মুখ হয়ে থাকে।
ডোপামিনের নিঃসরণ ব্যাখ্যা করে কোন কিছু করে আমরা আনন্দ কেন পাই। অনেকে একটা সমস্যা সমাধান করে আনন্দ পান, অনেকে গান শুনে সেটা পান ইত্যাদি। এই সমস্ত কারন আসলে আমাদের মস্তিষ্কে ডোপামিনের পরিমান বাড়িয়ে দেয়। কৃত্রিম ভাবে ইঁদুরের মধ্যে ডোপামিনের পরিমান বাড়িয়ে দেখা গেছে অতিরিক্ত আনন্দে বুঁদ হয়ে এরা শেষ পর্যন্ত মারা গেছে। তাই অতিরিক্ত ডোপামিন নিঃসরন সব সময় ভালো নয়।
ডোপামিনের কারনে কোন কিছু ঠিক ঠাক মত হচ্ছে বুঝতে পারলে আমাদের মস্তিষ্কে একটা ভালোলাগা বোধ আসে। আর না বুঝতে পারলে আসে একটা খারাপ লাগা বোধ। এই সমস্ত বোধ জমা হয় আমাদের এমিগডালা নামের মস্তিষ্কের একটা অংশে। আমাদের অতীত সমস্ত অভিজ্ঞতার আলোকে কোন একটি বিষয় সামনে আসলে আমাদের মনে আনন্দ, ভয় বা সন্দেহ জেগে ওঠে এই অ্যমিগডলার কল্যাণে।
আবেগের মত অনুভূতি সিদ্ধান্ত নিতে সাহায্য করে কিভাবে?
আগেই বলেছি যখন আমরা কোন কাজে সফল হই তখন ডোপামিনের নিঃসরনে আমরা আনন্দিত হই। আর কোন কাজে বিফল হলে ব্রেইনে আসে একটা ঋণাত্মক অনুভূতি। এই কাজগুলো তখন ধনাত্মক আর ঋণাত্মক অনুভূতি বা অভিজ্ঞতা হিসেবে জমা হয়ে থাকে এমিগডালায়। ভবিষ্যতে যখনই আমরা একই ধরনের পরিস্থিতির সম্মুখীণ হই তখনই চট করে এমিগডালা আমাদের জানান দিতে থাকে এটা ভালো না কিংবা এটা ভালো। তখন আমরা যুক্তিবুদ্ধি দিয়ে ব্যাখ্যা করার আগেই সিদ্ধান্ত নিয়ে ফেলি সে বিষয়ে।
একটা পরীক্ষা করা হয় একদল জুয়াড়ীদের নিয়ে। তাদের দুই সারি র‌্যান্ডম কার্ড দেয়া হয়। ইচ্ছে করে একসারি কার্ডে ভালো কার্ড আরেক সারিতে খারাপ কার্ড দেয়া হয়। দেখা গেল গড়পড়তা ৫০-৬০ টি কার্ড তোলার আগে কেউ বুঝতেই পারেনি যে কার্ডে গন্ডগোল আছে। অর্থাৎ যুক্তি দিয়ে ব্যাপারটি ব্যাখ্যা করতে ৫০-৬০টি পর্যন্ত কার্ড টানতে হচ্ছে। কিন্তু দেখা গেছে ৩০ পর্যন্ত কার্ড টানতেই লোকজন বুঝতে পারছে একটা সারিতে কিছু ঘাপলা আছে। এবং সে আর সেখান থেকে কার্ড নিতে চাইছে তা। সবচেয়ে মজার ব্যাপার হল ১০টা কার্ড টানার পরই কিন্তু মস্তিষ্ক জানান দিতে থাকে ঘটনা খারাপ। মানুষের হাত ঘামতে থাকে, হার্টবিট বেড়ে যায়।
এইটা প্রমান করে যে মানুষের আবেগের মত অনুভূতিটা অনেক বেশী ডেভলপড, দ্রুতগতি সম্পন্ন এবং নিঁখুত। তবে আবেগও অনেক সময় ভুলের জন্ম দেয়।
যুক্তি
মস্তিষ্কের আরেকটা অংশ হচ্ছে প্রিফ্রন্টাল করটেক্স। এটা মাথার কপালের দিকের একটা অংশ। এটা আসলে আমাদের যুক্তিবিদ্যা ধারণ করে। যুক্তি দিয়ে কাজ করবার সময় এটা সক্রিয় হয় এবং আমাদের সিদ্ধান্ত নিতে সাহায্য করে।
১৯৪৯ এর গ্রীষ্মে মন্টানায় এক বিশাল দাবানল ছড়িয়ে পড়ে। ডজ নামের এক অগ্নিকর্মী নেতা, একদল অগ্ননির্বাপক নিয়ে হেলিকপ্টারে গিয়ে নামে একটা খোলা যায়গায়। উদ্দেশ্য হচ্ছে আগুন টাকে পাহাড় টপকাতে না দেয়া। জায়গাটার একপাশে বন, একপাশে পাহাড়, আরেক পাশে নদী। পরিকল্পনা ছিল সমস্যা দেখলে নদীতে ঝাঁপিয়ে পড়বে সবাই। কিন্তু হঠাৎ করে বাতাসে পরিবর্তন হওয়ায় আগুন ছড়িয়ে পড়ে নদীর ধারটায় আর হুড়মুড় করে ধেয়ে আসতে থাকে অগ্নিনির্বাপক দলটির দিকে।
অগ্নিনির্বাপক দলটি ঠিক করে পাহাড়ের দিকে দৌড়ে যাবে তারা পাহাড় টপকাতে পারলেই বাঁচার একটা সম্ভাবনা থাকবে। কিন্তু দলনেতা ডজ দৌড়াতে দৌড়াতে লক্ষ্য করল আগুন তাদের চেয়ে অনেকগুন দ্রুত গতিতে ধেয়ে আসছে। পাহাগ টপকানোর আগেই তাদের ধরে ফেলবে সেটা। সেই চরম মুর্হুতে তার মাথায় একটা বুদ্ধি খেলে গেল। সে করল কি, নিজের পকেট থেকে একটা দেশলাই বের করে একটা ছোট্ট জায়গা আগুন দিয়ে পুড়িয়ে দিল। তারপর সেই পোড়া জায়গায় একটা চাদর মুড়ি দিয়ে পড়ে থাকল। যেহেতু এই জায়গাটায় পোড়ানোর কিছু নেই, আগুন তার পাশ কাটিয়ে চলে গেল সামনে।
ডজের মাথায় সেই ভীষণ অসময়ে এই বুদ্ধি এল কিভাবে? কিভাবে ডজ তার মনে প্রাণে দৌড়াতে চাওয়ার প্রবনতা রোধ করে প্রিফ্রন্টাল করটেক্সের কথা শুনল?
মানবতা
এছাড়াও আরেকটি বিষয় হল মানবতা। এটা ব্যাখ্যা করা যায় একটা পরীক্ষা দিয়ে। মনে করেন একটা রেললাইনের কাজ হচ্ছে। সেখানে পাঁচজন কাজ করছে। হঠাৎ একটা বিগড়ে যাওয়া ট্রেনের বগি ছুটে আসতে থাকে সেখানে। এতে করে সেই পাঁচজন মারা পড়তে পারে। অথচ আপনার হাতে ট্রেনের লাইন পরিবর্তন করার লিভার আছে। আপনি চাইল বগিটিকে ঘুরিয়ে অন্য লাইনে পরিচালিত করতে পারেন। এতে করে অন্য লাইনে একজন মারা যাবে। আপনি কী করবেন? এই প্রশ্নের উত্তরে বেশীরভাগ লোক একজনের মৃত্যুর বদলে পাঁচজনকে বাঁচানোর জন্য বগির গতি বদলে দিতে চেয়েছেন।
অথচ প্রশ্নটি যদি একটু ঘুরিয়ে এভাবে বলা যায় তাহলে কি হবে? ধরুন আপনার হাতে বগি ঘুরানোর লিভার নেই। কিন্তু আপনি উঁচু একটি ব্রীজ থেকে দেখছেন বিষয়টা। আপনার পাশে আরেকজন মোটাসোটা লোকও বিষয়টি দেখছে। এখন আপনি যদি লোকটিকে ধাক্কা দিয়ে চলন্ত বগির উপর ফেলে দেন তাহলেও পাঁচজন বেঁচে যায়। কি করবেন?
দেখা যায় এতে করে মানুষের মানবতা জেগে ওঠে এবং বেশীরভাগ লোক ধাক্কা দিয়ে মোটা লোকটিকে মারতে চায় না। যদিও এতে করে বাকি পাঁচজন মারা যায়।
ক্রিকেট খেলায়াড়র মস্তিষ্কের কোন অংশ কাজে লাগায়?
যখন ক্রিকেট খেলা শেখা শুরু করে তখন অবশ্যই প্রিফ্রন্টাল কর্টেক্স ব্যবহার করে খেলাটির টেকনিক শিখে খেলায়ার। টেকনিকে শিখে সেটাকে কাজে লাগায়। তারপর মস্তিষ্কে ডোপামিনের তারতম্যে বুঝতে পারে কোনটা কাজের টেকনিক কোনটা অকাজের। এমিগডালা সেই স্কিল বা অভিজ্ঞতাটা সঞ্চয় করে রাখে। এভাবে খেলতে খেলতে প্রিফ্রন্টাল কর্টেক্স ছেড়ে আস্তে আস্তে নিজের এমিগডালার উপর নির্ভর করতে শেখে খেলোয়াড়। প্রফেশনাল খেলোয়াড় পুরোটাই নিজের বিশ্বাস থেকে শট নেয়।
সমস্যা শুরু হয় যখন এই বিশ্বাসে চিড় ধরে। সৌরভ গাঙ্গুলীর ক্যারিয়ারের শুরুর দিকে বিখ্যাত নার্ভাসনেসের কথা মনে আছে? যখন একবার একটা বল ভুল খেলে ফেলে খেলোয়ার বা অন্য কোন কারনে যখন বিশ্বাসে চিড় ধরে তখন তার মস্তিষ্ক নিজের অজান্তে প্রিফ্রন্টাল কর্টেক্সের উপর নির্ভর করতে শুরু করে। এতে করে নতুন আনাড়ী খেলোয়াড়ের মত বেশী হিসেব নিকেশ করে খেলতে থাকে। স্বভাবতই খেলাটা নিঁখুত হয় না। ব্যাটসম্যান আউট হয়ে যান।
যে কোন ক্রিকেটারের ক্ষেত্রে নার্ভাস নাইন্টি যে কারনে ঘটে সেটার কারন বুঝতে পারছেন? এটা অবশ্য একটু ভিন্ন কারনে ঘটে। যেহেতু নার্ভাস থাকেন খেলোয়াড় তাই ১০০ করে বেশী ডোপামিন ধাওয়া করতে গিয়ে ভুল সিদ্ধান্ত নিয়ে ফেলে খেলোয়াড়।
মানুষ আসলে সিদ্ধান্ত নেয় এই যুক্তি আবেগ আর মানবতার সমন্বয়ে। মস্তিষ্কই ঠিক করে কখন কোন অংশটি ব্যবহার করতে হবে। কিন্তু অভ্যাসের বসে আপনি কখন আবেগ, কিংবা কখন যুক্তিকে নিয়ন্ত্রন করতে হবে সেটা ঠিক করতে পারেন আপনি। আর এখানেই মানুষের শ্রেষ্ঠত্ব।
কোথায় পাবেন?
বইটিতে প্রচুর উদারহন, গল্প এবং আর্গুমেন্ট দিয়ে চমৎকার করে ব্যাখ্যা করা আছে বিষয়গুলি। সবমিলিয়ে চমৎকার একটি সুপাঠ্য বইটি। পড়ে দেখতে পারেন। ঠকবেন না ধারণা করি।
বইটির আইনতঃ অপরাধমূলক ডাউনলোড পাবেন এখানে: http://atheistmovies.blogspot.com/2010/01/how-we-decide-jonah-lehrer-unabridged.html
তবে অনুগ্রহ করে বইটি কিনে লেখককে প্রাপ্য সম্মানীটা পৌছে দিন।
আর একটা বিজ্ঞাপন মূলক ভিডিও এখানে। 

ডোপামিন: http://en.wikipedia.org/wiki/Dopamine
এমিগডালা: http://en.wikipedia.org/wiki/Amygdala
প্রিফ্রন্টাল করটেক্স: http://en.wikipedia.org/wiki/Prefrontal_cortex

