যে বছর খবরের কাগজ মারা গেল...



লেখার শুরুতে একটি দুঃসংবাদ দিয়ে শুরু করি। অতি সম্প্রতি উত্তর আমেরিকার একটি বহুল প্রচলিত বাংলা ম্যাগাজিন পড়শী বন্ধ হয়ে গেল। দশ বছর ধরে চলার পর এই পত্রিকাটি বন্ধ হয়ে গেল। কারণ হিসেবে সম্পাদক সাবির মজুমদার জানালেন:
‘পড়শী’র আর্থিক অবস্থা দিনে দিনে শুধু খারাপই হচ্ছিল এবং ‘পড়শী’র প্রকাশনা বন্ধ না করে আর কোন উপায় ছিল না।
এই পত্রিকায় ২০০৮ এ আমার একটি লেখা ছাপা হয়েছিল। সেকারনে খানিকটা খারাপ লাগা ছিল। কিন্তু শুধু অর্থনৈতিক কারণের বাইরে আমার আরো কিছু ব্যাপার গুরুত্বপূর্ণ মনে হয়েছে।
সংবাদপত্রের মৃত্যুর ঘটনা এই প্রথম নয়। ২০০৯ সালে আমেরিকায় ১০৫টি খবরের কাগজ বন্ধ হয়ে গেছে। চাকুরী চলে গেছে প্রায় দশ হাজার সংবাদ সর্ম্পকিত লোকের। প্রথম ২৫টি সংবাদপত্রের ২৩ টিই ৭% থেকে ২০% সার্কুলেশন কমে গেছে বলে জানিয়েছে। [১]
অতি সম্প্রতি ইমার্কেটার নামের একটি ওয়েবসাইটে প্রকাশিত হয়েছে আরো ভীতিকর তথ্য। ২০১০ নাগাদ পুরো ইন্টারনেটে বিজ্ঞাপনের পিছনে যা খরচ করা হয়েছে খবরের কাগজে (প্রিন্ট মিডিয়ার বিজ্ঞাপন এবং খবরের কাগজ কেন্দ্রিক ইন্টারনেট প্রকাশনার বিজ্ঞাপন) তারচেয়ে কম খরচ করা হয়েছে। এরপর বছর বছর এই পার্থক্য বাড়তেই থাকবে শুধু। [২]


খবরের কাগজগুলো কিন্তু হাত গুটিয়ে বসে নেই। তারা ইন্টারনেটে তাদের খবর পড়ার জন্য সাবস্ক্রিপশন পদ্ধতি চালু করতে যাচ্ছে। নিউ ইয়র্ক টাইমস অনলাইনে পত্রিকা পড়ার জন্য মাসে $১০ ডলার অর্থ চাইবে বলে ঠিক করেছে। আন্যান্য পত্রিকাও এদের পদাঙ্ক অনুসরন করবে হয়ত অচিরেই।[৩]
পড়শী বা বাংলাদেশের ট্রাডিশনাল মিডিয়াগুলোর অবস্থান কোথায়? কেন তারা মৃত্যু বরন করল বা করতে যাচ্ছে? কিভাবে এটা ঠেকানো যেতে পারে? এসব প্রশ্নের উত্তর দেবার আগে আমাদের ইন্টারনেট প্রকাশনার বিবর্তনের কয়েকটি পর্যায় আলোচনা করা প্রয়োজন।
প্রিন্ট মাধ্যমের যুগ (ওয়েব ০?)
প্রিন্ট মাধ্যমের যুগে সংবাদপত্র কিনে পড়তে হলেও সংবাদপত্রের খরচের মূল অংশ উঠে আসত বিজ্ঞাপন থেকে। বাংলাদেশের মত ছোট দেশে বড় বিজ্ঞাপন দাতার সংখ্যা হাতে গোনা হওয়ায় সত্য প্রকাশ আর কর্পোরেট স্বার্থের মধ্যে একটা স্বার্থ সংঘাত থেকে যায়। এছাড়া বড় বড় শিল্প গোষ্ঠী মিডিয়ায় তাদের একটা প্রভাব রাখতেও বের করে গৃহপালিত সংবাদপত্র। সুতরাং বাংলাদেশের পার্সপেক্টিভে এই মিডিয়া চরিত্রগত ভাবে দুর্বল থেকে যায়।
স্থির পাতার ইন্টারনেট (ওয়েব ১.০)
ইন্টারনেট জনপ্রিয় হবার পর কিছু কিছু খবরের কাগজ তাদের স্ট্যাটিক পাতা দিয়ে ওয়েবসাইট বানায়। বাংলাদেশ এর ব্যতিক্রম নয়। বাংলাদেশে এখনও বেশীর ভাগে খবরের কাগজ স্ট্যাটিক খবর দিয়ে বানানো। সারাদিন ভর খবর পেস্টিং করে দিন শেষে পিডিএফ করে ওয়েবসাইটে তুলে দেন তারা। ইন্টারনেটকে এই পর্যায়ে সংবাদপত্রগুলো একটা ফ্যাশন হিসেবেই দেখছিল।
এই ক্ষেত্রে ইন্টারনেট থেকে তাদের অর্থ সংকুলান হতনা। সুতরাং একই ভাবে প্রিন্ট মাধ্যমের ফান্ডিং পদ্ধতি ব্যবহার করত সংবাদপত্র গুলো।
ইউজার জেনারেটেড কনটেন্ট (ওয়েব ২.০)
ওয়েব ২.০ আসার পর অনেক কিছু বদলে গেল। মানুষ এখন আর শুধু ইন্টারনেট থেকে তথ্য হাঁতড়ে মরে না। সক্রিয়ভাবে তথ্য যুক্ত করে। একটা রায়ট লাগলে হাজার হাজার ছবি তুলে ইন্টারনেটে প্রকাশ করে। কবিতা লেখে, গান রেকর্ড করে, ছবি তোলে, ভিডিও রেকর্ড করে।
তথ্যের এই বন্যায় সংবাদপত্রগুলো ভেসে লাগল। মানুষ হাত বাড়িয়ে দিতে চায়, একজন আরেকজনের সাথে তথ্য আদান প্রদান করে। তথ্যের গ্রহণযোগ্যতা বিচারের আগে তথ্যে অংশগ্রহণ চায়। অপরপক্ষে সংবাদপত্র শুধু মাত্র তথ্য সরবরাহ করে, তথ্যের উপর কাঁচি চালায়। কর্পোরেট স্বার্থ চিন্তা করে আগে।
প্রচলিত টিভি এবং রেডিও মিডিয়াও কিন্তু যুদ্ধে পিছিয়ে পড়ছে ইন্টারনেটের কাছে। ইউজার জেনারেটেড ভিডিও কিংবা ভিডিও অন ডিমান্ডের মতো টেকনলজি গুলো এক্ষেত্রে প্রতিদ্বন্দ্বী হয়ে উঠছে।
এই পর্যায়ে কিছু কিছু স্ট্যাটিক সংবাদপত্রের ওয়েবসাইট খানিক বদলে মন্তব্য করার সুবিধা যোগ করল। কিছু সংবাদপত্র একই সাথে ছবি, ভিডিও নেবার ব্যবস্থা করল (যেমন সিএনএন)। কিন্তু এইটুকুই। তাই এদের ঠিক ওয়েব ২.০ না বলে ওয়েব ১.৫ বলা যায়। বাংলাদেশের অধিকাংশ খবরের কাগজ এখন এই মাধ্যম ব্যবহার করে।
কিন্তু এই ক্ষেত্রে অর্থ যোগান করা যায় কিভাবে? যারা পুরোপুরি ইন্টারনেটে সুইচ করেছে কিংবা ইন্টারনেটেই প্রকাশনা শুরু করেছে তাদের ক্ষেত্র দুটো অপশন থাকতে পারে। পেইড সাবস্ক্রিপশন এবং বিজ্ঞাপন।
পেইড সাবস্ক্রিপশন - অর্থাৎ অর্ন্তভুক্তি খরচা ব্যাপারটা এখন খুব খাপছাড়া শোনাতে পারে। এবং এই মডেল ব্যার্থ হতেই পারে। কিন্তু কিন্ডল, ন্যুক এবং আইপ্যাডের আর্বিভাবের পর এই দৃষ্টিভঙ্গী বদলে যায়। নিয়ন্ত্রিত এই সমস্ত ডিভাইসে পেইড সাবস্ক্রিপশন মডেলটা খুব ভালো ভাবে কাজ করতে পারে।
বিজ্ঞাপন মডেলটা গুগল আর বর্তমানে অ্যাপেলের কারনে খুব ভালো একটা অপশন বিভিন্ন ওয়েবসাইটের কাছে। কিন্তু তাদের বিজ্ঞাপন মডেল কয়েকটি দেশ এবং কয়েকটি ভাষার মধ্যে সীমিত হওয়ায় বাংলাদেশী ওয়েবসাইটের জন্য কার্যকরী পদ্ধতি নয়। এক্ষেত্রে দেশী অনলাইন বিজ্ঞাপনের ব্যবস্থা করা গেলে খুব এফেক্টিভ হোতো (আছেন কোন আগ্রহী বিনিয়োগকারী?)।
আর ছাপা কাগজের প্রাইভেট ফান্ডিং মডেলও এক্ষেত্রে চলতে পারে। তবে আরেকটি ইন্টারেস্টিং মডেল হোলো ডোনেশনের ভিত্তিতে অর্থসংকুলান। আমেরিকার কয়েকটি ওয়েবসাইট, যেমন উইকিপিডিয়া এক্ষেত্রে একটি গুরুত্বপূর্ণ দৃষ্টান্ত।
তথ্য কনিকা, সোশ্যাল ওয়েব এবং সেমান্টিকস(ওয়েব ২.৫-৩.০?)
ফেইসবুক আর টুইটার আসার পর আবার সব বদলাতে শুরু করেছে। মানুষ এখন আর হাজার শব্দের গল্প পড়তে চায় না। ১৪০ শব্দের টুইটার অনেক সহজে হজম করা যায়। তথ্যের বন্যায় বন্ধুদের সব স্ট্যাটাস আর দেখতে চায় না, শুধু মাত্র গুরুত্বপূর্ণ তথ্য যেটা সেটা জানলেই চলে। কথা কম, লাইক বেশী। পড়ো কম, সার্চ বেশী। তথ্য এখন সাগরের মত বিশাল নয়, বৃষ্টির মত ক্ষুদ্র, বিন্দু বিন্দু। সব কিছু জানারও দরকার নেই। যেটুকু প্রয়োজন যখন প্রয়োজন।
একই সাথে আরেকটি বিষয় চলে আসে। সেমান্টিকস। বা তথ্যের মানে। এই যে, কোটি কোটি তথ্য কনিকা তেরী হচ্ছে প্রতিদিন এর কোনটার মানে কি? কোনটা আপনার দরকার? এই সিদ্ধান্ত আপনার হয়ে ইন্টারনেট নিয়ে নেবে ভবিষ্যতে। আর তখনই আসবে ওয়েব ৩.০ এর যুগ।
এখন এই ধরণের ওয়েবসাইটের ক্ষেত্রে আয়ের পদ্ধতি কি হতে পারে? সোশ্যাল বিজ্ঞাপন, কনটেক্স সেন্সিটিভ, লোকাল বিজ্ঞাপন। এছাড়া আরো কোনো মডেলে সফলতা দূরূহ হতে পারে।
তাহলে ব্যাপারটা কী দাঁড়ালো?
পড়শী বাংলাদেশের খবরের কাগজের মতো একটি পথ অনুসরন করেছে। প্রথমে প্রিন্ট, পরে স্ট্যাটিক ওয়েবপেইজ এবং সর্বশেষে অনলাইন প্রকাশনা মন্তব্য সহ। কিন্তু বাংলা খবরের কাগজ হলেও এর পরিধি ছিল উত্তর আমেরিকায়। তাই উত্তর আমেরিকায় ঝাপ্টা এর উপর দিয়েও গেছে।
যদিও বাংলাদেশ সর্ম্পকিত খবরের কাগজের বাজার ভিত্তিক তথ্য আমার কাছে নেই, তথাপি আমেরিকার তথ্য এবং ইন্টারনেট প্রকাশনার গতি আলোচনার পর এটা আনাজ করা যায় যে বাংলাদেশের খবরের কাগজে একই রকম ধাক্কা খুব শিঘ্রী ঘটতে যাচ্ছে। খুব শিঘ্রী মানেও হয়ত ৫ থেকে ১০ বছর। কিন্তু এটা অবশ্যম্ভাবী। এক্ষেত্রে বাংলাদেশের কাগজগুলোর প্রস্তুতি খুবই সামান্য এবং নিম্ন মানের। খুব শিঘ্রী খুব এবং খুব দ্রুত প্রস্তুত না নিলে আমরা খবরের কাগজ গুলোর পতন দেখব অচিরেই।
সচলায়তনের অবস্থান কোথায়?
সচলায়তনে জন্মলগ্নে তৎকালীন ওয়েব ২.০ টেকনলজির সম্পূর্ণ ব্যবহার ঘটিয়ে সচলায়তনের জন্ম হয়েছিল। কিন্তু সময় মোবাইল টেকনোলজী, সোশ্যাল ওয়েব এসব টেকনলজীর পূর্ণ ব্যবহার করতে পারেনি সচলায়তন। সাম্প্রতিক আপডেট তাই এক্ষেত্রে একটি গুরুত্বপূর্ণ পদক্ষেপ ছিল। আগামী ছয় মাসে সচলায়তন এই ফাঁকা জায়গাগুলো পূরণ করে ফেলবে।
উপরন্তু তথ্য কণিকা (সচলায়তন স্ট্যাটাস) এবং সোশ্যাল ওয়েব ভিত্তিক (সচলায়তন খালাম্মা  ) এটি লেয়ার সচলায়তনে দেয়া যেতে পারে। প্রাথমিকভাবে এটাকে অপ্রয়োজনীয় এবং সচলায়তন পরিপন্থী একটি পদক্ষেপ মনে হলেও এই অবস্থানটি ধরে রাখা জরুরী। তাছাড়া সেমান্টিক ওয়েব, এইচটিএমএল ফাইভ ভিত্তিক অডিও ভিডিও ইনপুট আরেকটি দিক হতে পারে।
মোদ্দাকথা, সচলায়তন খানিকটা পরীক্ষা নিরীক্ষার মাধ্যমে হলেও এক্ষেত্রে এগিয়ে থাকবে সব সময়। আর সচলায়তন চালানোর জন্য পয়সা? ওয়েল, সে নিয়ে আরেকদিন আলোচনা করা যাবে। 
রেফারেন্স
[১] http://www.businessinsider.com/the-death-of-the-american-newspaper-2009-7
[২] http://www.emarketer.com/PressRelease.aspx?R=1008125
[৩] http://newspaperdeathwatch.com/timesspotting/

