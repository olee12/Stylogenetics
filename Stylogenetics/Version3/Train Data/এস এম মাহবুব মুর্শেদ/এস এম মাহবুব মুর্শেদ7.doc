মোবাইল থেকে কথোপকথন রেকর্ডিং



টেকনোলজী অনেকদূর এগোলেও এখনও কিছু কিছু বিষয়ে একেবারে কাঁচাই রয়ে গেছে। আমি সচলায়তনের জন্য কিছু ইন্টারভিউ রেকর্ডিং করার কথা ভাবছিলাম। কিন্তু সেল ফোন থেকে কথা রেকর্ড করার যুতসই কোন পদ্ধতি খুঁজে পাচ্ছিলাম না।
প্রথম যেটা মাথায় এলো, সেল ফোনেই এই সুবিধা থাকা উচিৎ। কিন্তু আমার ফোনে নেই। আবার এই সুবিধা আছে এরকম ফোনের সংখ্যাও হাতে গোনা। সেগুলোর কোনটার সময়সীমা বেঁধে দেয়া - অর্থাৎ অত মিনিটের বেশী রেকর্ড করা যাবে না। মাত্র কয়েকটা ফোনে মেমোরী কার্ডের ধারণক্ষমতার অনুযায়ী রেকর্ড করতে দেয়। উপরন্তু ফাইল ফর্মেটের গ্যাঞ্জাম থাকে।
কিছু ব্লুটুথ ক্ষমতা ওয়ালা ফোনের সাথে আলাদা সফটওয়্যার কিনতে হয় রেকর্ড করার জন্য।
আবার দেখলাম কিছু কোম্পানী আছে যারা ত্রি-ওয়ে কলিংয়ের মাধ্যমে এটার সুবিধা দেয়। কথা বলতে বলতে আপনাকে উক্ত কোম্পানীর নাম্বারে তৃতীয় বক্তা হিসেব যুক্ত করতে হবে। সেখান থেকে কথা রেকর্ড করার পর ঐ কোম্পানীর ওয়েবসাইট থেকে মেসেজ ডাউনলোড করে নিতে হবে। এরকম সার্ভিসের জন্য আবার আপনাকে পয়সা দিতে হবে।
কিছু চরম দামী যন্ত্রপাতিও দেখলাম পাওয়া যায়: http://www.telephonecallrecorder.com ।
রেডিওশ্যাকের ফোন রেকর্ডিং কন্ট্রোলার
তো শেষমেষ পেলাম রেডিওশ্যাকের ওয়্যারলেস ফোন রেকর্ডিং কন্ট্রোলার নামে জটিল একটি বস্তু। মোবাইল থেকে কন্ট্রোলারে ইনপুট যাবে। তারপর একটি আউটপুট যাবে কম্পউটারে, আরেকটি আপনার হেডসেটে। হেডসেট থেকে কথা বলবেন, আর কম্পিউটারে করবেন রেকর্ডিং। লারেলাপ্পা...
এই সুযোগে সাধারন ল্যান্ড ফোন থেকে রেকর্ডিংয়ের একটি সহজ পদ্ধতি জানিয়ে দেই। সাধারন ফোন থেকে প্যারালাল একটি কানেকশন লাগাবেন কম্পিউটারের ফোন মোডেমে - যেমনটা লাগাতেন যখন ফোন মোডেম ব্যবহার করে ইন্টারনেট ব্যবহার করতেন। তারপর মোডেম স্পাই নামের একটি সফটওয়্যার ব্যবহার করে কথা বলতে বলতে রেকর্ড ক্লিক করে রেকর্ড করে ফেলুন কনভারশেসন। যদিও মনে হবে যেন ওপাশ থেকে কে যেন ফোন তুলে কথা শুনছে।
আপনার জানা ভালো কোন পদ্ধতি থাকলে সানন্দে শেয়ার করতে পারেন। আর না থাকলে অপেক্ষা করতে থাকুন দারুন সচলায়তন-সাক্ষাৎকারের।
 
