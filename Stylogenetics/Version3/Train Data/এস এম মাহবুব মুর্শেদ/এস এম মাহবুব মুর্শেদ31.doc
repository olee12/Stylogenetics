নিউইয়র্কের বাঙ্গালী রেস্টুরেন্ট গুলো - ১/৩



নিউইর্য়কে বাঙ্গালীর সংখ্যা দেখলে রীতিমত অবাক হতে হয়। সাবওয়ে, দোকান, রাস্তা ঘাট সব জায়গায় হাটতে গেলে বাঙ্গালী দেখা যায়। আমরা যেমন এখনও কাউকে বাংলায় কথা বলতে দেখলে কৌতুহলী দৃষ্টিতে তাকাই, নিউইর্য়ক প্রবাসী বাঙ্গালী ঠিক তার উল্টো। পাত্তাই দেয় না। জানতে পারলাম এখানে জ্যাকসন হাইটসের একটা রাস্তার নাম দেয়া হয়েছে বাঙ্গালীর নামে। পুলিশ, সাবওয়ের বাস ড্রাইভার থেকে শুরু করে প্রায় সব রকম পেশায় ঢুকে গেছে বাঙ্গালীরা। রাজনৈতিক নেতারা বাঙ্গালীদের কাছে আসেন ভোটের আগে দেখা করতে।
ডিসেম্বরের ২১ থেকে ২৮ পর্যন্ত স্টেটন আইল্যান্ডে ছিলাম। আগের বার ভ্রমনের সময় দর্শনীয় যা কিছু দেখবার দেখে ফেলেছিলাম। এবারে যখন গিয়েছি তখন ফাটিয়ে তুষারপাত হয়েছে। জায়গায় জায়গায় বরফের পাহাড় জমিয়ে রাখা হয়েছে। তাই সাইট সিয়িং না করে আমাদের পরিকল্পনা হল মূলতঃ ব্রডওয়ে শো গুলি দেখা আর বাঙ্গালী রেস্টুটেন্ট গুলি ঢুঁ মারা।
যা বুঝতে পারলাম, বাঙ্গালীরা নিউইর্য়কের কয়েকটি জায়গায় বেশী আছে। জ্যাকসন হাইটস তার মধ্যে এক নম্বরে। তারপর কুইনসের জ্যামাইকা আসবে। ম্যানহাটানে ব্যবসার জন্য প্রচুর বাঙ্গালী দেখা যায়। এরা মূলতঃ ফুটপাতে রকমারী দ্রব্যাদী বিক্রী করেন। ইদানীং নাকি স্টেটন আইল্যান্ডেও প্রচুর বাঙ্গালী দেখা যাচ্ছে। সুতরাং বাঙ্গালী রেস্টুটেন্ট গুলি মূলতঃ জ্যাকসন হাইটস, জ্যামাইকা, ম্যানহাটান  এই এলাকাগুলিতে ছড়িয়ে আছে।
সবচেয়ে পূর্বে অবস্থিত জ্যামাইকার রেস্টুরেন্টগুলি আজকে আলোচনা করা যাক। জামাইকাতে দুটা বাংলাদেশী রেস্টুরেন্টের নাম শুনে গিয়েছিলাম। সাগর আর ঘরোয়া। স্টেটন আইল্যান্ড থেকে অনেক দূরে বলে একদিনই সময় পাই সেখানে যাবার। তাই শুধু ঘরোয়ার খাবার খেয়ে সন্তুষ্ট থাকতে হয়।
জ্যামাইকার বাঙ্গালী রেস্টুরেন্ট পাড়ায় যেতে হলে গ্রাউন্ড সেন্ট্রাল থেকে F ট্রেনে পারসন স্ট্রীটের পরের স্টেশন, 169 স্ট্রীটে নামতে হবে। সাবওয়ে থেকে বেরোলেই দেখতে পাবেন দোকানগুলি। যে তিনটা দোকান আমার নজর কেড়েছে সেগুলি হল 'ঢাকা সুইটমিট', 'সাগর' আর 'ঘরোয়া'। সাবওয়ে থেকে নামতেই একটা দেশী রমনীদের বিউটি পার্লার দেখা গেল। আমার স্ত্রী ঢুকে গেলেন রূপচর্চা করতে। আর আমি এদিক ওদিক ঘুরতে লাগলাম।
ঘুরতে ঘুরতে আবিষ্কার করলাম ঢাকা সুইটমিট। ঢাকা সুইটমিটে পাতলা করে একজন ছিলেন। তিনি জানালেন মিষ্টি খাওয়া যাবে। কিন্তু ক্যাশ লাগবে। পাশের ব্যাঙ্ক থেকে ক্যাশ নিয়ে বেরিয়ে সন্দেশ আর গাজরের হালুয়া খেলাম। কি বলব, এক কথায় জোশ!! পরে আরো মিষ্টি কিনতে পারি জানিয়ে বিল পরিশোধ করে ফিরে আসলাম।
আমার স্ত্রীর বিউট পার্লার থেকে বেরুলে পরে আমরা ঠিক করলাম ঘরোয়াতে যাবো। ঘরোয়াতে বোধহয় সেদিন বাঙ্গালী কোন গায়ে হলুদের অনুষ্ঠান চলছিল। বোঝা গেল দুটা ফ্লোর আছে। দ্বিতীয় তলায় পার্টি চলে। নীচে সাধারন রেস্টুরেন্ট।
গায়ে হলুদের অনুষ্ঠানে আগত বাঙ্গালী তরুনীদের দেখে আমি খুশী হয়ে গিয়েছিলাম। আমার স্ত্রীর চোখ এড়াতে পারিনি। সে আমাকে খোঁচালো খানিক। আমি "আরে বুঝলা না, অনেকদিন গায়ে হলুদের অনুষ্ঠান দেখিনা তো তাই তাকায় ছিলাম আরকি" ধরনের কিছু একটা বলতে চেষ্টা করলাম। 
ঘরোয়ার খাবার সাজানো চাইনীজ বুফে স্টাইলে। খাবার ট্রেতে স্তুপ করা। দেখে অর্ডার করতে হয়। আবার বাংলাদেশী স্টাইলে জানাল, "বসেন নিয়া আসতেছি"। খাবার টেবিলে দেয়ার পর খেয়ে দেখলাম বেশ ভালই!
সাগর রেস্টুরেন্ট ঘরোয়ার পাশেই। সেখানে ঢোকা হয়নি সেদিন। তবে শুনেছি সেখানকার বাংলাদেশী-চাইনীজ নাকি বেশ ভাল। মনে মনে ভাবলাম পরে কোন এক দিন আসব।
ফেরার পথে বৃষ্টি শুরু হওয়ায় আর মিষ্টি কিনে নেয়া হল না।
(পরের পর্ব)

