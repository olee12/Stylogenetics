শিখবা নাকি ক্যামেরাবাজী?: এইচ.ডি.আর ছবি



এইচ.ডি.আর কী?
এইচ.ডি.আর মানে হলো হাই ডাইনামিক রেইঞ্জ - উঁচু মাত্রার সক্রিয় পরিসীমা। খালি চোখে যখন কোন বস্তুর দিকে আমরা তাকাই তখন বস্তুটির পিছনটা যতই উজ্জ্বল হোক বস্তুটিকে আমরা ঠিকই দেখতে পাই। অর্থাৎ আমাদের চোখ সক্রিয় ভাবে বিভিন্ন উজ্জ্বলতার বস্তু একসাথে দেখতে সক্ষম।
কিন্তু এই দৃশ্যটাই ক্যামেরা বন্দী করতে হলে একটা সমস্যা হবে। ক্যামেরা কখনই একটা ছবি একেক অংশ একেক ভাবে (ডাইনামিক্যালি) উজ্জ্বল করতে পারে না। তাই হয় কম আলো ঢুকতে দিয়ে পিছনের দৃশ্যাটাকে ঠিকভাবে ধারন করে, অথবা বেশী আলো ব্যবহার করে কাছের বস্তুটাকে ঠিকভাবে ধারন করে।
এইচ.ডি.আর কীভাবে?
এই সমস্যাটা সমাধানের জন্য এইচ ডি আর নামের পদ্ধতিটা ব্যবহার করা হয়। এক্ষেত্রে বিভিন্ন উজ্জ্বলতার একাধিক ছবি তোলা হয়। একেক ছবিতে একেক বস্তুর ছবি ভালো আসে। এই ছবিগুলো এক সাথে তুলনা করে ছবিগুলো জোড়া দেয়া হয় যেখানে সব গুলো ছবির বিভিন্ন আলোক সম্ভার এক সাথে থাকে। একে আমরা বলি এইচ ডি আর ছবি।
তারপর এই ছবিটাকে মনের মতো রংয়ে নিয়ে আসতে টোন ম্যাপিং নামে একটি কাজ করতে হয়। টোন ম্যাপিংয়ে বিভিন্ন প্যারামিটার বদলে পছন্দসই আলোর কম্বিনেশনে ছবিটাকে প্রস্তুত করতে হয়।
এই কাজের জন্য যে কোন ক্যামেরা ব্যবহার করলেই চলে। আপনার ক্যমেরার এক্সপোজার (আলোর পরিমান নিয়ন্ত্রক) কীভাবে নিয়ন্ত্রন করতে হয় জেনে নিন। সাধারণতঃ আপনার ক্যামেরার ম্যানুয়াল মোডে গিয়ে এটা করতে হতে পারে।
তিনটা ছবি ঠিক একই রকম হতে হবে। ছবির মধ্যে কোন কিছু এদিক সেদিক নড়ে গেলে সমস্যা। একারণে একটা ট্রাইপড ব্যবহার করা গেলে খুব ভালো হয়। কিন্তু ট্রাইপড না থাকলে একটা ফ্ল্যাট সারফেইসের উপর ক্যমেরাটি রাখতে পারেন। এইচ.ডি.আর এর জন্য হাতে ধরে ছবি না তোলাই ভালো।
এরপর যত দ্রুত সম্ভব তিনটি এক্সপোজারে (+১, ০, -১) অথবা পাঁচটি এক্সপোজারে ছবি তুলুন। দ্রুত না তুলতে ছবির মধ্যে মানুষ, গাড়ি এগুলো সরে যাবে এবং সমস্যাযুক্ত ছবির সৃষ্টি করবে।
এই পাঁচটি ছবিকে কম্পিউটারে নিয়ে আসুন। তারপর ফটোম্যাটিক্স, ডাইনামিক ফটো এইচডিআর, ফটোশপ বা পিকচারনট ব্যবহার করে ছবিগুলোকে প্রথমে জোড়া দেয়া এবং পরে টোন ম্যাপিং করে তৈরী করতে পারেন এইচডিআর। এই সফটওয়্যারগুলোর তুলনামূলক আলোচনা পাবেন এখানে। তবে ব্যক্তিগত ভাবে আমার মতে ফটোম্যাটিক্সের তুলনা হয় না। ফটোম্যাটিক্সের টিউটোরিয়াল দিলাম নীচে।

এছাড়াও একটি ছবির এক্সপোজার কৃত্রিমভাবে বাড়িয়ে কমিয়ে এইচ.ডি.আর তৈরী করা যেতে পারে। ছবিটার বিভিন্ন অংশ ঠিকভাবে দৃশ্যমান না হলেও এইচডিআর ফটোগ্রাফি নিয়ে মকসো কাটার জন্য এই পদ্ধতিটা খারাপ না। এই পদ্ধতিটি নিয়ে একটি ভিডিও নীচে দেয়া হল।

এইচ.ডি.আর এর তিনটি ধাপ
১. পাঁচটি এক্সপোজারে তোলা একটি দৃশ্য
২. এইচ.ডি.আর ফাইল
৩. টোন ম্যাপ করা এইচ.ডি.আর ছবি
এইচ.ডি.আর এর ভবিষ্যত
এইচ.ডি.আর এর গুরুত্ব অনুধাবন করে এবং টেকনোলজিক্যালি খুব দ্রুত ছবি তোলা সম্ভব হওয়ায় আইফোন ফোরে এটা বিল্ট ইন করে দেয়া হয়েছে। তাছাড়া ক্যানন ছবি তোলার সময়ই প্রতিটা পিক্সেলের জন্য এইচ.ডি.আর করার একটি টেকনোলজি বের করেছে।
এইচ.ডি.আর করে ভিডিও বানানোর কোন টেকনোলজি এখনও আবিষ্কার হয়নি। অনেকে টাইম ল্যাপ্স ছবি তুলে (১ মিনিট পর পর একটি দৃশ্যের ৫টি শট, এরকম করে) ভিডিও বানিয়েছে। একটি উদাহরন পাবেন এখানে। ভিডিওর জন্য সবচেয়ে বড় বাঁধা হচ্ছে ছবি তোলার গতি এবং ডাটা ট্রান্সফার রেইট। ২৪fps এর ভিডিও করতে প্রতি সেকেন্ড ২৪ টা ফ্রেইম, প্রতি ফ্রেইমে ৫ টা ছবি করে প্রতি সেকেন্ড ১২০ টা ছবি তুলতে হবে। ভবিষ্যতে ক্যামেরাতেই এইচ.ডি.আর করা গেলে হয়ত ভিডিও এইচ.ডি.আর করার সুবিধা পাওয়া যেতে পারে।
এইচ.ডি.আর উদাহরন
সচলায়তনের প্রচুর ফটোগ্রাফার প্রায়ই এইচডিআর ছবি পোস্ট করে থাকেন। তাদের তুলনায় এই ছবিগুলো নিতান্তই একঘেয়ে। আশা করি আমার ছবি দেখে এইচ.ডি.আর এ আপনার আগ্রহ হারিয়ে যাবে না। 
লেইক বার্কলে, কেনটাকি
লেইক বার্কলে ম্যারিনা, কেনটাকি
মোরেইন স্টেট পার্ক, পিটস্‌বার্গ
কলম্বাস ডাউনটাউন, ইন্ডিয়ানা
কলম্বাস ডাউনটাউন - ভাঙ্গা ব্রীজ, ইন্ডিয়ানা
 

‹ অধ্যায় ৪: ইমেজ প্রসেসিংয়ের কারুকাজ
উপরে
অধ্যায় ৫: ছবির শৈল্পিক এলিমেন্ট ›



