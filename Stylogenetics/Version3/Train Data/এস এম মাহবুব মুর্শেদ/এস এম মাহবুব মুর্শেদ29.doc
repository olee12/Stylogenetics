মাথার উপর যখন আকাশ ভেঙ্গে পড়ে...



নিদারুন অসময় যাচ্ছে এখন। তিন বছর হয়ে যাচ্ছে মার্স্টাস করতে এসেছি। পাকিস্থানী প্রফেসরের কথা আমি কাজ করিনি। থিসিস যা লিখেছি কিচ্ছু হয়নি। পেপার যেটা পাবলিশ হয়েছে সেটা ট্র্যাশ। তৃতীয় পক্ষের কাছে তার কথা সত্যি মনে হতে পারে।
কিন্তু বাস্তবতা হচ্ছে যে পেপার পাবলিশ হয়েছে সেটার রিভিউয়াররা তাকে জার্নালে প্রকাশের জন্য আমাকে অনুরোধ জানিয়েছে। থিসিস অত খারাপ হয়নি যতটা সে দাবী করছে। আর পুরো প্রজেক্টটা চার/পাঁচ ছাত্রের করার কথা, সেখানে একলা আমি নামিয়েছি পুরোটা। সচলায়তন নিয়ে গত সামারে ব্যস্ত ছিলাম ঠিকই কিন্তু তারে আগেও আমি প্রচুর কাজ করেছি।
এই বুড়ো তার সব ছাত্রের সাথে এরকম করে। গত বিশ বছরের সবগুলো ছাত্র তার কাছে খারাপ। শুনেছিলাম এই বুড়ো সস্তা, এতো সস্তা ধরনের আগে বুঝিনি। এখন আমার অনিশ্চিত ডিফেন্স, অনিশ্চিত ভিসা স্ট্যাটাস, অনিশ্চিত চাকরীর অবস্থা। কি করি কিছুই বুঝে উঠতে পারছি না। শুনেছি ছাত্ররা পাগল হয়ে প্রফেসরদের গুলি টুলি করে বসে, কি অবস্থায় পড়লে করে টের পাচ্ছি।
এর মধ্যে এক আত্মীয়ের বাসায় গিয়েছি। গাড়ি রেসিডেন্সিয়াল এলাকার রাস্তার উপর দাঁড় করিয়ে রেখে গিয়েছি। এসে দেখি কে যে গাড়ি পিছনটা ভচকে দিয়ে চলে গেছে। সামান্য নষ্ট হওয়া গাড়ি চলছে কিন্তু সেটা সারাতে মূল গাড়ির দামের চেয়ে বেশী খরচ হবে। সুতরাং গাড়ি বাতিল।
ইন্স্যুরেন্স কোম্পানী যে টাকা দিতে চাচ্ছে তা অপ্রতুল। তাদের সাথে দফায় দফায় ঝগড়া হয় কিন্তু তারা অনড়। এদিকে একদিন পুলিশ ধরে বসল, ভাঙ্গা গাড়ি চালাচ্ছি কেন? আবার আজকে গাড়ি র্স্টাট দিতে গিয়ে দেখি ঠান্ডায় ব্যাটারী ডাউন। কোন দিকে যাই?
চাকরী নিয়ে কি করব বুঝছি না। এই মাস থেকে রিসার্চ এসিস্ট্যান্টশীপ বন্ধ হয়ে যাবে। আমার স্ত্রী চাকরী খুঁচ্ছে, কিন্তু ডিসেম্বরের ছুটি শুরু হয়ে গেছে তাই প্রায় সব কিছু বন্ধ। তারউপর যেহেতু আমি মধ্যবর্তীকালীন চাকরীর অনুমতি পাইনি (আমার প্রফেসরের কারনে) তাই চাকরী একটা হলেও শুরু করতে পারব না। আগামী মাসে কি হবে অনিশ্চিত।
একসময় হয়ত সব কিছু ঠিক হয়ে যাবে। সব কিছু সুস্থির হবে। তখন এই অবস্থার দিকে তাকিয়ে হাসব। তবু যখন মাথায় আকাশ ভেঙ্গে পড়ে তখন সৃষ্টিকর্তাকে গালি দিতে ইচ্ছে করে। আকাশের দিকে তাকিয়ে চিৎকার করি, "আমি কেন?" উত্তর আসে, "কারন তুমি এটাকে আসতে দেখনি"।
সবচেয়ে খারাপ পরিস্থিতির জন্য আমারই প্রস্তুত থাকা উচিৎ ছিল আসলে।

