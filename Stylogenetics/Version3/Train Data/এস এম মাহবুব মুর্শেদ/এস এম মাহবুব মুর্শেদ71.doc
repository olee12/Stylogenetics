কলারাডো - ধূসর আর সবুজের পাগলপারা মিশ্রন - ২



শিখ ছেলে গাগান অনেক ভোরে উঠে। তার প্রায় ঘন্টাখানেক ধরে গোসল করতে হয়, পাঠ করতে হয়। তাই সকাল ৬ টায় সে উঠে পড়েছে। তারপর আমাদের একে একে তুলে দিয়েছে। প্রথম প্ল্যান হচ্ছে ওয়াটার রাফটিং নামে একটা এক্টিভিটিতে অশংগ্রহন করা।
যেহেতু ভিজতে হবে তাই শর্টস আর একটা টিশার্ট পরে নিলাম আমরা ছেলেরা। মেয়েরা জিনস আর টিশার্ট বা ফতুয়া পরে নিল। এই হোটেলটা সেদিনই ছাড়তে হবে, তাই বাক্স-পেটরা নিয়ে বেরিয়ে পড়লাম।
৫। ট্রেন ভ্রমনের সময় তোলা ওয়াটার রাফটিংয়ের ছবি
ওয়াটার রাফটিং (ছবি ৫) হলো বাতাসে ফোলানো একটা নৌকার মত জিনিস নিয়ে খরস্রোতা নদী ভ্রমন। অনেক রকম ভ্রমন আছে আমরা সবচেয়ে নিরাপদ আর মোটামুটি কম সময় লাগবে এমন একটা ভ্রমন স্প্ল্যাশ এন্ড ড্যাশ বাছাই করেছিলাম ইন্টারনেট থেকে। সকাল সাড়ে নটার দিকে সেখানটায় পৌছালাম আমরা।
যাবার পর আমাদের দিয়েছে একটা ফরম পূরণ করতে। সবাই সাইন করছে চোখ বন্ধ করে। আমি খালি প্রথম লাইনটা পড়লাম, "আপনার অসুস্থতা বা মৃত্যুর জন্য আমরা দায়ী নই" এই দিয়ে শুরু। আমি খালি একবার জোরে আওড়ালাম কথাটা। গাগান বলে, "নেহী পাড়নেকা, সাইন কারনেকা ফাটাফাট"। কিন্তু আমার নার্ভাস বউ পড়লো টেনশনে - "সুমন কিছু হবে নাতো?" আমার যে খানিকটা টেনশন লাগছিল না তা নয়, তবু ভেটকী মের বললাম, "কি আর হবে! সাইন করে ফেলো।"
পানিতে ভিজে যাবো ভেবে ঘড়ি, ক্যামেরা, মানিব্যাগ, চশমা, সব গাড়িতে রেখে দিলাম। এর মাঝে কয়েকজন লোক এসে একটা বাসের পিছনে বাতাসে ফোলানো বোট, বৈঠা, এগুলো তোলা শুরু করল। সবগুলার রোদে পোড়া তামাটে চেহারা। এর মাঝে একটা মেয়েকেও দেখা গেল। গাগান বলে উঠল, "দেখ মেয়েটা কি খাচ্চর। গোসল টোসল করে না নাকি!" আসলেও মেয়েটার চুল টুল জট পাকিয়ে, রোদে পুড়ে অবস্থা খারাপ। গাগান বলেই বসল এই মেয়ে গেলে সেই নৌকায় সে বসবে না। আমি আর অমিত প্ল্যান করলাম গাগানকে ওই নৌকাতেই চড়াব।  এর মাঝে আমরা দমবন্ধ করা লাইফ জ্যাকেট আর হেলমেট পরে নিলাম।
৬। কলারাডোর সৌন্দর্য্য - ওয়াটার রাফটিং শেষে মৌটুসী
বাসে চড়ে যেতে হবে মাইল বিশেক। তারপর নৌকায় চড়ে যাত্রা করতে হবে। রাস্তা দিয়ে যাবার সময় প্রথমবারের মতো কলারাডোর সৌন্দর্য্য উপভোগ করছিলাম। দেখতে খানিকটা অ্যারিজোনার মতো, কিন্তু অ্যারিজোনার সবুজের অভাব মিটিয়ে দিয়েছে প্রকৃতি এখানে। ঠিক যতটুকু হলে পাহাড়গুলো স্বর্গউদ্যান হয়ে উঠে ঠিক ততটাই বিদ্যমান।
বাসে যেতে যেতে একজন এসে সেইফটি ইন্সট্রাকশন দিল। 'পানিতে পড়লে স্রোতের দিকে পা দিবেন যাতে পাথর মাথায় না লাগে', 'নৌকা পাশ থেকে পাথরের দিকে লাগলে নৌকা উল্টে বা ভাজ হয়ে পাথরে জড়িয়ে যেতে পারে তখন সবাই পাথরের দিকে চলে যাবেন', 'নৌকার তলায় চলে গেলে হাত দিয়ে ঠেলে ঠেলে বেরিয়ে আসার চেষ্টা করবেন' - এইরকম আরো কিছু। শুনে আমাদের জান উড়ে যাবার জোগাড়! মৌটুসী বলল, "সুমন চল বাদ দিই, কিহবে?" আমি একটু অভয় দিলাম।
নৌকায় যখন উঠার সময় হয়েছে তখন আমরা সেইফটি ইন্সট্রাকশনগুলো আলোচনা করছি নিজেদের মধ্যে। তাই যখন একজন এসে বলল আপনারা আলাদা আলাদা ৪ জনের দুটো গ্রুপে উঠবেন তখন খেয়ালই করিনি যে সেই জটাধারী মেয়েটার নৌকায়ই উঠে পড়েছি আমরা। আমার বউ একটু চোখ রাঙ্গানী দিল, আমি ইশারায় আশ্বস্ত করলাম যে এই জংলীকে নিয়ে চিন্তার কিছু নেই। 
মেয়েটা পরিচয় দিলো, নাম অ্যাশলে, ইলিনয়ে জন্ম। সে আমাদের দেখিয়ে দিলো পা খাঁজে ঢুকিয়ে কিভাবে বসতে হবে যাতে পুরো শরীর বাঁকা করে পানিতে পড়লেও উঠে ফিরে আসা যায়, কিভাবে শরীর ঝুকে বৈঠা মারতে হয়, কিভাবে ইন্সট্রাকশন অনুযায়ী বৈঠা মারতে হবে এইসব। তারপর শুরু হল চলা।
অ্যাশলী মেয়েটা টুকটাক গল্প করতে করতে আরকানসা (Arkansas) নদীর মাঝ দিয়ে নৌকা চালাতে লাগল আর মাঝে মাঝে একদম সামনে বসা আমি আর শ্রীকান্তকে বৈঠা মারতে বলল। এভাবে যেতে যেতে আমরা একটা বিরাট ঘূর্ণির মাঝে এসে পড়লাম। পানির তোড়ের মধ্যে ঝাপিয়ে পড়ে বৈঠা মেরে আগিয়ে যাওয়া যে কি মজার তা কিভাবে বোঝাই!  আনন্দে মেয়েদের মত অ্যা, অ্যা করে চিৎকার করে যাচ্ছি - শুনে দেখি জংলী অ্যাশলী হাসে। বলে, "ওয়াজ ইট ফান গায়েজ?"। আমরা বলি, "হেল ইয়া"। তখন সে জানায় আজকের যাত্রায় আমরা এরকম কয়েকটা লেভেল ত্রি আর টু মাত্রার জলঘুর্ণী পাব। আরো বেশী পয়সার জার্নিগুলোতে লেভেল পাঁচ পর্যন্ত ঘূর্ণী পাওয়া যেত। তখন খানিকটা আফসোসই করলাম আমি।
প্রতিটা জলঘূর্ণী দিয়ে যাবার সময় অ্যাশলী সেগুলোর নামগুলো জানিয়ে দিলো আমাদের। একটার নাম রিপ-র‌্যাফ - এখানে নদীর পাড়ে কোন এক কালে করা রেল লাইনের লোহার শিক বেরিয়ে আছে, খোঁচা খেলে নৌকা শেষ। আরেকটার মধ্যে দিয়ে যাবার সময় নৌকাটাকে ঘুরাতে ঘুরাতে যেতে হয়, নইলে পাথরে লেগে উল্টে যেতে পারে। এরকম আরো কয়েকটা ঘূর্ণী আর মাঝখানে যাত্রা বিরতি দিয়ে আমরা এমন এক জায়গায় পৌছালাম যেখান নদী মোটামুটি শান্ত।
অ্যাশলী মৌটুসী আর সোয়েতাকে জিজ্ঞেস করল তারা বৈঠা চালাবে কিনা। এর মাঝে তাদের খানিকটা সাহস এসেছে তাই বেশ কসরত করে জায়গা বদল করল তারা। মাঝে গাগানদের নৌকার সাথে পানি ছিটাছিটি চলল আমাদের কয়েকবার।
কিছুদুর গিয়ে দেখি গাগানদের নৌকা থেকে তারা চারজন চারদিকে বস্তার মতন ঝুলে পানিতে নেমেছে। তাই দেখে অ্যাশলী আমাদের জিজ্ঞেস করল আমরা অমনটা করতে চাই কিনা? আমি তো একপায়ে খাড়া, ভাবলাম এ আর এমন কি? তো দড়ি ধরে নৌকার গা বেয়ে নেমে পড়লাম নদীতে। বাকিরাও পটাপট নেমে পড়ল।
নেমেই বুঝতে পারলাম কি সাংঘাতিক ভুল করেছি।  নৌকাতো স্রোতের সাথে আগিয়ে যাচ্ছে, সেইসাথে আগাচ্ছে লাইফজ্যাকেট পরা দেহ। কিন্তু তুলনামূলকভাবে ভারী পা পট করে চলে যাচ্ছে নৌকার তলায় সেই সাথে টানছে পুরো দেহটাকে। শক্ত করে ধরে রাখলাম যাতে পট করে নৌকার তলায় না চলে যাই। তারপর পা নেড়ে উঠে আসার চেষ্টা করলাম আমি - অসম্ভব। পানিতে তো আর পা ঠেকানোর কিছু নেই যে উঠে পড়ব নৌকায় আবার। খানিকটা আতঙ্ক ভর করল আমার মনে।
বেশীক্ষণ পার হয়নি, অ্যাশলী এসে আমার লাইফ জ্যাকেট ধরে আমাকে পানিতে ঠেলেই আবার হ্যাঁচকা টানে তুলে ফেলল। আমি হাঁচড়ে পাঁচড়ে নৌকার বসার জায়গাটা ধরে উঠে পড়লাম। এরপর একে একে সে শ্রীকান্তকে আর মৌটুসীকে তুলে ফেলল।
এর মধ্যে বেশ খানিকটা সময় চলে গেছে। সোয়েতা মেয়েটা এমনিতেই বেশ ভারী। তারউপর স্রোতের টানে বেশ খানিকক্ষন ধরেই সে নিজেকে ভাসিয়ে রাখতে কসরত করছিল। সে অ্যাশলীকে ডাকছিল তুলে নেয়ার জন্য। কিন্তু অ্যাশলী ঠিক যেই অর্ডারে পানিতে নামিয়েছে সেই অর্ডারে সবাইকে তুলছিল তাই সোয়েতাকে তুলতে গেছে সবার পরে। ততক্ষনে সোয়েতা ভয়ে হাল ছেড়ে দিয়েছে। তোলার সময় সে কোনা সাহায্যই করছিল না। আর ভীষণ ভারি বলে পুরো দেহটা টেনে তুলতে পারছে না অ্যাশলী। দু-তিনবার চেষ্টার পরও যখন তুলতে পারেনি তখন ভীত অ্যাশলীকে সাহায্য করতে গেল শ্রীকান্ত। দুজনে মিলে টেনে তুলল সোয়েতাকে।
ততক্ষণে পানি টানি খেয়ে সোয়েতা ভয়ে কাঁপছে। ভয়ে কোন কথা বেরুচ্ছে না। শেষে বলে, "দ্যাট ওয়াজ আ ন্যারো স্কেইপ ফ্রম ডেথ!" আমরা একটু ভয়ই পেয়ে গেলাম।
আর কেউ কোন কথা না বলে খানিক পরেই পৌছে গেলাম গন্তব্যে। পৌঁছে সবার সাথে উ-আ করে এই গল্প করতে লাগলাম আমরা। শেষে ডেঁরায় ফিরে, পেটে চোঁচোঁ খিদা নিয়ে কাপড় বদলে ফিরে চললাম ক্যানিয়ন শহরে দুপুরের খাবারের সন্ধানে।
(চলবে...)
 
