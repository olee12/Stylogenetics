ডট বিডি ডোমেইন নিয়ে কিছু কথা



পৃথিবীর বিভিন্ন দেশের দুই অক্ষরের কোড দিয়ে ডোমেইন নাম তৈরী করার সুযোগ দেয়া হয়েছে অনেকদিন হল। বাংলাদেশের ডট বিডি টপ লেভেল ডোমেইনটি নিয়ন্ত্রন করে বিটিসিএল। বিটিসিএল এই ডোমেইনটিকে আবার উপবিভক্ত করেছে ডট কম ডট বিডি, ডট নেট ডট বিডি ইত্যাদিতে। প্রথমেই যেটা প্রশ্ন জাগে, সেটা হল শুধু ডট বিডি দিয়ে রেজিস্ট্রেশনের উপায় নেই কেন?
সচলায়তনের ডোমেইন আছে পাঁচটা - ইংরেজী নাম সঙ্গে ডট কম, অর্গ এবং নেট; বাংলা নাম সঙ্গে ডট কম এবং নেট। এর পরে আবার ডট কম ডট বিডি, ডট নেট ডট বিডি, ডট অর্গ ডট বিডি দিয়ে আরো তিনটা কেনার কোন অর্থ হয়না। বরং সচলায়তন ডট বিডি নামে একটা ডোমেইন কেনা গেলে খুব এফেক্টিভ হত। আমার ধারণা একই মত পোষণ করবেন আরো অনেক বাংলা ওয়েবসাইট।
শুধু ডট বিডি দিয়ে রেজিস্ট্রেশন করতে দিলে বিটিসিএলের একটা চমৎকার আয়ের সুযোগ হতে পারে। কিছু কিছু দেশের দু অক্ষরের কোড ইংরেজী শব্দের শেষ অংশের সাথে মিলে যায়। যেমন লিবিয়ার কোড LY। এটা বিভিন্ন ইংরেজী শব্দ যেমন, quickly, anomaly ইত্যাদি শব্দের শেষ অক্ষর দুটোর সাথে মিলে যায়। তাই ইদানীং কিছু ওয়েবসাইট লিবিয়ার এই ডোমেইন নাম রেজিস্টার করে ব্যবসা করছে - যেমন bit.ly। গুগল youtu.be নামে বেলজিয়ামের কান্ট্রি কোড ব্যবহার করে। আমি sachal.ly এবং sach.al (আলবেনিয়া) রেজিষ্ট্রেশন করতে গিয়ে দেখলাম এগুলো প্রচুর দামী (ly $২০০, al $১৫০) উপরন্তু ঐ দেশেরও বিশেষ অনুমতি লাগে। 
বাংলাদেশের ডট বিডি LY এর মত প্রচুর ইংরেজী শব্দের সাথে মিলে না গেলেও কিছু কিছু শব্দের সাথে মেলে। যেমন: scribd.com ওয়েব সাইটের কাছে scri.bd ডোমেইনটি অসাধারণ মূল্যবান প্রতীয়মান মনে হতে পারে। কেজানে হয়ত অন্য অনেক দেশের কাছে এই দুটো অক্ষরের মূল্য অনেক বেশী।
বিভিন্ন দেশের ডোমেইন কোড পাবেন এখানে। তাছাড়া এই ওয়েবসাইটটিতে গেলে একটা প্রদত্ত শব্দের বিপরীতে কি কি ডোমেইন তৈরী হতে পারে সেটা বের করা যায়। এখানে sachalayatan টাইপ করে দেখুন।
মোদ্দা কথা হচ্ছে ডট বিডি ডোমেইনটা একটু উঁচু দরে হলেও পাবলিক ভিত্তিতে রেজিষ্ট্রেশনের সুযোগ করে দিলে বিটিসিএলের লাভ বই ক্ষতি হবে না।
এই সুযোগে আরেকটি কথা বলতে চাই। বাংলা অক্ষরের ডোমেইন নামটি যেন ইংরেজীর সাথে কম খরচে বান্ডল করার সুযোগ করে দেয় বিটিসিএল। যেমন: sachalayatan.bd যেন কম খরচে সচলায়তন.bd রেজিষ্টার করতে পারে। নইলে ডোমেইন স্কোয়াটার দের জ্বালায় টেকা দায় হবে।
আশা করি বিটিসিএলের নজরে আসবে এই লেখাটি এবং সেমতে ব্যবস্থা নেবেন কর্তৃপক্ষ।

