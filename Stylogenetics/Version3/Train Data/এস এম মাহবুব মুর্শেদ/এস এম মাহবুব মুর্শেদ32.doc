শিখবা নাকি ক্যামেরাবাজী?: উন্মুক্ততা বা এক্সপোজার (Exposure)



উন্মুক্ততা হচ্ছে ফীল্ম বা সেন্সর কতটুকু আলো পাচ্ছে তার পরিমান। উন্মুক্ততা নির্ভর করে আপনার লেন্সের পর্দা কতখানি খোলে (অ্যাপারচার) এবং কত দ্রুত আপনার লেন্সের শাটার বন্ধ হয় (শাটারস্পীড)। এই এক্সপোজার আপনার ছবিকে কতখানি প্রভাবিত করবে সেটা নির্ভর করে কত সেনসিটিভিটিতে আপনি ছবি তুলছেন তার উপর।
অ্যাপারচার, শাটার স্পীড আর সেনসিটিভিটি এই তিনের সমন্বয়ে যে এক্সপোজার বা উন্মুক্ততা তৈরী হয় তাকে প্রকাশ করা যায় এক্সপোজার মান বা "EV" দিয়ে। শুন্য EV নির্ধারণ করা হয় অ্যাপারচার f/1, শাটারস্পীড ১ সেকেন্ড এবং ISO 100 দিয়ে [১]। প্রতিবার শাটারস্পীড দ্বিগুন করে বা অ্যাপারচার অর্ধেক করে সেন্সরে ঢোকা আলোর পরিমান অর্ধেক করে ফেললে EVর মান বেড়ে যায় ১ করে। উদাহরনস্বরুপ, 6 EV তে 5 EVর চেয়ে অর্ধেক আলো ঢোকে ক্যামেরায়। উজ্জ্বল আলোয় সেন্সরে খুব অল্প আলো ঢুকলেই চলে বলে ওভারএক্সপোজার এড়াতে উঁচু EV ব্যবহার করতে হয়।
এটা কিভাবে কাজ করে বুঝতে এই ইন্টারএকটিভ এক্সপোজার ক্যালকুলেটরটি ব্যবহার করতে পারেন।
এটা নিশ্চয়ই বুঝতে পারছেন যে একটি নির্দিষ্ট এক্সপোজার বিভিন্ন অ্যাপারচার, শাটারস্পীড এবং সেনসিটিভিটি কম্বিনেশন ব্যবহার করে পাওয়া সম্ভব। যেমন ISO 100, অ্যাপারচার f/8, শাটার স্পীড 1/125s এক্সপোজার পাবেন 13 EV। আবার একই ISOতে, অ্যাপারচার কমিয়ে f/5.6 (আলোকছিদ্রতা দ্বিগুন হয়ে গেল), এবং শাটারস্পীড দ্বিগুন 1/250s করেও পাবেন 13 EV। আবার অ্যাপারচারকে f/8 এ স্থির রেখে ISO কে দ্বিগুন 200, এবং শাটার স্পীড অর্ধেক 1/250s করলেও পাবেন 13 EV। তবে বলাবাহুল্য ISO বাড়ার ফলে ছবির নয়েজও বেড়ে যাবে।
অটোমেটিক মোডে, ক্যামেরার লাইট মিটারিং সিস্টেম কতখানি এক্সপোজার দরকার সেটা নির্ধারন করে প্রথমে। এরপর নিজস্ব এলগোরিদম প্রয়োগ করে ঠিক করে কি পরিমান অ্যাপারচার, শাটারস্পীড এবং সেনসিটিভিটি দরকার। যদি ক্যামেরা নির্ধারন করে এক্সপোজার খুব বেশী, তাহলে উজ্জ্বল আলোর উপস্থিতি সেখানে। ওভার এক্সপোজার ঠেকাতে দরকার বেশী শাটারস্পীড, উঁচু f-সংখ্যার এবং/অথবা নিচু সেনসিটিভিটির। যদি আপনি ক্যামেরা অ্যাপারচার প্রায়োরিটি মোডে নিয়ে যন, তাহলে ক্যামেরা আপনার নির্দেশিত অ্যাপারচার ঠিক রেখে শাটার স্পীড নির্ধারন করবে যাতে এক্সপোজার ঠিক থাকে। একই ঘটনা ঘটবে শাটারস্পীড প্রায়োরিটি মোডে, কিন্তু সেক্ষেত্রে ক্যামেরা আপনার নির্দেশিত শাটারস্পীড বজায় রাখবে।
টেকনিক্যাল ফুটনোট:
[১] বিশুদ্ধ করে বলতে গেলে "এক্সপোজার মান" শুধু শাটারস্পীড এবং অ্যাপারচারের কম্বিনেশনকে বোঝায়। যে এক্সপোজার মানের সাথে ISO কে যুক্ত করলে তাকে "আলোক মান" বা LV বলে [২]। সহজে বোঝার জন্য এই লেখায় লাইট ভ্যালু LV কেই এক্সপোজার মান বলা হয়েছে। এতে ত্রুটি হবার সম্ভাবনা কম কেননা, ডিজিটাল ক্যামেরায় অ্যাপারচার আর শাটারস্পীড নিয়ন্ত্রনের মতো ISOও খুব সহজে বদলানো যায়। অনেক ডিজিটাল ক্যামেরাতে এমনকি অটো-ISO মোড বলে একটি মোড দেখা যায়।
এখনকার ক্যামেরায় অটোমেটিক লাইট মিটারিং সিস্টেম থাকায় EVর সঠিক মান কত সেটা জানাও আর জরুরী নয়। মান্ধাতা আমলে মানুষ সঙ্গে করে এক্সপোজার টেবিল নিয়ে ঘুরত। একসপোজারের মান কত হলে কি হয় সেটা না জেনে এখন বরং অ্যাপারচার, শাটারস্পীড আর ISO বদলালে কি হয় সেটা জানা জরুরী।
[২] APEX সিস্টেমে "উজ্জ্বলতা মান" (Brightness Value) বা BV নামেও একটি সূচক আছে।
[৩] সেনসিটিভিটি বা ISO বদলালে আসলে আলোর "পরিমান" এ কোন পরিবর্তন হয় না। পরিবর্তন হয় গৃহীত আলোর এফেক্টে।
(ডিপিরিভিউ থেকে অনুদিত)


‹ শিখবা নাকি ক্যামেরাবাজী? : ছবির প্রস্থ এবং উচ্চতার অনুপাত (Aspect Ratio)
উপরে
অধ্যায় ৩: লেন্সের ভিতর দিয়ে পৃথিবী ›



