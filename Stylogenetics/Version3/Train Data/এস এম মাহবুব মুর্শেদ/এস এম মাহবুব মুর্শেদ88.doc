"সময় ফুরিয়ে যাচ্ছে দ্রুত - এই বোধ পিছু ছাড়ে না"



সচলায়তন ও জুবায়ের ভাই
জুবায়ের ভাইয়ের সাথে পরিচয় সামহোয়্যারইন ব্লগে। উনার প্রবাস বিশ্লেষন নিয়ে একটা লেখা পড়ি প্রথমে। পড়েই প্রথম প্রথম প্রতিক্রিয়া ছিল - লেখাটা এত বড় কেন? তারপর উনার উপন্যাস পোস্ট করা শুরু করলেন - পৌরুষ। প্রতি পর্ব প্রকাশ করতেন আর পড়ে আমার প্রতিক্রিয়া জানাতাম। শেষ পর্ব পড়ে জানিয়েছিলাম, আমার অতৃপ্তি থেকে গেছে।
তারপর জুবায়ের ভাইয়ের সাথে ইমেইলে যোগাযোগ। আমি তখন অ্যারিজোনায় থাকি। সিঁড়ি নামে একটা বাংলা পত্রিকা বের হবে। সেটার জন্য লেখা দরকার। চাইতেই রাজি হয়ে গেলেন। উপরন্তু লুৎফর রহমান রিটন ভাইয়ের একটা ছড়া জোগাড় করে দেবেন জানালেন।
সেই থেকে তার সাথে ঘনিষ্টতা। তারপর সচলায়তন করলাম আমরা। তিনি হয়ত কখনই শক্ত মডারেশনের পক্ষে ছিলেন না। কিন্তু হয়ত এটার প্রয়োজনীয়তা বুঝতে পেরেই আপত্তি করেননি পরে।
কতবার এমন হয়েছে, আমি বাইরে যাচ্ছি। হঠাৎ জুবায়ের ভাইয়ের ফোন, 'মাহবুব এই কম্পুকানাকে একটু সাহায্য করো ভাই। অমুক জিনিসটা কিভাবে করে?' কিংবা একদিন ফোন করে জিজ্ঞেস করলেন, 'মাহবুব একটা ল্যাপটপ কিনবো, ভিসতা নেয়া ভালো হবে না এক্সপি'। আমি এক্সপি নিতে বললাম। উনি অবশ্য ভিসতাই কিনেছিলেন।
বিপদে, আপদে, ছোটো বড় গ্যাঞ্জামে কতবার তার কাছে ফোন করেছি তার ইয়ত্তা নেই। সচলায়তনে টুকটাক মনোমালিন্য হয়েছে, কেউ সচলায়তন ছেড়ে চলে গিয়েছে - আমি ফোন করেছি জুবায়ের ভাইকে। জুবায়ের ভাই হাসতেন। কখনও ডিকটেট করতেন না, কিন্তু তার বুদ্ধিদীপ্ত সাজেশনটা দিতেন। আমি নিজেই সিদ্ধান্ত নিতাম কি করা যেতে পারে। উনি সবসময় বলতেন, "আমি রেগে গেলে কখনও কোন সিদ্ধান্ত নেই না। বিষয়টা থেকে দূরে সরে আসি। এক বা দুইদিন পর মাথা ঠান্ডা হলে পরে সিদ্ধান্ত নেই। এতে করে মাথা গরম করা কোন সিদ্ধান্ত নেবার বিপদে পড়তে হয় না।"
সচলায়তন যখন বাংলাদেশ থেকে দেখা যাচ্ছিল না, তখন আমাকে, অরূপকে ফোন করে জানালেন, 'তোমরা চিন্তা কোরো না। আমাদের বন্ধুবান্ধব আছে না! যদি সত্যি বিষয়টা ঘটে তাহলে কিছু না কিছু একটা করা যাবে। আগে বের করো সত্যি সত্যি কি ঘটেছে।' কিংবা যখন সার্ভার ডাউন হয়ে গেল, ডাটাবেইজ সমস্যার কারনে তখন জুবায়ের ভাই আমাকে সবার আগে ফোন করলেন। আমি তখন ওহায়োর উপর, ইন্ডিয়ানা থেকে পেনসিলভিনিয়া আসার পথে। আমার অনুরোধে তিনি নিজেই সার্ভারের লোকদের সাথে কথা বললেন। অরূপের সাথে কথা বললেন। এই রকম ডেডিকেটেড ছিলেন তিনি।
সচলায়তনের ইন্টারভিউ বিষয়ে উনি খুব আগ্রহী ছিলেন। কিন্তু নিজের ইন্টারভিউ দিবেন না কিছুতেই। কতবার তাকে বলেছি। কিছু একটা বলে পাশ কাটিয়ে গেছেন। যা বুঝেছি, দুর্বল ফুসফুসে তার কথা বলতে সমস্যা হত। এই কারনে তিনি সারা বিশ্বকে তার গলা শুনতে দিতে চাইতেন না।
এই ভাবে সচলায়তনের সাথে ওতপ্রোত হয়ে জড়িত থাকা জলজ্যান্ত লোকটা হঠাৎ একদিন অসুখে পড়বেন, হাসপাতালে যাবেন, তার হঠাৎ করে একদিন মারাও যাবেন সেটা কোনদিন ধারনাও করিনি। এটা তাই আমার জন্য, আমাদের জন্য একটা বিরাট শক্ ছিল। আমি প্রায় সারারাত একা জেগে বসে ছিলাম, রিটন ভাই, সুজন ভাই, হিমু কেঁদে আকুল হয়েছে। আর বাইরের লোকেরা ভেবেছে এ কুমিরের পুত্রশোক।
জুবায়ের ভাইয়ের অবদান
জুবায়ের ভাইয়ের অবদানগুলি এখনই লিখে রাখা দরকার। নইলে কালের গর্ভে হয়ত বিলীন হয়ে যাবে।
জুবায়ের ভাইয়ের প্রথম অবদান হলো নিজে সহ, প্রথম সারির বেশ কিছু সাহিত্যিককে ব্লগিংয়ের সাথে পরিচিত করা। বেশ কয়েকজন প্রথম শ্রেণীর ব্লগার তার মাধ্যমে বাংলা ব্লগিংয়ের সাথে পরিচিত হয়েছিলেন।
তিনি অবলীলায় আমাদের মত তৃণমুল ব্লগারদের সাথে মিশেছেন, উপদেশ দিয়েছেন। কখনও মাত্রাতিরিক্ত অহম নিয়ে দুরে সরে থাকেননি। দলবাজী এড়িয়ে চলেছেন। আমাদের জন্য একটা স্মরনীয় উদাহরন হয়ে থেকেছেন।
(এই অংশটি আপডেট করা হবে।)
উপসংহার
সেদিন অরকুটে ঢুকলাম। সাম্প্রতিক প্রোফাইল ভিজিটরে একটা নাম জ্বলজ্বল করছে - মুহম্মদ জুবায়ের। নামটাতে ক্লীক করে দেখি স্ট্যাটাসের ঘরটিতে লেখা - "সময় ফুরিয়ে যাচ্ছে দ্রুত - এই বোধ পিছু ছাড়ে না"।
না জুবায়ের ভাই আপনাকে আমরা কিছুতেই ভুলে যাব না, কিছুতেই না।

