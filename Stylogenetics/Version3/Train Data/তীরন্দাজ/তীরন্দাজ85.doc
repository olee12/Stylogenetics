আন্ডার-কাভার!



এক চাষীর খোয়াড়ে অনেকগুলো খরগোশ আর বিড়াল বাস করতো। খরগোশরা রাতদিন খায় দায়, মোটাতাজা আর বড় হয়। এদের কোনই কাজকর্ম নেই। অন্যদিকে বেচারা বিড়ালদের অনেক কাজ। তাদেরকে ইঁদুর মারতে হয়, অন্য কোন বিড়াল এ বাড়ীতে আসে কি না, সেদিকে কড়া নজর রাখতে হয়। কোন কোন সময় ইচ্ছে না হলেও চাষার ছেলেমেয়েদের অত্যাচারও সহ্য করতে হয়। বিড়াল এমনিতেই হিংসুটে জীব হিসেবে পরিচিত। খরগোশদের সৌভাগ্যে বিড়ালদের প্রবল হিংসে। 
এরই মাঝে একটি খরগোশ মারা পড়লো কোন এক কারণে। হয়তো কোন খরগোশিনী কে ধাওয়া করতে গিয়ে ধাক্কা খেয়েছে হৃদয়ে। অন্যরা টেরই পেলোনা। এক চালাক বিড়াল সেই খরগোশের চামড়া আর পশম পরে নিজেই খরগোশ সেজে, খরগোশদের মতোই আরামে আয়েশে দিন দিন নাদুস নুদুস হতে লাগলো। কিন্তু এতো আরাম পেটে সইলেও কি বুকে সয়?
এক খরগোশিনী  প্রেমে পড়ে গেলো সেই খরগোশ সাজা বিড়ালের। পাগলের মতো প্রেমিকের পেছনে পেছনে ঘুরে বেড়াতে লাগলো। "আমি তোমাকে ভালোবাসি, তোমার প্রেমে পাগল আমি", বলে বলে পাগল করে ফেলল  সেই খরগোশ সাজা বিড়ালটিকে। খরগোশ সাজা বিড়ালের তো মহাবিপদ!  প্রেমের আসল সময়েইতো বেরিয়ে পড়বে "থলির বিড়াল"! কি করে সে এখন! একদিকে খরগোশিনীকে তার বেশ ভালোই লাগে, দেখলেই বুকের ভেতরে প্রজাপতি নাচন শুরু হয়। অন্যদিকে এই ভয়, "থলির বিড়াল" বেরিয়ে পড়লে তার কি অবস্থা হবে, কে জানে?
এই সমস্যা সামাধানের চিন্তায় তার ঘুম হলোনা কয়েক রাত। ওজনও কমে গেলো অনেকটা। কিন্তু কোন সমাধান মাথায় এলো না। ভাবলো, অন্য বিড়ালদের সাহায্য চাইবে। এদিকে খরগোশিনীও অন্য খরগোশদের ডেকে পরামর্শের দিনক্ষণ খোঁজা শুরু করলো। এ নিয়ে বিড়াল আর খরগোশদের দলে কেমন যেন এক সমস্যা সমস্যা আবহ এসে ভর করলো। একসময় মনে হলো, একমাত্র ঈশ্বরের হাত ছাড়া, কোন সমাধান নেই এ সমস্যার।
কিন্তু অনেক সময় মানুষই 'মুস্কিল-আসান' করে দেয়। চাষীর বাড়িতে একদিন কিছু অতিথি এলো। তাদেরকে আপ্যায়ন করার জন্যে একদিন রান্না করা হলো সেই খরগোশ সাজা নাদুস বিড়ালেকে। অতিথিদের পেট ভরেছিল, তবে পেট খারাপ হয়েছিল কি না, জানা নেই। তবে খরগোশ সাজা বিড়ালের প্রেম-সমস্যার একটা সমাধান হলো তো?

