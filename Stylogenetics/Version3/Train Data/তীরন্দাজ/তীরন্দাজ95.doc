কিক্ (Kick): ধনী মানুষের ছেলেমেয়েদের মরণখেলা



দুর্ঘটনাকবলিত গাড়িটিএরা বয়েসে তরুণ। স্কুলে বা কলেজে পড়ে। বাকী সময়টি দলবেঁধে ঘুরে বেড়ায়। উদরপূর্তির কথা ভাবতে হয়না। পকেট খুব ভর্তি না থাকলেও একেবারে গড়ের মাঠ নয়। পড়াশোনার বাইরে এদের খেলাধুলো আনন্দফুর্তিরও অনেক জায়গা রয়েছে। কিন্তু সেখানে ওরা যেতে চায়না। সহজপ্রাপ্য আনন্দে মন ভরেনা এদের আর। অবাধ মেলামেশায় কোন বাঁধা এই সমাজে নেই বললেই চলে। সুতরাং সেক্সও সহজপ্রাপ্য আনন্দের মাঝেই পড়ে। ওরা তাই দুস্প্রাপ্য আনন্দ খুঁজে বেড়ায়। কিন্তু দুস্প্রাপ্য আনন্দের সংজ্ঞা কি, স্বভাবতই জানা নেই ওদের। পার্থিব সবই তো হাতের মুঠোয়! ওরা তাই মাঝে মাঝে পাথর ছোড়ে, মাঝে মাঝে বিয়ারের বোতল। কখনও কারো বাড়ী জানলা ভাঙ্গে, কখনও কারো দোকানের শো'কেস। কিন্তু এতেও যথেষ্ট কিক্ (kick) নেই। শরীর সামান্যই গরম হয় ওতে। আরো উত্তাপ চাই ওদের। এবার নতুন খেলা। হাইওয়েগুলোর উপরে পারাপারের জন্যে যে সব সেতু রয়েছে, সেখান থেকে হাইওয়েতে চলন্ত গাড়ীর উপর ছোটবড় পাথর ছুড়ে মারা। কখনও বিয়ারের বোতল, কখনও কাঠের গুড়ি। দুর্ঘটনা ঘটে, গাড়ীর কাচ ভাঙ্গে, কিছু মানুষ আহত, গাড়ী চলাচলে চরম বিশৃঙ্খলা। এবার 'কিকে'র পরিমান সাময়িক হলেও চুড়ান্ত! রক্তের উষ্ণতাও টের পাওয়া যায় ধমনীর স্পন্দনে স্পন্দনে।  
কিন্তু ওদের এই হতাশা আর আনন্দের শিকার আরো ভয়াবহও হয়ে ওঠে কখনো কখনো । কারো জন্যে এদের 'কিক' মৃত্যুর কারণ হয়ে দাঁড়ায়, ধ্বংস হয় কোন কোন পরিবার। এক সপ্তাহ আগে ওল্ডেনবুর্গ শহরের এমনি এক সেতু থেকে ছুড়ে ফেলা কাঠের গুড়ির আঘাতে জীবন হারান দুই সন্তানের এক জননী। ছয় কেজি ওজনের গুড়িটি এসে আঘাত করে গাড়ীর সামনের কাঁচের ডানদিকে। ইস্টারের ছুটি কাটিয়ে স্বামী আর সন্তানের সাথে বাড়ী ফিরছিলেন। স্বামীর পাশেই বসেছিলেন। তারই উপর এসে পড়ে কাঠের গুড়িটি। স্বামী ও পেছনে বসা দুই শিশুসন্তানের চোখের সামনেই মৃত্যবরণ করেন মা।
পুলিশ হন্যে হয়ে খুঁজছে আততায়ীদের। সাক্ষীদের জেরা করে ফ্যন্টম ছবি তৈরী করা হয়েছে আততায়ীদের। ফ্যান্টম ছবিএলাকার শত শত  কিশোর যুবক সবারই বাধ্যতামূলক ডি এন এ টেস্ট করা হচ্ছে। ধরা পড়লে এদের  সর্বোচ্চ শাস্তিই প্রাপ্য, এ কথা বার বার স্মরণ করিয়ে দিচ্ছে পুলিশ ও মিডিয়া। এ ধরণের ঘটনা ইদানীং অহরহই ঘটছে। দেড় বছর আগেও এভাবেই নিহত হয়েছে একজন। আহতের খবর প্রায়শ:ই শোনা যায়। কিন্তু যেহেতু আততায়ী একজন বা সঙ্গবদ্ধ কোন দল নয়, সেহেতু পুলিশও পরিস্থিতি নিয়ন্ত্রণে আনতে পারছে না। কিছু কিশোর যুবক এ ধরণের কর্মকে এক ধরণের খেলা হিসেবেই নিয়েছে। 
আমাদের দেশেও হত্যাকান্ড ঘটে। কিন্তু এর পেছনে কারণ থাকে। অভাব, ঘৃণা, লোভ, ক্রোধ ইত্যাদি। কিন্তু এদের কি মোটিভ? শুধুমাত্র খেলা? খেলতে খেলতে হত্যা?     
আমরা গরীব দেশের মানুষ। নিত্যদিন নুন আনতে পান্তা ফুরোয় অনেকেরই। দ্রব্যমূল্যে আকাশচুম্বী। অতি সাধারণ প্রয়োজনীয় দ্রব্যটি সহজে না পেয়ে আমরা হতাশ। কেউ কেউ আছেন, যাদের এই হতাশা নেই।  তাদের পান্তা ফুরোয় না, দ্রব্যমূল্যের কথা ভেবে মাথা গরম করতে হয়না তাদের। এসব সত্বেও তাদেরও ভেতরেও হতাশার অনেক কারণ রয়েছে। তাদের মাঝে মাঝে টাকা ছড়িয়েও অনেক কিছু খুঁজে না পেয়ে হতাশা। রাস্তায় শীতাতপনিয়ন্ত্রিত গাড়ীতে বসেও ট্রাফিক জ্যামে এগুতে না পেরে হতাশা। 
এসব হতাশার অনেকগুলো কিম্ভুতকিমাকার চেহারা রয়েছে। তারপরও একটি গরীব দেশের ঘুনধরা সমাজে এই কদর্য চেহারার হতাশা সামাজিক প্রেক্ষাপটের কারণেই তেমন অপরিচিত মনে হয়না। আর সে কারণেই আমরা সেগুলোকে দুর না করতে পারলেও মাঝে মাঝে পাশ কাটানোর সাহসটুকু করার কথা ভাবতে পারি। সকালের হতাশাগুলো জানি বলেই সমাধান জানা না থাকলেও বিকেলের হতাশাগুলো আড়াল করে দিতে পারি।
ধনী দেশগুলোর হতাশার অনেকটাই অন্যরকম চেহারা। তাদের সামাজিক ও আর্থিক  নিশ্চয়তার কারণে আমাদের মতো প্রত্যক্ষ সমস্যাগুলো নিয়ে খুব কমই ভাবতে হয় তাদের। কিন্তু এই লুকনো হতাশাজনিত সমস্যার কোন সামাধান খুজে বের করতে পারেনি মনস্তত্ববিদেরা। অজানা কারণে মাঝে মাঝেই কোন একটা হুজুগের বাতাস লাগে তরুনদের গায়ে। তাতে ভুমিকম্পের মতো কম্পিত হয় গোটা সাজানো, সুসম, পরিপাটি সামাজিক নিয়ম কানুন। 
তাই মাঝে মাঝে মনে হয় আমার, কোথাও না কোথাও জানা কিছু অতৃপ্তি, জানা কিছু অপরিপূর্ণতা, কোন জানা কিছুর অভাব থাকাটা জরুরী বেশ। তখন লক্ষ্যস্থির করে একটি দিকে এগুনোর কারণ খুজে পাওয়া যায়। লক্ষহীন জীবনের যে হতাশা, যতোই পরিপূর্ণ থাকুক না কেন সব, সে হতাশা যে কোন সময়ে বিধ্বংসী আঘাত হানে নিজের ও অন্যের উপরে।
 
