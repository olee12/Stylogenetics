জাহাজী জীবনের গল্প (পাঁচ): সুয়েজ খাল বেয়ে গীজান (সৌদী আরব)



পেরিয়াসে দু'সপ্তাহ ধরে মেরামত করা হলো বাক্কিস। মেশিনরুমে গাধাখাটুনীতে শরীর ভেজা ত্যানার মতো নেতিয়ে পড়তে চায়। এরই মঝে জানা গেল, আমাদের পরবর্তী যাত্রা ভুমধ্যসাগর হয়ে সুয়েজ খাল পেরিয়ে ও লোহিত সাগরের পারের সৌদী আরবের সমুদ্রবন্দর গীজানে। জাহাজ বোঝাই করা হলো  ও কোন এক  ভোরে পেরিয়াস বন্দর ছেড়ে রওয়ানা হলাম। সুয়েজ খাল, লোহিত সাগরের কথা এত  জেনেছি, শুনেছি, এবার নিজ চোখে  দেখার সুযোগ। খালাসী জীবনের খাটুনির কষ্ট ছাপিয়ে আনন্দবোধটুকুই জায়গা পেলো বেশী। বুকের ভেতরে উত্তেজনা বাইরে এসে বাঁধভাঙ্গা উচ্ছাসের মতো ডানা মেললো। সেই সাথে পাল্লা দিয়ে ফুঁসে উঠলো ভুমধ্যসাগরের নোনা জল। 
পাঁচদিন একটানা যাত্রার পর মিশরের পোর্ট সাইদকে ডানদিকে রেখে সুয়েজ খালের প্রবেশমুখে এসে নোঙ্গর ফেললো আমাদের জাহাজ। সামনের দিকে তাকিয়ে আনন্দ আর  উত্তেজনায় শিউরে উঠলো শরীর। অপেক্ষা করতে মন না চাইলেও, বেশ ক'দিন প্রবেশমুখেই অপেক্ষায় কাটাতে হলো। ছাব্বিশ বছরের জাহাজের ভাঙ্গাচোরা অবস্থার ও বিভিন্ন যান্ত্রিক ত্রুটির কারনে খাল পেরুনোর অনুমতি দিতে গররাজী কতৃপক্ষ। তাছাড়া পোর্ট সাইদেই ইস্তাফা দিয়েছে রেডিও অফিসার, আমার দাবা প্রতিপক্ষ মার্কনী। তবে দ্বিতীয় সমস্যার সমাধান সহজেই হলেও, আইসঙ্গত সমাধান নয়। আমার বন্ধু, যার রেডিও অফিসারের সামান্যতম জ্ঞানও নেই, তাকেই রেডিও অফিসার হিসেবে কতৃপক্ষের কাছে পরিচয় করানো হলো। তাহলে রেডিও যোগাযোগের কাজটি করবে কে? শোনা গেলো, দ্বিতীয় অফিসারই নাকি নিজের কাজের ফাঁকে ফাঁকে সে কাজটিও সারবে। 
১১৩ কিলোমিটার দৈর্ঘের এই খাল ভুমধ্যসাগরের তীরে অবস্থিত পোর্ট সৈয়দকে লোহিত সাগরের পারের সুয়েজকে সংযুক্ত করে। খালটি খনন করার দ্বায়িত্ব পায় সুয়েজ খাল কোম্পানী নামের এক  ফরাসী প্রতিষ্ঠান। ১৮৫৭ সালে আলিয়স নেগ্রেলী নামক এক  অষ্ট্রিয়ান ইন্জিনীয়ারকে দিয়ে খালের নকশা প্রণয়ন করানো হয়। ১৮৬৯ সালে ১৬ই নবেম্বরে প্রথম জাহাজটি এই খাল অতিক্রম করে। 
এর অনেক আগে ফরাসী বীর নেপোলিয়ন বোনাপার্ট ১৭৯৮ সালে বৃটিশ ভারতের বিরুদ্ধে যুদ্ধের সময় মিশরকে তার ঘাটি করতে চেয়েছিলেন। তিনি তার প্রকৌশলী গ্রাতা লেপরেকে এই খাল তৈরী করার উদ্দেশ্যে মাপজোক করার আদেশ দেন। মাপজোক শেষ হবার পর দেখা যায় যে, ভুমধ্যসাগর থেকে লোহিত সাগরের উচ্চতার যতোটি তারতম্য, সেটি অতিক্রম অসম্ভব। একারণে তখন খালে খননের পরিকল্পনা বাদ দেয়া হয়। তাছাড়া ১৮০১ সালে নেপোলিয়ানকেও মিশর থেকে তার সৈন্যবাহিনী সরিয়ে তড়িঘড়ি করে সে দেশ ত্যাগ করতে হয়। যুদ্ধের হাল হকিকত বিচার করেই এটি করতে বাধ্য হন তিনি।
১৮৪১ সনে ফরাসী, বৃটিশ ও অষ্ট্রিয়ান প্রকৌশনীরা নতুন মাপজোক শুরু করেন। ১৮৪৬ সালে তাদের কাজ শেষ হবার পর জানা যায় যে, উচ্চতার এই তারতম্য খাল খননের জন্যে কোন প্রতিবন্ধক নয়। ২৫ শে এপ্রিল, ১৮৬৯ সালে অস্ট্রিয়ান আলিয়স নেগ্রেলীর নকশা অনুযায়ী খননের প্রাথমিক কাজ শুরু হয়। প্রায় দেড় মিলিয়ন শ্রমিক, যাদের সিংহভাগই মিশরী, এই খাল তৈরীতে হাড়ভাঙ্গা পরিশ্রম করেন। তাদের মাঝে প্রায় এক লাখ পচিশ হাজার সে সময়ে কলেরায় মারা যায়। এত মানুষের বিষুদ্ধ পানীয় জলের সীমিত সরবরাহই এই মহামারী কারণ ছিল। খনন শেষ হবার পরও এই খালকে কেন্দ্র করে বিভিন্ন রক্তক্ষয়ী যুদ্ধ বাঁধে। দ্বিতীয় বিশ্বয়ুদ্ধের পর বৃটিশরাও এর দখল ছেড়ে দিতে বাধ্য হয়। ১৯৫৬ সালে বৃটিশ, ফরাসী ও ইজরাইলীরা মিলে খালের দখল নেয়ার চেষ্টা করে। তবে জাতিসংঘের দ্রুত হস্তক্ষেপে তা ব্যর্থতায় পর্যবসিত হয়। ১৯৬৭ সালে মিশর ইজরাইলের ছয় দিন যুদ্ধের সময় এর পুর্ব তীরভাগ ইজরাইলের দখলে চলে যায়। সেকারনে ১৯৭৫ সাল অবধি জাহাজ চলাচল বন্ধ করে দেয়া হয়। তারপরই মিশরের পরিচালনায় চলাচল শুরু হয় আবার।
সেসব শ্রমিকের অকান্ত পরিশ্রম ও জীবনের বিনিময়ে এই খাল তৈরী হয়েছে, তাদের কথা মনে করে বিষন্নতা ঘিরে ধরলো। ইতিহাসের পাতায় তাদেরকে শ্রমিক বলা হলেও, সে সময়ের বিচারে তারা ছিল ক্রীতদাসই। তাদের মানবিক অধিকার, শারিরীক সাস্থ্য ও জীবনের প্রতি কোন তোয়াক্কা না করেই তাদের মৃত্যুর মুখে পাঠিয়েছে তাদের দেশী ও বিদেশী প্রভুরা। হাড়ভাঙ্গা খাটুনির পর শরীর না চলতে চাইলে চাবুক চালিয়েছে। মনে হলো, তাদের শরীর থেকে যে রক্ত এই সাগরের জল লাল করেছে, লোহিত সাগরে নামকরণের কারণ সেখানেই। খালের পারে দাঁড়ানো লাখ লাখ ক্রীতদাসের ডাকাডাকি, আহাজারি আর  যন্ত্রনাকাতর আর্তনাদ যেন শুনতে পেলাম। এর মাঝে আমি এক  নব্য শ্রমিক জাহাজে। 
সকালের নাস্তা শেষে এসব ভাবছিলাম, ইন্জিনের ঘরঘর আওয়াজ আর  নাবিক সহকর্মীদের হৈ চৈ শুনে বাস্তবে ফিরে এলাম। শুনলাম, এখনই ছেড়ে যাচ্ছে জাহাজ। বন্দর কতৃপক্ষ অনুমতি দিয়েছেন খাল অতিক্রম করার। তবে বেশ টাকা নাকি ঢালতে হযেছে। পৃখিবীর সর্বত্রই একই কাহিনী, টাকাই মহৌষধ ! কিন্তু তারপরেও নড়লো না জাহাজ। নোঙ্গর নাকি তোলা যাচ্ছে না। মেরামতির কাজে ছাড়ার সময় পেরিয়ে গেল, সুতরাং অপেক্ষা করতে হলো আরো এক দিন। আমার জন্যে শাপে বর। নিজেরই ভাবনার গহনে তলিয়ে গেলাম আবার।
পরদিন সুয়েজ খালের বুক চিরে ধীরে ধীরে এগিয়ে চললো আমাদের জাহাজ। দু'পাশে মরুভুমি। মনে হলো লাখ লাখ কৃতদাস খুন্তি কোদাল নিয়ে দাড়িয়ে আছে দুই পারে। আমাদেরকে যেন হাত তুলে থামাতে চাইছে, তাদের উপর অত্যাচারের কথা বলতে চাইছে। তাদের রক্তের উপর দিয়ে যে চালিয়ে যাচ্ছি আমাদের জাহাজ, তা মনে করিয়ে দিতে চাইছে বারবার। সামান্য পরেই আমার নিজের ডিউটির সময় হলো। মেশিনরুমে ঢুকে ওদের দৃষ্টির তীব্রতা থেকে যেন পালিয়ে বাঁচলাম। 
২২৪০ কিলোমিটার লম্বা এই লোহিত সাগর। সর্বোচ্চ পরিধি ২৬০ কিলোমিটার, গল্প অফ এডেন বা আরব  সাগরে মিশে যাবার আগে অংশে পরিধি মাত্র ২৯ কিলোমিটার। গভীরতাও সেখানে কম, মাত্র ১৩০ মিটার। আরব  সাগরের সাথে জলের প্রবাহ এই কম উচ্চতার কারনে এত  বেশী বাধাগ্রস্থ যে, এসাগরে লবনের ঘনত্বও (৪.২%) অন্যান্য সাগরের(৩.৫%) চেয়ে বেশী। দু'পাশের মরু পাহাড়ের ছায়ায় একটু লাল আভা সাগরের জলে, সেখানেই হয়তো এই নামকরণের স্বার্থকতা। সুয়েজখাল পেরুনোর তিনদিন পর লোহিত সাগরের বুকে গীজান সমুদ্রবন্দর থেকে প্রায় এক মাইল দুরে সমুদ্রের বুকে এসে নোঙ্গর ফেললাম আমরা। 
কিছুক্ষণের আমাদের সৌদী এজেন্ট এলো আনন্দবার্তা নিয়ে।আমাদের সমস্ত জাহাজীদের জন্যে একগাদা চিঠি। সবার চোখেই আনন্দ। দেশ ছাড়ার পর এই প্রথম চিঠি পেলাম মা, বাবা, ভাই বোনের কাছে থেকে। একটা নয়, অনেকগুলো। জাহাজের অফিসে এসে জমা হয়েছে। চিঠিগুলো হাতে পাবার পরপরই ডিউটির সময় হয়ে গেল। সেগুলো হাতে নিয়েই ঢুকলাম মেশিনরুমে। মায়ের চিঠে পড়ে একা একা কাঁদলাম। এভাবে দেশ ছাড়ি, তা বাবা-মা কখনোই চাননি। প্রাণপনে বাঁধা দিয়েছিলেন। বাবা নানা যুক্তিতে ও মা তাঁর চোখের জলে। কিন্তু তারুণ্যের যে জোয়ার বুকের ভেতরে, তার বিপরীতে সে বাঁধার শক্তি নিতান্তই নগন্য। কিন্তু এই জাহাজের খোলে মেশিনরুমের আলো আর  কালিতে সে জোয়ারই কান্না হয়ে মিশে গেল লোহিত সাগরের জলে। কোন বাতাসে দূর্বল আর  কোন ঢেউএ সবল, সেটা সবসময় নিয়ন্ত্রণে রাখতে পারলে আমরা কি মানুষ হতাম!
চলবে......
××××××××××××××××××
আগের পর্বের লিংক
পর্ব এক
পর্ব দুই
পর্ব তিন
পর্ব চার
 
