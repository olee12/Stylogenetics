সোনালী ডানার শকুন 



„শালারা সব অকৃতজ্ঞের দল!“  বললো সৈন্যটি।  থু করে একদলা থুতু ফেললো সীমাহীন ঘৃণায়। বালিময় উত্তপ্ত মাটিতে সে থুতুর দলা মুহৃর্তের মাঝেই মিলিয়ে গেলো। সাদা একটি বৃত্তাকার দাগ কুশ্রী এক চিহ্ন রেখে পড়ে রইলো কিছুক্ষণের জন্যে।
„ব্যাটাদের জন্যে এই মরুভুমির দেশে জান বাজী রেখে লড়তে এলাম আমরা, অথচ এরাই আমাদেরকে ঘৃনা করে! বিকট চেহারা একেকটার! মুখভর্তি দাড়ি, ময়লা পোষাক আসাক, দেখলেই ডাকাতের মতো মনে হয়!“
পাশের সৈন্যটি তার অস্ত্রটি নিয়ে নাড়াচাড়া করছিল।  সম্মতিসুচক মাথা নাড়লো সে। তার চেহারাতেও এক অবর্ণনীয় ঘৃণার ছবি ফুটে উঠলো।  হাতের মেশিনগানটি উপর টোকা দিয়ে বললো,
“সামনে পড়লেই গুলিতে ঝাঝরা করে উচিৎ এইসব হারামজাদাদের! গনতন্ত্রের যোগ্যই নয় এই হতভাগার দল! অথচ এদের দেশে গনতন্ত্রের জন্যে যুদ্ধ করছি আমরা! কোথায় আমাদেরকে একটু খাতির করবে, আমাদের সাথে আনন্দ করবে- আর এখন দেখি এরা আমাদের বিরুদ্ধেই অস্ত্র তোলে!„
„সামনে পেলে একজনকেও ছাড়বো না আর! ওদের মরণই প্রাপ্য„ বললো প্রথম জন।
দু’সপ্তাহ ধরে একটি শিবিরে অপেক্ষা করছে ওদের দলটি।  কয়েকদিন আগে বিদ্রোহীদের সাথে যুদ্ধে বেশ ক্ষতি হয়েছে ওদের। ট্যংক, কামান, অস্ত্রশস্ত্র হারিয়েছে প্রচুর। বেশ কয়েকজন মারাও গিয়েছে।  কিন্তু তারপরও একটিই স্মান্তনা যে, অবশেষে নি:শ্চিহ্ন করতে পেরেছে শত্রুদের।  আরো বিভিন্ন শহরে আক্রমণ করার পরিকল্পনা রয়েছে। কিন্তু তার আগে আরো ক‌য়েকটি দিন অন্য একটি প্লাটুন আর অস্ত্রশস্ত্রের জন্যে অপেক্ষা করতে হবে।  কিন্তু এই অপেক্ষার সময়টি ধীরে ধীরেই কঠিন হয়ে দাঁড়িয়েছে। বারবারই গেরিলা আক্রমন করে শত্রুরা। সে আক্রোশে আর অনায়াসে মানুষ খুন করে নিজেদের বুকের ভেতরে যে রক্তলোলুপ হায়েনাটি জায়গা করে নিয়েছে, তাকে বাগে রাখা সহজ কথা নয়!             
ওদের অপেক্ষার পালা শেষ হলো একদিন।  পরের প্লাটুনটি এসে যোগ দিল ওদের সাথে। সাথে সাথেই হাইকম্যান্ড থেকে পূর্ণ শক্তিতে সামনে যা আসে, ছিন্নভিন্ন করে এগিয়ে যাবার আদেশ দেয়া হলো। আদেশ পেয়ে ভেতরের হায়েনাটি নতুন শিকারের আশায় গর্জন করে উঠলো উল্লাসে। শহরের পর শহর, গ্রামের পর গ্রাম ধ্বংস করে এগিয়ে গেলো ওদের বিশাল দলটি। চোখের সামনে যা পড়লো, সবই পরিণত হলো ধ্বংসস্তুপে। মানুষ মারা হলো পিপড়ের মতো। শিশুরাও রেহাই পেলো না। মরুভুমির দেশটি ক’দিনের মাঝেই ওদের ছোবলে রক্তাক্ত হয়ে উঠলো। 
একদিন এমনি এক ধ্বংসপ্রাপ্ত উপশহরের অলিতে গলিতে আরো খুন করার জন্যে শিকার খুঁজে বেড়াচ্ছিল ওরা দু’জন। হঠাৎ একটি মেয়েকে দেখতে পেলো এক ভাঙ্গা বাড়ীর ভেতরে। চুল উস্কোখুস্কো, চেহারায় ভয় আর শোকের কালো প্রলেপ, উন্মাদ হরিণের চাওনি। ওদেরকে দেখেই মাটিতে উবু হয়ে পাগলের মতো চীৎকার করতে শুরু করলো মেয়েটি। দেখেই রক্তের স্বাদ পেলো ওরা। পাশাপাশি- ভেতরের জৈবিক নেশাটিও মাথাচাড়া দিয়ে উঠলো। সৈন্যদের কাছাকাছি এগিয়ে যেতে দেখে  যেনো আরো বেশী পাগল হয়ে গেল মেয়েটি। জোরে চীৎকার করে পালাবার চেষ্টা করেও যেন পালাতে পারলো না। দ্বিতীয় সৈন্যটি প্রথম জনকে মুচকি হেসে সেদিকে এগিয়ে যেতে ইশারা করে নিজের মেশিনগান বাগিয়ে পাশের ধ্বংসস্তুপের দিকে পা বাড়ালো।
প্রথম সৈন্যটি মেশিনগান বাগিয়ে এগিয়ে গেলো মেয়েটির দিকে। ভয়ে মেয়েটি গলা দিয়ে কোন স্বরই বের করতে পারলো না। শুধু উঠে দাঁড়িয়ে বোবা দৃষ্টিতে  তাকিয়ে রইলো সৈন্যটির দিকে। পালাবার চেষ্টা করারও সাহস হলো না তার। কাছে গিয়ে ধাক্কা দিয়ে মেয়েটিকে চীৎ করে মাটিতে ফেলে দিল সৈন্যটি। মেশিনগানটি মাটিতে রেখেই ঝাপিয়ে পড়লো তার উপর। একবার কেঁদে উঠেই থেমে গেলো মেয়েটি। শুধু দুটো হাত উঠে এলো উপরে, যেনো ঈশ্বরের কাছে এক অব্যক্ত  আর্তি জানালো সে।  
কোথায় কে লুকিয়ে ছিল, বা কোত্থেকে গুলিটি এলো বলতে পারবে না কেউ। অজ্ঞান মেয়েটির উপর সৈন্যাটির রক্তাক্ত শরীর  একটু নড়ে উঠেই স্থির হয়ে রইলো। দ্বিতীয় সৈন্যটির দেখাও পাওয়া গেলোনা আর। 
তার প্রায় একমাস পর ইলিনয়ের ছোট্ট এক শহরের শিশির আর রোদভেজা এক সকাল। মার্গারেট তার বাবার কবরের মাটিতে ফুলগুলো সযত্নে সাজিয়ে রাখলো। সুন্দর একটি ফ্রক পরেছে সে। সে সাথে শোকের চিহ্ন হিসেবে মাথায় কালো রুমোল। সে রুমোল ছাপিয়ে পিঠে লুটিয়ে আছে একগুচ্ছ সোনালী চুল। দেশের জন্যে যুদ্ধে গিয়ে এক সুদুর মরুভুমিতে শহীদ হয়েছে বাবা। বীরত্বের জন্যে মরনোত্তর খেতাবে ভুষিত করা হয়েছে তাকে। বিশেষভাবে চিহ্নিত শহীদদের করবে স্থান হয়েছে তার। বাবার শ্বেতপাথরে বাঁধানো কবরের দিকে তাকিয়ে দীর্ঘশ্বাস বেরিয়ে এলো  মার্গারেটের বুক ফুড়ে। এক ফোটা অশ্রুও শিশির হয়ে ঝরে পড়লো সদ্য তাজা ফুলের পাপড়ীর উপর।      

