জাহাজী জীবনের গল্প (শেষ পর্ব ), নাইজেরিয়ার ওয়ারী বন্দর ও এলপিদা



নদীপথ পেরিয়ে ধীরে ধীরে নাইজরিয়ার ওয়ারী বন্দরের জেটিতে ভিড়লো আমাদের জাহাজ। বন্দরের ব্যস্ততা দূর থেকেই টের পাওয়া গেলো। আমরা যেখানে জাহাজ ভিড়ালাম, তার কাছাকাছিই  ঠিক একই  মুহুর্তে ছেড়ে যাচ্ছে আরেকটি জাহাজ বন্দর ছেড়ে। জাহাজটির নাম দেখে কেঁপে উঠলো বুকের ভেতরটি। 'এলপিদা' ! আমাদের পথসঙ্গী, চার বন্ধুর একজন, স্কুলজীবনের সবচেয়ে ঘনিষ্ট শাজাহান তো কাজ নিয়েছে এই জাহাজেই।  ইস্তাম্বুলে এসে পথচলার বাস্তবতায় আলাদা হয়েছিলাম আমরা।  তারপর অনেক দিন পরপর চিঠি ছাড়া আর কোন যোগাযোগ ছিল না।  চার বন্ধু আবার একসাথে হবো, সে সপ্ন আর  শপথই প্রতিদিনের পাথেয়।  হাতের কাজ ফেলে দ্রুত এসে ডেকের বাইরে দাঁড়ালাম। শাজাহানও দুর থেকে দেখলো আমাদের। আমাদের জাহাজের নাম তার চোখেও পড়েছিল নিশ্চয়ই।  এতোটা হতবাক হলাম যে হাত নাড়তেও ভুলে গেলাম প্রায়।  চোখ ফেটে জল বেরিয়ে এলো।বুকের ভেতরের অকস্মাত শুন্যতা অসহনীয় এক  ব্যথা হয়ে কামড়ে ধরলো হৃদপিন্ড।  আমার বন্ধুর চেহারাতেও একই কষ্টের কালিমা। এলপিদা দূরে অদৃশ্য হবার পরপরই নিজের কেবিনে গিয়ে অন্ধকারে ডুব দিলাম।  এতেদিন লম্বা ভ্রমণের পর পায়ের নীচে শক্ত মাটির আহব্বান, আবার মানুষের জগতে পদার্পণ, কিছুই আমাকে অন্ধকার থেকে আলোয় ডেকে আনতে পারলো না।
রাত এগারোটায় বেরিয়ে এলাম বাইরে।  এক ঘন্টা পরই নামতে হবে মেশিনরুমে। এসেই দেখি জাহাজের চেহারা অন্যরকম। কৃষ্ণসুন্দরীদের ভীড়ে উপচে পড়ছে জাহাজ। নাবিকবন্ধুদের চোখে মুখে আনন্দের ফোয়ারা।  চারদিকে কেমন এক  উৎসব উৎসব ভাব।  ক্যপ্টেন অফিসারদের মুখে আনন্দ ও প্রশ্রয়ের হাসি।  ডেকের উপরে যে যার সঙ্গীনি খুঁজে আলাপে মশগুল।  এমন দৃশ্য দেখিনি আগে, তাই অবাক হয়ে গেলাম।  এসবের মাঝেও সারা জীবনের সামাজিক যে শিক্ষা নিজের ভেতরে, সেটাই বড় হয়ে উঠলো।  সবাইকে পাশ কাটিয়ে তাই কিচেনে ঢুকলাম এক কাপ কফি হাতে মেশিনরুমে ঢোকার জন্যে।  তক্ষুনি একটি মেয়ে এসে ঢুকলো কিচেনে।  কোমর জড়িয়ে ধরে বললো,
- আমি তোমার সাথে যাব।
নিজেকে ছাড়নোর চেষ্টা করলাম। কিন্তু মেয়েটি সহজ পাত্র না।  ছাড়লোনা কিছুতেই। জাহজের মেসবয় সোমালিয়ান আলী কে পেছনে খিকখিক করে হাসতে দেখে পিত্তি জ্বলে উঠলো।  কিন্তু তাতে কি লাভ!  মেয়ের বজ্রআটুনী তো তাতে সামান্যও নরম হলো না।  বললাম,
- ডিউটি আছে এখন আমার।
- কতোক্ষন ডিউটি ?
- ভোর চারটা অবধি।
- তাহলে তখনই তোমার কেবিনে আসব।
আমি কোন উত্তর দেয়ার আগেই কথা বলে উঠলো আলী।
- আমি তোমাকে তার কেবিনে পোঁছে দেব।
আলীর আশ্বাসে বিশ্বাস করেই হয়তো ছেড়ে দিল মেয়েটি আমাকে।  ছাড়া পেয়েই কথা বাড়াতে চাইলাম না আর।  কফির কাপ হাতে দ্রুত পালালাম জাহাজের খোলে।
নীচে গিয়ে কয়েকটা মেশিন চেক করে আবার ডুবে গেলাম এলপিদা ও আমার বন্ধুর ভাবনায়।  বাইরে সবার আনন্দ আমার বিষন্নতা না কমিয়ে আরো বাড়িয়ে দিয়েছে।  একটি দিন বা একটি ঘন্টা যদি বন্ধুর সাথে কাটাতে পারতাম!
শব্দ শুনে উপরে সিঁড়ির দিকে তাকিয়েই বিস্ময়ে হা হয়ে গেলাম।  জাহাজের থার্ড ইন্জিনীয়ার সে মেয়েটিকেই কোলে করে ধীরে ধীরে নামছে। নেমেই খুব যত্নে একটি কাপড় বিছালো কালিমাখা মেঝের উপর।  সাবধানে মেয়েটিকে দাঁড় করালো সে কাপড়টির উপর।  আমি জিজ্ঞাসু দৃষ্টিতে তাকালাম।
- আনন্দ করো। মজা করো!
পরিস্কার কথা থার্ড ইন্জিনীয়ারের।  তার মুখে মৃদু হাসি।  মনে হলো আমাকে জব্দ করতে পেরে মহানন্দে আছে। সামান্য আগেই যে কিছু কাজ চাপিয়েছিল ঘাড়ে, সেটিও বেমালুম ভুলে গিয়েছে।  কিন্তু আমি রেগে গেলাম খুব।  মেজাজতো চড়ে আছে আগে থেকেই।
- একটু আগে একগাদা কাজ দিয়েছ!  এখন আবার নিয়ে এসেছ একে !  ভাগো জলদী। একেও সাথে নিয়ে যাও।
আমার বিরক্তি টের পেয়ে আর কথা না বাড়ালেও বাঁকা হাসলো ইন্জিনীয়ার।  মেয়েটিকে সাথে করে আবার সিড়ি বেয়ে উপরে উঠে গেল।  আমি হাঁফ ছেড়ে আবার ডুবলাম নিজের ভাবনায়।
ভোর চারটায় ডিউটি শেষ হবার পর উপরেই গেলাম না আর।  ইন্জিনরুম থেকে জাহাজের পেছনে প্রপেলার পর্যন্ত একটি সুড়ঙ্গ রয়েছে।  সুড়ঙ্গের শেষে একটি সিঁড়ি বেয়ে পৌঁছানো যায় কেবিনে। এই সুড়ঙ্গপথেই হামাগুড়ি দিয়ে কোনক্রমে পৌঁছলাম কেবিনে।  কেবিনে ঢুকে বাতি না জালিয়েই শুয়ে পড়লাম বিছানায়। ঘুমিয়েই পড়েছিলাম হয়তো।  এরই মাঝে আমার নাম ধরে ডাকতে ডাকতে আলীর সাথে মেয়েটি ঢুকলো ঘরে।  বাতি জ্বাললো আলী। তার মুখে শয়তানী হাসি। মাথায় রক্ত চড়ে উঠলো। দরজার দিকে আঙ্গুল তুলে গেট আউট, গেট আউট বলে চেঁচিয়ে উঠলাম। মেয়েটি থতোমতো চোখে তাকালো একবার, কোন কথা না বলে বেরিয়ে গেল কেবিন ছেড়ে। কিন্তু এরই মাঝে ওর চোখের দৃষ্টিতে চোখ পড়লো। আমার বিষন্ন মন আরো বেশী বিষন্ন হলো তাতে।
ওয়ারীতে এক সপ্তাহ রইলাম আমরা।  এখানকার বন্দরে থেকে মনে হলো, নাইজেরিয়ায় মেয়েদের মাঝে বয়প্রাপ্তির পর দুটো ভাগ হয়।  এক ভাগ গৃহবধু ও আরেক ভাগ দেহপশারিনী।  কথাটা এক নাবিককে বলার পর সে ভুল শুধরে বলল, এটা শুধুমাত্র বন্দরেরই চেহারা।  বাংলাদেশের খুলনা বন্দরেও নাকি একই অবস্থা আরো কয়েকজন নাবিকও খুলনার কথা বললো। তাদের চোখ চকচক করে উঠলো যে, তাও দৃষ্টি এড়ালো না আমার।
জাহাজে এই একটি সপ্তাহ মেয়েদের নিয়ে তুলকালাম কান্ড চললো।  এত সস্তায় এতো ভালো সেবা পাওয়া তো সহজ কথা নয়!  আশি বছরের ইজিপশিয়ান মুসলিম বারবাও তাই পিছিয়ে থাকলো না।  তার কেবিনে কোন মেয়ের অন্তর্বাস খুঁজে পাওয়া গেলো। লজ্জায় লুকোলো বারবা।  এতে খুব মজা পেলো সবাই। কয়েকজন সেই অন্তর্বাসকে পতাকা বানিয়ে পুরো জাহাজ বারবাকে খুঁজে বেড়ালো। জাহাজে এক কার্টুন সিগারেট পেতাম দুই ডলারের বিনিময়ে। এই এক কার্টুনে সারারাতের সার্ভিস আমাদের দুজন বাদে সবাই নিয়েছে।  দুদিন পরপরই সিফিলিসের প্রতিশেধক ঔষধ বিলি করা হতো।  বলা বাহুল্য, আমাদের তার দরকার পড়ে নি।  দরকার না পড়াতেও নিজেরাই হাসির পাত্র হয়েছি নিজেরা। অনেকে নানা সন্দেহে বাঁকা কথার বান ছুড়েছে।
আমাদের যথেষ্ট সহানুভুতি ছিল এই মেয়েদের প্রতি। যে মেয়েটিকে কঠিন ধমক দিতে বাধ্য হয়েছিলাম , তাকে এক কার্টূন সিগারেট দিলাম এমনিতেই। অন্যদের মাঝেও বিলিয়ে দিলাম কিছু। এদের প্রায় সবাই আশেপাশের গ্রামের মেয়ে। কেউ কেউ তাদের দু:সহ জীবনের বর্ণনা দিল।  তাদেরই দু:খে ব্যাথিত হতে হলো নিজেকেও।  দুটো গরীব দেশের মানুষ হিসেবে যতোটা একাত্মতা থাকা দরকার, তার কোন কমতি ছিল না। মেয়েগুলোও আমাদের সহানুভুতি অনুভব করেছে, আমাদের কাছ থেকে পাওয়া সন্মানে আপ্লুত হয়েছে।  তাই ওয়ারী থেকে যখন বিদায় নিল আমাদের জাহাজ, নৌকো বেয়ে যতদুর সম্ভব, ততদুর এলো ওরা আমাদের সাথে।  শেষ অবধি হাত নেড়ে নেড়ে আমাদের নাম ধরে ডেকে বিদায় নিল।
নাইজেরিয়া থেকে ফেরা পথটি কেমন যেন পেরিয়ে গেল সহজেই।  আমি এই ভাঙ্গা জাহাজ ছেড়ে অন্য জাহাজে যোগ দিতে চাইলাম।  এজেন্টকে দেবার মতো পয়সাকড়িও ততদিনে জমেছে হাতে।  কিন্তু আমার অতি সাবধানী বন্ধু রাজী হলেন না তাতে। তাই জাহাজী জীবন ছেড়ে একাই কোথাও পড়াশোনার জন্যে আস্তানা গড়ার সিদ্ধান্ত নিলাম। পেরিয়াস পৌঁছেই কাজে ইস্তাফা দিয়ে বেরিয়ে পড়লাম আবার একা পথে। সামনে অজানা পথ, অজানা গন্তব্য, কিন্তু তারপরও আগের চেয়ে অনেকটা আলাদা। কারণ এবার পকেটে রয়েছে দশমাসের হাড়ভাঙ্গা খাটুনীতে অর্জিত বারোশ পাউন্ড।
শেষ 
 
