নেপাল পরিস্থিতি : রাজতন্ত্রের প্রতি অনুগত আমলারাই কি তবে "গণতন্ত্র" নির্মাণ করবে?




নেপালের গত কয়েকদিনের ঘটনাবলী খুব খিয়াল করে অনুসরণ করছিলাম। ইতিহাস গোল নয় ঠিক, তবে হোমোজিনিয়াস ঘটনায় পরিপূর্ণ। খবরের কাটপেস্ট করতে চাই না কারণ খবরটা ইতোমধ্যেই সবাই সংবাদ মাধ্যমের কৃপায় জেনে গেছেন। তবু সংক্ষেপে জানাচ্ছি, ২০০৮ সালের ঐতিহাসিক নির্বাচনে সংখ্যাগরিষ্ঠতা পাওয়া কমিউনিস্ট পার্টি অফ নেপাল(মাওবাদী) দলের নেতা প্রচন্ড পুস্প দহল প্রধানমন্ত্রীর পদ থেকে ইস্তফা দিয়েছেন। বিশ্বাসঘাতকের ভুমিকায় বরাবরের মতো মধ্যপন্থী ভারতপ্রেমিক বামপন্থীগণ। ঘটনা খুব সহজ। ২০০৬ সালের শান্তিচুক্তি, যার ফসল আজকের রাজতন্ত্রমুক্ত গণতান্ত্রিক নেপাল, মেনে নিতে পৌনে তিন বছর পরে অস্বীকৃতি জানিয়েছিলেন রাজতন্ত্রের প্রতি অনুগত সেনাপ্রধান। চুক্তি অনুসারে এবং আইন অনুসারেও এই ধরণের আচরণ তিনি করতে পারেন না। সঙ্গত কারণেই প্রধানমন্ত্রী প্রচন্ড তাঁকে সেনাপ্রধানের পদ থেকে অপসারণ করেন। কিন্তু সংসদীয় রীতি লঙ্ঘন করে রাষ্ট্রপতি সেনাপ্রধানের পক্ষ অবলম্বন করেন। কোয়ালিশন সঙ্গী মধ্যপন্থী ইউনাইটেড কমিউনিস্ট পার্টি অফ নেপাল(এম-এল ) উদ্ভুত পরিস্থিতিতে রাষ্ট্রপতির সিদ্ধান্ত সমর্থন করেন। অর্থাৎ রাজতন্ত্রের প্রতি অনুগত সামরিক আমলাতন্ত্রে তাঁদের কোন আপত্তি নেই। সর্বশেষ খবর হচ্ছে মরতেদম ভারতপন্থী নেপালী কংগ্রেস ঐ "মধ্যপন্থী" কমিউনিস্ট পার্টিকে প্রস্তাব করেছে নতুন সরকার গঠণ করতে। প্রশ্ন হচ্ছে তাহলে ২০০৬ সালের শান্তিচুক্তি করার কী দরকার ছিল? মাওবাদীরা যদি ডাকাতই হয় তো মরতো ডাকাতের মতো! রাজতন্ত্রের সমর্থক মহান সেনাবাহিনি তো রাজা নিয়ন্ত্রিত এবং ভারত-মার্কিন সমর্থিত মিডিয়াতে নিয়মিতভাবেই বলে যাচ্ছিলেন মাওবাদী দমনে সেনাবাহিনির বীরত্বগাঁথা। সেই ১৯৯৬ সাল থেকে দমন করতে করতে ২০০৬ এ এসে সেই মহান সেনাবাহিনির হুট করে এমন কী হলো যে ডাকাতদের সাথে শান্তিচুক্তি করতে হলো?  আর নির্বাচিত সরকারের সিদ্ধান্ত না মানবার এখতিয়ার সেনাবাহিনি কোত্থেকে পেল? তারপরের কথা হচ্ছে তাহলে ডাকাতরা এখন কী করবে? বোকা কৃষকরা এইসব ডাকাতদের নির্বাচিত করে সংসদে পাঠিয়েছে, এখন তারা কোথায় যাবে? আবার ডাকাতি করতে যাবে? সেনাপ্রধান কি শেষবারের মতো বীরত্ব জাহির করতে কোন আন্তর্জাতিক সবুজ সঙ্কেত পেয়েছেন? গণতন্ত্র কি তবে রাজতান্ত্রিক আমলাতন্ত্র ছাড়া অচল?
স্পেনের গৃহযুদ্ধ মনে পড়ে? মনে পড়ে দিয়েন বিয়েন ফু?
 
