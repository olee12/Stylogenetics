কালের কণ্ঠের রিপোর্টে আর বাংলাদেশ সরকারের বিলবোর্ডে সচলায়তন থেকে সুজন চৌধুরীর আঁকা ছবি চুরি




না বলিয়া পরের দ্রব‌্য নেওয়াকে কী বলে? ধরলাম কিছু যে বলতেই হবে এমন না। জিনিসের গায়ে তো আর নাম লেখা নাই। আর নাম লেখা থাকলেও সেটা যে তারই জিনিস তার প্রমাণ কী? সেই প্রমাণও যে প্রমাণ তাও বা আমরা শতভাগ নিশ্চিত হচ্ছি কী করে? এই দুনিয়ার কিছুই কারো না। যেই জিনিসগুলি আমরা আমাদের তোমাদের ওদের তাদের ওমুকের তমুকের বলি সেখানেও খোঁজ নিলে দেখবেন সকলে বলে না। কয়জনেই বা কয়জনের বিত্তিব‌েসাদের খবর রাখে? শেষমেষ দেখা যায় যেকোন মালিকানাই একগুচ্ছ বা কয়েকটা নির্দিষ্ট গুচ্ছ লোকের স্বীকৃত। সেইগুচ্ছ বা গুচ্ছসমূহের বাইরে হয়তো তার খবরই কেউ রাখে না। সুতরাং মালিকানা জিনিসটা নিয়ে এখনই কোন সিদ্ধান্ত নেওয়া যাবে না। প্রতিটা প্রপঞ্চগুচ্ছ আলাদা আলাদা করে আগাপাশতলা করতে হবে। তারপরে সুনির্দিষ্ট দৃষ্টিকোণ থেকে শতাংশসমূহের একটা হিসাব দেওয়া যেতে পারে। তবে সিদ্ধান্ত দেওয়া যাবে না। সিদ্ধান্ত দেবার মালিক কে? রাষ্ট্র? গবেষক? নাকি ঈশ্বর? তিনি কি তবে আছেন? সেখানেও একই কথা। থাকতেও পারেন আবার নাও থাকতে পারেন। অর্থাৎ সিদ্ধান্ত দিতে গেলেই আপনাকে কারো না কারো পক্ষে যেতে হচ্ছে। সুতরাং আপনার সিদ্ধান্ত অবশ‌্যই নিরপেক্ষ কিংবা ত্রুটিমুক্ত না। শুধু আপনি না, এখন পর্যন্ত জানা বস্তুজগতে কারো পক্ষেই সম্ভব না। 
অতএব একটা পক্ষ নিয়ে নিতেই হচ্ছে। এই লেখাটা দেখে আসা যাক। বেশি দিন আগের কথা নয়। ঠিক একবছর আগের কথা। ভয়াবহ সড়ক দুর্ঘটনায় তারেক মাসুদ আর মিশুক মুনিরের মৃত্যুর প্রতিবাদে সচলে এসেছিল লেখাটি। সেখানে ব্লগটির লেখকের আঁকা ‌ছবিটা ঐসময় অনেকেই ফেইসবুকে বা অন্যান্য সোশাল কমিউনিকেশান সাইটে ব্যবহার করেছিলেন শিল্পীর অনুমতিক্রমে। তারপর বছর গড়িয়েছে। গত কালকে কালের কণ্ঠে এই খবরটা দেখে গত বছরের পোস্টটা আবার মনে পড়লো। স্বনামধন্য কালের কণ্ঠ পত্রিকার কোন এক শ্রদ্ধেয় সাংবাদিক লেখকের অনুমতি না নিয়ে ‌ঠাণ্ডা মাথায় ছবিটা জুড়ে দিয়েছেন কোন এক রিপোর্টে। দৈনিক পত্রিকা অনলাইন/অফলাইন দুইভাবেই বাণিজ্যিক প্রতিষ্ঠাণ।  সেখানে ব্যবহৃত প‌্রতিটি মালমশলার অর্থমূল‌্য আছে। অর্থাৎ প্রতিষ্ঠানটি রাষ্ট্রের আইনকানুনের তোয়াক্কা করতে বাধ্য। আইনটাইন আমি এমনিতে কম জানি। যতটুকু জানি তার পুরোটাই এরতার কাছে শুনে। সেইভাবেই যতদূর জানি ইন্টারনেটে কোন লেখা বা ছবি বা শিল্পকর্ম যদি লেখক বা শিল্পী নিজে থেকে স্পষ্টভাবে যথেচ্ছ ব্যবহারোপযোগী বলে ঘোষণা না দেন তাহলে সেই লেখা বা শিল্পকর্মকে কপিরাইটেড বলে ধরে নিতে হবে। অর্থাৎ শিল্পী বা লেখকের অনুমতি ছাড়া সেই শিল্পকর্ম বা লেখা যে কোন মাধ্যমে প্রকাশ করার অর্থ না বলিয়া পরের দ্রব্য নেওয়া সংক্ষেপে চুরি। সেই চুরিটাই করেছে কালের কণ্ঠ পত্রিকার সেই নাম না জানা সাংবাদিক। শুধু তিনিই নন। বাংলাদেশ সরকারও। নিচের ছবিটাতে তাই দেখা যাচ্ছে  

ফোটো সৌজন্য: সংসপ্তক ও রাশেদুল হক

কালের কণ্ঠের স্ক্রিনশট
এখন কথা হচ্ছে বাংলাদেশ সরকারের সড়ক ও জনপথ বিভাগের বিজ্ঞাপনের দায়িত্বে যারা আছেন বা কালের কণ্ঠের মতো প্রথিতযশা পত্রিকার সেই রিপোর্টটা যিনি করেছেন বা আরো যত স্থানে তঁরা আরো যেসব কপিরাইটেড আইটেম অনুমতিছাড়া ব্যবহার করছেন, তাঁরা কেউই কি জানেন না যে কাজটা চুরি এবং যে এই কাজ করে তাকে চোর বলে?

