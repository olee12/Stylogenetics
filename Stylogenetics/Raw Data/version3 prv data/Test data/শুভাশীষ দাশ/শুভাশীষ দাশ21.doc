আমাদের কালের নায়ক আহমদ ছফা



আহমদ ছফার জন্ম আষাঢ় মাসে। জন্মস্থান চট্টগ্রামের চন্দনাইশ থানার গাছবাড়িয়ায়। তাঁর পিতার নাম হেদায়েত আলী। একজন বিদ্যোৎসাহী মানুষ হিসেবে তাঁর সুনাম ছিল। চন্দনাইশ এলাকায় কম্যুনিস্ট পার্টির তৎপরতা শুরু হলে ছফার বাবা ছেলেকে এই পার্টির কর্মীদের সাথে কাজ করতে উদ্বুদ্ধ করেন। এমনকি দূরে সভা হলে ছেলেকে ঘাড়ে নিয়ে গেছেন সভাস্থল পর্যন্ত। 
প্রাইমারি স্কুলে ক্লাস থ্রিতে পড়ার সময় ছফা তাঁর বাবার জোরাজুরিতে একটা কবিতা লিখেন । কবিতাটি লেখা হয়েছিল রামচন্দ্রকে নিয়ে। ছফার জবানিতে কবিতার দুটো লাইন জানতে পারি।
যেইজন পিতামাতার প্রতি নাহি করে ভকতি
পরকালে হবে তার নরকে বসতি।
উৎফুল্ল পিতা ছেলেকে নিয়ে মসজিদে হাজির হলেন। হাজেরান মুসুল্লিদের সামনে ছফাকে সেদিন রামের কবিতা উচ্চস্বরে পাঠ করতে হয়েছিল। পরে এক প্রবন্ধে ছফা আশংকা প্রকাশ করেছেন, এখন কোনো মসজিদে রামচন্দ্রকে নিয়ে কবিতা পড়া হলে খুনোখুনির বন্যা বয়ে যেত।
হাইস্কুলের শিক্ষকেরা ছফাকে সাহিত্যের নানা রত্নভাণ্ডারের সাথে পরিচিত করান। ছফা গোগ্রাসে সব গিলতে থাকেন। স্কুলশিক্ষক বিনোদবাবুর কাছে আসতেন কম্যুনিস্ট নেতা সুধাংশু বিমল দত্ত। কিছু কিছু পুস্তিকা পড়ে কৃষক-বিপ্লবের কথা জানতে পারেন। কৃষক সমাজের জন্য অপেক্ষমান এক মহান লড়াইয়ের প্রস্তুতির জন্য ছফা একাগ্র হন। 
আহমদ ছফার পিতা লোকজনকে বলে বেড়াতেন তাঁর ছেলেটা আগের যুগে জন্মালে পয়গম্বর হত। ছফা বালক বয়েসে পয়গম্বরের মতো ভারিক্কি জিনিস বুঝতেন না। কীভাবে পয়গম্বর হওয়ার হাত থেকে বাঁচা যায় তার ফিকির খুঁজতেন। ছফার বয়স বেড়েছে। মৃত্যু হয়েছে। পয়গম্বরের তকমা সাঁটাতে পারেননি। এর বদলে হয়েছেন লেখক। আমরা কেউ কেউ ছফার লেখা পড়ে তাঁকে মহাত্মা বা মহামতি সাজাই। কেউ বলেন, ধুর এই লোক আস্ত প্রতিক্রিয়াশীল, সাম্প্রদায়িক।  কেউ বলেন, দেখার চোখ থাকা সত্ত্বেও লোকটা অন্ধ। অপর পারে বসে ছফা এসবে মজা নেন। 
আজ তিরিশে জুন। আহমদ ছফার জন্মদিন। 
ফিরে: আহমদ ছফাকে নিয়ে সলিমুল্লাহ খান একটি প্রবন্ধ লিখেছিলেন প্রায় একই শিরোনামে। মিখাইল লেরমেন্তভের বিখ্যাত উপন্যাস ‘আ হিরো অফ আওয়ার টাইম’ অবলম্বনে।


