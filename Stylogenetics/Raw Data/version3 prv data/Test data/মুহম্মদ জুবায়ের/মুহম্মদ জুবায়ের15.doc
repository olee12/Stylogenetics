জিয়া শহীদ, শেখ মুজিব নন কেন?



এই প্রশ্নটি দীর্ঘদিন ধরে প্রশ্ন হয়ে আছে, মীমাংসিত কোনো উত্তর নেই। জিয়াউর রহমানকে যদি শহীদ বলা হয়, শেখ মুজিবকেও শহীদ বলা দরকার। আমার যুক্তিগুলি এরকম:
১. মুজিব এবং জিয়া ছয় বছরের ব্যবধানে যখন নিহত হন, দু'জনেই বাংলাদেশের রাষ্ট্রপ্রধানের পদে ছিলেন। দু'জনেই সামরিক বাহিনীর সদস্য/অফিসারদের গুলিতে নিহত হন যা ক্যু হিসেবে স্বীকৃত হয়।
২. মতভেদে ওজনের হেরফের মেনে নিয়েও বাংলাদেশের স্বাধীনতায় দু'জনের অবদানই স্বীকার করে নিতে হবে।
৩. শাসক হিসেবে তাঁদের সাফল্য-ব্যর্থতা ছিলো, কিন্তু ব্যক্তিগত সততা নিয়ে দু'জনের কারো বিষয়েই সন্দেহ করা চলে না।
৪. শেখ মুজিব রক্ষীবাহিনী দিয়ে বিরোধীদের দমন/হত্যা করিয়েছিলেন বলা হয়। জিয়ার নামেও ক্যান্টনমেন্টের ভেতরে শত শত সামরিক বাহিনীর সদস্যদের খুন করার অভিযোগ আছে।
৫. বলা হয়ে থাকে, শেখ মুজিবের শাসনের কালে বাংলাদেশে দুর্নীতির প্রচলন হয়েছিলো, জিয়ার আমলে তা সর্বস্তরে বিস্তৃত করা ব্যবস্থা হয়েছিলো বলে কথিত আছে।
৬. শেখ মুজিব একদলীয় শাসন চালু করে নিন্দিত হয়েছিলেন। জিয়া রাজনীতি তুলে দিয়েছিলেন সামরিক উর্দি-পরা মানুষদের হাতে এবং রাজনীতিকদের গাবতলীর গোহাটায় বেচাকেনার ব্যবস্থা চালু করে দিয়েছিলেন, যার জের এখনো আছে পুরোদমে।
৭. শেখ মুজিব যুদ্ধাপরাধীদের বিচার করেননি বলে অভিযোগ, বিপরীতে জিয়া স্বাধীনতার শত্রু ও যুদ্ধাপরাধীদের পুনর্বাসিত করে রাষ্ট্রীয় ক্ষমতার ভাগ দিয়েছিলেন।
ভালোমন্দ মিলিয়ে শেখ মুজিব ও জিয়ার মধ্যে আরো অনেক মিল পাওয়া সম্ভব। কিন্তু জিয়াকে শহীদ বলা হয়। শেখ মুজিব তাহলে শহীদ নন কেন? জিয়ার মৃত্যুবার্ষিকীকে শাহাদত দিবস বলা হলে  শেখ মুজিব হত্যার দিনটিকেও শাহাদত দিবস বলা দরকার, তিনিই স্বাধীন বাংলাদেশের প্রথম নিহত রাষ্ট্রপতি। 
****************************************
পুরনো লেখা। এখনো প্রাসঙ্গিক বিবেচনা করা যায়।

