গল্প: আলোর উপাখ্যান



                        শেষ বিকেলের আকাশে মেঘ জমে আছে। তার আগেই অবশ্য  রোদ থাকতে থাকতেই রনি এসেছিল। ছাদে যাবে  ঘুড়ি ওড়াতে । রনিকে   এটা -ওটা বলে বিদায় করেছে তানিম । আজ আর দিনের আলো ভাল্ লাগছিল না ওর। ঘন এবং বিস্তারিত  অন্ধকার চাইছিল তানিম। আকাশে ঘন কালো কালি ছিটিয়ে দেবতা ওর প্রার্থনা মঞ্জুর করেছেন। যে কারণে এই মুহূর্তে  ঘর ভরতি  ছন্নছাড়া  অন্ধকার ছড়িয়ে আছে । জানালার কাছে একটা চেয়ারের উপর  ঝিম ধরে বসে ছিল তানিম। জানালার বাইরে একটি আমগাছ, শ্যাওলা ধরা দেয়াল আর গাজীপুরের ছড়ানো আকাশ। সে আকাশে ধীরে ধীরে মেঘ জমে উঠছে। তানিমের মনেও মেঘ ঘনিয়ে উঠেছে ।  তানিম দীর্ঘশ্বাস ফেলল। ব্যবসার কাজে ছোটমামা এসেছেন রাজশাহী থেকে । সাহেব বাজারে ছোটমামার  মেডিসিনের ব্যবসা।   তানিমের এস এস সি  পরীক্ষা শেষ ।  তানিম কে রাজশাহী  নিয়ে যাবেন।রাজশাহীতে মাস খানেক থাকার কথা।  ছোট মামা টিকিট কিনতে গিয়েছেন। আজ রাতে বাস। তানিমের অবশ্য  ইচ্ছে হচ্ছে না কোথাও যেতে  । উপায় নেই, মার আদেশ,  যেতে হবেই । ঘরের ছন্নছাড়া অন্ধকারে আলোময় একটি মুখ মাঝে-মাঝেই  ঝলসে উঠছিল। গতকাল বিকেলেই  মুখটি দেখেছে  তানিম । রনিকে নিয়ে  ছাদে ওঠার  সময়। কাল বিকেলে অবশ্য ঝরঝরে রোদ ছিল। আজকের মতো এত ঘন করে আকাশজুড়ে মেঘ করে ছিল না । দিনের আলোয় ভরে  ছিল সিঁড়ি। সাদা রঙের সালোয়ার কামিজ পরে   সিঁড়িতে দাঁড়িয়ে ছিল মেয়েটি। সবুজ ওড়না।  কি নাম মেয়েটির?  দোতলার নতুন ভাড়াটে। মেয়েটি ওর ছোটবোন  নিতুরই যেন সমবয়েসি । গায়ের রং শ্যামলা। চোখ  দুটি কী সুন্দর ।সে দুটি চোখের দিকে তাকিয়ে   তানিমের ষোল বছরের কিশোর শরীরটি মুহূর্তেই জলের তৈরি হয়ে উঠল আর সেই জলশরীরে উথলে উঠল  অজস্র ছোট ছোপ ঢেউ আর ঢেউ  ...আর  উথালপাথাল নাগরদোলার সুখশিহরণ।    দু-মুহূর্ত যেন   থমকে গিয়েছিল সময়। রনি পাশে দাঁড়িয়েও টের পায়নি। তার পর থেকেই আর দিনের আলো ভাল্ লাগছিল না ওর ।  বিস্তারিত  অন্ধকার চাইছিল তানিম। নিতু ঘরে ঢুকল। ফরসা নিটোল চেহারা। চোখে চশমা। লম্বাটে  মুখে পড়ুয়া  পড়ুয়া   ছাপ। নিতুর  হাতে একটা প্লেট। তানিমের চটকা  ভাঙল। কি রে নিতু ? পায়েস। খেয়ে নাও।   নিতু বলল। নিতুর হাত থেকে পায়েসের  প্লেট নিল তানিম ।নিতু বলল, ইস, ভাইয়া। রাজশাহীতে   যা কড়া রোদ। অত রোদে রোদে ঘুরো না কিন্তু ।  তালে  তোমার গায়ের কালো হয়ে যাবে কিন্তু ।  তানিম  মৃদু হাসল। গায়ের রং ফরসা বলেই সারাক্ষণ উদ্বিগ্ন থাকে নিতু ।  তানিম  রাজশাহী যাচ্ছে দেখে নিতুর কি  ঈর্ষা হচ্ছে?  নিতু এবার  ক্লাস এইটে উঠল। পড়ালেখার চাপ। কোচিং। ওর রাজশাহী যাওয়ার  উপায় নেই।  তানিম বলল,  বেশ রোদে রোদে ঘুরব না। সত্যি?সত্যি। বলে  এক চামচ পায়েস মুখে দিয়ে তানিম বলল, বাহ্ । কে  রাঁধল রে পায়েস? মা?না। মা, না।  তাহলে? তুই?  তানিম অবাক হয়ে বলল।যাঃ। আমি রান্নাঘরে গেলে আমার গায়ের রং কালো হয়ে যাবে না? বলতে বলতে হেসে ফেলল নিতু। তাহলে?দোতলায় যে নতুন ভাড়াটে এসেছে। তারাই নিয়ে এল।তানিমের সারা শরীরে শিহরণ খেলে গেল।  পায়েস খেতে খেতে  অন্যমনস্ক হওয়ার ভান করে  তানিম বলল, ওই যে শ্যামলা মেয়েটির কথা বলছিস? কাল আমি আর রনি দেখলাম। তোর বয়েসি? মেয়েটির কথা ওঠায় সতর্ক হয়ে উঠল নিতু । দ্রুত  বলল,  না, না।  ও আসেনি তো। ও আসবে কি করে? ওর মা এসেছে। ও।  তা মেয়েটির কি নাম রে নিতু? আলো। কেন?তানিম দ্রুত বলে, কেন আবার? এমনি। বলে হাসার চেষ্টা করে তানিম । পায়েস খেতে থাকে। গুড়ের  পায়েস। বেশ স্বাদ হয়েছে।  মনে মনে ভাবল: আলো? বাহ্, কি সুন্দর নাম! নিতু অত্যন্ত নিষ্ঠুর ভঙ্গিতে বলল, আলোর বড় খালা সিলেট থাকেন। দুদিন পর তিনি এসে  আলো কে সিলেট নিয়ে যাবেন।   তানিমের বুকের ভিতরে একটি লুকানো নদী আছে। সে নদীর পাড়ে আদ্যিকালের আলুথালু গ্রাম ... সহসা প্লাবণের জলে যেন সে গ্রাম ভেসে গেল খরকুটোর মতো। আর অথই জলে  খাবি খেতে লাগল  তানিম । খুরকুটো আঁকড়ে ধরে কোনওমতে বলে, আলোকে ওর বড় খালা  সিলেট নিয়ে যাবেন কেন? নিঃশ্বাস নিতে কষ্ট হচ্ছিল ওর। নীতু বলল, কেন আবার? আলো তো ছোটবেলা থেকেই  ওর খালা-খালুর  কাছে মানুষ । আলোর বড় খালার ছেলেমেয়ে নেই।ওহ্।  আলোরা নতুন এ বাড়িতে এল বলে আলোও এল। আন্টি তো তাই বললেন।   ওহ!তানিমের পায়েস খাওয়া শেষ। নিতু ভাইয়ের হাত থেকে প্লেটটা নিল । একবার তীক্ষ্মচোখে ভাইয়ের মুখের দিকে তাকাল।   তারপর ছোট্ট শ্বাস ফেলে  বলল, ইস, আল্লা  আলোর মতন কপাল যেন কারও না হয় । কেন? তানিমের  নিঃশ্বাস বন্ধ হয়ে আসে। ঘুরে দাঁড়াতে দাঁড়াতে নিতু বলল,  আলো যে অন্ধ।  আলো চোখে দেখতে পায় না। অন্ধ! কি বলছিস তুই ?  ভূমিকম্প টের পায় তানিম । ওর পায়ের নীচের সিমেন্টের মেঝে  মৃদু মৃদু কাঁপছে। কাঁপছে দেয়াল। ছাদ। জানালা।আর   দূর আকাশের মেঘের ছায়ায় ওর ঘরটা নিকষ আঁধারে ঢেকে যাচ্ছিল । হ্যাঁ। অন্ধ। আন্টি তো তাই বললেন। নির্লিপ্ত কন্ঠে বলল নিতু । যেন কিছু হয়নি। যেন আলোর অন্ধ হওয়াটাই স্বাভাবিক। আশ্চর্য! আলো অন্ধ? তাহলে আলোর চোখ অত সুন্দর হয় কি করে?  অনেক রাতে ... বাস যমুনা সেতু পেরুতেই  ঝমঝম বৃষ্টি শুরু হল। পাশের সিটে ছোট মামা ঘুমিয়ে আছেন। তানিমের চোখে ঘুম নেই।   তখন থেকে নিতুর  কথাগুলি মাথায় ঘুরছিল। নিতু তখন বলল, আলো  অন্ধ। চোখে দেখতে পায় না। আশ্চর্য! আলো অন্ধ? তাহলে আলোর চোখ অত সুন্দর হয় কি করে?  তানিম ভেবে ভেবে কোনও কুলকিনারা পায় না। চোখের আলোয় আলোকে দেখবে বলে চোখ বোজে তানিম । তখন বৃষ্টির শব্দ মুছে যায়। তার বদলে একটি রৌদ্রময় দিনের  ছবি  ওর চোখের সামনে  ফুটে ওঠে। যে ছবিতে  আলোময়  একটি দিন থমকে আছে। আর একটা পথ । যে পথে   বিন্দুমাত্র আঁধার নেই। সে পথে কেবলি আলো আর আলো আছে ছড়িয়ে  । পথটা যেন একটা নদীর পাড়ে  বেঁকে গেছে। কি নাম সে নদীর? পদ্মা? নদীর পাড়ে রোদে ভরা বালির চর। আলোকিত  বালির চরের উপর    হাঁটছে তানিম ।   যেন স্বপ্নের ভিতরে হাঁটছে । যেন আলোর ভিতরে ভাসছে।  ... তারপর ওর সুমুখে এসে  দাঁড়ায় আলো । যেন নদী থেকে উঠে এসেছে এক আলোর  জলকন্যা। শুকনো বালির উপরে ভেজা পায়ের ছাপ ফেলে ফেলে । তুমি সত্যিই দেখতে পাওনা আলো ? তামিম জিজ্ঞেস করে। কেন? পাই তো। আলো বলল। যেন হাসল। তাহলে?কি তাহলে? নিতু যে বলল-কে নিতু?ওহ্ । মাঝেমাঝেই সুখস্বপ্নটা ছিঁড়ে যাচ্ছিল ... তখন ক্ষীণ বৃষ্টির শব্দ শোনা যাচ্ছিল । বাস চলছে ...তানিম চোখ বোজে । 

