ভাষা নিয়ে দু'পশলা 



১।
গেলো সেপ্টেম্বরে  মৃন্ময় যখন প্রথম স্কুলে গেলো, আমাদেরর দুজনেরই তখন অনেক উৎকন্ঠা। উৎকন্ঠার কারন একেবারে অমূলক নয়। আমরা আড়াইজন স্কটিশবর্ডারের যে ছোট্ট শহরে থাকি, সেখানে আমরা যে একমাত্র বাঙ্গালী তাই নয়, একমাত্র এশিয়ান, একমাত্র নন-ইউরোপিয়ান, একমাত্র নন-ইংলিশ স্পিকিং ইত্যাদি ইত্যাদি...
লন্ডন, বার্মিংহাম, ম্যানচেষ্টারের মতো ইমিগ্রেন্ট অধ্যুষিত নগরীগুলোতে এদিকে অনেক সুবিধা।ইংরেজি না জেনে, ইংরেজি না বলে ও দিব্যি  বিলেতবাস করা যায়। লন্ডনের টাওয়ার হ্যামলেট এলাকার প্রায় সব স্কুলেই বাংলাভাষী শিক্ষক, সহ-শিক্ষক আছেন। বাংলাদেশ থেকে আসা কিংবা ইংরেজি না জানা মা-বাবার সন্তানদের তেমন একটা সমস্যা হয়না শুরুর দিকে।
কিন্তু মৃন্ময়ের পুরো স্কুলে সেই একমাত্র নন-ইংলিশ ছাত্র, যদি ও ওর মা এই স্কুলেই সহ-শিক্ষক তবু ছেলের ক্লাশে তার অনুমতি নেই। প্রধান শিক্ষিকার সাথে আমাদের উৎকন্ঠা বিষয়ে কথা বললে তিনি আশ্বস্ত করলেন- কোন সমস্যাই হবেনা, বাচ্চারা খুব দ্রুত সবকিছু শিখে নেয়।
এবং সত্যিই কোন সমস্যা হলোনা।
মাত্র মাস ছয়েক। মৃন্ময় এর মধ্যে ক্রিসমাসের নাটক করে, গানের ক্লাশে হাজির হয়, বন্ধুদের সাথে শনিবারে আড্ডা দিতে যায় এবং ঘরে ফিরে মা-বাবার ইংরেজি উচ্চারনে ভুল ধরিয়ে দেয়!
ওদের বর্ণমালা শিক্ষার ধরন আমাদের শেখার বিপরীত।  আমরা A, B, C, D...এরকম ধারাবাহিক শিখেছি। ওরা এই ধারাবাহিকতার ধারই ধারেনি। শুরু করেছে S দিয়ে। অক্ষরগুলোকে নামের বদলে পরিচিত  উচ্চারন দিয়ে। যেমন 'M' কে 'এম' না শিখিয়ে শিখাচ্ছে 'ওমমম...'।
অভিভাবক সভায় এই বিষয়গুলো নিয়ে প্রশ্ন করলে মজার উত্তর পেলাম।
S দিয়ে  বর্ণমালা পাঠ শুরু কারন এর আকার বাচ্চাদের কাছে সব থেকে বেশী পরিচিত। সাপের মতো! ।
উচ্চারন প্রসংগে ব্যাখ্যাটা এলো এরকম- বৃটেনের এক এক অঞ্চলের মানুষের ইংরেজি উচ্চারন এক এক রকম। বার্মি ইংলিশ, ইয়র্কশায়ারি, স্কটিশ এরকম কতো ডায়ালেক্ট। কিন্তু শুরু থেকে বিদ্যালয়ে বাচ্চাদের প্রমিত উচ্চারন শেখানো হয় যাতে সব অঞ্চলের শিক্ষার্থীদের ইংরেজী উচ্চারন প্রমিত হয়।
২।
প্রাথমিক থেকে বিশ্ববিদ্যালয় পর্যন্ত আমি ম্যাংগো পাবলিক। প্রাইভেটের ধার ধারা হয়নি। শিশু শিক্ষা থেকে উচ্চতর শিক্ষা কোন পর্যায়েই শিক্ষকদের পাইনি ভাষার প্রমিত উচ্চারন শিক্ষা দিতে। বরং শিশু শিক্ষা পর্যায়েই আমাদেরকে ভুল উচ্চারনে বর্ণমালা শেখানো হয়েছে। পরবর্তীতে এই ভুল কারো শুধরেছে, কারো রয়ে গেছে, এই ভুল জানা অনেকেই শিক্ষক হয়ে ভুল বাড়িয়েছেন, বাড়াচ্ছেন আরো। 
প্রমিত ভাষা না শিখেই প্রমিত ভাষাকে উড়িয়ে দেবার একটা প্রবল প্রবণতা দেখি উত্তরাধুনিক নাটক, কবিতা, গল্প, উপন্যাসে। আধুনিক হবার আগেই উত্তরাধুনিকতা!
বাংলা প্রমিত ভাষার বিরুদ্ধে বড় অভিযোগ এটি পশ্চিমবঙ্গ থেকে আমদানীকৃত,পূর্ব বঙ্গের নিজস্ব নয়, পূর্ব বঙ্গের কোন অঞ্চলের মানুষের কথ্য ভাষা এটি নয়।
ঠিক আছে, ভালো কথা। তাহলে কোনটি পূর্ব বঙ্গের মানুষের মুখের ভাষা? আরো নির্দিষ্ট করে বললে- কোনটি পূর্ববঙ্গ? কোনটি বাংলাদেশ? পূর্ববঙ্গের কথ্য ভাষা'র দর্শন ঝুলিয়ে যে ভাষারীতি  প্রতিষ্ঠিত করার চেষ্টা করা হচ্ছে সেটি কি এই অঞ্চলের সকল মানুষের কথ্য নাকি একটি নির্দিষ্ট অঞ্চলের মাত্র যারা এই সময়ের  সাহিত্য, সংস্কৃতির নিয়ন্ত্রকের ভূমিকায় আছেন? সিলেট, চট্রগ্রাম, নোয়াখালি, বরিশাল এক এক অঞ্চলের মানুষের কথ্যরীতি এক এক রকম।
একটা দেশের সাহিত্য, সংস্কৃতি যদি তার সব অঞ্চলের মানুষের জন্য হয় সে ক্ষেত্রে একটা মানরীতিই সব থেকে নিরাপদ যা সকলের জন্য সহজবোধ্য।
পূর্ববঙ্গের ভাষারীতির দোহাই দিয়ে একটা নির্দিষ্ট অঞ্চলের মানুষের কথ্যভাষাকে জাতীয় ভাষা হিসেবে প্রতিষ্ঠা করা ও কিন্তু এক ধরনের আগ্রাসন।
ভাষা রাজনীতির পেছনের গল্প আসলে আরো অনেক বিস্তৃত। ঐ যে বিশাল বুড়ো তার ছায়াকে যতো ভয়। বহুদিন চেষ্টা হয়েছে ধর্মের ধোঁয়ায়- কাজ হয়নি। এখন পূর্ব-পশ্চিমের ধোঁয়া!

