।।' আমি একগুচ্ছ রক্তজবার কথা বলছি'।।  



পেরেক দিয়ে গেঁথে রাখা জগৎজ্যোতি 
তাকে পেরেক দিয়ে খুঁটির সংগে গেঁথে রাখা হয়েছিল আজমিরীগঞ্জ বাজারে । তখনো দেহ তার থির থির কাঁপছে, ক্রমশঃ ফুরিয়ে আসছে নিঃশ্বাসের আয়োজন ।
শত্রুদের আক্রমনে সহযোদ্ধারা যখন ছিন্নভিন্ন তখনো তিনি প্রিয় এলএমজি আঁকড়ে এগিয়ে যাচ্ছিলেন । যে চোখে স্বদেশের স্বাধীনতা আর শোষনমুক্তির স্বপ্ন দেখতেন সেই চোখ গুলিবিদ্ধ হলে ঘাতকদের হাতে ধরা পড়েন তিনি ।
এই মধ্যবয়সে এসে বহুদূরে ফেলে আসা শৈশবকে আমার কুর্নিশ করতে ইচ্ছে । আমার শৈশবের স্মৃতিকে পুন্য করেছে এই ছবির  খুঁটিতে পেরেক দিয়ে গেঁথে রাখা মানুষটার বীরত্ব গাঁথা ।
ছোটবেলা মামার বাড়িতে ছিলাম । মুক্তিযুদ্ধের ফসল বাংলাদেশের বয়স তখনো একযুগ হয়নি । সুনামগঞ্জ জেলার ভাটি অঞ্চলে তখনো মানুষের মুখে মুখে দাসপার্টি আর তার প্রধান জগৎজ্যোতি'র বীরত্ব রুপকথার মতো ফেরে । আমাদের পরিবারের কয়েকজন ছিলেন তার সহযোদ্ধা । সেই থেকে এই জগৎজ্যোতি, '৭১ এ যার এইচএসসি পরীক্ষা দেয়ার কথা ছিলো তিনি হয়ে উঠেন আমার বীরশ্রেষ্ঠ । বছর কয়েক আগে একটা গল্প ( ওমশান্তি-আসসালাম  )লিখতে গিয়ে হঠাৎ করেই তিনি হয়ে উঠেন সেই গল্পের এক  চরিত্র । 
আজ সামহোয়ার ইন ব্লগে সুনামগঞ্জের ব্লগার শামস শামীমের পোষ্টে দেখি আমার বীরশ্রেষ্ঠ, রাষ্ট্র যাকে কোন স্বীকৃতি দেয়নি তার গায়ে কোন উর্দি ছিলোনা বলে সেই শহীদ জগৎজ্যোতির ছবি । ১৬ নভেম্বর ১৯৭১ সালে আজমিরীগঞ্জ বাজারের খুঁটিতে পেরেক দিয়ে যাকে গেঁথে রাখা হয়েছিল পরে তার শরীর ছিন্নভিন্ন করে ভাসিয়ে দেয়া হয়েছিল নদীর জলে । পত্রিকায় ছাপা হয়েছিল সেই 'দুস্কৃতিকারী'র এই ছবি ।
শামস শামীম আপনি আমার অভিবাদন গ্রহন করুন ।
হাজার মাইল দূরে থেকে এই মাতাল মধ্যরাতে আমার গা কেঁপে উঠছে এই ছবি দেখে । 
শামীমের পোষ্টে তালেব ভাইয়ের কথা লেখা হয়েছে । তালেব ভাই আমার নানাবাড়ির পাশের গ্রামের । ছাত্রলীগ করতেন, সুনামগঞ্জ কলেজের জিএস ছিলেন । তার ছোটভাই মোতালেব আমাদের বন্ধু ।  স্বাধীনতার পর দিরাই থানার নামকরন করা হয়েছিল তালেবনগর । না টিকে থাকেনি , আমাদের এইসব টিকে থাকেনা । 
এই পোষ্ট লিখতে লিখতে হারুন মামার কথা মনে পড়ছে । বড়মামার বন্ধু ছিলেন । ঐ অঞ্চলের এক বিখ্যাত অভিজাত পরিবারের সন্তান যার আপন চাচারা রাজাকার ছিলো । এক গভীর রাতে আমার বড়মা( নানীর মা)র ঘরে এসে উঠেছিলেন এই গেরিলা যোদ্ধা । রাজপুত্রের মতো চেহারায় ক্লান্তি ও ক্ষুধার ছাপ ছিলো । একটানা অনেকদিন পেটে ভাত পড়েনি । বড় মা তাড়াহুড়ো করে মুরগীর মাংস রেঁধে দিয়েছিলেন । যাবার সময় ঘরের চৌকাঠে তার পা ঠেকে গিয়েছিল ।
পরদিন রসুলগঞ্জ বাজারে হারুন মামার টুকরো টুকরো শরীর লটকে রেখেছিল রাজাকারেরা ।
হারুন মামার মাকে দেখতাম ছোটবেলায় । সাদা শাড়ী পড়া অভিজাত মহিলা । তাঁর চেহারা  এখন আর মনে পড়েনা । বহুবছর পর এক অস্থির রাতে বর্ননাতীত শোক, শোকের অধিক এক অব্যাখ্য অনুভূতি আমাকে গ্রাস করে ।। 
 
