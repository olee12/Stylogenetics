'আদিবাসী' বিতর্কঃ জাতীয়তাবাদের জঞ্জাট 





১৯৭২ সালের অক্টোবর মাসে স্বাধীন বাংলাদেশের প্রথম সংবিধান গৃহীত হয় যে সংসদে, তার একজন  সদস্য ছিলেন মানবেন্দ্র নারায়ন লারমা।১৯৭০ এর বাঙ্গালী জাতীয়তাবাদী গনজোয়ারের নির্বাচনে ও লারমা স্বতন্ত্র প্রার্থী হিসেবেই নির্বাচিত হয়েছিলেন পার্বত্য অঞ্চল থেকে।
নতুন সংবিধানের সংবিধানের ৩ নম্বর ধারায় বলা হয়:
‘বাংলাদেশের নাগরিকত্ব আইনের দ্বারা নির্ধারিত ও নিয়ন্ত্রিত হইবে, বাংলাদেশের নাগরিকগণ বাঙালি বলিয়া পরিচিত হইবেন।’
এর প্রতিবাদে ওয়াকআউট করেছিলেন পাহাড়ি জনগোষ্ঠীর একমাত্র প্রতিনিধি এম এন লারমা। এর আগে খসড়া সংবিধানের ওপর গণপরিষদে যে বিতর্ক হয় তাতে অংশ নিয়ে তিনি বলেছিলেন, ‘সংবিধান হচ্ছে এমন একটা ব্যবস্থা যা অনগ্রসর জাতিকে পিছিয়ে পড়া ও নির্যাতিত নীতিতে অগ্রসর জাতির সঙ্গে সমানতালে এগিয়ে নিয়ে আসার পথ নির্দেশ করবে। কিন্তু বস্তুতপক্ষে এই পেশকৃত সংবিধানে সেই রাস্তার সন্ধান পাচ্ছি না।’
শেখ মুজিবুর রহমান ৭৩ এর নির্বাচনী জনসভায় পাহাড়ী জনগোষ্ঠীর উদ্দেশ্যে বলেছিলেন- ‘তোরা বাঙ্গালী হয়ে যা!’ তার মত নেতার কাছে এটাই হয়তো সরল সমাধান মনে হয়েছিলো!
সেই নির্বাচনে ও এম এন লারমা আবারো নির্বাচিত হন,স্বতন্ত্র প্রার্থী হিসেবেই। এর ভেতরে জনসংহতি  সমিতি গঠন করেন ,পাহাড়ের এগারো জাতিগোষ্ঠীকে ঐক্যবদ্ধ করে জুম্ম জাতির রূপরেখা প্রনয়ন করেন এবং নিয়মতান্ত্রিক পদ্ধতিতেই সংবিধানে জুম্ম জাতির স্বীকৃতির দাবী তুলতে থাকেন। লারমা সংসদীয় দলের প্রতিনিধি হিসেবে ইউরোপ সফর করেন, বাকশাল গঠন হলে বাকশালে ও যোগ দেন।
আগষ্ট পনেরো ১৯৭৫ এ শেখ মুজিব নিহত হলে পরদিন মানবেন্দ্র লারমা আত্নগোপনে চলে যান, টের পান এবার আর মৌখিক, সাংবিধানিক অস্বীকৃতি নয় শুরু হবে সামরিক আগ্রাসন। আগ্রাসন প্রতিরোধের জন্য তার নেতৃত্বে তৈরী হয় জনসংহতি সমিতির সশস্ত্র সংগঠন।
এরপরের দুই দশক কেবলই সামরিক আগ্রাসন,উচ্ছেদ, ভূমি দখল, গনহত্যা, ধর্ষনের রক্তাক্ত  অধ্যায় ।এই অধ্যায়ের পুনরোচ্চারন বাহুল্য মাত্র, কেবল শুরুতে একটি প্রশ্ন উত্থাপনের জন্য এই ভণিতাটুকু।
মানবেন্দ্র নারায়ন  লারমা একটি পূর্নাংগ জাতি হিসেবে স্বাধীন দেশের সংবিধানে জুম্মদের  স্বীকৃতি ও ন্যায্য অধিকারের দাবী তুলেছিলেন নাকি ‘আদিবাসী’ হিসেবে তাদের স্বীকৃতি চেয়েছিলেন?

  আদিবাসী স্বীকৃতি-হ্যাঁ

বাংলাদেশ রাষ্ট্র গঠনের আন্দোলন সংগ্রামে ‘বাংগালী জাতীয়তাবাদ’ এর অনুপ্রেরনা ঐতিহাসিক ভাবেই সত্য। নতুন রাষ্ট্রের সংবিধানে সেই ইতিহাসটুকু ও স্বীকৃত হতে পারতো কিন্তু একারনে একটা রাষ্ট্রের ভেতরের সকল মানুষ একই জাতিভুক্ত হয়ে যেতে পারেনা। সংখ্যায় যতো লঘুই হোক ভিন্ন জাতিগোষ্ঠীর মানুষের স্বীকৃতি উপেক্ষা করতে পারেনা কোন রাষ্ট্র। দুঃখজনক ভাবে বাংলাদেশ রাষ্ট্রের শুরুতেই এই অন্যায্য অস্বীকৃতির বিষয়টি ঘটেছিলো, সাংবিধানিক ভাবে সবাইকে ‘বাঙ্গালী’ জাতিভুক্ত করা হয়েছিলো।
অবৈধ সামরিক শাসক জিয়াউর রহমান যেমন একদিকে পাহাড়ে সামরিক আগ্রাসন, পাহাড়ীদের উচ্ছেদ ও বাঙ্গালীদের অভিবাসনের কাজ শুরু করে তেমনি আবার সংবিধান কাঁটাছেড়া করে ‘বাঙ্গালী’ জাতীয়তাবাদের বদলে ‘বাংলাদেশী জাতীয়তাবাদ’ এর সুচনা করে। এর মাধ্যমে রাষ্ট্রের বাঙ্গালী, জুম্ম সহ সকল জাতির পরিচয়কেই মুছে দেয়ার চেষ্টা চলে। সামরিক শাসক ও তার পরামর্শক বুদ্ধিজীবিরা একটা সরল সত্যকে অস্ত্রের জোরে অপসারন করতে চেয়েছিলো - জোর করে জাতি বানানো যায়না,রাষ্ট্র পরিচয় যতো তাড়াতাড়ি বদলায় জাতির পরিচয় ততো তাড়াতাড়ি বদলানো সম্ভব নয়।
সামরিক শাসক এরশাদের আমলে ও একই ধারবাহিকতা চলে। নব্বুইর গনআন্দোলনের মাধ্যমে সামরিক শাসনের অবসান পরবর্তী সময়ে সংবিধানে ‘আদিবাসী’দের স্বীকৃতির বিষয়টি আবারো উচ্চারিত হওয়া শুরু করে। স্বভাবতই বিএনপি, জামাত ও সমমনা ডানপন্থী দলগুলোর অবস্থান এ ক্ষেত্রে নেতিবাচক। বামপন্থীদলগুলো তাদের ক্ষুদ্র সামর্থ্য নিয়ে পাহাড়ী জনগোষ্ঠির সমর্থনে মোটামুটি সরব। অপরদিকে দেশের অন্যতম প্রধান রাজনৈতিক শক্তি আওয়ামী লীগ অন্তত দৃশ্যতঃ পাহাড়ী জনগোষ্ঠীর প্রতি সহানুভূতিশীল। একুশ বছর পর আওয়ামী লীগ ক্ষমতায় এলে শান্তিচুক্তি সম্পাদিত হয়, শান্তিবাহিনী অস্ত্র সমপর্ণ করে এবং বাংলাদেশ সেনাবাহিনী ও সামরিক অভিযান বন্ধ করে। 
শান্তিচুক্তি পরবর্তী সময়ে দেখা যায় মানবেন্দ্র লারমা যেমন জুম্ম জাতির স্বীকৃতি ও অধিকার নিয়ে সোচ্চার ছিলেন, পাহাড়ের বর্তমান নেতৃত্ব এর বদলে ‘আদিবাসী’ স্বীকৃতিকেই বেশী গুরুত্ব দিচ্ছেন।এসময়ে আওয়ামী নেতৃত্ব ও তাদের সপক্ষের বুদ্ধিজীবিদের কথাবার্তায় ধারনা পাওয়া যায়- স্বাধীনতা পরবর্তী সময়ে ‘আদিবাসী’দের স্বীকৃতি না দেয়াকে তারা আর জাস্টিফাই করছেননা এবং পাহাড়ী জনগোষ্ঠীদের বিভিন্ন সাংগঠনিক ফোরামে তারা কথা দেন ক্ষমতায় গেলে সংবিধানে ‘আদিবাসী’ স্বীকৃতি দেয়া হবে।
বর্তমান পররাষ্ট্রমন্ত্রী দীপুমনি নিজে ২০০৮ ও ২০০৯ সালে ‘আদিবাসী দিবস’এ বিশেষ অতিথি হিসেবে উপস্থিত থেকে ‘আদিবাসী’দের অধিকার আদায়ের সংগ্রামে সংহতি প্রকাশ করেন। এমনকি গত জাতীয় নির্বাচনে আওয়ামী লীগ তার নির্বাচনী মেনিফেস্টোতে ও স্পষ্ট ভাবে উল্লেখ করে 

 Terrorism, discriminatory treatment and human rights violations against religious and ethnic minorities and indigenous people must come to an end permanently. 


Their entitlement to equal opportunity in all spheres of state and social life will be ensured. Special measures will be taken to secure their original ownership on land, water bodies, and their age-old rights on forest areas.


All laws and other arrangements discriminatory to minorities, indigenous people and ethnic groups will be repealed. Special privileges will be made available in educational institutions for religious minorities and indigenous people. Such special privileges will also apply for their employment


  আদিবাসী স্বীকৃতি-না!

দুই-তৃতীয়াংশের বেশী সংখ্যাগরিষ্ঠতা নিয়ে আওয়ামী লীগ ক্ষমতায় এসে সংবিধান সংশোধনের উদ্যোগ নিলে পরাজিত ডানপন্থীরা ছাড়া বাংলাদেশের বাকী সব শুভবোধ সম্পন্ন মানুষেরা আশা করেছিলেন আওয়ামী লীগ তার কথা রাখবে। যে ভুল হয়েছিলো সংবিধানের শুরুতে সেটি এবার সংশোধন হবে।
কিন্তু যারা খোঁজখবর রাখেন তারা টের পাচ্ছিলেন শুরু থেকেই এ বিষয়ে কিছু একটা ঝামেলা শুরু হয়েছে। প্রথমে সচিব পর্যায়ে, তারপর দুএকজন মন্ত্রী অনানুষ্ঠানিকভাবে বলতে থাকেন- বাংলাদেশে কোন আদিবাসী নেই। তারপর যখন পঞ্চদশ সংশোধনী  সংসদে পাস হলো জুন ৩০ তারিখে, দেখা গেলো কফিনে শেষ পেরেক ঠুকে দেয়া হয়েছে। বহুল প্রত্যাশিত ‘আদিবাসী’ স্বীকৃতির কোন নামগন্ধ নেই।
 শুধু '২৩ক' নামে একটি নতুন অনুচ্ছেদ সংযোজন করা  হয়েছে 'রাষ্ট্র বিভিন্ন উপজাতি, ক্ষুদ্র জাতিসত্তা, নৃগোষ্ঠী ও সম্প্রদায়ের অনন্য বৈশিষ্ট্যপূর্ণ আঞ্চলিক সংস্কৃতি এবং ঐতিহ্য সংরক্ষণ, উন্নয়ন ও বিকাশের ব্যবস্থা গ্রহণ করিবেন।' 
এই সংশোধনী নিয়ে দেশের ভেতরে ও আন্তর্জাতিক মহলে নতুন করে সমালোচনা শুরু হলে গত ২৬ জুলাই পররাষ্ট্রমন্ত্রী দীপুমনি জাতীয় পত্রিকার সম্পাদক ও কুটনৈতিকদের ব্রিফিং দেন যেনো ‘আদিবাসী’ বলে সম্বোধন করা না হয়,তিনি ’৯৭ এ সম্পাদিত শান্তিচুক্তির ও দোহাই দেন যেখানে ‘Indigenous’ এর বদলে ‘Tribal’বলা হয়েছে। 
দেখা যাচ্ছে বাংলাদেশে ‘Indigenous’ এর বাংলা করা হয়েছে ‘আদিবাসী’ এবং ‘Tribal’এর  বাংলা ‘উপজাতি’। সরকার Tribal মানছে, ‘Indigenous’ মানছেনা অপরদিকে ‘আদিবাসী স্বীকৃতি’র পক্ষে যারা তারা ‘Indigenous’ চাচ্ছেন, ‘‘Tribal’ নয়।
যদিও  ইউকিপিডিয়া জানাচ্ছে ‘Indigenous’, ‘‘Tribal’ এগুলো একই পরিভাষা মাত্র।
আপাততঃ সব বিতর্ক দূরে রেখে দেখা যেতে পারে জাতিসংঘের দেয়া সংজ্ঞামতে ‘আদিবাসী’ কাকে বলে? 
Indigenous peoples, or Natives, are ethnic groups who are native to a land or region, especially before the arrival and intrusion of a foreign and possibly dominating culture. They are a group of people whose members share a cultural identity that has been shaped by their geographical region. A variety of names are used in various countries to identify such groups of people, but they generally are regarded as the "original inhabitants" of a territory or region. Their right to self-determination may be materially affected by the later-arriving ethnic groups.
এই সংজ্ঞায়নে দুটো শর্ত বলা আছে। 
প্রথমতঃ তারা কোন এক ভূ-খন্ডের একটি নৃতাত্বিক গোষ্ঠী যারা কোন একটি বিদেশী দখলদার শক্তি ঐ ভূ-খন্ডের দখল নেয়ার আগে থেকেই ঐখানে ছিলো। দ্বিতীয়তঃ তারা সেই নৃতাত্বিক গোষ্ঠী যারা নিজেদের সংস্কৃতিকে ধরে রাখতে পেরেছে।
উদাহরন হিসেবে অস্ট্রেলিয়া ও নিউজিল্যান্ডের কিংবা আমেরিকার আদিবাসীদের কথা বলা যায়। দখলদার ইংরেজরা ঐ ভূ-খন্ডগুলোর দখল নেয়ার আগে থেকেই সেখানে নেটিভদের বসবাস ছিলো। দখলদার সংস্কৃতির আগ্রাসনের মুখে ও তারা তাদের সাংস্কৃতিক পরিচয় ধরে রাখতে সক্ষম হয়েছে। সুতরাং আদিবাসী সংজ্ঞায়নে অস্ট্রেলিয়া, নিউজিল্যান্ড, আমেরিকায় কোন সমস্যা নাই।
কিন্তু বাংলাদেশের ক্ষেত্রে বিষয়টা কি একই রকম? 
প্রথম শর্ত যদি মেনে নেয়া হয় তাহলে মেনে নিতে হবে সংখ্যাগরিষ্ঠ বাঙ্গালী জাতিগোষ্ঠী এই ভূ-খন্ডে বহিরাগত বিদেশী এবং এই কথিত ‘বহিরাগত বিদেশী’দের আগমনের আগে থেকেই এখানে কথিত ‘আদিবাসী’দের বসবাস। অস্বীকার করার কোন সুযোগ নেই  নানা বিদেশী শক্তি এই ভূ-খন্ডে এসেছে এবং তাদের কেউ কেউ বাঙ্গালী জনগোষ্ঠীর সাথে মিশে গেছে কিন্তু গোটা বাঙ্গালী জনগোষ্ঠীই বাইরে থেকে এসে এই ভূ-খন্ড দখল করেছে যেমন ইংরেজরা অস্ট্রেলিয়া, নিউজিল্যান্ড- এমন স্বাক্ষ্য সম্ভবতঃ ইতিহাস দিতে পারবেনা।
নাকি পাহাড়ের জনগোষ্ঠী নিজেদের ‘বাংলাদেশের আদিবাসী’ নয় শুধু ‘পার্বত্য চট্টগ্রামের আদিবাসী’ বলে স্বীকৃতি চান? যুক্তি হতে পারে- বাংলাদেশ রাষ্ট্রের সর্বশেষ সীমা নির্ধারনের আগে অর্থ্যাৎ ১৯৭১ সালের আগে ঐ অঞ্চলে বাঙ্গালী ছিলোনা( একেবারেই কি ছিলোনা?)। ধরে নেয়া গেলো পার্বত্য চট্টগ্রামের জন্য বাঙ্গালী ‘বিদেশী দখলদার’ কিন্তু সমতলের ক্ষুদ্র জনগোষ্ঠীর বিষয়টির সমাধান হবে কী করে? 
রাজশাহীতে সাঁওতালরা, ময়মনসিংহে গারোরা, সিলেটে খাসিয়া-জৈন্তিয়া-মনিপুরীরা তো স্মরনাতীত কাল থেকেই বাঙ্গালীদের পাশাপাশি বাস করছে। কোন টাইম মেশিনে চড়ে বের করা সম্ভব কে কার আগে এসেছে এইসব অঞ্চলে?
সুতরাং দেখা যাচ্ছে অস্ট্রেলিয়া, নিউজিল্যান্ডে ‘আদিবাসী’ সংজ্ঞায়নের প্রথম শর্তটি যতো সহজে পূরনীয় বাংলাদেশের ক্ষেত্রে তা নয়।
দ্বিতীয় শর্ত সাংস্কৃতিক মৌলিকতা সংরক্ষন। যারা সংস্কৃতি বলতে নাচ গান আর পোষাক বুঝেন তাদের জন্য সিদ্ধান্তে চলে আসা সহজ। কিন্তু সংস্কৃতি মানে যেহেতু পুরো জীবনাচারন সেহেতু আরেকটু আলোচনার সুযোগ থাকে।সংস্কৃতি নিজেই একটা চলমান প্রক্রিয়া, পৃথিবীতে কোন সংস্কৃতি অজর, অচল, অপরিবর্তনীয় নয়।সকল জাতিগোষ্ঠীর সংস্কৃতিই বদলায়। কারো দ্রুত, কারো ধীরে- এর পেছনে নানা ধরনের প্রভাবক কাজ করে।৫০০ বছর আগের চাকমা জনগোষ্ঠির জীবনাচারন আর  আজকের জীবনাচারন এক নয়। ধর্ম কি বদলায়নি? খাদ্যাভাস, পোষাক আশাক একই রয়ে গেছে?
 একটা আদর্শ অবস্থা কল্পনা করা যাক। বাংলাদেশ রাষ্ট্রে গত ৪০ বছরে কোন শোষন, নিপীড়ন ঘটেনি-রাষ্ট্রযন্ত্র তার গুরু লঘু সকল জাতিগোষ্ঠীর সাথে সমান আচরন করেছে,লঘুর অনিষ্ঠ সাধনে গুরুর অপচেষ্টাকে ঠেকিয়েছে।
এ অবস্থায় কী ঘটতো? কথিত ‘আদিবাসী’রা যোগাযোগব্যবস্থা, তথ্যপ্রযুক্তির সুবিধা পেতেন যেমন পায় সংখ্যাগুরুরা- উন্নততর চিকিৎসা সেবা নিশ্চিত থাকতো দুর্গম পার্বত্য অঞ্চলে, কোন বছর জুম চাষ ব্যহত হলে  দুর্ভিক্ষের শিকার হতে হতোনা-বিকল্প অর্থনৈতিক সুযোগ থাকতো। আর এসবের ফলে কি জীবনাচারন তথা সংস্কৃতিতে পরিবর্তন আসতোনা?
আর  কথিত ‘আদিবাসী’দের নিজদের মধ্যেই সাংস্কৃতিক মৌলিকত্ব কতোটুকু? নাগরিক সুবিধা পাওয়া একজন মারমার সাথে বাঙ্গালীর সাংস্কৃতিক পার্থক্য যতোটুকু গহীন অরন্যের একজন মারমার সাথে পার্থক্য তার চেয়ে বেশী হওয়া অসম্ভব নয়।
নাকি ‘আদিবাসী’ বলে স্বীকৃত হওয়ার দাম পরিশোধের জন্য রাষ্ট্রের নাগরিকদের একাংশকে গহীণ অরন্যে বাস করতে হবে পুরনো কালের মতো, তাকে জুম চাষের উপর নির্ভর করে থাকতে হবে, তার জন্য আধুনিক চিকিৎসা থাকবেনা- শমনের বদলে ডাক্তারের চিকিৎসা নিলে যে তার চিকিৎসা সংস্কৃতি নষ্ট হয়ে যাবে!
ফিরে আসে মানবেন্দ্রঃ
মানবেন্দ্র লারমার মার্কসীয় শিক্ষা ছিলো,ছাত্র ইউনিয়ন করতেন।শুধু মাত্র পাহাড় নিয়ে চিন্তা করেননি- চিন্তা করেছেন গোটা দেশকে নিয়ে। ’৭১ এ পাহাড়ের আরেক জনপ্রতিনিধি পাকিস্তান সেনাবাহিনীর দালাল হলে ও মানবেন্দ্র যুদ্ধ করেছেন, যুদ্ধ করতে উদ্দীপ্ত করেছেন দেশের জন্য। মানবেন্দ্র কখনোই ‘আদিবাসী’ স্বীকৃতির জন্য দেনদরবার করেননি। পাহাড়ে বসবাসরত ১১টি সম্প্রদায়কে একীভূত করে জুম্ম জাতির স্বপ্ন দেখেছেন এবং এই জাতির সাংবিধানিক স্বীকৃতি ও অধিকারের জন্য নিয়মতান্ত্রিক আন্দোলন করেছেন শেখ মুজিবের বিরুদ্ধে এমনকি বাকশালে যোগ দিয়েও, সশস্ত্র প্রতিরোধ গড়েছেন জিয়াউর রহমানের অবৈধ সামরিক আগ্রাসনের বিরুদ্ধে।
সেই মানবেন্দ্র লারমার উত্তরসূরী পাহাড়ী জনগোষ্ঠীর বর্তমান নেতৃত্বের নেতৃত্বগুন ও মুক্তির আকাংখা এতোই ক্ষীন যে নিজেদের পূর্নাংগ জাতি হিসেবে দাবী করার জায়গাটুকু ছেড়ে দিয়ে তারা এখন ব্যস্ত হয়েছেন ‘আদিবাসী’ স্বীকৃতি আদায়ের জন্য যে দাবী- যুক্তিতে অর্ধসত্য মাত্র।
আদিবাসী/অনাদিবাসী/অভিবাসী মুখ্য নয় বরং বাংলাদেশ রাষ্ট্র একটা নিরাপদ দেশ হোক তার সকল নাগরিকের- সকল ধর্মের, সকল জাতির। সংবিধান থেকে সাম্প্রদায়িক ক্ষতগুলো যেমন দূর হওয়া জরুরী তেমনি জরুরী জাতি হিসেবে নাম উল্লেখপূর্বক সকলের স্বীকৃতি- সংখ্যায় গুরু কিংবা লঘু হোক। আধুনিক রাষ্ট্র বহু ধর্ম, বহু জাতি, বহু বিশ্বাস ও অবিশ্বাসকে ধারন করতে জানে। 
  



