কুসুমের মন  



"শরীর, শরীর, তোমার মন নাই কুসুম?"
আছে তো! মনও তো শরীরের মধ্যেই! শরীরের যেখানে মনটা, সেটা হলো করোটির ভিতরে যত্নে থাকা মগজ। সেইটা নিয়েই এই বই।
   কিছুকাল আগে বুকস্টোরে ঘুরতে ঘুরতে প্রথম দেখি বইটা। কীজানি মনে করে হাতে নিয়েছিলাম, সাদা প্রচ্ছদে রেশমী ফিতার ফুল, বইটার নাম The Female Brain, লেখিকার নাম, Louann Brizendine। পেশায় ভদ্রমহিলা নিউরোসাইকিয়াট্রিস্ট। সানফ্রান্সিস্কোর ইউনিভার্সিটি অব ক্যালিফোর্নিয়ায়। আগে হার্ভার্ডের মেডিক্যাল স্কুলে ফ্যাকাল্টি ছিলেন এছাড়াও আরো অনেককিছু করেছেন, কিন্তু সেসব তো প্রথমে দেখিনি। বইটির প্রকাশক Morgan Road Books, বেরিয়েছে ২০০৬ এ।খুব সাম্প্রতিক গবেষণার ভিত্তিতে। পাতা ওলটাতে ওলটাতে চমকে উঠলাম, এরকম একটা বই পড়তে পারলে হয়তো অনেক ভুলবোঝাবুঝি আর কনফিউশন দূর হয়ে যেতে পারে। কিন্তু সেদিন কেনা হয় নি। পরে হবে, ভেবে রেখেছিলাম। তারপরে যেমন হয়, ভুলেও যেতে শুরু করেছিলাম।
পরে এক ফোরামে ঝগড়াঝাঁটির সনতারিখ নিয়ে আলোচনা শুরু হলো। পুরুষ সদস্যরা অভিযোগ করছিলেন যে তাদের স্ত্রীরা বহুকাল আগের কথা- কাটাকাটির একেবারে সব কথা স্থানকালপাত্রসমেত মনে রাখেন আর নতুন ঝগড়ার সময় সবেগে সতেজে সেসব রেফারেন্স দেন, বেচারা পুরুষেরা কিছু মনেই করতে পারেন না এরকম কবে হলো। তো, সেই আলোচনার সময় বিস্মৃতির স্তূপ সরিয়ে উঁকি দিলো বইটার কথা, আমাজনে অর্ডার দিলাম, পেয়েও গেলাম, পড়তে শুরু করলাম। অসাধারণ। তারই কিছু এখানে ভাগ করে নিই।
শুরুরও শুরু থাকে। বইয়ের ফ্ল্যাপে ছোটো ছোটো চুম্বকসার। প্রত্যেক মস্তিষ্ক শুরু হয়ে মহিলা-মস্তিষ্ক হিসাবে, গর্ভধারনের আট হপ্তা বাদে প্রথম পরিবর্তন দেখা দেয়। ভ্রূণটি পুরুষ হলে মস্তিষ্কের যোগাযোগকেন্দ্র সংকুচিত হয় টেস্টোস্টেরনের প্রাবল্যহেতু ( excess testosteron ), হিয়ারিঙ কর্টেক্স কমিয়ে দিয়ে মস্তিষ্কের অন্য অংশ যা কিনা প্রসেস করে শারীরিক অনুভূতি, সেই অংশটাটাকে তুলনায় বাড়িয়ে দেয়।
কয়েকটা চুম্বকলাইন অনবদ্য
১। প্রত্যেকদিন মহিলারা যোগাযোগের অনেক বেশী রকম উপায় ব্যবহার করেন পুরুষদের তুলনায়।
২। মহিলারা যেকোনো ঝগড়াঝাঁটি মনে রাখেন যেসব কিনা পুরুষরা মনেই করতে পারেন না, বলেন "না না এরকম হয় নি তো কখনো!"
৩। টীন এজের মেয়েরা নিজেদের চেহারা নিয়ে অবসেসড আর ফোনে কথা বলা নিয়ে (এটা অবশ্য কালচারের উপরে নির্ভর, লেখিকা সাম্প্রতিককালের আমেরিকান, তাই নিজের কালচার নিয়ে স্বাভাবিকভাবে পর্যবেক্ষণ করেছেন)
৪। মহিলাদের মস্তিষ্কে যৌনচিন্তা পুরুষদের চেয়ে কম প্রবেশ করে।
৫। মহিলারা মানুষের অনুভূতি ধরতে পারেন, যেক্ষেত্রে পুরুষরা  আবেগ-অনুভূতিগত ব্যাপার চিনতেই পারেন না যতক্ষণ না কেউ কেঁদে ফেললো বা সত্যি সত্যি মারবে বলে ভয় দেখালো।
শরীরের আকারের ব্যাপারটা সংশোধনের পরেও দেখা যায় পুরুষ-মস্তিষ্ক মহিলা-মস্তিষ্কের চেয়ে প্রায় ৯% বেশী বড়ো। কিন্তু আগে যেমন মনে করা হতো এর জন্য মানসিক সামর্থ মেয়েদের কম বলে, তা পরে অনুসন্ধানে ভুল প্রমাণিত হয়েছে। দেখা গেছে মগজকোষ(নিউরোন) এর সংখ্যা উভয়ের একই। মেয়েদের ক্ষেত্রে একটু বেশী ঘন করে প্যাক করা থাকে ছোটো খুলির মধ্যে আঁটানোর জন্য।
গত শতকে খুব একটা স্পষ্ট ধারণা ছিলো না পুরুষ ও মহিলা মস্তিষ্কের পার্থক্যের ব্যাপারে। এই নিয়ে গবেষণা ভালোভাবে শুরু হয়েছে গোটা দুইদশক ধরে। নতুন সব যন্ত্রপাতি, পজিট্রন এমিশন টোমোগ্রাফি( PET ) বা ফাংশনাল ম্যাগনেটিক রেজোন্যান্স ইমেজিং (fMRI )এইসব যন্ত্রপাতি জ্যান্ত মগজ দেখার যে সুবিধে দিয়েছে তাতে আরো ভালো করে এই পার্থক্য বোঝা গেছে।
একটি সমস্যাকে একজন পুরুষ ও একজন মহিলা ঠিক একই দৃষ্টিকোণ থেকে দেখেন না, তাই সমাধানের পদ্ধতিও উভয়ের ক্ষেত্রে এক নয়।
ভাষা ও শ্রুতি অংশে মহিলাব্রেনে আছে পুরুষদের তুলনায় ১১% বেশী নিউরোন। মস্তিষ্কের স্মৃতি ও আবেগ অংশ, হিপোক্যামপাস, মহিলার ক্ষেত্রে এখানেও সেল অনেক বেশী, গড়ে বলা যায় মহিলামগজ আবেগের প্রকাশে ও খুঁটিনাটি মনে রাখায় অনেক বেশী সুবিধে পাচ্ছে, প্রতিতুলনায় পুরুষব্রেনের অ্যাকশন আর অ্যাগ্রেশানের অংশে সেল আড়াইগুণ বেশী। পুরুষের ব্রেনে অ্যামিগডালা খানিকটা বড়ো, এই অংশ ভয় রেজিস্টার করে ও অ্যাগ্রেশন ট্রিগার করে।
এই দ্য ফিমেল ব্রেন বইতে চ্যাপ্টারগুলো এইভাবে ভাগ করা:
Introduction
Chapter 1 Birth of the Female Brain
Chapter 2 Teen Girl Brain
Chapter 3 Love and Trust
Chapter 4 Sex
Chapter 5 Mommy Brain
Chapter 6 Emotions
Chapter 7 Mature Female Brain
Epilogue: The Future of the Female Brain
Appendix: The Female Brain and Hormone Therapy
Appendix: The Female Brain and Sexual Orientation
Appendix: The Female Brain and Postpartum Depression
এর মধ্যে প্রথম চ্যাপ্টারে একদম জন্ম থেকে বাচ্চাবেলায় শিশুকন্যারা কিভাবে বিহেভ করে তাই নিয়ে বিস্তারিত বলা। আসলে পেশায় স্নায়ুমনোচিকিৎসক লেখিকা নিজের পেশেন্টদের পর্যবেক্ষণের ভিত্তিতে সরাসরি অভিজ্ঞতায় লিখেছেন বলে খুব কাছের মনে হয়। এই প্রথম চ্যাপ্টারে একটি চমৎকার ঘটনা বলা আছে। একটি বাচ্চা মেয়ের কথা। ওকে ওর বাবামা ইউনিসেক্স খেলনা উপহার দিতেন, মেয়ে বলে বার্বি দেবে তা হবে না, এই ভেবে। মেয়েকে ওনারা একদম স্বাধীনভাবে সত্তা তৈরী করতে সাহায্য করবেন, যাতে কিনা সে মোল্ডেড না হয়ে যায়-এই ভেবেছিলেন। তো, ওকে লাল রঙের এক ফায়ারট্রাক দিয়েছেন ওনারা। কিছুদিন পরে মা মেয়ের ঘরে ঢুকে দেখেন, ছোট্টো বেবী ব্ল্যাংকেটে ট্রাকটাকে শুইয়ে দোল দিতে দিতে মেয়েটা বলছে, "ডোন্ট ওরি, লিটল ট্রাকি, এভরিথিং উইল বী অলরাইট।"
মহিলা-মস্তিষ্ক আবেগ-অনুভূতির বেশী জায়গা ব্যবহার করে, একদম ছোটো থেকেই, মানবিক সম্পর্কগুলো অনেক বেশী গুরুত্ব পায়। স্বরের সামান্য ওঠানামা রেজিস্টার করতে পারে, "মুখ পড়তে পারা" ব্যাপারটায় অসাধারণ এগিয়ে থাকে শিশুকন্যারা সাধারণভাবে। আর কথা বলাতেও এগিয়ে থাকে।
বইতে একজায়গায় একটা বেশ দারুণ কথা। আমাদের মস্তিষ্ক নাকি এখনো প্রস্তরযুগের মস্তিষ্ক, যদিও আমরা বাস করছি একবিংশ শতকে, কিন্তু ভেতরে ভেতরে আমরা গুহাবাসী সত্তাই, টেকনোলজি যেভাবে এগোয় ততগতিতে এগোতে পারে না জেনেটিক পরিবর্তন, সে অনেক ধীর পরিবর্তন। ভাবতে অবাক লাগে, স্টোন এজের মস্তিষ্ক নিয়ে আমরা স্পেস এজে চলে এসেছি!
বেশ কয়েকটা চ্যাপ্টার চোখ বুলিয়ে গিয়ে মনে হলো বইটা ঠিক মহিলা- মস্তিষ্কের উৎকর্ষ বা অপকর্ষ বোঝাতে নয়, এটা মস্তিষ্কটা কীরকম আর জীবনের নানা পর্যায়ে এতে কিরকম পরিবর্তন ঘটতে থাকে, সেটারই বর্ণনা।
আমাদের সেই ইস্কুলে যাবার সময় থেকেই তো জানা আছে যে  স্নায়ুকোষ (নিউরোন) বিভাজিত হয় না, জন্মের সময় যে সংখ্যক নিউরোন নিয়ে আসে মানুষ, তাই থাকে, আকারে বড়ো হয়। বিভাজিত হয়ে নতুন নতুন হলে মুশকিল ছিলো, কারণ মানুষের "আমিত্ব" ভরা থাকে মস্তিষ্কেই। তাই ঐ দুবছর বয়েসের আমি, দশ বছর বয়সের আমি, পঁচিশ বছর বয়েসের আমি, চল্লিশ/পঞ্চাশ/ষাট বছর বয়েসের আমি, অনেক পরিবর্তন চেহারায় চরিত্রে ঘটে গেলেও, এরা একই "আমি" বলে মানুষ লিংক করতে পারে।
অথচ মস্তিষ্ক কিন্তু ঠিক একই থাকে না,নানাবিধ পরিবর্তনের মধ্য দিয়ে যায়। এই পরিবর্তনগুলিই লিপিবদ্ধ করেছেন স্নায়ুমনস্তত্ববিদ লেখিকা। স্বাভাবিকভাবে লেখিকার নিজের ও তাঁর স্টাডি করা পুরুষ ও মহিলাদের ব্রেন ইমেজ, সংস্কৃতি, জীবানযাত্রা সমস্যা সমাধান ইত্যাদির ভিত্তিতেই বইটা লেখা, সেই হিসাবে একেবারে খুব জেনেরিক স্টাডি তাও বলা যায় না। চীনা ভারতীয় আফ্রিকান বা সুদূরের উপজাতীয় মহিলাদের মনের ভাব বিভিন্ন পর্যায়ে কেমন দাঁড়ায় সেটা ইনি দেখার সুযোগ পান নি। অনেক বেশী জোর দিয়েছেন নিজেদের কালচারের ভিত্তিতে আইডিয়াল সমাধান কিরকম হতে পারে তার উপর। 
 সম্পর্কগত সমস্যায় পড়া বহু দম্পতি এনার কাছে কাউন্সেলিং এর জন্য আসতেন, তাদের স্টাডি করেছেন পরামর্শ দিয়েছেন, ওষুধ দিয়ে চিকিৎসা করেছেন আর যন্ত্রপাতি দিয়ে প্রচুর পরীক্ষা করেছেন, অনেক এক্সপেরিমেন্টের রেজাল্ট পেয়েছেন সতীর্থদের থেকে ও নিজের গবেষণা থেকেও, সেসব এক্সপেরিমেন্ট কিছু মানুষ ভলান্টিয়ারদের উপরে করে করে নেওয়া। কিছু কিছু অন্যান্য প্রাইমেট ও ম্যামালদের উপরে পরীক্ষা করে নেওয়া।
ইমোশন চ্যাপ্টারে রয়েছে জেন আর ইভানের কথা।এই মহিলা ও পুরুষ পরস্পরের পরিচিত হলেন, পরে প্রণয় ও পরিণয় ঘটলো। তারপরে বারো-তেরো বছর কেটে গেলো। এরপরে কোনো সম্পর্কগত সমস্যায় এরা কাউন্সেলিং এর জন্য আসেন লেখিকার কাছে। এক সেশনে এনাদের দুজনকেই এদের পরিচয়ের প্রথম দিককার কথা মনে করতে বলা হলো। দেখা গেলো জেন তেরো বছর পরে একদম গতকাল ঘটা ঘটনার মতন মনে মনে করে করে বলে যাচ্ছে, কোন্ দোকানে খেতে যেতো ওরা, কিরকম দিন ছিলো, কবে কী কী কথা কাটাকাটি হয়েছিলো, কিভাবে জেনের রাগ দু:খ ইত্যাদি হয়েছিলো---এমন খুঁটিনাটি যে ইভান নিজে হাঁ হয়ে শুনলো। সে নিজেও ঘটনার মধ্যে ছিলো, কিন্তু এত কিছু কিছুই ওর মনে নেই। ওর শুধু মনে আছে, একদিন যখন সে হঠাৎ বিবাহ প্রস্তাব দিলো, জেন কেঁদে ফেলেছিলো আর ইভান বুঝতে পারেনি কী করবে। অথচ আরেকদিন দুজনের খুব ঝগড়া হয়েছিলো, জেন ভয় পেয়েছিলো বুঝি ইভান চলে যাবে-কিন্তু ব্যাপারটা ইভানের কিচ্ছু মনে নেই! ইভানের মনে আছে একদিন জেন রেগে গিয়ে ওকে বলেছিলো সে ওকে ছেড়ে চলে যাবে, সেইদিন খুব বিচলিত হয়ে গিয়ে ইভান ভেবেছিলো সত্যি।পরে জেন ঠান্ডা হয়ে ব্যাপারটা বুঝিয়ে বলায় ইভান ওকে অনুরোধ করে বলেছিলো সত্যি না হলে যেন ওরকম না বলে, ও নইলে বুঝতে পারে না।
এই দুজনের মনে রাখা দুরকম।লেখিকা লিখেছেন, যেন একটা মুভি, ইভানেরটা মুভির ট্রেলার আর জেনেরটা পুরো মুভিটা, একদম সব খুঁটিনাটি ডিটেলিং সহ।
টীন এজে যখন মস্তিষ্কে বড়োরকমের রিওয়ারিং শুরু হয় (মেয়েদের গড়পড়তায় ছেলেদের তুলনায় এক-দেড় বছর আগে শুরু হয়), তখন ব্যাপারটা যেন বহু এক্সটেনশন কর্ড বেরিয়ে আসছে মস্তিষ্কের যোগাযোগকেন্দ্র থেকে, কিন্তু এগুলো মায়েলিনেটেড নয় (মায়েলিন সীথ হলো স্নায়ুকোষের লম্বা অ্যাক্সনে উপরে ঘেরা স্নেহপদার্থের আবরণ, কোষটাকে রক্ষার জন্য) তখনো, আর কোন্ আউটলেটে কোনটা গাঁথা হবে, তখনো ঠিক হয় নি।পুরোপুরি জিনিসটা ঠিকঠাক তৈরী হয় আর্লি অ্যাডাল্টহুডে, সেটা টীন এজের অনেকটাই পরে।
তাই বয়সন্ধির এইসময়টা অত্যন্ত স্পর্শকাতর। নানারকম হঠকারী সিদ্ধান্ত নেবার প্রবণতা এইসময়ে দেখা যায়, মেজাজেরও কোনো ঠিক থাকে না। কিশোরী মেয়েদের মধ্যে সমস্যাটা আরো জটিল, কেননা এস্ট্রোজেন অ্যানড্রোজেন আর প্রোজেস্টেরন বলে যে তিনখানা নিউরোকেমিকেল আমাদের মেজাজের হাল ধরে থাকে, সেটা মেয়েদের ক্ষেত্রে গোটা মাস জুড়ে ওয়েভের মতন ওঠানামা করে, একবার একটা পীকে উঠেছে তো আরেকটা নেমে একেবারে গ্রাফের তলায় চলে গেছে। এটা যদি উঠে গিয়ে স্টেডি হয়ে যেতো, তাহলে সমস্যা তত ছিলো না, ওঠানামা করে বলেই মহা মুশকিল। একদিন হয়তো সে খুব মিষ্টি শান্ত মেয়ে, দিব্যি খোশমেজাজে আছে,পরদিন রেগে জিনিসপত্র ভেঙে অকথ্য গালাগাল দিয়ে হুলুস্থূলু ঘটাচ্ছে।
শানা বলে এক বয়সন্ধিগতা কিশোরীর কথা আছে, যার বয়সন্ধিসমস্যা এতটাই ছিলো, যে সিরিয়াস ট্রীটমেন্ট শুরু করতে হয়েছিলো। শানাও লেখিকার পেশেন্ট ছিলো। এইসময়ে আত্মহত্যার প্রবণতাও খুব বেশী থাকে কিশোরীদের মধ্যে। অগ্রপশ্চাৎ না ভেবেচিন্তে প্রচুর মেয়ে এইসময়ে প্রেমিকের সঙ্গে পালায়। অনেকক্ষেত্রে উভয়ে একসঙ্গে আত্মহত্যা করে।(ছেলেদের ক্ষেত্রে ম্যাচুরিটি আরো পরে আসে, তাই একবয়সের প্রেমিক-প্রেমিকা হলে দুজনের কেউই সমস্যা সমাধান করতে পারে না, একক বা সম্মিলিত ভাবে)
তাই বিচক্ষণ ও সমব্যথী বাবামায়ের খুব প্রয়োজন বয়সন্ধিসমস্যায় পড়া কিশোরকিশোরীদের। পড়তে পড়তে উঁকি দিয়ে যায় পুরানো স্মৃতি, নতুন আলোয় চমকে উঠে ব্যাখ্যা খুঁজে পাই তখন না খুঁজে পাওয়া নানা ঘটনার। হয়তো এইটা একটা বড়ো পাওয়া এই বইটি থেকে।
লাভ অ্যান্ড ট্রাস্ট চ্যাপ্টারে পুরুষ নারীর পারস্পরিক ভালোবাসা ও বিশ্বাস নিয়ে আলোচনা।পরবর্তী চ্যাপ্টার পুরুষনারীর যৌনমিলন নিয়ে আলোচনা। এই দুই চ্যাপটারে উভয়ের ব্রেনের পার্থক্য আরো সুস্পষ্ট হয়ে ফুটে ওঠে।
যৌনচিন্তা এত তাড়াতাড়ি পুরুষমস্তিষ্ককে প্রভাবিত করে যে বাকীগুলো যেমন জাজমেন্টাল এরিয়া, বিশ্বাস করার জায়গাগুলো অনেকটাই আউট অব ফোকাস হয়ে যায়। ব্রেন-ইমেজ নিয়ে ও তাই নাকি দেখা গেছে।
এদিকে মহিলাদের ব্রেনের ক্ষেত্রে ব্যাপারটা বেশ জটিল, এই ব্রেনের কাছে বহুগুণ বেশী গুরুত্ব পায় অন্যগুলোই, যৌনতার ক্ষণিক আনন্দের চেয়ে অনেক বেশী গুরুত্ব পায় এই ধরনের প্রশ্নগুলো, বিশ্বাস করা যাবে তো লোকটাকে? কতটা নির্ভর করা যাবে এর উপরে? কতটা ভালোমানুষ এ? একে যদি ভরসা করে ঝাঁপিয়ে পড়ি, এ আমার ঘরসংসার ও সন্তানদের জন্য ভালো হবে তো? হলে কতটা ভালো হবে এবং কতদিনের জন্য?
অর্থাৎ দেখা যাচ্ছে ফিমেল ব্রেনে টনটনে হয়ে থাকে ব্রেনের জাজমেন্টাল অংশগুলো, যৌনতার মতন ক্ষণ-অনুভূতি নয়, দীর্ঘ প্রসারিত ভবিষ্যৎচিন্তা নারীমস্তিষ্ককে আচ্ছন্ন করে রাখে। মহিলা-জিনের মধ্যে গভীরভাবে কোডেড হয়ে আছে ঘর ও সন্তান, আধুনিকযুগের অনেক অনেক পালিশের পরেও মস্তিষ্কে একেবারে ছেনিহাতুড়ী দিয়ে খোদাই হয়ে থাকা সেটা কিছুতেই পাল্টায় নি।
লেখিকার মতে পেরিক্লিয়ান গোল্ডেন এজ এসে গেছে মহিলাদের জন্য। ঐ সময়েই নাকি ইউরোপের পুরুষেরা প্রথম যথেষ্ট সম্পদ আহরণের পরে নিশ্চিন্ত হয়ে উচ্চচিন্তা করার সময় সুযোগ পেয়েছিলেন। আর এই যুগে এই প্রথম নেট-ওয়ার্কড ইকোনোমি মহিলাদের জন্য দরজা খুলে দিয়েছে একইসঙ্গে কর্মজগত ও সংসার সামলানোর।এই প্রথম এত ব্যাপকভাবে মহিলারা অর্থনৈতিকভাবে আত্মনির্ভর হয়েছেন, নিজের সিদ্ধান্ত নিজে নিতে পারার সুযোগ পেয়েছেন, চিকিৎসাশাস্ত্রের ও চিকিৎসা-প্রযুক্তির উন্নতিতে কখন কীভাবে ও কেন সন্তানধারণ ও পালন করবেন নিজেরা ঠিক করতে পারছেন।
লেখিকার মতে এই সময়টা অত্যন্ত গুরুত্বপূর্ণ, এই সময়ের নারীর সঠিক পথ খুঁজে পাওয়ার উপরেই নির্ভর করবে মানুষের সন্তানদের ভবিষ্যৎ।

