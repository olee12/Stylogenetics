লেঙ্গুর



লেঙ্গুর থাকিলে মানুষ কি করিতো? ইহা কবে উবিয়া গেল? আর কেনই বা উবিয়া গেল? আহা থাকিলে কি মজাটাই না হইতো! প্রথমদিকে হয়ত ল্যাজ প্রদর্শন অসভ্যতা বলিয়া গণ্য হইত। হয়ত দেখা যাইত সকলেই 'ল্যাজ-জামা' পরিধান করিয়া ঘুরিতেছে! এরকম মনে কর দুই তিন যুগ চলিয়া যাইবার পরে ছেলেরা গায়ের জোরে ল্যাজ খুলিয়াই ঘুরিত। দেখাদেখি কোন মেয়ে আবার ল্যাজ বাহির করিলে পুরুষ সমাজ আবার রে রে করিয়া উঠিতো। কিন্তু মেয়েরা থামিবে কেন? আস্তে আস্তে তা হয়ত অধিকারের আন্দোলন রূপে ছড়াইয়া পড়িত। পাড়ার মা মাসিরা চক্ষু উল্টাইত, 'অমুক মেয়ের কান্ড দেখিয়াছিস? কেমন ল্যাজ দাপাইয়া চলে?'। দেখিতে দেখিতে ছেলে মেয়ে সবার জন্যই অনাবৃত ল্যাজ প্রদর্শনের সমান অধিকার প্রতিষ্ঠিত হইত। মেয়েরা ল্যাজের আলাদা যত্ন নিত, রঙ করিতো। তাহাতে তারা হয়ত ফুল বালা ঝুনঝুনি বাঁধিয়া একাকার করিত। দর্জিরা ছেলেদের প্যান্টুলুনের মাপ নিবার সময় লেঙ্গুরের জন্য গর্ত কোথায় করিবেন তা মাপিয়া নিতেন। ছেলেরা হয়ত লেজের লোমে নিত্য নতুন ছাট দিত। নানারকম হাল ফ্যাশনের জামা কাপড় আসিতো। প্যারিসে মাতামাতি হইত।
ল্যাজ থাকিলে কত কাজ করা যাইত .. যেমন প্রেমের কথাই ধর। প্রেমিক প্রেমিকা দুটিতে ল্যাজে ল্যাজ পাকাইয়া বসিয়া থাকা যাইত, হাঁটাহাঁটি করা যাইত, সুড়সুড়ি দেয়া যাইত! মান অভিমানে লোমশ ল্যাজ দিয়া চক্ষু মুছিতে আরো সুবিধা হইত। কথায় কথায় ল্যাজের কিরা খাওয়া যাইত.. আহা!
..কত কাজ কমিয়া যাইত। পাঁচু দুই হাত আর লেঙ্গুরে তিন ব্যাগ ঝুলাইয়া বাজার নিয়া আসিতো। স্কুলের খোকা খুকি ল্যাজাল্যাজি করিত। দেখিতে পাইলে মাস্টারমশাই আবার ল্যাজ মলিয়া দিতেন অথবা একে ওরটা, ওকে এরটা মলিয়া দিতে কহিতেন। মাস্টারমশাই আবার দেখিতেন উহারা ভান করিতেছে নাকি সত্যই জোরে মলিতেছে।
লেঙ্গুর থাকিলে বাসে হয়ত কোন কষ্টই হইত না। ভিড়ে নানাভাবে ল্যাজা দিয়া সিটের হাতল ধরা যাইত। রিকশায় হয়ত নতুন একখানা 'ল্যাজ ধরুনি' কিছু থাকিতো 'পা ঠ্যাকানি'র পাশাপাশি। যেকোন সিটই ল্যাজ রাখিবার জন্য একটু জায়গা রাখিয়া বানানো হইত। আর কত বলিব!..
রাত্তিরে মশা জ্বালাইতেছে? ..ল্যাজ দিয়া বাড়ি মারো!
চোখে বাড়ি খাইয়া সর্ষে ফুল দেখিতেছো? ..ল্যাজ ফুয়াইয়া চোখে চাপিয়া ধর!
দুষ্টুমি করিতে মন চাইতেছে? ..কারো নাকে ল্যাজ দিয়া সুড়সুড়ি দাও!
তবে হয়ত কিছু সাবধানও থাকিতে হইত। যেমন ছোটঘর বড়ঘর আসা যাওয়ায় যাতে 'লেজে-ইয়ে' না হইয়া যায় সেদিকে খেয়াল রাখা হইত। খেলাধুলায় লেঙ্গুর নিয়া নতুন নিয়ম থাকিত। মানুষ ল্যাজের বীমা করিত। ল্যাজ ছিড়িয়া গেলে তাহা হয়ত অনেক অপমানের ব্যাপার হইত, তাই সর্বক্ষেত্রে সর্বাত্বক সাবধানতা নেয়া হইত..
ওহ .. আর ভাবিতে পারিতেছি না, তোমরাও সাহায্য কর না কেন!

