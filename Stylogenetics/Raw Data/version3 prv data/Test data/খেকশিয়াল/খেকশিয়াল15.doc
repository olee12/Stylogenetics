কয়াইদান কথা : ভূমিকা




জাপানী কয়াইদানগুলো বাংলায় রূপান্তর করব ভাবছিলাম । তো ভাবলাম গল্প করার আগে, গল্পের গল্পটা একবার করে নেয়া দরকার ।
জাপানী ভাষায় কয়াইদান অথবা কাইদান কথাটার অর্থ হচ্ছে ভুতের গল্প । কোয়াইদান শব্দটি ‘কয়াই’ আর ‘দান’, এই দুটো কাঞ্জির ( কাঞ্জি হল চীনা যেসব অক্ষর জাপানী ভাষায় ব্যাবহৃত হয় ) সমন্বয়ে তৈরী । কয়াই শব্দের মানে হল অদ্ভুত, রহস্যময় প্রেতাত্মা আর ‘দান’ শব্দের মানে হল কথা বা বচন । এই কয়াইদান গুলো ‘এদো সময়’-এর ( ১৬০৩ থেকে ১৮৬৮ শতাব্দী এর ব্যাপ্তিকাল, এদো হল টোকিও-এর প্রাচীন নাম ) সব দুর্লভ লোককথা । ‘কয়াই’, ‘দান’ শব্দগুলিও বেশ প্রাচীন, এখন আর ব্যবহৃত হয় না । যখন কোন লেখক কয়াইদান এর উল্লেখ করেন, তখন বুঝতে হবে তিনি প্রাচীন ভুতের গল্পের কথা বুঝাতে চেয়েছেন । 
এদো সময়ের এই কয়াইদানগুলো জনপ্রিয় হয়ে উঠে একটা খেলার মধ্যে দিয়ে । খেলাটার নাম ছিল ‘হিয়াকু-মনোগাতারি কয়াইদানকাই’, মানে হচ্ছে ‘একশো ভুতুড়ে গল্পের আসর’ । খেলাটা বড়ই অদ্ভুত কিন্তু খেলতে খুব সোজা । রাত নেমে এলে কোন অন্ধকার ঘরে সবাই বসতো একশোটি মোমবাতি জ্বালিয়ে । এক এক করে সবাই বলে যেত তাদের গল্প । প্রতি গল্প শেষে নিভিয়ে দেয়া হত একটি মোমবাতি । এভাবে গল্পগুলির সাথে যতই অন্ধকার বাড়ত, ঘরে চলে আসত গা ছমছমে এক ভৌতিক পরিবেশ । শেষ মোমবাতিতেই হল আসল ব্যাপার । ধারনা করা হত শততম গল্পটির সাথে মোমবাতিটা নিভিয়ে দিলেই দেখা মিলবে কোন অতিপ্রাকৃতিক অস্তিত্বের । খেলাটা প্রধানত চালু ছিল সামুরাইদের মধ্যে, বীরত্ব জাহির করতে খেলত সবাই । পরে আস্তে আস্তে খেলাটা সব মহলেই জনপ্রিয় হয়ে উঠে । এতটাই জনপ্রিয় হয়ে উঠে যে ছাপার প্রযুক্তি এসে গেলে প্রকাশিত হতে থাকে কয়াইদান-কেন্দ্রিক যত বই । লেখকরা সব সংগ্রহ করতে থাকেন চীন জাপানের নানা জায়গার ভুতুড়ে সব গল্প । এই বইগুলোকে বলা হত ‘কয়াইদানশু’যেগুলোর প্রতিটারই শিরোনামে থাকত ‘হিয়াকু-মনোগাতারি’ কথাটি । গল্পের আসরের খেলার চল উঠে গেলেও প্রকাশিত বইগুলোর অদ্ভুত গল্পগুলো আজো অনেক জনপ্রিয় । 
গল্পগুলোতে মূল বিষয়বস্তু ছিল বুদ্ধীয় দর্শন, কর্মফল-ভিত্তিক আধিভৌতিক কাহিনী, কিন্তু বেশিরভাগই ছিল সব ভুতুড়ে প্রতিশোধের ঘটনা । জীবিতাবস্থায় যাদের অপেক্ষাকৃত কমজোর বা দুর্বল ভাবা হত, যেমন নারী, অধস্তন কর্মচারী, চাকর, মৃত্যুর পরে তারাই ফিরে আসতো প্রবল শক্তিশালী প্রতিশোধ-পরায়ণ প্রেতাত্মা হিসেবে । প্রতিশোধগুলো সাধারনত নিপীড়নকারী্র বিরুদ্ধে থাকলেও কখনও কখনও তা নেমে আসতো জীবিত সকল মানুষের উপর ; রূপ নিত এক প্রবল ঘৃণায় । 
সূত্র : ইন্টারনেট

