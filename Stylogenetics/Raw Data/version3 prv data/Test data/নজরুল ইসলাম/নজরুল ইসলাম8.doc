যুদ্ধাপরাধীদের বিচার কেন অবহেলিত?



প্রথম আলোর খবর যদি সত্য হয়, তাহলে বোঝা যাচ্ছে পুরনো আশঙ্কাই সত্য হতে যাচ্ছে। বর্তমান সরকার নানান টালবাহানায় যুদ্ধাপরাধীদের বিচার কেবলই পেছাতে চাচ্ছে। এই হচ্ছে হবে, প্রস্তুতি চলছে... এভাবেই কাটাতে থাকবে সময়। 
অথচ এই সরকার ক্ষমতায় এসেছিলোই যুদ্ধাপরাধীদের বিচার করার প্রতিশ্রুতির গুড় ছিটিয়ে। 
পত্রিকা বলছে কৌশলগত কারণে সরকার এখনই যুদ্ধাপরাধের বিচার শুরু করতে চাইছে না।
বাহ্, নির্বাচনে জেতার কৌশল হিসেবে মূল অস্ত্র যা, সেই অস্ত্রই এখন কৌশলে হেরে যাচ্ছে? 
এ ছাড়া পর্যাপ্ত তথ্যচিত্র বা তথ্য সংগ্রহ, প্রশাসনিক প্রস্তুতি এবং বিচারের সঙ্গে সংশ্লিষ্ট ব্যক্তিদের প্রশিক্ষণের কাজটি শুরু করতেও সময় লাগবে।

অথচ এটাই সরকারের অন্যতম কাজ হওয়া উচিত ছিলো প্রথম থেকেই। শুরু থেকেই নির্ভরযোগ্য কিছু ব্যক্তিকে এব্যাপারে সরকার দায়িত্ব না দিয়ে ফেলে রেখে এখন বলছে সময় লাগবে। এ তো চা খেতে বসিয়ে বাজারে চা আনতে পাঠানোর মতো কারবার... 
এই মেয়াদে সরকার একটা ভালো কাজ করেছে, বঙ্গবন্ধু হত্যা মামলার বিচার করতে পেরেছে (যদিও রায় এখনো কার্যকর হয়নি)। সেজন্য সাধুবাদ। এছাড়া খুব বড় কিছু কাজ এখনো করে ফেলতে পারেনি। যানজট আর দ্রব্যমূল্য বেড়েই চলেছে, নিরাপত্তাহীনতা চরম, থামাতে পারেনি ক্রসফায়ার... এরকম আরো বহু কিছু। তো করলোটা কী? যে এখনো যুদ্ধাপরাধীদের বিচার প্রক্রিয়াটা শুরুই করতে পারছে না? 
বিডিআর বিদ্রোহ, ২১ আগস্টের গ্রেনেড হামলা এবং ১০ ট্রাক অস্ত্র মামলার মতো স্পর্শকাতর বিষয়ের প্রতি সরকার এখন অধিক মনোযোগী।

লে ব্বাবা, এ তো একেবারে আমার মতো দশা হলো। প্রতিদিনই ভাবি কালকে থেকেই তো প্রচুর কাজে ঝাঁপিয়ে পড়বো, আজকে নাহয় একটু ফাঁকি দিয়ে নেই। সেই আগামীকালটা আর আসে না। 
তবে এই ক্ষেত্রে সবচেয়ে গুরুত্বপূর্ণ ব্যাপারটা ভেবে আমি যারপরনাই শঙ্কিত। সরকার যুদ্ধাপরাধী গোষ্ঠীর হাতে কেন এই বার্তা তুলে দিচ্ছে যে এরকম ছোটখাটো ইসুগুলো শেষ না হলে সরকার বড় কাজে হাত দেবে না? পাগলকে সাঁকো নাড়াতে নিষেধ করার ভয়াবহতা সম্পর্কে মাননীয় সরকার কি অবগত আছেন? 
যুদ্ধাপরাধের স্পর্শকাতর বিষয়ে বিচারের আগে সরকার চায়, এ বিষয়ে আরও জনমত তৈরি হোক এবং সামাজিক আন্দোলন গড়ে উঠুক।
 এই বাক্যটির মানে কী? সরকার কি এ বিষয়ে জনমত এখনো টের পায়নি? তাদের বাক্সে এতোগুলো ভোট যে আকাশ থেকে ভেসে আসেনি। নতুন প্রজন্ম যে শুধু এই একটি ইসুতেই সরকারকে মনোনয়ন দিয়েছে, তা কি সরকার ভুলে গেছে? এটাকে জনমত আর সামাজিক আন্দোলন বলে মনে হচ্ছে না!!!
বর্তমান প্রশাসনিক আপিল ট্রাইব্যুনালের যে জায়গায় এই বিচার হবে, সেটি ভবিষ্যতে একটি জাদুঘর করার পরিকল্পনা রয়েছে। সেদিক বিবেচনায় রেখে বর্তমান ভবনকে স্থাপত্যশৈলী দিয়ে পুনঃ সংস্কারের প্রয়োজন হবে। এসব কাজ করতে কিছুটা সময় লাগবে।

এটা হাস্যকরের চেয়েও বেশি খোঁড়া যুক্তি হয়ে গেছে। মাননীয় সরকার, হাতে পায়ে ধরে বলি- জাদুঘর আমরা প্রয়োজনে চান্দা তুলে সোনা দিয়ে বাঁধিয়ে দিবো, সেইটা নিয়া আপনাকে ভাবতে হবে না, আপনি আগে মূল কাজটা করেন। 
এতে পরিস্থিতি অস্থিতিশীল হওয়ার আশঙ্কা রয়েছে।

সরকার ধারণা করছে এতে পরিস্থিতি অস্থিতিশীল হওয়ার আশঙ্কা আছে। আর বিচার না হলে পরিস্থিতি খুব স্থিতিশীল থাকছে? কোথায়? আরো যে অস্থিতিশীল হবে না, সেই নিশ্চয়তা কোথায়? আর পাব্লিক যে ক্ষেপবে না, ক্ষেপছে না, জনমত যে সরকারের বিরুদ্ধেও চলে যাবে না একসময়, সে নিশ্চয়তাই বা কে দিয়েছে? 
মুক্তিযুদ্ধবিষয়ক প্রতিমন্ত্রী এ বি এম তাজুল ইসলাম প্রথম আলোকে বলেছেন, বিদেশ থেকে অনেক তথ্য তাঁরা সংগ্রহ করছেন। তিনি জানান, সর্বোচ্চ ২০ জনের মতো, যাঁরা সরাসরি গণহত্যা, লুণ্ঠন, অগ্নিসংযোগ ও পাশবিক নির্যাতনের সঙ্গে জড়িত বা নেতৃত্ব দিয়েছেন, তাঁদের বিচার আগে হবে।

নেতৃস্থানীয় ২০ জন সম্পর্কে তথ্য যা থাকার তা হাতের মুঠোর কাছাকাছিই আছে। পাতাল খুড়ে কিছু খুঁজে বের করতে হবে না। বরঞ্চ কালক্ষেপ করলে সাক্ষী অনেকেরই জীবনাবসান হতে পারে। 
ইতিমধ্যে আন্তর্জাতিক মানবাধিকার সংগঠনের পক্ষ থেকে ১৯৭৩ সালের আইনে বিচারের ক্ষেত্রে মানবাধিকার সুরক্ষা সম্ভব কি না, তা নিয়েও প্রশ্ন তোলা হয়েছে।

এই আন্তর্জাতিক মানবাধিকার সংস্থাগুলোকে আমি বুঝি না। এরা বঙ্গবন্ধু হত্যা মামলায় ফাঁসীর আদেশ নিয়েও অনেক আগডুম বাগডুম করলো কদিন দেখলাম। এখন যুদ্ধাপরাধীদের পক্ষেও শুরু করেছে। এরা মানবাধিকার বোঝে? ১৯৭১ সালের গণহত্যার বিপরীতে দাঁড়িয়ে কোথায় এরা মানবাধিকার খোঁজে!
যাহোক, শুরু থেকেই নানামহল থেকে আশঙ্কা করা হচ্ছিলো যে যুদ্ধাপরাধীদের বিচারের প্রতিশ্রুতি এই সরকারের কেবলই একটা নির্বাচনী কৌশল। মসনদ পেলেই শুরু হবে টালবাহানা। আমরা ঘরপোড়া গরু হয়ে তবুও আশা রেখেছি, এবং এখনো রাখছি। বর্তমান সরকার বরাবরের মতো এবারও এতোবড় ভুল করবে না। নিজের পায়ে নিজে কুড়াল মারবে না।
প্রতিশ্রুতি অনুযায়ী যুদ্ধাপরাধীদের বিচার করবে। আন্তরিকতার সঙ্গে কাজ করবে, এবং তা এখন থেকেই। সব কাজ সমাধা করে না। এটাকেই গুরুত্ববিচারে আগে রাখতে হবে। কোনটা টালবাহানা আর কোনটা সত্যি কাজ, এটা জনগন এখন বোঝে। এটা মনে রাখতে হবে। 
আর মনে রাখতে হবে- আগামী নির্বাচনেও ভোট কিন্তু জনগনই দিবে। হ... 

