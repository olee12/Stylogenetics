ভাতার




প্রথম পর্ব
১.
ইনসান যখন আরিচা ঘাটে এসে নামলো লঞ্চ থেকে, ভেবেছিলো বুঝি পিছনে ফেলে আসা গেলো দারিদ্র কষ্ট আর ক্ষুধাকেও। তাই তো ঘাটে নেমেই পকেটের শেষ সম্বলটুকুর আধেকটা দিয়ে পেটভরে ভাত খেয়েছিলো ইলিশ ভাজা দিয়ে। গরম ফেনা ওঠা ভাত, এই ভাতে ধোঁওয়া ওঠে। এক থাল ভাতের ভেতর থেকে ধোঁওয়াগুলো কুণ্ডুলি পাকিয়ে যখন উপরে উঠতে থাকে, ইনসান তখন মুখ বাড়িয়ে চোখ বন্ধ করে থাকে, ভাতের গন্ধ বড় চমত্কার লাগে। গরম ভাত খাইতে পারার আনন্দ কি ঈদে নতুন জামা পরার আনন্দের চেয়ে বেশি না কম তা ভাবতে ভাবতে ইনসান ভাত খায়। ইলিশ মাছের মুচমুচে ভাজার সাথে শুকনা মরিচ পোড়া। সে ভেবেই পায় না অমৃত এর চেয়ে মজার কিভাবে হতে পারে?
এক একটা গোড়াসের সাথে সাথে সে এক এক করে ভুলতে থাকে গত দুইদিনের অভুক্ত থাকার বেদনা, ভুলতে থাকে শেষ খাদ্য বলতে সে যে কেউ দেখার আগেই কটা ঘাস চিবিয়ে খেয়ে ফেলেছিলো, ভুলতে থাকে খাদ্যের আশায় মৃধাবাড়িতে গিয়ে পুলিশের ডান্ডার আঘাতে পিঠের বেদনাটাও।
ভরপেট খাওয়া শেষে ইনসান ভাবে তাহার চেয়ে এ জগতে সুখী বুঝি কেহ নাই আর। আহ্... ঢেকুর তুলতেও ভয় হয়, যদি বের হয়ে যায় তার ইলিশ সমৃদ্ধ ভাত!!
চীর অভুক্ত ইনসান ভরপেট খেয়ে এই শহরে নামে। স্বপ্নের শহরে পা ফেলে ভাবে এই শহর তাকে পেট ভরিয়া খাদ্য দেবে। সেই খাদ্য সে নিয়ে যাবে কুড়িগ্রামে... যেখানে মা আর বোন বসে আছে... অপেক্ষায় আছে ইনসানের। যেভাবে ঝড়ের রাতে তারা জড়াজড়ি করে অপেক্ষা করে- উপরওয়ালা কখন এই তাণ্ডব থামাবেন।
২.
এরপরের ঘটনা সবিস্তারে বর্ণনাতীত। পেণ্ডুলামের মতো ইনসান ঘোরে কাজের অজুহাতে, ফেরে শূণ্যহাতে। চাকরির দূরাশা সে করেনি কখনো, কিন্তু কুলী মজুরীর জন্যও যে সমিতিভুক্ত হতে হয়, এবং তা হওয়া সহজ কম্ম নহে তাহা সে বুঝিতে পারে। সে আরো বুঝিতে পারে এই শহরে ভিক্ষা করার জন্যও কর্তৃপক্ষীয় অনুমতি লাগে। গোত্রীভূত না হয়ে এই শহরে ভিক্ষাও করা যায় না। মাটিকাটা কামলার জন্য সকালে লাইনে দাঁড়াতে গিয়ে অন্য কামলাদের মার খায়। (যাক, তিনদিন আগের সেই ইলিশ ভাতের পরে তবু কিছু খাদ্য জুটিলো তার কপালে। যদিও উহা ক্ষুধা নিবৃত্তকারী না) সে জানতে পারে এই শহরে রাত হলেই কাত হয়ে শুয়ে থাকা যায়না ফুটপাথে। সেখানেও দুপ্রস্থ ট্যাক্স দিতে হয়।
এভাবে এভাবে ইনসানের শহরীক অভিজ্ঞতাগুলো সমৃদ্ধ হয়।
তিস্তাপাড়ে হুল্লোড় করতে করতে গাওয়া প্রিয় গানের মতো ঢাকা শহরে এসে ইনসানের আশা পূরায় না, ফুরায়। লাল লাল নীল নীল বাত্তিগুলো ক্রমশ তার ক্ষুধাকে আরো প্রকট করে দেয়।
কিন্তু তখন তার ফেরার উপায় নেই। 
৩.
সে অবাক বিস্ময়ে দেখে এই শহরের মানুষগুলোকে। দেবতার মতো ধনী তারা। চকচকে গাড়ি থেকে ফেলে দেওয়া আইসক্রিম কাছে যেতে যেতে গলে মিশে যায় ধূলোর সাথে। মাঝে মাঝে জোটে উচ্ছিস্ট চিপসটা, কেকটা... সে খায়। হাঁটতে হাঁটতে সে বিভিন্ন বাড়ির রান্নাঘর নির্গত ধোঁওয়া দেখে। গন্ধ নেয় প্রাণ ভরে। সে ভাতের গন্ধ পায়, মাংসের গন্ধ পায়, প্রাণভরে গন্ধ নেয়। কিন্তু ঘ্রাণং অর্ধভোজনং তার হয় না। ক্ষুধা কেবল বেড়েই চলে। 
দ্বিতীয় পর্ব
১.
দারোগা আমির হোসেনের গতরাতের উদরপূর্তিটা বাড়াবাড়ি রকমের বেশি হয়ে যাওয়ায় রাতটা ঘুম হয়নি তেমন। খাদ্যের আধিক্যে তার দম বন্ধ হয়ে আসছিলো। তবু জিভে লেগেছিলো তৃপ্তির স্বাদ। আহ্... বোয়াল মাছটা যা ছিলো... আহ্... এত বড় সাইজের বোয়াল মাছ সে আগে দেখেনি। গপ শুনেছে কেবল বাপ দাদার মুখে। আর খেলো কাল। আহ্...
তাই আজ একটু দেরি করেই থানায় আসলো আমির হোসেন। বোয়াল মাছের তেলে জিভটা এখনো তেলতেলে হয়ে আছে। চেয়ারে বসতেও বেশ একটু হাঁসফাঁস হলো, এ যে সুখের মতো বেদনা।
আর তখনই সেন্ট্রি এসে খবর দিলো গতরাতে এক আসামী ধরা পরেছে। বেশ ভালো কথা। থানা যখন আসামী তো ধরা পরবেই। কিন্তু অপরাধ কী?
-স্যার আসামীর নাম ইনসান। সে গতরাতে পনেরোখান বাড়িতে ঢুকে হাড়ি পাতিল ভাইঙ্গে দিয়ে আসছে।
আমির হোসেন একটু অবাক হয়। তার এতবছরের চাকরিজীবনে সে এইরকম কথা কোনোদিন শোনেনি। সে আবার জিজ্ঞেস করে...
-কি করছে?
-স্যার পনেরোখান বাড়িতে ঢুকে হাড়ি পাতিল ভাইঙ্গে দিয়ে আসছে।
-হাড়ি পাতিল ভাঙ্গবে কেন? কি কি চুরি গেছে সেইটা বল।
-না স্যার, কিছু চুরি যায় নাই।
-ব্যাটা মশকারি করিস?
-জ্বী স্যার, কথা সত্য। কিছু চুরি যায় নাই।
-চুরি না করলে বাড়ি বাড়ি গেছে কি করতে?
-ঐ যে স্যার... হাড়ি পাতিল ভাইঙ্গতে...
-বাহ্... মজা তো, ইন্টারেস্টিং... যা, ছেড়াটারে নিয়ে আয়।
আমির হোসেন কল্পনা করে- একটা জোয়ান ছেলে বাড়িতে বাড়িতে যাচ্ছে আর হাড়ি পাতিল ভাঙ্গছে।
-হা হা হা হা... পাগলের কাণ্ড... যত্তোসব।
২.
-এই তুই হাড়ি পাতিল ভেঙ্গেছিস কেন?
-কেউ খাবি কেউ খাবিনে, তা হবিনে তা হবিনে
-এ তো দেখি কমিউনিস্টদের মতো কথা কয়, এই তুই কি কমিউনিস্ট?
-না স্যার, হামি মানুষ
-বাড়ি কই?
-কুড়িগ্রাম
-এইখানে কি চাস?
-খাইবের চাইছু বাহে
-খাইতে চাস তো হাড়ি পাতিল ভাঙ্গোস কেন?
-কেউ খাবি কেউ খাবিনে, তা হবিনে তা হবিনে
-এই শালা নির্ঘাত কমিউনিস্ট... শালা কমিউনিস্টের চেয়েও খারাপ... নিজে যে কমিউনিস্ট সেইটাও জানে না!!
তৃতীয় পর্ব
প্রেস কনফারেন্স। দায়িত্বপ্রাপ্ত ব্যক্তি হাসিমুখে এসে বসেন। তিনি বড় ভালো মানুষ, রসিক মানুষ। তার জুতা আর গাল একই রকম গ্লেস মারে।
তিনি হাসিমুখে ওহী নাজেল করেন- এই দেশে কোনো খাদ্যাভাব নেই। সবই মিডিয়ার অপপ্রচার। 

