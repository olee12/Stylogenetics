আকাশে হেলান দিয়ে পাহাড় ঘুমায় ঐ



একসময় বিশ্ব সাহিত্য কেন্দ্র আমার অনেকটা ঘরবাড়ির মতো ছিলো... ঢাকার বেশ কয়েকটা স্কুল আর বইমেলায় বুকস্টল পরিচালনা, একাদশ শ্রেণী কর্মসূচী... সবকিছুতেই আমি উপস্থিত। কেন্দ্রের ছাদ তো তীর্থস্থান ছিলো। এখনো যে জাভিকের কর্মীরা বছরে একবার তুরাগ নদীতে নৌকা ভ্রমনে যায় সেইটা আমরাই শুরু করছিলাম...
ঘনিষ্টতার কিছু হ্যাপা আছে... স্যারের সাথে আমার বা আমাদের কয়েকজনের বিগড়ি বাজলো... (বাপের আগে বাল পাকলে যা হয় আরকি) কেন্দ্র ছাড়লাম। বেশ অনেকবছর যাইনাই। মাঝে স্যারের সাথে দুইবার দেখা হইছে সাজ্জাদ ভাই আর মাজহার ভাই এর বাড়িতে... তবে কপাল খারাপ হইলে যা হয় আরকি... দুইবারই স্যারের সামনে বেজুইত্যা অবস্থায় পড়ছি (স্যারের সামনে বইসা সোনালী তরল পান করাটা খুব অস্বস্তিকর বটে)। এখন কেন্দ্ররে খুব মিস করি।
আমার কেন্দ্রের বই চুরি করতে হয় নাই জীবনে... বরঞ্চ স্কুলে স্কুলে পোলাপানে পুরস্কারের বই নিতোনা অনেক সময়... সেই জঞ্জাল সাফ করতেই বিরক্ত হইতাম। আর পাঠাগার থিকা কেমনে মারি... ঐটার দায়িত্বে তো বন্ধু কাজল ছিলো তখন।
এখন কেন্দ্ররে খুব মিস করি... খুব ইচ্ছা করে সুরঞ্জনায় আড্ডা দিতে... ছাদে বইসা ছোলা মুড়ি খাইতে। কিন্তু হায়... সেই কেন্দ্র এখন ধূলায় মিশায়ালছে... ১২ তলা বিল্ডিং হবে... বিশাল হম্বি তম্বি... মাস ২/৩ আগে একদিন বিকালে সেই ভগ্নস্তুপের উপরে দাঁড়ায়ে ছিলাম একা একা অনেকক্ষন। মনটা খুব খারাপ হইছিলো। এই বিল্ডিংটার উপরেও অনেক প্রেম ছিলো যে।
১২ তলা বিল্ডিং প্রকল্পের শুরুটা আমাদের সময়ই। তখন ডিজাইন টিজাইন কইরা ফোল্ডার ছাপায়া আমরা তো ১২ তলার স্বপ্নে বিভোর। কিন্তু বাগড়া বাজলো টাকা নিয়া... এত টাকা কইত্থে আসবে? জাপান সরকার দিতে রাজী হইলো... কিন্তু স্যার নিতে রাজী না। বিদেশী টাকায় না... কেন্দ্র হবে কেন্দ্রের লোকজনের ভালোবাসার টাকায়। একজন দুইজন না... সবাই মিলে কেন্দ্র গড়বে। ধরো তুমি পাঠাগারে একটা বইয়ের তাক কিনে দিলে... সেই তাকটা হবে নজরুল ইসলাম তাক। কেউ দিলো মিলনায়তনের খরচ... সেইটা হতে তার মিলনায়তন... এইসব করতে করতে পুরো প্রজেক্ট ভেস্তায়ে গেলো। আমরা হতাশ হইলাম। তারপর তো কেন্দ্রচ্চুতিই ঘটলো।
তবে সেদিন ধ্বংশস্তুপের উপরে খাড়ায়ে খাড়ায়ে স্যারের বিস্ত্রস্ত জার্নালের একটা কথাই মনে হইতেছিলো... সুরঞ্জনার লাল দেওয়াল প্রসঙ্গে তার কথা যে এইটা রক্ত দিয়া গড়া (বইটা হাতের কাছে নাই... তবে বিষয়টা এইরমই বোধহয়)। ভাবতেছিলাম... সেই রক্ত এখন ধূলায় মিশিয়া গেলো। এখন কেন্দ্র উঁচা বিল্ডিং হইতেছে। জানি না এই টাকা কোত্থেকে আসতেছে... তবে সেদিন গ্রামীণ ফোনের নিউজ বুলেটিনে একখানা ছবি দেখে বড় দিলচোট পাইলাম। বইপড়া কর্মসূচীর স্পন্সর করবে ডিজুস!!! তার সংবাদ সম্মেলনে পিছনে বিশাল ব্যানার... সেইখানে জিপির লোগো ইয়া বড়... কেন্দ্রের লোগো দেখাই যায়না। আর সামনে বসা রুবাবার গ্ল্যামার আর বিদেশীটার পাশে সায়্যীদ স্যার আর মনির মিয়ারে এমন নাজেহাল লাগতেছিলো... আহারে... জিপি স্যাররেও কিনলো? কেন্দ্ররেও? কেন্দ্র তাইলে নিজের লোকদের ভালোবাসার টাকায় চললো না? চলতে পারলো না? সত্যি... আমরা হালায় কেন্দ্ররে ভালোবাসলাম না... এইটাই সত্যি। স্যার কোনদিন প্রশ্ন করলো না কেন তোমরা কেন্দ্র থেকা দূরে সরলা? জীবন যুদ্ধে টাকার প্রয়োজনে ভুইলা গেলা কেন্দ্ররেই? কেন জিগাইলো না স্যার? আরেকদিন দেখা হইলে তারেই উল্টা জিগাইতে হইবো।
ধ্বংসস্তুপের উপরে খাড়ায়ে খাড়ায়ে খুব অভিমান হইছিলো... এই ভবনটা ভাঙ্গার আগে অন্তত একটা আওয়াজ কেন দেওয়া হইলো না? তাইলে আমরা যারা সাবেক কেন্দ্র প্রেমিক তারা শেষবারের মতো জমায়েত হইতে পারতাম... স্যারের কি উচিত্ ছিলো না পত্রিকায় অন্তত একবার ফাঁস করা যে এই ভবন ভাঙ্গা হইতেছে? খুব রাগ হইছিলো... তখন থেকে এখন পর্যন্ত আমি সিনিয়র জুনিয়র যারে সামনে পাইছি তার কাছেই স্যারের বদনাম করছি... জানাইলো না একবার?
এখন এই পোস্ট লেখতে লেখতে এইক্ষনে আইসা মনে হইতেছে... আমি শালা ছোটলোকেরও অধম... স্যার কেন একবার জানাইলো না সেইজন্য ক্ষোভাই... একবারও ভাবি না... কেন্দ্রের খোঁজ রাখার দায়িত্বটা তো আমরা একেবারেই পালন করি নাই? কি সুন্দর স্যারের উপরে দায়িত্ব চাপায়ে দিয়ে আবার তারই গিবত গাই। নি্শ্চিত তিনি এইজন্যও কিছুই বলবেন না আমাদেরে... হালায় এইরমই একটা অমানুষিক ভালো মানুষ।
স্যার মাঝে (এমনকি এখনও) কেন্দ্র থেকা অনেক দূরে সরে গেছেন... তার মূল আকর্ষন এখন পরিবেশ আন্দোলন... বাপা... আমার মনে হয় এইটাও তিনি একটা যুগান্তকরী কাজ করতেছেন... মাঝে মাঝে উত্কণ্ঠা হয়... কেন্দ্রে যেইরম একদঙ্গল পাগলা কর্মী পাইছিলেন বাপায় কি পাইছেন? খুব ইচ্ছা করে স্যারের সাথে আবার শামিল হইতে... কিন্তু পারি না। হয় না।
কেন্দ্রে সবচেয়ে লোভের জায়গা আমার ছিলো মিউজিক লাইব্রেরিটা... ঐখানে খুব একটা কেউ যাইতো না... কিন্তু কালেকশন ছিলো ভয়াবহ... তত্ত্বাবধায়ক সরকারের উপদেষ্টার বিশেষ সহকারী জামিল ভাইয়ের তত্ত্বাবধানে লাইব্রেরিটা গড়া হইছিলো...স্যাররে কত্ত কইছি এইটা আবার চালু করেন... একটা মিউজিক সার্কেল হউক... কিন্তু হইলো না। এখন সেইগুলা কই আছে জানি না। নষ্ট হয়া গেলে খুব কষ্ট পামু। 
একদিন সুরঞ্জনায় বইসা আড্ডা দিতেছিলাম... স্যার গেছেন চট্টগ্রাম... হঠাত্ ফোন কইরা মুনির ভাইরে বললেন তার বাসায় গিয়া আলমারী ঘাঁইটা যেন তিনি একটা দলিল উদ্ধার কইরা চট্টগ্রাম রওনা হন... কেন? কিসের দলিল? স্যার নাকি অনেক আগে একটা পাহাড় কিনছিলেন... সেইটার কথা মনে ছিলো না... চট্টগ্রাম গিয়া মনে পড়ছে... এখন সেইটা উদ্ধার করবেন।
সেই থেকে একটা পাহাড় কেনার আমার দারুণ শখ... গারো পাহাড়ে কিনবো নাকি চট্টগ্রামে কিনবো তা নিয়া এখনো ভাবিত... খোঁজ চলতেছে।
পাহাড় হয়তো কেনা হবে আমার... কিন্তু এই জীবনে অনেক পর্বতরে হাতের কাছে পায়াও হেলায় পাশ কাটায়ে গেছি... যেমন আব্দুল্লাহ আবু সায়্যীদ... (দীর্ঘশ্বাসসমেত সমাপনী)

