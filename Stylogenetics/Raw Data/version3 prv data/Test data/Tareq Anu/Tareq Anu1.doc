স্ফটিকখুলির রহস্যভেদ




তেরটি স্ফটিকখুলি ছড়িয়ে আছে সারা বিশ্বে, এরা কোন সময় একসাথে হলেই জানা যাবে অচিন্ত্যনীয় সব তথ্য, কারণ এগুলো আসলে জ্ঞানভাণ্ডার, বিশেষ করে মানবজাতির ভুত-ভবিষ্যৎ সম্পূর্ণই জানা আছে তাদের, সেই সাথে আমাদের উৎস। কিন্তু যদি এগুলো ভুল লোকের হাতে পড়ে, তাহলেই সমস্যা, ব্যবহৃত হতে পারে ধ্বংসাত্মক কাজে। - ব্যস এই হল সেই গল্প যা এসেছে মধ্য আমেরিকার চির হরিৎ বৃষ্টিঅরণ্যের অধিবাসীদের মুখ বেয়ে প্রজন্ম থেকে প্রজন্মান্তরে। 
এখন মুশকিল হচ্ছে  গত শতাব্দীতে মানুষের হাতে সত্যই সত্যিই এসে হাজির হয়েছে ( আপনা থেকে নয়) কিছু স্ফটিক খুলি, তার মধ্যে ২ টি মারাত্নক ধরনের নিখুঁত, একেবারে মানুষে খুলির হুবহু নকল, দুই পাটি দাঁতসহ। এদের মধ্যে একটির অবস্থান ব্রিটিশ জাদুঘরে। বাকী গুলো ছড়িয়ে ছিটিয়ে আছে নানা সংগ্রহশালায় এবং সবচেয়ে বিখ্যাতটি যা পরিচিত স্কাল অফ ডুম বা ধ্বংস খুলি বলে তা দীর্ঘদিন কুক্ষিগত ছিল এক পরিবারের কাছে, তাকেই নিয়েই মূলত আজকের গল্প। 
 এই খুলির কথা প্রথম জেনেছিলাম সেবা প্রকাশনীর ভিনগ্রহের মানুষ পড়ে, এরপরে এক পুরনো বইয়ের দোকানে সারা বিশ্বের নানা অমীমাংসিত রহস্য নিয়ে ( তখন পর্যন্ত অমীমাংসিত! ) আর্থার সি ক্লার্কের এক চমৎকার বইয়ের মলাটে এর ছবি জ্বলজ্বল করতে দেখে কোন দামাদামি না করেই বইখানা সংগ্রহ করে সেই রহস্যময় খুলি নিয়ে প্রথমবারের মত তথ্য সংগ্রহ শুরু করি।

 এরপরে কত যে রহস্য রোমাঞ্চের বইতে এই খুলিগুলোর কথা পেয়েছি তার কোন ইয়ত্তা নেই, বিশেষ করে ক্রিস মর্টন এবং চেরি লুই টমাসের ঢাউস বইটিতে অজস্র তথ্য-উপাত্ত রয়েছে। সবখানেই বলা হয়েছে মধ্য আমেরিকার মায়ান সভ্যতার কথা, এই খুলি তারা ব্যবহার করত বিশেষ পূজা-অর্চনার কাজে, অতি পবিত্র বস্তু ছিল তা। কিন্তু জাদুঘরে রাখা খুলিগুলো কি মায়াদের কাছ থেকেই পাওয়া?

দু-চারটি সত্যিকারের তথ্যসমৃদ্ধ বই ছাড়া সবগুলোতেই ইতি টানা হয়েছে এই বলে যে খুলিগুলো মায়ারা পেয়েছে  লুপ্তনগরী আটলান্টিস থেকে ( এই এক সমস্যা, যেখানে যা কিছু পাওয়া যায় সবই নাকি এসেছে আটলান্টিস নামের এক দ্বীপ থেকে, যার অস্তিত্ব আদৌ ছিল কিনা আজ পর্যন্ত জানা যায় নি, কিন্তু অব্যাখ্যাত কিছু পেলেই এটা আটলান্টিসের বলে রায় দেওয়া কিছু মহলের রেওয়াজ হয়ে গেছে, এমনকি হিটলার মনে করত সত্যিকারের আর্যরা এসেছে আটলান্টিস থেকেই! ), আর না হলে ভিনগ্রহের প্রাণীরা এসে দিয়ে গেছে পৃথিবীর মানুষদের কাছে( এই ব্যাখ্যাটির মূল সমস্যা হচ্ছে কোন অকাট্য প্রমাণ নেই, এবং সেই সাথে বিকল্প রাস্তা প্রায়শই খুঁজে পাওয়া যায় ফলে যখন তখন অন্য গ্রহ থেকে কাউকে উড়িয়ে আনার প্রয়োজন হয় না)। 
খুলিগুলো নিখুঁত স্ফটিকের তৈরি। মুশকিল হচ্ছে প্রকৃতিতে যে রক ক্রিস্টাল বা পাথুরে স্ফটিক পাওয়া যায় তাতে কার্বনের কোন অংশ নেই ফলে কার্বন টেস্ট করে স্ফটিক খণ্ডটির বয়স জানবার কোন উপায় নেই। কিন্তু কিভাবে তৈরি হল সেগুলো?  অনেক গবেষণা করেও সেগুলো গায়ে কোন যন্ত্রের ছোঁয়ার চিহ্ন পাওয়া গেল না অনেক বছর,  এমনও বলা হল বিশাল একখণ্ড স্ফটিক থেকে হাত দিয়ে ঘষে বালু ও জলের সাহায্যে এমন নিখুঁত খুলি তৈরি করেছে মায়ারা, কিন্তু তাতে আবার সময় লাগার কথা কমপক্ষে তিনশ বছর! 

 তাহলে!  আসলে এই খুলিগুলোর আবিস্কার এবং অস্তিত্বের পিছনে মনগড়া ব্যাখ্যার সংখ্যা এত বেশী যে কয়েক সপ্তাহ একটানা লিখেও কুলোতে পারব না, তাই চট জলদি উপসংহার টানি ( উত্তুরে গ্রীষ্মের ভোরের আলো এসে পড়েছে অনেক আগেই, দূরের পথে যেতে হবে আজকেই) – বিজ্ঞানীরা ইলেকট্রন মাইক্রোস্কোপ সহ অন্যান্য আধুনিক যন্ত্রের সাহায্যে ঠিকই খুঁজে বাহির করলেন ব্রিটিশ জাদুঘরের সেই খুলি, প্যারিসে অবস্থিত খুলি, আমেরিকার স্মিথসোনিয়ান ইন্সিটিউটের খুলি- সবগুলো তৈরিতেই চাকাযুক্ত যন্ত্রের সাহায্য নেয়া হয়েছে, যার ব্যবহার মানুষ শুরু করেছে কেবলমাত্র গতশতকে! আর  স্ফটিকগুলোও বিশ্লেষণ করে জনা গেছে সেগুলো এসেছে হয় আফ্রিকার মাদাগাস্কার না হয় ব্রাজিল থেকে, মায়া শাসিত মধ্য আমেরিকা থেকে নয়! 
 তাহলে?
 তাহলে আর কিছুই  না, এগুলো সবই গত শতকে আধুনিক মানুষের হাতে তৈরি। কিছু মানুষ অর্থ, খ্যাতি এবং প্রচারের লোভের এগুলো নিয়ে মিথ্যে কথা বলে নিজেদের আঁখের গোছানোর চেষ্টা করেছে, আর কিছুই নয়!
 কিন্তু একটা খুলি বাদ থেকে গিয়েছিল, যা হচ্ছে সবচেয়ে বিখ্যাত স্কাল অফ ডুম বা অ্যানা মিচেল হেজেসের খুলি বলে বিখ্যাত। কারণ অ্যানা তার পালক বাবা শখের প্রত্নতত্ত্ববিদ ফ্রেডেরিখ মিচেল হেজেসের সাথে সাবেক ব্রিটিশ হন্ডুরাসে (বর্তমানের বেলিজ ) ১৯২৪ সালে এক মায়ান পিরামিডের ভিতরে এই খুলিটি খুঁজে পান এবং কাউকে না বলে ইংল্যান্ডে নিয়ে আসেন।  অনেকেই মনে করে থাকেন রূপালী পর্দার ইন্ডিয়ানা জোন্স চরিত্রটি আসলে নেওয়া হয়েছে বাস্তবের ফ্রেডেরিখ মিচেল হেজেসের জীবন থেকেই ( শেষ ইন্ডিয়ানা জোন্স চলচ্চিত্রটি নির্মিত হয়েছে এই স্ফটিক খুলি নিয়েই, সেখানে দেখানো হয়েছে ভিনগ্রহের আগন্তকদের এর অধিকারী হিসেবে)।

  এর পরের অনেক দশকে টেমস দিয়ে বয়ে গেছে অনেক অনেক জল, পরিবর্তন ঘটেছে অনেক কিছুর- হঠাৎ করেই  জনসমক্ষে খুলিটি নিয়ে কথা বলা শুরু করে অ্যানা, বলে এটি মায়াদের অতি প্রাচীন, পবিত্র এক বস্ত। বিখ্যাত হয়ে ওঠে  তার এই খুলি, অনেকটা নতুন ধর্মের মত প্রতিষ্ঠা হয়  এই বিশেষ খুলিকে ঘিরে, অনেকেই আবার স্ফটিক খুলিটিকে বিশেষ ধরনের তথ্যসংরক্ষানাগার বা কম্পিউটার মনে করে সেখানে থেকে তথ্য জানতে সচেষ্ট হয়, কতিপয় বুজরুক খুলির মাথায় হাত রেখে মানব জাতির ভবিষ্যৎ এবং  খুলিটির উৎস হিসেবে অন্য কোন গ্রহকে বর্ণনা করে, সোজা কথা খুলি ব্যবসা হয়ে পড়ে জমজমাট।

  নিয়মিত টিভি সহ অন্যান্য মিডিয়াতে হাজির হতে থাকে অ্যানা এই মূল্যবান খুলি নিয়ে, নির্মিত হয় ব্লকব্লাস্টার হলিউড সিনেমা মায়ান কিংবদন্তীর সাথে খুলির কাহিনী মিশিয়ে। 

যদিও সত্যিকারের ইতিহাসবিদরা বরাবরই সন্দেহ করে এসেছেন অ্যানার এক খুলিকে, কারণ মায়ারা যে স্ফটিকের ব্যবহার জানত এমন কোন প্রমাণ পাওয়া যায় না, বিশেষ করে এত বড় খণ্ডের! আর এমন স্ফটিককে এত সুক্ষ ভাবে শিল্পে পরিণত করতে যে ধাতব যন্ত্রের দরকার হবে তার ব্যবহারও ছিল তাদের অজানা। 
খুলিটির নিয়ে অ্যানার গল্পের বিপক্ষে একের পর এক প্রমাণ পাওয়া যেতে থাকে, শেষ পর্যন্ত জানা যায় ব্রিটিশ জাদুঘরের খুলিটি এবং অ্যানার খুলিটি ইউজিন বোবান নামে এক ফরাসী আর্ট ডিলারের কাছ থেকে সংগৃহীত, যে কিনা সম্ভবত সব বিখ্যাত খুলিরই নির্মাতা না হলেও যোগানদাতা। সবকিছু প্রমাণ করা হলেও অ্যানা তার বিশ্বাসে অচল থাকে যে সে মায়াদের পিরামিডের ভিতরেই এই খুলিটি পেয়েছে ( বিশেষজ্ঞরা মনে করছেন এইটি ছিল অ্যানার প্রতি তার পালক বাবার জন্মদিনের উপহার, সে নিজেই পিরামিডের মধ্যে খুলিটি রেখেছিল), এবং তার খুলিটি পরীক্ষা করতে কয়েক দশক আগে  hp  কোম্পানিকে দেয়, কিন্তু তখনকার প্রযুক্তিতে অ্যানার দাবিকে নস্যাৎ করার মত কিছু  পাওয়া যায় নি। 
২০০৭ সালে অ্যানার মৃত্যুর পরে তার স্বামী বিল হল ম্যান খুলিটির মালিক বনে যায় এবং যথারীতি এর অলৌকিকত্ব প্রচার করতে থাকে। যদিও এক পর্যায়ে ন্যাশনাল জিওগ্রাফিক সোসাইটির আমন্ত্রণে অত্যাধুনিক যন্ত্রের মাধ্যমে খুলিটি পরীক্ষার জন্য তাদের কার্যালয়ে হাজির হয় সে, চলে তুমুল গবেষণা এবং এবার বেরিয়ে আসে থলের বেড়াল! 
আর কিছুই না এটি একটি  Hoax, মানুষের হাতেই তৈরি হয়েছে গত শতকে যন্ত্রের মাধ্যমে। এবং এর উৎপত্তি কোন ভাবেই মেক্সিকোতে নয়।  কিন্তু তাহলে অ্যানা যে এতদিন অন্য কথা বলে গেল?  বোঝা গেল প্রায় ৮৫ বছর ধরে ক্রমাগত একই মিথ্যা বলে আসার ফলে এক পর্যায়ে সেই মিথ্যাকেই সত্য বলে ধরে নিয়েছিল অ্যানা মিচেল হেজ, বৃদ্ধকালে লুবানটুম যেয়ে তার স্মৃতিচারণাতেও এমনটিই মনে হয়।


সমাধান হল আমাদের গ্রহের অন্যতম এক রহস্যের, যা গুটিকয় মানুষ তৈরি করেছিল স্রেফ অর্থের লোভে, প্রচারের জন্য কিংবা অন্যদের বোকা বানানোর মজা নেবার জন্য। যদিও স্ফটিকখুলিকে ঘিরে অতিপ্রাকৃতে বিশ্বাসীদের অন্ধ বিশ্বাসে কোন হেরফের হয় নি ( হবেও না, এমনেই কি আর বলে স্বভাব যায় না ধুলে! )।

( ব্যবহৃত আলোকচিত্রগুলো নেট থেকে সংগৃহীত, এবং  রেফারেন্স হিসেবে যে বই বা ডকু ব্যবহার করা হয়েছে তার উল্লেখ পোস্টের মাঝে আছে, আলাদা করে আর সংযোজন করলাম না)

