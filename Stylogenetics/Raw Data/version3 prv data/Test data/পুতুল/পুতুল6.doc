জিএম এবং বিটি খাবার:



[জিএম এবং বিটি নিয়ে পাঠকদের মধ্যে কিছু অনিশ্চয়তা লক্ষ্য করলাম আগের পর্বে। সে জন্য এই আলোচনার আগে বিষয়টা একটু বলে নেই। আমার তথ্যসূত্র জার্মান ভাষা থেকে নেয়া, কাজেই ইংরেজী উচ্চারণ এবং বানানে হেরফের হতে পারে।
এ বিশ্বের যাহা কিছু চির কল্যাণ কর, অর্ধেক তার করিয়াছে নারী, অর্ধেক তার নর। প্রাণী এবং উদ্ভিদ জগত-এর সব কিছু চীর কল্যাণ কর না হলেও মোটা দাগে তাদের বংশবৃদ্ধি নারীর অর্ধেক এবং পুরুষের অর্ধেক মিলেই হয়। ব্যাকটেরিয়া, ভাইরাস এবং ফাঙ্গাসের বেলায় কম বেশী ব্যতিক্রম আছে। কিন্তু বহু কোষী প্রাণী এবং উদ্ভিদের জন্য কথাটা মেনে নেয়া যায়। প্রাণীর ক্ষেত্রে পুরুষের বীর্যে তার জিন-এর অর্ধেক ক্রোমোজোম থাকে বাকী অর্ধেক মায়ের ডিম্ব কোষে থাকে। ডিমের ভেতর শুক্রাণু ঢুকে ডিম নিষিক্ত হয়। মানুষের ক্ষেত্রে পিতার ২৩ এবং মায়ের ২৩ মিলে ৪৬ টি ক্রোমোজোম। উদ্ভিদের ক্ষেত্রে বাতাস, মৌমাছি, প্রজাপতি এবং কীটপতঙ্গ পুরুষ ফুলের পুষ্পরেণু মাতৃ ফুলে নিয়ে যায়। যার ফলে পরাগায়ন হয়ে ফুল থেকে ফল হয়। এক কোষী প্রাণী যেমন ব্যাকটেরিয়া তাদের জিন এর পুরোটাই কপি করে পরের প্রজন্মে দিয়ে দেয়। ব্যাপারটা পুরোটাই প্রাকৃতিক। উদ্ভিদের জন্য বহুল আলোচিত ল্যাটিন হাইব্রিড (শঙ্কর), বাংলায় আমরা উচ্চ ফলনশীল যাকে বলি সেটাও প্রাকৃতিক পদ্ধতিতে পাশাপাশি দুটি একই জাতের উদ্ভিদ রেখে পরাগায়নের মাধ্যমে একটির গুন অন্যটিতে নেয়া হয়। 
তার বাইরে বিশেষ গুন সম্পন্ন কিছু জিন অন্য কোন উদ্ভিদ বা প্রাণী থেকে নিয়ে একটি প্রাণী বা উদ্ভিদে কৃত্রিম ভাবে প্রবেশ করিয়ে যে নতুন ক্ষমতা সম্পন্ন উদ্ভিদ বা প্রাণী তৈরী হল, মোটা দাগে আমরা তাকেই জেনেটিক্যালি বা জেনেটিক মডিফাইড (জিএম) বলে ধরি। সে ভাবেই ব্যাকটেরিয়ার বিষ তৈরীতে সক্ষম জিন নিয়ে তৈরী বিটি উদ্ভিদ। বাংলাদেশে বেগুন এবং অন্য অনেক দেশে ভুট্টা এবং তুলায় বিটি জিন ঢুকিয়ে তাদেরকে ব্যাকটেরিয়ার মতো বিষ তৈরীতে সক্ষম করা হয়েছে।]
সয়াবিন বীজে এমন একটা ডিএনএ ঢুকানো হল যা, গ্লোফোসাট নামক উদ্ভিদ বিনষ্টকারী বিষের বিরুদ্ধে প্রতিরোধ ক্ষমতার অধিকারী। গ্লোফোসাট সব উদ্ভিদ মেরে ফেলবে, বেঁচে থাকবে শুধু গ্লোফোসাট-কে প্রতিরোধ করতে পারে এমন ক্ষমতা সম্পন্ন সয়াবিন। সেটা মনসানটো কাজে লাগিয়েছে সরিষা এবং ভুট্টা বীজেও। নাম রেখেছে রাউন্ড আপ। সেই বীজ এবং সাথে আগাছা নাশকও কৃষকরা পাচ্ছে মনসানটোর কাছ থেকে। 
কিন্তু কয়েক বছর পরে দেখা গেল ধীরে ধীরে আগাছারা গ্লোফোসাট প্রতিরোধী হয়ে গেছে। গ্লোফোসাটে আর মরছে না। আমেরিকার কৃষকরা আতঙ্কের সাথে তার নাম দিয়েছে জাহান্নামের আগাছা। (রাউন্ড আপ আমাদের দেশে এসেছে বলে শুনিনি। আমাদের কৃষকরা নিড়ানি দিয়েই আগাছা পরিষ্কার করে। ফসলের প্রতিটি চারা কৃষকের নিজের হাতের ছোঁয়ায় বেড়ে উঠে)।
বিটি খাবার প্রসঙ্গে বলা যায় ২০০১ সাল থেকে বাসিলুস ইউরোপিয়ান ইউনিয়নে পশুর খাদ্যে প্রবিয়োটিকুম (Probiotikum) হিসাবে ব্যবহার নিষিদ্ধ। কারণ হিসাবে তারা বলছেন; ২০০০ সালে   Applied and Environmental Microbiology  বিজ্ঞানীরা প্রমাণ করেছেন: Bacillus thuringiensis, Bacillus anthracis, এবং  Bacillus cereus একই  স্পেইসিস।  Bacillus cereus লাল রক্ত কণিকা গলিয়ে ফেলে এমন একটি বিষ তৈরী করে। অন্য একটি বিষ তৈরী করে যা মানুষের পেটের পীড়ার কারণ। তাদের জিনগত পার্থক্য কেবল আপাত ভূমিকা হীন প্লাজমিড যা প্রায় সব ধরণের ব্যাকটেরিয়া থাকে।
Bacillus thuringiensis ব্যাকটেরিয়ার Bt বিষ কীটনাশক হিসাবে ব্যবহার হয়েছে কৃষি জমি এবং বন ভূমিতে অনেক আগে থেকেই।  
বিজ্ঞানীরা একধাপ এগিয়ে Bacillus thuringiensis-  এর বিষের বদলে ভুট্টা, তুলা এবং অধুনা বেগুনের বীজে বিষ তৈরী করে ব্যাকটেরিয়া ডিএনএ-র যে অংশ, তা ঢুকিয়ে দিয়েছেন। পুরো উদ্ভিদের মূল থেকে পুষ্পরেণু পর্যন্ত যে কোন অংশ খেলে ঐ বিষের বিরুদ্ধে প্রতিরোধ ক্ষমতা নেই, কিন্তু বিষ গ্রহণের প্রটেইন আছে এমন ব্যাকটেরিয়া, কীট-পতঙ্গ মরবে। মানুষের শরীরে সে বিষ গ্রহণের কোন প্রটেইন নেই। সে জন্য মানুষ নিরাপদ (?)। পুষ্পরেণুতে পাতার তুলনায় বিষের পরিমাণ তিন’শ গুন। ক্ষতি কারক কীট পতঙ্গ ছাড়াও পরাগায়নে সহায়তা করে এমন কীটপতঙ্গ মরছে। ফাঁসলের চার শতাংশ বিনষ্টকারী ভুট্টার যে শত্রু, তারা পরপর তিনবার চাষের পর ঐ বিষের বিরুদ্ধে প্রতিরোধ ক্ষমতা (রেসিস্টেন্স) তৈরী করে ফেলেছে। এখন তারা ঐ বিষাক্ত ভুট্টা উদ্ভিদ খেয়ে দিব্যি বেঁচে বর্তে আছে।
জিএম ভুট্টার বীজ ব্যবহার করা হয়েছে যে জমিতে, তার থেকে ২৫ মিটির থেকে ৬ কিলোমিটার পর্যন্ত দূরত্ব(একেক দেশে একক রকম এই দূরত্ব আইন) রক্ষা করে নন জিএম ভুট্টা বীজ ব্যবহার করতে হবে। মধ্যবর্তী জমিতে ভুট্টার সাথে সমগোত্রীয় কোন ফসল চাষ করা যাবে না। কারণ পরাগায়নের মাধ্যমে পাশের সমগোত্রীয় ফসলে জিএম জিন সংক্রমিত হবে। তার পরেও দেখা যায় চীনে বিটি বীজ ব্যবহারের কারণে যে সব পতঙ্গ মরে গেছে তার ফলে বিটি বিষে মরে না এবং বিটি তুলার ক্ষতি করে না এমন পতঙ্গ বেড়ে গেছে। যারা তুলার ক্ষতি না করলেও অন্য ফসলের ক্ষতি করছে। কারণ তুলার ক্ষতি করে এমন পতঙ্গ না থাকায় নিজেদের বংশ বৃদ্ধির জন্য তুলার জমি সহ বেশী জায়গা তারা পেয়েছে।
এখন ভেবে দেখার সময় হয়েছে; আদোও বেগুনের মতো গৌণ একটি সবজীর জন্য আমরা বিটি নেব কী না। আগে পরে বিটির বিরুদ্ধে ব্যাকটেরিয়া রেসিস্টেন্ট হবেই। আর বিটি জিন আমাদের নিজস্ব প্রজাতির বেগুনের সাথে মিলবেই। সেই বিটি বেগুনটি (ছবিকে যেমন দেখলাম) দেখতেও তো বেগুনের মতো নয়, আমার কাছে আকার আয়তনে শালগম-এর মতো মনে হল। এক সময় আমাদের বেগুন গরু খেত। এখন সেই বেগুন বিটি করে খাই আমরা।  
প্রাণীর দেহে জেনেটিক মডিফাইড (জিএম) খাদ্যশস্যের প্রতিক্রিয়া;
ফরাসী বিজ্ঞানী সেরালিনির জেনেটিক মডিফাইড খাদ্যশস্যে ইঁদুরের শরীরে ক্ষতিকারক প্রতিক্রিয়া পরীক্ষাটি বাতিল হয়ে যায় ভিন্ন মতের বিজ্ঞানীদের সমালোচনার ঝড়ে। সমালোচনা কারীরা তাদের মতে সেরালিনির পরীক্ষার ত্রুটিগুলো বাদ দিয়ে শুদ্ধ একটি পরীক্ষা করে কিন্তু প্রমাণ করেননি যে: জেনেটিক মডিফাইড ভুট্টা সেরালিনির ইঁদুর বা অন্য কোন প্রজাতির ইঁদুরের জন্য মোটেও ক্ষতিকারক নয়। 
এদিকে মিশরে টনে টনে জিএম ভুট্টা আমদানী হয়েছে চাষের জন্য। কাজেই সে দেশের বিজ্ঞানীরা মনোযোগী হলেন পরীক্ষায়। 
কায়রো বিশ্ববিদ্যালয়ের প্রাণীবিজ্ঞান বিভাগের বিজ্ঞানী (veterinärmedizinischen Fakultät)   Hussein Kaoud ইঁদুরের নয়টি দলকে জেনেটিক মডিফাইড সয়াবিন, ভুট্টা, গম ও সরিষা খাইয়ে দেখেছেন; কিডনি, লেবার সহ বিভিন্ন অর্গানে ক্ষতিকর প্রভাব দেখা গেছে। তাঁর পরীক্ষার ফলাফল প্রকাশিত হয়েছে Neurotoxicology und Ecotoxicology   ম্যাগাজিনে। এ নিয়ে আমি পাঁচটি পরীক্ষা পড়েছি। প্রতিটি পরীক্ষার ফলাফল সেরালিনির পক্ষে গিয়েছে। http://netzfrauen.org/2014/02/07/neue-studie-zeigt-dass-der-verzehr-von-gen-mais-und-gen-soja-gesundheitsschaedlich-ist/
কিন্তু মনসানটো বলছে সেরালিনির পরীক্ষা ঠিক নয়। কী ছিল সেরালিনির পরীক্ষায়, বহুল আলোচিত সেই পরীক্ষাটি একবার দেখে নেয়া যাক।
„The health effects of a Roundup-tolerant genetically modified maize (from 11 % in the diet), cultivated with or without Roundup, and Roundup alone (from 0.1 ppb in water), were studied 2 years in rats. In females, all treated groups died 2–3 times more than controls, and more rapidly. This difference was visible in 3 male groups fed GMOs. All results were hormone and sex dependent, and the pathological profiles were comparable.“
রাউন্ড আপ রেসিস্টেন্ট ভুট্টা, শুধু রাউন্ড আপ (গ্লোফোসাট) এবং রাউন্ড আপ নন রিসিস্টেন্ট ভুট্টা খাওয়ানো হয়েছে ইঁদুরকে প্রতি দলে দশটি করে ইঁদুর নিয়ে। অর্ধেক স্ত্রী লিঙ্গের এবং অর্ধেক পুং লিঙ্গের ইঁদুর। সময় দুই বছর। দেখা গেল স্ত্রী লিঙ্গের ইঁদুর যারা রাউন্ড আপ ভুট্টা খেয়েছে, তারা যারা রাউন্ড আপ ভুট্টা খায়নি সাধারণ ভুট্টা খেয়েছে তাদের আগে মারা গেছে। তাদের দেহে হরমোনের হেরফের হয়েছে।
সেরালিনির পরীক্ষার বিরুদ্ধে অভিযোগ;
১ তাঁর পরীক্ষায় ব্যবহৃত ইঁদুর বেঁচেই থাকে সর্বোচ্চ দুই বছর। 
২ ইঁদুর গুলো সাধারণ ভাবেই জীবনের কোন এক পর্যায়ে ক্যান্সারে আক্রান্ত হয়। এখানে পুং লিঙ্গের ৮০ ভাগ এবং স্ত্রী লিঙ্গের ৭০ভাগ ইঁদুরের কথা বলা হয়েছে।
৩ তাঁর পর্যবেক্ষণ শুদ্ধ বা নির্ভুল হতে হলে তাঁকে প্রতি দলে কমপক্ষে ৬৫ টি ইঁদুর নেয়া উচিৎ ছিল।
অনেক সংস্থা, বিজ্ঞানী সেরালিনির পরীক্ষা এই সব কারণ দেখিয়ে কোন সিদ্ধান্তে উপনীত হওয়া যায় না বলে প্রত্যাহার করতে পরামর্শ দিলেন। 
কিন্তু আট বছর আগে মনসানটো নিজেই একই প্রজাতির এবং সমান সংখ্যক ইঁদুর নিয়ে পরীক্ষাটি করেছে। তাদের ৯০ দিনের পরীক্ষায় সামান্য বিষক্রিয়া ছাড়া কোন ইঁদুরেরই অন্য কোন ক্ষতি হয় নি। সেরালিনি শুধু সময়টা বাড়িয়েছে, আর সব মনসানটোর মতোই করেছে।
দেখা যাচ্ছে সময়টা নিয়েই যত বিপত্তি। সাধারণ ভাবে যেখানে পুং লিঙ্গের ইঁদুর ৮০ ভাগ ক্যান্সারে আক্রান্ত হয় সেখানে সেরালিনির পরীক্ষায় দেখা যাচ্ছে বেশীর ভাগ মরা ইঁদুর স্ত্রী লিঙ্গের! এবং তাদের মধ্যে হরমোনের হেরফের হচ্ছে। এই সব বিষয় নিয়ে চিন্তা না করে বা নতুন পরীক্ষা না করে, সবাই পরীক্ষাটিই বাতিল করে দিল। এবং এতেই জিএম খাবার মানুষের জন্য ক্ষতিকর নয়, তা প্রমাণিত সত্য হয়ে গেল! 
অনেক তাগাদা থাকা সত্ত্বেও সেরালিনি নিজে তাঁর পরীক্ষা ঐ ম্যাগাজিন থেকে প্রত্যাহার করেননি। তাঁর পক্ষেও অনেক বিজ্ঞানী এগিয়ে এলেন এবং বললেন জিএম খাবার নিয়ে আরো পরীক্ষা-নিরীক্ষা হওয়া দরকার।
এর মধ্যে মনসানটোর একজন বিজ্ঞানী যোগ দিলেন Elsevier প্রকাশনা সংস্থায়। Elsevier প্রকাশনা সংস্থা প্রকাশ করে Food and Chemical Toxicology ম্যাগাজিন, যে ম্যাগাজিনে সেরালিনির পরীক্ষাটি প্রকাশিত হয়। এবং অনেক তাগাদা দেয়া স্বত্বেও যে পরীক্ষা সেরালিনি নিজে থেকে প্রত্যাহার করেননি। মনসানটোর পুরানো বিজ্ঞানী Richard Goodman  Food and Chemical Toxicology   ম্যাগাজিনের বায়োটেকনোলজি বিভাগের সম্পাদকের পদে যোগদানের ছয় মাসের মাথায় নভেম্বর ২০১৩ সেরালিনির পরীক্ষা প্রত্যাহার করলো Food and Chemical Toxicology  নিজেই। কারণ: NK 603 রাউন্ড আপ ভুট্টা বা গ্লোফোসাট যে ইঁদুরের শরীরে ক্যান্সার তৈরী করে, তা সেরালিনির পরীক্ষায় প্রাপ্ত র ডাটা দেখে নিশ্চিত করে বলা যায় না। এভাবেই আরো আগে বাতিল হয়ে যায় Arpad Pusztai – এর জিএম আলুর পরীক্ষা।
কিন্তু আজ পর্যন্ত জিএম খাবার যে প্রাণী বা মানব দেহে কোন রোগের বা পার্শ্বপ্রতিক্রিয়ার সৃষ্টি করে না এমন কোন পরীক্ষা মনসানটো বা অন্য কোন জিএম কোম্পানি করে দেখায়নি। 
মানবদেহে জেনেটিক মডিফাইড খাবারের প্রতিক্রিয়া;
রুশ বিজ্ঞানী Irina Yermakova  বিশ বছর ধরে পর্যবেক্ষণ করে দেখিয়েছেন; মার্কিন যুক্তরাষ্ট্রের যে সব অঞ্চলে জেনেটিক মডিফাইড খাবার বাজারজাত করা হয়েছে; তাদের ওজন, রোগপ্রতিরোধ অক্ষমতা, অসুস্থতা তুলনামূলক ভাবে বেশী। মনসানটোর পুসিলাক বর্ধনশীল হরমোন নেওয়া গাভীরা খুব অসুস্থতায় ভোগে। বেশী করে এন্টিবায়োটিক দিতে হয়। ইনফেকশনের কারণে নিঃসৃত পুঁজ দুধের সাথে মিলে যায়। সেই দুধ মানুষ খায় বা পান করে। আঠার মিলিয়ন মার্কিন নাগরিক Gluten-এর কারণে হজম প্রক্রিয়ার রোগে ভুগছে। তাদের খাবারের ৯০ ভাগ জিএম। গত কুড়ি বছরে  সে দেশে ক্যান্সারে আক্রান্তের সংখ্যা দ্বিগুণ হয়েছে। আশা করি শুধু বিটি বেগুন খেয়ে আমাদের এই অবস্থা হবে না।  
http://deutsche-wirtschafts-nachrichten.de/2013/12/09/gluten-unvertraeglichkeit-genmais-kann-toedlich-sein/
বলে রাখা ভাল; কোন একটি নির্দিষ্ট খাবার খেয়ে একজন মানুষ অসুস্থ হয়েছে, এমন অভিযোগ প্রমাণ করা জটিল এবং কঠিন। কারণ; খাদ্য সরবরাহ সংস্থাটি আমাদের গ্রামের ফেরি করে দই বিক্রি করা ময়রার মতো নয় যে; দই খেয়ে পেট ব্যথা শুরু হয়েছে বলে মাটিতে পরে গড়াগড়ি দিলেই পয়সা না নিয়ে ভয়ে পালি যাবে। তাদের পক্ষে শক্তিশালী উকিল, আইন এবং খাদ্য বিশারদ রয়েছে। তারা প্রশ্ন করবে অভিযোগ কারীকে; আপনি তো শুধু বিটি খাবার খান নি; পান করেছেন পানি। সে পানিও তো দূষিত হয়ে থাকতে পারে। অথবা নিশ্বাস নিয়েছেন বাতাস। রোগের কারণ দূষিত বাতাসও হতে পারে। এবং এই ধরণের কাজের জন্য মনসানটো-র পক্ষের মানুষ বেতন পান। অপর পক্ষের মানুষ জন নিজের খেয়ে বনের মোষ তাড়ানোর দলে।

