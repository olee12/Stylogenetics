শেরালী-ছয় (মাইরের শেষ লাথি)



মাইরের শেষ লাথি
বছরের শেষ কাতি
পুরো ভাটি অঞ্চল বর্ষায় জলমগ্ন। ছোট ছোট বাড়িগুলি যেন সমুদ্রে ভেসে উঠা দ্বীপ। অনেক সময় কোন কোন বাড়ির আঙ্গিনায় বাচ্চারা জলকেলি করে। নৌকাই একমাত্র বাহন। গৃহস্তের বাড়িতে কাজ-কর্মও তেমন থাকেনা। গবাদি পশুর পরিচর্যার পাশাপাশি কোষা নৌকায় আমনের ক্ষেতে অতি বাড়ন্ত ধানের পাতা কেটে, খড়ের পাশাপাশি হালের বলদের জন্য একটু সবুজ ঘাসের ব্যবস্থা করা। হাটবারে পাট, মরিচ এসব বিক্রি করে সংসারের জন্য তেল নূন কিনে আনা। ভূমিহীন কৃষকরা মালবাহী নৌকায় দাড়, গুন টেনে পেট চালিয়ে নেয়। ছৈয়াল পাড়ায় বাশ-বেতের ঘর-গৃহস্থালির জিনিস যেমন কুলা, ডুলা, চালুন, ডালা ইত্যাদি তৈরীর কাজ হয়। জেলেপাড়ায় মাছ মারার চেয়ে, মাছ মারতে যাওয়ার প্রস্তুতিই বেশী। ছেড়া জ্বাল ও পালে জোড়াতালি আর গাব দেয়া। কদাচিৎ দুএকজন মাছ মারার চেষ্টা করে। তাও শুধু পেটের দায়ে। তবে বেশীর ভাগ সময় তা চেষ্টাতেই সীমাবদ্ধ থাকে। বৈশাখের শেষে মেঘের গর্জণে পানি ফুলতে থাকে আর মাছগুলি অথৈ জল ছেড়ে নব প্লাবিত মাঠ-ঘাটে ডিম ছাড়তে আসে। নদীতে এসময় হু মাছ ডিগবাজী খায়। কুমার পাড়ায় মাটির কলসীতে রং-তুলি দিয়ে মেয়েরা আলপনা আঁকছে। পুরুষরা সে সব নৌকায় তুলে ধান পাটের বদলে বিক্রি করছে। হজলু গাওল্লা ছৌয়া নৌকা ঘাটে ভীরার আগেই হাক দিচ্ছে। লইবা নি গো পান-সুবারী, বুট-মুড়ালী ! জৈষ্ঠ মাসেই পাট কাটা, পচানো এবং পাট-খড়ি থেকে পাট লওয়া শেষ। কিন্তু এখনো তার রেশ পুড়োপুড়ি কাটেনি। পানিতে পাটের পঁচা গন্ধ। বাতাসে, রোদ্রে শুকোতে দেয়া পাটের আদ্র নিঃশ্বাস। ক্ষেতের আইল আর পাটের জমি আমনের সবুজ গালিচায় জল রং-এর নক্সা আঁকে।
ভূমিহীন কৃষি কর্মীরা ক্রিকেট খেলার অল রাউন্ডারের মত। জীবনের প্রায় সব কাজ তাদের জানতে হয়। ছনের চালা, মাটির দেয়াল তৈরী থেকে শুরু করে গবাদি পশুর চিকিৎসা পর্যন্ত। তিন ফসলী জমি ভাটি অঞ্চলে নেই বললেই চলে। রবি শষ্যের ফসল তোলার পর আমনের বীজ বোনা হলেই বর্ষার বাকী দিনগুলি তাদের মাঝি মল্লার কাজ করেই কাঁটে। কাল বৈশাখির তান্ডব থেকে মাথা গোজার ঠাঁই টুকু রক্ষা করতে ছনের চালা মাটির দেয়াল মেরামতের কাজ গুলি এ সময় সেরে নেয়। উজানে তখন বোরো কাটার মৌসুম। বেপারী মানে নৌকার মালিক, পাড়ার শক্ত সমর্থ পুরুষদের নিয়ে কুড়ি জনের দল বাধে। তার মধ্যে একজন বাবুর্চিও থাকে। এক মাসের খোরাকী, মিষ্টি আলু আর মরিচ নিয়ে দোগন্ডী বাদাম বাতাসে মেলে দেয়। যেন দিগ্বিজয়ের অভিযাত্রী। বেপারী মিষ্টি আলু আর মরিচের বিনিময়ে ধান তুলছে নৌকায়। উজানে এসবের আবাদ হয়না। বছরে একটাই ফসল, বোরো ধান। তাই ধান কাটার সাথে একটু বাড়তি আয়। উজানের সহজ সরল মানুষেরা এসব পেয়ে খুশীই হয়। মহাজন, জমির মালিক সাত ভাগে ধান কাটায়। এক ভাগ বেপারীর ছয় ভাগ মালিকের। আজকাল মহাজনরা খুব দর কষাকষি করে। এমন দিন ছিল যখন আধা আধি ভাগে ধান কাটা হত। এখন লোক বেশী তাই মহাজন ভাগ কমিয়ে দিচ্ছে। জমি থেকে ধান কাটা শেষ করতে হয় আগে, কারণ এ সময় জল খুব দ্রুত বাড়ে। ধান কাটার কাজটাই পরিশ্রমের। মাড়ানোর কাজটা তত কষ্টের নয়। দূর দূরান্তের জমি থেকে ধান কেটে মাথায় করে মালিকের বাড়ি পর্যন্ত আনতে হয়। এ কাজটাই কঠিন বেশী। আগে মাড়াইয়ের সময় মহাজনই খোরাক দিত। কিন্তু এখন সে সব আর নেই। তিনবেলা নৌকায় খেতে হয়। তবুও সাত ভাগের এক ভাগ সোনার ধানে নৌকা বোঝাই হয়। প্রসব কৃত সন্তানের মুখ পানে চেয়ে মায়ের আনন্দ-অহংকারে প্রসব বেদনার রেশ মাত্র থাকেনা। সোনালী ধান গুলি এমনি এদের রোদে পোড়া ঘামে ভেজা মুখে তৃপ্তির আমেজ ছড়ায়।
পাল তুলে হাল ধরে ভাটিয়ালী গেতে গেতে সোনার ধানে ভরা তরী একদিন ঘাটে ফেরে। পাড়ায় একটা উৎসব লেগে যায়। মালিক একটা খাশী দেয় রেওয়াজ মত। নৌকা ঘাটে ভীড়ার দিন আগে থেকেই রান্না-বান্না করা থাকে। পাড়ার ছেলেমেয়েরা তরী কূলে ভেরার আগেই সাতরে নৌকায় উঠে যায়। খাশীর ঝোলে আতপ চাউলের ভাতের লোভে। বলাই বাহুল্য, ছোটরা কেউই নিরাশ হয়না। নৌকার এতদিনের যাত্রীরা গন্তব্যের এসকল বেদাওয়াতী মেজবানদের জন্য প্রস্তুত হয়েই থাকে।
শুরু হয় ধানের ভাগ। বেপারীর একভাগ, নৌকার একভাগ, খোরাকী অগ্রিম ছিল তার একভাগ, চালানের (মূলধন) একভাগ এভাবে বেশীর ভাগ ধান বেপারীর বাড়িতেই থেকে যায়। মাল্লারা মাথাপিছু আড়াইমন ধান পেল। সে ভাবে কেরামত মাওলা ঘরে আনল পাঁচমন। রতন, আমার বড় ভাই এবার প্রথম উজান গেল। সে এখন আর ছেলে নয়, পুরুষ; সুপুরুষ। বাবা হুকো নিজের হাতেই রতনকে এগিয়ে দেন। এত উৎসবেও শেরালীর শান্তি নেই। আগে শুধু বাবার ফাইল-ফরমাশ খাটলেই চলত। কিন্তু এখন রতনের কথাও শুনতে হয়। কিন্তু পাঁচমন ধান বেশ কদিনের নিশ্চিন্ত খোরাক। পেটের চিন্তা একেবারেই নেই। তাই শেরালীও খুশী।
বাবা খুব জ্ঞানী মানুষ। বইসা খাইলে রাজার ভান্ডার হুরায়া যায়। তাই ভাগে বালুর নাও ঠিক করে এসেছেন। কিন্তু এখন শুধু ছয়ভাগ। নাওয়ের ভাগ, মালিকের ভাগ আর চার মাল্লার চার ভাগ। মালিক নাওয়ে কাজ করতে হবেনা। বালি নিয়ে নাও ফিরলে। গজ ফুটের হিসাবে তা শুধু কন্ট্রাকটরের কাছে বিক্রি করবে। তার পর সে বালি শহরে যাবে, গাড়ী চরে। ইটের পরে ইট বসবে, বালি আর বিলাতী মাটির (সিমেন্ট) ভাজে ভাজে। সাহেব বিবিরা সেসব দালানে কবুতরের খোপের মত বাসা বাঁধবে।
মা আপত্তি করলেন।
পোলাডা হাশরের মাডের থেইকা আইল। কয়ডা দিন জিরাউক। কামতো হাঙ্গে জীবনই করব।
বাবা নাক দিয়ে ধোঁয়া ছাড়তে ছাড়তে, গালে ঘষে হুকোটা রতনের হাতে দিয়ে, মায়ের দিকে ফিরে বললেন:
মাগী আর ছাগী, তুই বুজবি কিলা। তুফানে আম টোকাইতে অয়। আর কয়দিন বাদে আইয়া ফরব আশ্বিন মাস। পানি যাইবগা কইম্মা। বালু বোজাই নাই গাট তক যাইতোনা। আদামাইল আইট্টা, তয় বালু টেরাকে তুলতে অইব। এক ক্ষেপ দিতে লাগব একমাস। খোরাকী চাইরডবল।
বাবার কথায় যুক্তি আছে। মা চিন্তিত মুখে রতনের হাত থেকে হুকোটা নিয়ে একটা লম্বা টান দিলেন।
মায়ের ভাবনাটা বুঝতে পেরেই বোধ হয়, বাবা বললেন:
চান্দু মরছে নিজের দোষে। এক ডুবে নাও বরে? ওরা (বাঁশের ঝুরি) কি পানির লগে বাইস্যা জাইব? দোম না থাকলে, উঠ্ঠা যাবি। জিরাইয়া, হাফাইয়া আবার ডুব দিবি। এক দিনে নাও না বরলে দুই দিন লাগব। এল্লাগি বাফের কাইল্লা জান খুয়াবি? বেশী খাইতে গিয়া অহন বউজিয়েরে রাড়ি করলি।
মায়ের প্রবল আপত্তিকে বাবার উদাসীন্য আর আমার আগ্রহ পারজিত করল। চান্দু ছাড়া আমরা দুই ভাই এবং বাবা। মায়ের অশ্রুপ্লাবিত আঁখি সাগরের ঢেউয়ের মত পিঠে আছড়ে পরছে। কিন্তু শেরালী এবার পুরুষ হইছে। মেয়েদের মায়া কান্না শোনার সময় তার এখন আর নেই। পটু হাতে চটপট মাস্তুলে গুন বেঁধে নেমে পড়ল তীরে। আষাঢ়ের জোয়ারে খালি নৌকা খড়-কুটার মত ভেসে যায়। শক্ত হাতে গুন না ধরলে সালদায় নামতে হপ্তা লেগে যাবে। শেরালীর পিছু পিছু ঝড়ে বেকে যাওয়া তাল গাছের মত চান্দু কাকুও গুন টানছে। অনেক লম্বা চিকন দড়ি নাটাইয়ের মত করে এক হাত লম্বা বাঁশের মাথায় বাঁধা। রশিটা ঘাড়ের উপর দিয়ে পেছনের নৌকার মাস্তলে বাঁধা। আমাদের পেছনে নৌকাটা অবাধ্য ছাগলের মত একান্ত অনিচ্ছায় গন্তব্যের দিকে একটু একটু করে এগুচ্ছে। রতন লগি ঠেলছে যাতে নাও পাড়ে লেগে না যায়। বাবা হাল ধরে বসে আছেন। দুপুর গড়িয়ে বিকেল। জোয়ারের ঠেলা অনেকটা কমেছে। কিন্তু ভাটি এখনো পড়েনি। লোকে বলে আষাঢ়ে ভাটি নাই কার্তিকে জোয়ার নাই। জলের যাতায়ত স্থির হয় কেবল। এতটুকুই যথেষ্ট। নাও খুব দ্রুত চলছে। গুনে আছি আমি আর রতন। চান্দু কাকু রান্নায়। বাবা আরামে গলুইয়ে হেলান দিয়ে এক হাতে হাল ধরে আরেক হাতে হুকো টানছে।
ঢেউ উঠল সাগরে রে
ক্যামনে পারি ধরিরে
হায় মাঝিরে।।
ও মাঝিরে
যারা ছিল চতুর নাইয়া
তারাই গেল বাইয়া রে মাঝি
তারাই গেল বাইয়া।
আমি অধম রইলাম বইয়া, হায় হায়
আমি অধম রইলাম বইয়া
আমার ভাঙ্গা তরী লইয়া রে
নদীর কূলে বইয়া।
ঢেউ উঠল সাগরে রে
কেইমনে পারি ধরিরে
হায় মাঝি রে।।
চান্দু কাকুর উদাস সুর বাতাস ভারী করে দিল। সূর্য্য সেই সুরে ক্লান্ত হয়েই কিনা জানিনা, রক্ত ঝড়িয়ে আঁকাশ লাল করে দিল। আমরা গুন গুটিয়ে নাও পারা (নোঙ্গর) দিলাম।
তীরের মত নেমে আসছে জলের ধারা। সালদা এখন নদী নয়। মনে হয় হিমালয়ের বরফ গলে ২৯২৮ ফুট উচু থেকে আমাদের দিকে ধেয়ে আসছে। একটানা শোঁ শোঁ শব্দ। এই স্রোতে নাও বাধতে হবে আড়াআড়ি ভাবে। চার কোনায় লগি গেড়ে নাও স্থির রাখতে হয়। অনেক নীচে যেখানে স্রোতের টান এত বেশী নেই সেখানে সব কিছুই একটু সহজ। কিন্তু সে জলে বালি থাকে কম। কষ্ট করে এখানে নাও বাধলে অল্প সময়েই বালিতে নাও বোঝাই হয়। মাত্র ৮/১০ হাত পানি। একটার জায়গায় দুটো লগি কোপা হল। ওড়ায় চার দড়ি, শিকার মত অনেকটা। বর্মের মত ওড়াটা বুকে ঠেকিয়ে লম্বা দম নিয়ে বালির সন্ধানে জলে ডুবলাম। দুই লগিতে পিঠ ঠেকিয়ে স্রোতের মুখে ওড়া ধরলাম। মূহুর্তের মধ্যে ওড়া বালি ভর্তি। দড়িতে টান দিতেই বাবা আর চান্দু কাকু বালি ভর্তি ওড়া টেনে তুলল নৌকায়। রতন হেয়তি। বালিতে প্রচুর পানি থাকে। সে পানি নাও থেকে সেচে ফেলতে হয়। তেমন কঠিন কাজ নয়। রতন সে কাজটা করছে। যে যন্ত্র দিয়ে কাজটা সম্পন্ন হয় তার নাম হেয়ত। যে করে সে হেয়তি। তবে ডুবুরির কাজটাই সবচেয়ে কঠিন এবং ঝুকি পূর্ণ। শেরালী কঠিন কাজেই আগ্রহী।
এক রাজ্যের মানু(ষ) আরেক রাজ্যে গেছেগা। আর তুই অহন তরি ঘুমাছ।
মায়ের খিচুনীতে স্বপ্নটা আমার বালুচরে বাঁধা ঘরের মতই ভেঙ্গে গেল। ভোর রাতেই বাবা আর রতন বালির নাওয়ে চলে গেছে।
ক্রমশ...

