ইউনিকোডে কি ড্যাশ (হাইফেন না কিন্তু) নেই?



উইকিসোর্সে জগদীশচন্দ্র বসুর একটা রচনা যোগ করতে গিয়ে ব্যাপারটা প্রথম খেয়াল করলাম। যে- ইউনিকোডে সম্ভবত ড্যাশের ব্যবহার নেই। প্রথমে খটকা লাগলেও পরে অভ্র, প্রভাত, ইউনিজয়, ইউনিবিজয় ইত্যাদি কি-বোর্ডেও খোঁজাখুজি করে নিশ্চিত হলাম- আসলেই ইউনিকোডে ড্যাশ নেই। তাও সন্দেহ কাটছিলো না। আমি টেকি নই- যে কারণে 'নিশ্চয়ই কোথাও না কোথাও আছে' ধারণা করে বেশ কয়েকটা দিন কাটিয়ে দিলাম।
আজ সকালে উইকিপিডিয়ার বেলায়েত ভাইয়ের সাথে চ্যাটে এটা নিয়ে কথা বললাম। তিনিও এ ব্যাপারে বিস্তারিত বলতে পারলেন না। বেলায়েত ভাই অনেকদিন যাবত বাংলা নিয়ে কাজ করছেন এবং তার উপর তিনি টেকি মানুষ, সুতরাং তিনি যেহেতু ড্যাশের সন্ধান দিতে পারলেন না, তাই এখন আমি নিশ্চিত ইউনিকোডে আসলেই ড্যাশ নেই।
কিন্তু এটা কি সম্ভব? ইউনিকোডে বাংলা অন্তর্ভুক্তির সময় যারা কাজ করেছিলেন, তাঁরা কি এটা খেয়াল করেন নি? নাকি তাঁরা মনে করেছিলেন হাইফেন দিয়ে ড্যাশের কাজ চালানো যাবে?
অথচ জব্বার কাকার বিজয়ে ঠিকই হাইফেন-ড্যাশ দুটোই আছে। তবে সেখানে আন্ডারস্কোর নেই। অপরদিকে ইউনিকোডে ড্যাশ নেই, কিন্তু আন্ডারস্কোর রয়েছে। তার মানে বুঝা যাচ্ছে, ইউনিকোডওয়ালারা ড্যাশকে আন্ডারস্কোরকে দিয়ে প্রতিস্থাপন করেছেন।
বাংলা ভাষায় ড্যাশের গুরুত্ব অনেক। এটি একটি আলাদা ও স্বকীয় বিরাম চিহ্ন। হাইফেন ও ড্যাশের কাজ এক নয়, যদিও এ দুটোর ব্যাপারে আমরা অনেকেই ভুল করি। হাইফেন মূলত দুটো শব্দকে এক করতে ব্যবহৃত হয় এবং এর আগে বা পরে কোনো স্পেস থাকে না। কিন্তু ড্যাশের আগে স্পেস না থাকলেও পরে একটা স্পেস দিতে হয় এবং আকারে ড্যাশ হাইফেনের চেয়ে প্রায় তিনগুণ লম্বা। ড্যাশ মূলত কোনো কিছু ব্যাখ্যা করার ক্ষেত্রে ব্যবহৃত হয়। যেমন- আমরা অনেক আচার-অনুষ্ঠান পালন করি। এখানে যেমন শব্দটির পরের দাগটি ড্যাশ আর আচার-অনুষ্ঠানের মাঝখানেরটি হচ্ছে হাইফেন।
আমি ঠিক জানি না, ইউনিকোডের সাথে কারা কীভাবে সম্পৃক্ত; বিশেষ করে বাংলা ভাষার বিষয়টি কারা দেখভাল্ করেন। যারাই থাকুন না কেন, তাদেরকে ইউনিকোডে যেন ড্যাশ-এর ব্যবস্থা করার অনুরোধ বা আহ্বান বা দুটোই জানাই।

