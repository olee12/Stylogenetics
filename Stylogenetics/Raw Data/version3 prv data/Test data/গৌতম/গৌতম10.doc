অভিজ্ঞতা: আন্তনগর হাওর এক্সপ্রেস



মোহনগঞ্জ (নেত্রকোনা)-ঢাকা আন্তনগর 'হাওর এক্সপ্রেস' ট্রেন উদ্বোধন হয় গত ৩০ তারিখে। উদ্বোধনের পর থেকে এখন পর্যন্ত কিছু খণ্ডচিত্র।
১. উদ্বোধনের আগের দিন গেলাম ২ তারিখের টিকিট কাটতে। বলা হলো, টিকিট আছে কিন্তু মন্ত্রী এসে উদ্বোধন না করা পর্যন্ত টিকিট দেয়া হবে না। জিজ্ঞাসা করলাম, কেন, উদ্বোধন না হওয়ার কোনো শঙ্কা আছে কিনা! বলা হলো, শঙ্কা নাই, কিন্তু আমরা দিব না এখন।
২. উদ্বোধনের দিন বিকালে গেলাম টিকিট কাটতে। প্রথম প্রথম আন্তনগর ট্রেন, মোহনগঞ্জের মানুষের তাই বিশাল উদ্দীপনা। বিরাট লাইনে দাঁড়ালাম। ঘণ্টা দেড়েক পর যখন ২ তারিখের টিকিট চাইলাম, তখন বলা হলো, অগ্রিম টিকিট বিক্রি হয় না। আমাদের কম্পিউটার নাই। জিজ্ঞাসা করলাম, এই কথাটা আগে বললে কী হতো? কিংবা একটা নোটিশ ঝুলিয়ে দিতে পারতেন! বলা হলো, আমাদের এতো টাইম নাই!
৩. দুজনে মিলে একটা একটা করে টিকিট দিচ্ছিলেন। একজন মুখে বলেন, অন্যজন টিকিটে সিট নম্বর আর অন্য সব তথ্য লিখেন। যিনি টিকিট দিচ্ছেন, তিনি আবার টাকা নেন না, টাকা নেন অন্যজন। সব মিলিয়ে একটা টিকিট বিক্রিতে তাঁরা সময় লাগাচ্ছিলেন কমপক্ষে ২০ মিনিট, জ্বী ২০ মিনিট। সুতরাং লাইনের অবস্থা অনুমেয়।
৪. ১ তারিখ সকালে গিয়ে টিকিট কাটা হলো। আমার পক্ষ থেকে অন্য একজন টিকিট কাটলো- প্রায় আড়াই ঘণ্টা লাইনে দাড়িয়ে। যদিও তাঁর আগে এই আড়াই ঘণ্টায় টিকিট কেটেছে মাত্র আটজন।
৫. সেদিনই বিকেলে টিকিট হাতে পেয়ে দেখি প্রথম শ্রেণির টিকিট না এটা। শোভন চেয়ার। দুটো সিটের দাম আসে ৪১০ টাকা। কিন্তু যে টিকিট কিনেছে, তার কাছ থেকে টোটাল টাকা নিয়েছে ৩৪০ টাকা- যা কিনা শোভন চেয়ারের নিচের ধাপের টিকিটের দাম- ১৭০ টাকা করে। আমাকে ভুল টিকিট দিল নাকি টাকা কম দিল- জানতে পুনরায় গেলাম স্টেশনে। সমস্যা বলার পর ১০-১২ মিনিট সময় নিয়ে টিকিট চেক করে জানালেন টিকিট ঠিক আছে, ভুলে টাকা কম রাখা হয়েছে। বাড়তি ৭০ টাকা দেয়ার সময় ভদ্রলোক অমায়িক ভঙ্গিতে হ্যান্ডশেক করলেন। প্রথমবারের মতো কোনো টিকিট-দানকারী ব্যক্তির সঙ্গে হ্যান্ডশেক করে আমিও আবেগে আপ্লুত হলাম। তিনি জানালেন, আগের দিন এভাবে ভুলে ১৯৫ টাকা শর্ট পড়েছে যা তারা নিজেদের পকেট থেকে দিয়েছেন। আজকেও নাকি প্রচুর শর্ট আছে। একজন পাওয়া গেল যে কিনা বাড়তি টাকাটা ফেরত দিয়েছে। 
৬. টিকিট-প্রদানকারী ভদ্রলোককে অনুরোধ করেছিলাম ফার্স্টক্লাশের টিকিট পাওয়া সম্ভব কিনা। উত্তরে জানালেন, দুটো টিকিট আছে। নিতে পারি। কিন্তু সতর্ক করলেন, ওটা চিটাগাং রুটের পুরনো আন্তনগর ট্রেনের কামরা ঠিকঠাক করে দেয়া হয়েছে। এর চেয়ে শোভন চেয়ার ভালো। ওটা নতুন বগি। ভদ্রলোকের কথা বিশ্বাস করে চলে এলাম।
৭. সকাল সাড়ে আটটায় ট্রেন ছাড়বে। আটটায় ট্রেনে উঠলাম। ব্যাগ-বোচকা গুছিয়ে ভাবলাম পুরো ট্রেনটা একঝলক দেখে আসি। ফাস্ট ক্লাশ কামরা দেখে টিকিট-প্রদানকারী ভদ্রলোককে মনে মনে ধন্যবাদ জানালাম। ওটা একটা ফালতু কামরা- এর চেয়ে শোভন চেয়ার অনেক বেটার। অন্তত আরাম করে বসা যাবে। তবে মোটেই নতুন কামরা না। কোনো কামরাই নতুন না, পাওয়ার কার ছাড়া, পুরনোগুলো জোড়াতালি দিয়ে এই রুটে দেয়া হয়েছে।
৮. পুরো প্ল্যাটফর্ম একচক্কর ঘুরে এসে দেখি, যে বগিতে, অর্থাৎ 'চ' বগিতে আমরা বসেছি, সেটা অলরেডি 'ছ' বগি হয়ে গেছে। আমার মাথা ঘুরে গেল! নির্দিষ্ট বগিতে বসার ক্ষেত্রে এত বড় ভুল করতে পারলাম! তাও আবার আমরা দুজন জামাই-বউ মিলে! একটু পরে পাশেই শুনি মহাহাউকাউ। আমার মতো আরও কয়েকজন বিভ্রান্ত! কয়েকজন মিলে এক টিটিকে ধরলাম। তিনি জানালেন, 'চ' বগির আসন কম, 'ছ' বগির আসন বেশি। টিকিট কাউন্টার থেকে ভুলে উল্টিয়ে 'চ' বগির বেশি টিকিট ও 'ছ' বগির কম টিকিট বিক্রি করা হয়েছে। তাই তাঁরা যাত্রা শুরুর ১৫ মিনিট আগে বগি পাল্টে ফেললেন। গাট্টিবোচকা নিয়ে আবার অন্য বগিতে যাত্রা শুরু। যারা গোঁ ধরে বসে রইলো কামরা চেঞ্জ করবে না, তাঁদের জন্য পরে যে কী ভোগান্তি হলো অন্যদের!
৯. আগে যে বগিতে বসেছিলাম সেখানে আসন এমনভাবে ছিল যেন সামনের দিকে যাচ্ছি। কামরা বদলানোর পর এখনকার আসনে পিছন দিকে যাওয়া- ট্রেনের এটা আমার কাছে খুবই বিশ্রি লাগে। হঠাৎ করেই মনে হলো, এই রুটে সামনে-পিছনে বলে কিছু নেই। যে আসনগুলো মোহনগঞ্জ থেকে ময়মনসিংহ পর্যন্ত সামনের দিকে যাবে, সেগুলোই ময়মনসিংহ থেকে ঢাকা পর্যন্ত পিছনের দিকে যাবে। কারণ সিম্পল। ময়মনসিংহে গিয়ে ঢাকা যাওয়ার জন্য উল্টা রাস্তা ধরতে হয়, ইঞ্জিন বদলে সামনে চলে আসে। সুতরাং, মদনমোহন, দুই দিনের দুনিয়া, সুযোগ সবারই আসে- কারও আগে, কারও পরে।  ময়মনসিংহ থেকে আমরা ঢাকা এলাম সামনের দিকে মুখ করেই।
১০. ময়মনসিংহ-মোহনগঞ্জ লোকাল ট্রেনে সময় লাগে তিন ঘণ্টা। সব মিলিয়ে ১৩টি স্টেশনে থামে- মোহনগঞ্জ, অতিথপুর, বারহাট্টা, ঠাকুরাকোণা, বাংলা, নেত্রকোণা কোর্ট, নেত্রকোণা বড় স্টেশন, হিরণপুর, চল্লিশা নগর, শ্যামগঞ্জ, গৌরিপুর, বিসকা, শম্ভুগঞ্জ ও ময়মনসিংহ। আন্তনগর ট্রেন থামে ৫টি স্টেশনে। মোহনগঞ্জের পর বারহাট্টা, নেত্রকোণা বড় স্টেশন, শ্যামগঞ্জ, গৌরিপুর ও ময়মনসিংহ। তারপরও আন্তনগর ট্রেনের সময় লাগলো প্রায় তিন ঘণ্টাই। যে এলাকায় লোকাল আর আন্তনগর ট্রেনের সমান সময় লাগে- সেটি মোহনগঞ্জ এলাকা- বিসিএসের জন্য তথ্যটা মাথায় রাখতে পারেন।
১১. অন্য আন্তনগর ট্রেনগুলোকে আগে যাওয়ার জন্য হাওর এক্সপ্রেস ময়মনসিংহ স্টেশনে বসে থাকলো প্রায় দেড় ঘণ্টা।
১২. ময়মনসিংহ থেকে ঢাকার উদ্দেশ্যে ছাড়ার সময় যে গতিতে ছাড়লো, আমার আন্তনগর ট্রেন ভ্রমণে এতো গতি আর কোনো ট্রেনে দেখি নাই। দুটো বড় ক্রসিং সত্ত্বেও ময়মনসিংহ থেকে ঢাকায় চলে এলো তিন ঘণ্টায়।
১৩. মোহনগঞ্জ থেকে ঢাকার যতো যাত্রী, তাতে এরকম তিনটে ট্রেন দিলেও কুলোবে না। কিন্তু এই আন্তনগর ট্রেনে দেয়া হয়েছে মাত্র ১০টি বগি। তাও টিকিট ভাগ করা মোহনগঞ্জ, বারহাট্টা, নেত্রকোণা, শ্যামগঞ্জ, গৌরিপুর ও ময়মনসিংহের জন্য। এতো মোহনগঞ্জের জন্য ভাগে আসে পাঁচভাগের এক ভাগ। অথচ উদ্বোধনের সময় বলা হলো মোহনগঞ্জসহ ভাটিএলাকা ও সুনামগঞ্জের অন্যান্য এলাকার মানুষের জন্যই এই হাওর এক্সপ্রেস চালু করা। নেত্রকোনা থেকে বাদবাকি এলাকার মানুষজন সহজেই ঢাকার সঙ্গে বাসে বা ট্রেনে যাতায়াত করতে পারে। ওই স্টেশনগুলোর জন্য এতোগুলো সিট রাখা কোনোমতেই বোধগম্য হলো না।
১৪. পুরো ট্রেনে মোহনগঞ্জ থেকে ময়মনসিংহ পর্যন্ত প্রচুর মানুষ দাড়িয়ে আসলো। ভিক্ষুক, হকার মিলে একাকার। লোকাল নাকি আন্তনগর বাইরে থেকে বুঝা মুশকিল। এমনকি যে ভিক্ষুক লোকাল ট্রেনে যে গান গেয়ে ভিক্ষা করে, সে আন্তনগর ট্রেনেও একই গান গেয়ে ভিক্ষা করছিল। আন্তনগরের জন্য নতুন একটা গান তৈরি করতে পারলো না?
১৫. নির্বাচনের কিছুদিন আগে তড়িঘড়ি করে এমন একটা অসম্পূর্ণ আন্তনগর ট্রেন সার্ভিস শুরু করা হলো, যার ভোগান্তি লোকাল ট্রেনের চেয়ে কোনো অংশে কম নয়। মোহনগঞ্জবাসীর জন্য নির্বাচন উপলক্ষ্যে একটু মাথায় হাত বুলিয়ে দেয়া হলো কিনা বুঝতে পারছি না।
১৬. ...তবু হাওর এক্সপ্রেস জিন্দাবাদ। রেল মন্ত্রণালয় জিন্দাবাদ। হাওর এক্সপ্রেসের মান উন্নত করা গেলে সিলেট, চট্টগ্রাম কিংবা রাজশাহীর তুলনায় কম যাত্রী হবে না- এতোই চাহিদা এর। তাছাড়া মোহনগঞ্জ টু ঢাকা বাসসার্ভিসগুলো এবং তাদের ড্রাইভার-হেলপারদের ব্যবহার এতোই জঘন্য যে, হাওর এক্সপ্রেস সেই তুলনায় মন্দের ভালো।
আমরা চাই সুন্দর একটি আন্তনগর ট্রেন। হাওর এক্সপ্রেস সবদিক দিয়েই বর্ষার হাওরের বিশালতা বহন করুক।

