লাউয়াছড়া নিয়ে দুটো রিপোর্ট: একই সূত্রে গাঁথা কাকতালীয়?



‘মাসুদ রানা’ পড়ার কারণে কি-না জানি না, জাতীয় কিংবা আন্তর্জাতিক কাকতালীয়গুলো এখন আর দ্বিধাহীনভাবে বিশ্বাস হয় না। কত কাকতালীয় ঘটনার আড়ালে কত তালি মারা ঘটনা থাকে, মাসুদ রানা পড়লে জানা যায়। আর জানা যায় পেন্টাগন বা কেজিবি-রা যখন সময়ের ব্যবধানে তাদের পুরনো গোপন দলিল প্রকাশ করে। ফলে একই সময়ে লাউয়াছড়া জাতীয় উদ্যানে শেভরনের ভূতাত্ত্বিক জরিপ কার্যক্রম চালানো অনুমতি প্রদানের পাশাপাশি পর্যটকদের কারণে সেখানকার পরিবেশ নষ্টের খবর প্রকাশকে কাক বসলো আর তাল পড়লো বলে মানতে কষ্ট হয়।
লাউয়াছড়া সংরক্ষিত রেইন ফরেস্টে গ্যাস-তেল অনুসন্ধানে ত্রিমাত্রিক ভূতাত্ত্বিক জরিপ অনুসন্ধানের জন্য বন ও পরিবেশ মন্ত্রণালয়ের ছাড়পত্র পেয়েছে মার্কিন কোম্পানি শেভরন। তারা যদিও বলছে, লাউয়াছড়ার বন ও পরিবেশের কোনো ক্ষতি না করেই জরিপের কাজ সম্পন্ন করা হবে, কিন্তু পরিবেশবাদীরা লাউয়াছড়া সংরক্ষিত বনাঞ্চলের জীববৈচিত্র্য ক্ষতিগ্রস্ত হওয়ার আশঙ্কা প্রকাশ করছেন। পরিবেশ আইনবিদ সমিতির (বেলা) পক্ষ থেকে বলা হচ্ছে, ‘আন্তর্জাতিক নিয়ম অনুযায়ী এসব স্থানে জরিপের জন্য ছাড়পত্র দিতে হলে জনসাধারণকে বিষয়টিতে সম্পৃক্ত করতে হয়। আমরা বিষয়টি জানার জন্য পরিবেশ মন্ত্রণালয়ে লিখেছি। কিসের ভিত্তিতে ছাড়পত্র দেওয়া হলো- তা জানার অধিকার জনসাধারণের আছে। এটা জনগণের সম্পদ’ (প্রথম আলো, ১৫ মার্চ)।
প্রায় একই সময় পত্রিকায় রিপোর্ট বেরিয়েছে- লাউয়াছড়া সংরক্ষিত বনাঞ্চলে সৌন্দর্য ও জীববৈচিত্র্য নষ্ট হচ্ছে পর্যটকদের কারণে। প্রতিদিন এখানে অসংখ্য পর্যটক আসছেন, খাবারের উচ্ছিষ্ট এবং যানবাহনের অনিয়ন্ত্রিত চলাচল বনভূমিক স্বাভাবিক পরিবেশ নষ্ট করছে।
লাউয়াছড়া সংরক্ষিত বনাঞ্চল আমাদের জাতীয় গুরুত্বপূর্ণ সম্পদ। পার্শ্ববর্তী দেশ ভারতের ত্রিপুরা রাজ্যের সিপাহীজলা বনাঞ্চল ইতোমধ্যেই পর্যটকদের কাছে বিখ্যাত হয়ে উঠেছে এর সৌন্দর্য, ব্যবস্থাপনা ও জীববৈচিত্র্যের কারণে। প্রতিদিন অসংখ্য পর্যটক সেখানে যাচ্ছেন, কিন্তু দক্ষ ব্যবস্থাপনার কারণে সেখানকার পরিবেশ অক্ষুণ্ন রাখা হয়েছে। এমনকি এই বনের পাশ দিয়ে যে রাস্তা আগরতলা থেকে মেলাঘর পর্যন্ত গিয়েছে, সেখানে বনের পশুপাখিরা নির্ভয়ে যাতে চলাচল করতে পারে, সেজন্য যানবাহনের গতিসীমা এবং সেখানে মানুষের আচরণ নির্দিষ্ট করে দেওয়া হয়েছে। তবে যারা সিপাহীজলা এবং লাউয়াছড়া- দু’জায়গাতেই গিয়েছেন, তাদের বক্তব্য হচ্ছে জীববৈচিত্র্য ও পরিবেশের দিক দিয়ে সিপাহীজলার চাইতে লাউয়াছড়া অনেক বেশি ধনী। গরীব কেবল ব্যবস্থাপনার দিকটিকে।
লাউয়াছড়া যখন পরিবেশ ও জীববৈচিত্র্যের দিক দিয়ে ক্রমেই গুরুত্বপূর্ণ হয়ে উঠেছে, তখনই গ্যাস-তেল অনুসন্ধানের জন্য কার্যক্রম চালানো শুরু হচ্ছে। এতে পশুপাখির আবাসস্থল ধ্বংস হওয়ার পাশাপাশি পর্যটনশিল্পের বিকাশও রুদ্ধ হবে। আশঙ্কা করা হচ্ছে, এই কার্যক্রমের ফলে স্থানীয় আদিবাসীদেরও উচ্ছেদ হতে হবে। শেভরনের পক্ষ থেকে বন ও পরিবেশের কোনো ক্ষতি না করেই জরিপকাজ সম্পন্ন করার কথা বলা হলেও একইসঙ্গে ক্ষতিপূরণ দেওয়ার কথাও বলা হয়েছে। প্রশ্ন জাগে, বন ও পরিবেশের ক্ষতি না হওয়ার বিষয়টিতে কোম্পানি যখন এতোটাই সচেতন এবং নিশ্চিত, তাহলে ক্ষতিপূরণ দেওয়ার প্রসঙ্গটি কী কারণে আসলো? এই বিষয়টি পরিষ্কার নয়; বা পরিষ্কার করা হয়নি। কোম্পানিটির পরিষ্কার করে বলা উচিত, এই জরিপ কাজে কোন কোন দিক ক্ষতিগ্রস্ত হতে পারে, এবং ক্ষতিগ্রস্ত হলে কী কী ক্ষতিপূরণ দেওয়া হবে। তাদের  বক্তব্যের পরিপ্রেক্ষিতে সরকারকে সিদ্ধান্ত নিতে হবে- শেভরন-উল্লিখিত সম্ভাব্য ক্ষতির বিষয়গুলো বন ও পরিবেশের ওপর কতোটুকু প্রভাব ফেলবে এবং এ কারণে তাদের দিয়ে জরিপকার্য চালানো হবে কি-না, এবং সেটা যদি সহনীয় হয় তাহলে তাদের প্রস্তাবিত ক্ষতিপূরণ যথাযথ কি-না। বাংলাদেশের জাতীয় স্বার্থের পরিপ্রেক্ষিতে পরীক্ষিত সংশ্লিষ্ট ব্যক্তিদের দিয়ে এ কাজগুলো করানো উচিত।
লাউয়াছড়ায় পর্যটকদের আগমন হঠাৎ করেই যে বেড়ে গেছে বিষয়টি এমন নয়। কিন্তু প্রায় একই সময়ে এই এলাকায় শেভরনের অনুমতি পাওয়া এবং পর্যটকদের কার্যক্রমের বিরুদ্ধে রিপোর্ট প্রকাশ এক ধরনের সন্দেহ সৃষ্টি করে। পর্যটকদের দ্বারা পরিবেশ নষ্টের দোহাই দিয়ে শেভরনকে নিরিবিলি কাজ করানোর সুযোগ সৃষ্টির জন্য উদ্দেশ্যমূলক রিপোর্ট নয় তো এগুলো? এমন কি হতে পারে, এসব রিপোর্টের সুযোগ নিয়ে কিছুদিনের জন্য সেখানে পর্যটকদের প্রবেশ নিষিদ্ধ করা হলো, শেভরন সেখানে কাজ করলো জনগণের কোনো রকম সম্পৃক্ততা ছাড়াই, ফলে সত্যিকার অর্থে কী ঘটছে তা ওই কোম্পানি ছাড়া আর কেউ জানতেও পারলো না? লাউয়াছড়ার পরিবেশ নিয়ে উৎকণ্ঠাজনিত রিপোর্ট যে কোনো সময়েই হতে পারে, কিন্তু সংশ্লিষ্ট আরেকটি উদ্বেগজনক কার্যক্রমের সাথে যখন সময়টি মিলে যায়, তখন শংকা জাগে মনে। হয়তো আসলেই ঘটনাদুটো কাকতালীয়, কিন্তু লাউয়াছড়ার কাছেই মাগুরছড়ার স্মৃতি আমাদের মনে এখনো জাগ্রত। আমাদের মতো গরীব দেশকে আর কোনো বিপর্যয় যেন সহ্য করতে না হয়।
গত একদশক ধরে এসব তেল-গ্যাস কোম্পানির কার্যক্রমের বিরুদ্ধে এদেশে এক ধরনের আন্দোলন হচ্ছে। দেশের সম্পদ রক্ষার স্বার্থে যারা আন্দোলন করছেন তারা এই জরিপ কার্যক্রম নিয়ে চিন্তিত। বন ও পরিবেশের কোনো ক্ষতি না করে গ্যাস-তেল পাওয়া গেলে আমরা অবশ্যই আনন্দিত হবো; কিন্তু এই কাজ করার জন্য আমাদের জাতীয় কোম্পানিগুলোর সাফল্য থাকলেও তাদের দিয়ে কেন করানো হচ্ছে না, তা বোধগম্য নয়। স্বচ্ছ প্রক্রিয়া ও জনগণের অংশগ্রহণ ছাড়া এই ধরনের উদ্যোগ সরকারকে প্রশ্নবিদ্ধ রাখবে সবসময়।

