তেজোসৃপ ও তিলোত্তমা (এবং ...)



সর্পঘ্ন বীর সন্তর্পণে হামাগুড়ি দিয়ে এগোচ্ছিলেন, আচমকা ঝোপের মাঝে একটা পোড়া কঙ্কাল দেখে তিনি থমকে গেলেন। 
ঘোড়াটিকে তিনি রেখে এসেছেন এখান থেকে দুই ক্রোশ দূরে গহীন বনের মাঝে। ঘোড়াসহ এই অভিযানে আসা যে এক বিরাট মূর্খামি, তা তিনি অনুধাবন করেছেন একেবারে শুরুতেই। এ পর্যন্ত যত বীর তেজোসৃপের হাত থেকে তিলোত্তমাকে উদ্ধার করতে এসেছে, সকলেই এই ভুলটি করেছে। ঘোড়ায় চড়ে নবাবের ব্যাটার মতো (যদিও তারা বেশিরভাগ নবাবের ব্যাটাই ছিলো) খটখটিয়ে মূল রাস্তা ধরে গিয়ে যে তেজোসৃপের মনোযোগ এড়িয়ে তিলোত্তমাকে উদ্ধার করা সম্ভব হবে না, তা তিনি বুঝতে পেরেছেন শুরুতেই।
সর্পঘ্ন বীর এর আগে দুয়েকটা ছোটোখাটো তেজোসৃপ বধ করেছেন বটে। কিন্তু তারা নিতান্তই পাতি প্রজাতির। হয়তো খুব কষ্টেসৃষ্টে মেরেকেটে একগজি একটা আগুন ফুঁ দিয়েই তারা একেবারে হেদিয়ে পড়ে, তারপর পাঁচ মিনিট চেরা জিভ বার করে হাঁপায়। এক গজের বাইরে দাঁড়িয়ে ঐ গরিব আগুনের ওম নিয়ে তনুমন চাঙা করে তারপর তরবারির এক কোপে তাদের মুণ্ডুখানা নামিয়ে দিলেই খেল খতম। কিন্তু তিলোত্তমা যার হাতে বন্দী, সে যেন তেন তেজোসৃপ নয়। সর্পকোষ পুঁথি খুলে দেখে এসেছেন তিনি, এই হতচ্ছাড়া তিরিশগজি অনলমুদ্গর প্রজাতির তেজোসৃপ। শুধু যে তিরিশ গজ পর্যন্ত জ্বালিয়ে পুড়িয়ে খাক করে দিতে পারে, তা-ই নয়, ওরকম ফুঁ দিতে পারে পর পর কুড়িখানা। মিচকে তেজোসৃপের হাতে তিলোত্তমার মতো সর্বাঙ্গসুন্দরী ঝাড়া আটটি বছর ধরে বন্দী থাকবে নাকি? বললেই হলো?
সর্পঘ্ন বীরের চোখে ভেসে উঠলো তিলোত্তমার অগ্রজা তালোত্তমার তনুশ্রী। অহো! বিম্ব ক্ষীণ, কুচ পীন, শশধর শশী। তিনি কানাঘুষা শুনেছেন, তিলোত্তমার পাশে তালোত্তমা নেহায়েতই তুশ্চু। তিলোত্তমা নাকি আট বছর আগেই একেবারে সঞ্চারিণীপল্লবিনীলতা ছিলো। এই আট বছরে সে নিশ্চয়ই পরিমিত পরিমাণে শ্রোণীভারাদলসগমনা আর স্তোকনম্রাস্তনাভ্যাং হয়েছে। সেই কল্পচ্ছবি মনের মুকুরে ভেসে উঠতেই বীর চঞ্চল হয়ে উঠলেন, যোগবলে মমিন দমন করে সেই পোড়া কঙ্কালটির ওপর দিয়েই তিনি হামাগুড়ি দিয়ে এগিয়ে গেলেন। অস্ফূটে বললেন, তেজোসৃপের জননীকে তিনি রমণ করেন। তিলোত্তমার জন্য ওরকম দশ বারোটা তেজোসৃপকে তিনি বাবলার ডালের আগুনে পুড়িয়ে শামীকাবাব বানিয়ে খেতে পারেন।
পোড়া কঙ্কাল অবশ্য একটি নয়, তেজোসৃপের জবরদখল করা কেল্লার চারপাশেই নানা আকারের দগ্ধ অস্থিসম্ভার ছড়ানো। একেকটির দহনের মাত্রা একেক রকম। বেশিরভাগই একেবারে অঙ্গারীভূত। তবে মাটিতে দহনের কোনো আভাস নেই। বোঝা যায়, বীর পোড়ানোর কাজটি অন্য কোথাও সম্পন্ন হয়েছে, পরে সেই বীরের কাবাব ভক্ষণের পর দগ্ধ কাঁটাকুটা ছুঁড়ে ফেলা হয়েছে এখানটায়, কেল্লার পেছনের জঙ্গলে। সর্পঘ্ন বীর জঙ্গি আঙরাখার পকেট থেকে একটি নোটবই বের করে পেনসিল দিয়ে গুটি গুটি হরফে লিখলেন, আশেপাশে ছড়ানো ভূতপূর্ব বীরদের অস্থির প্রাচুর্য দেখে প্রতীয়মান হয় যে অনলমুদ্গর প্রজাতির তেজোসৃপ হাড্ডি খায় না। এদের শরীরে ক্যালসিয়ামের ঘাটতি থাকা তাই স্বাভাবিক। যদি ক্যালসিয়ামের বিকল্প উৎস না থাকে, অনলমুদ্গর প্রজাতির তেজোসৃপের গর্দানের অস্থি তুলনামূলকভাবে পেলব ও কর্তনবান্ধব হওয়ার কথা। সুখবর।
নোটবইখানা পুনরায় পকেটে গুঁজে সর্পঘ্ন বীর মনে মনে ভাবলেন, ভালোই হয়েছে। সব ব্যাটা মুরুক্ষু সদর দরজা দিয়ে কেল্লায় ঢুকে তেজোসৃপ বধ করতে যায়, কেউ একটু কষ্ট করে কেল্লার পেছনের পাহাড়ি জঙ্গল পেরিয়ে খিড়কি দিয়ে ঢোকে না। এতে করে তেজোসৃপের অভ্যাসটিও খারাপ হওয়ার কথা। খিড়কি পথে পাহারাও তাহলে শিথিল হবে। হাড্ডির প্রতুলতা দেখে তো মনে হয়, তিলোত্তমা উদ্ধারের অভিলাষে আসা আহাম্মক বীরের কাবাব খেয়েই টিকে আছে ব্যাটা। 
সর্পঘ্ন বীর একটি মফস্বলের আখড়ায় কমাণ্ডো প্রশিক্ষণ নিয়েছেন স্থানীয় শস্ত্রাচার্যের কাছে। দেশ বিদেশের রাজধানী আর বড় বড় নগরের নবাবজাদারা যেখানে খ্যাতিমান আচার্যদের কাছ থেকে মল্লবিদ্যা আর শস্ত্রচালনা শেখে, সেখানে তার মতো এক গোবেচারা পাড়াগেঁয়ে বীরকে দেখে তিলোত্তমার পিতা কিছুটা মুষড়ে পড়লেও চুক্তিতে সই করতে তেমন সংকোচ করেননি। কেবল পাশে খাজাঞ্চির সাথে অনুচ্চ কণ্ঠে হাতি আর ঘোড়া তলিয়ে যাওয়া নিয়ে কী যেন আলাপ করেছেন। চুক্তিপত্রে মোম গলিয়ে সীলমোহর লাগানোর পর সর্পঘ্ন বীর সেটি মনোযোগ দিয়ে পড়ে দেখেছেন। নতুন করে কিছু মুসাবিদা করা হয়নি, নগরীর নামী ছাপাখানায় ছাপানো চুক্তিপত্রের একটা প্যাড থেকে একটি পাতা ছিঁড়ে নেয়া। রোজই কোনো না কোনো বীর এসে এই চ্যালেঞ্জ গ্রহণ করেন, তাই রোজ রোজ চুক্তিপত্র না লিখে একেবারে প্যাড ছাপিয়ে এনেছেন তিলোত্তমার পিতা। তাতে লেখা, এতদ্বারা জানানো যাইতেছে যে আমি আলহাজ্জ্ব অমুক আহমদ সিদ্দিকী, বিয়ে এমে এলেলেম পিএইচডি, মোকাম তমুক, তিলোত্তমার পিতা হিসেবে বীর ________, পিতা ______, মোকাম _______এর সাথে আমার প্রাণাধিক প্রিয় কন্যা তিলোত্তমাকে তেজোসৃপের কবল থেকে মুক্ত করতে চুক্তিবদ্ধ হলাম। যদি প্রাগুক্ত বীর তিলোত্তমাকে জীবিত অবস্থায় উদ্ধার করে আমার হস্তে সমর্পণ করতে পারে, তাহলে কন্যার পাণি আমি এই বীরের নিকট সম্প্রদান করবো। সঙ্গে দশটি গ্রাম লাখেরাজ দিব। সর্পঘ্ন বীর সযত্নে একটি তামার খোলে সেই চুক্তিপত্র ভরে গলায় ঝুলিয়ে রেখেছেন। আহা, তিলোত্তমাকে উদ্ধার করতে পারলে আর শস্ত্রচালনা করতে হবে না, জায়গায় বিজায়গায় সাপখোপ মেরেও কাটাতে হবে না। নিরিবিলি আপন জমিন চাষ করে যাবেন তিনি। আর জমিনটিও সিরাম অপূর্ব রে শালা! ওফফফফফফ!
সর্পঘ্ন বীর পুনরায় নিজের কল্পনাকে শাসন করে মমিন দমন করে গুড়ি মেরে এগিয়ে চলেন। কাজে নেমে স্বপ্ন দেখলে কী ঘটে, তার নিদর্শন আশেপাশে এন্তার ছড়ানো।
তেজোসৃপের কেল্লাটি প্রকাণ্ড। এই কেল্লাটি নিশ্চয়ই কোনো বড় ভূস্বামীর নির্মাণ করা। বদমাশ তেজোসৃপটি এক দশক আগে উড়ে এসে জুড়ে বসে সেটি দখল করেছে। সেই ভূস্বামীকে নিশ্চয়ই জ্ঞাতিগুষ্টিশুদ্ধু তেলেভাজা করে খেয়েছে। আশেপাশের জমিদার আর রাজারাজড়ারা ভেবেছিলেন, বিটকেল তেজোসৃপ বোধহয় এবার কেল্লাটি ভেঙে জমিটি কোনো ভূমিদস্যু কোম্পানির কাছে হস্তান্তর করবে, সেখানে আবাসন প্রকল্প খোলা হবে। দুয়েকজন লোক পাঠিয়েছিলেন দরদস্তুর করার জন্য। সেই লোকেরা আর ফিরে গিয়ে খবর জানাতে পারেনি। অনলমুদ্গর প্রজাতির তেজোসৃপের ব্যবসাবুদ্ধি তেমন নেই, তারা কেল্লা দখল করে আর নারীহরণ করে আর দুদিন পর পর বীরপোড়া খেয়েই খুশি।
সর্পঘ্ন বীর কেল্লার খিড়কির প্রান্তে একটি ঝোপের ভেতরে ঘাপটি মেরে পড়ে রইলেন কিছুক্ষণ। চারিদিকে শুনশান নীরবতা। ঝোপেঝাড়ে পতঙ্গ পর্যন্ত নীরব। গাছের ডালে কোনো পাখপাখালির আভাস নাই। কেবল কিছু মাছি নিরুদ্বেগ ভনভন করে চলছে। আর মাঝে মাঝে শনশন করে হাওয়া এসে স্মরণ করিয়ে দিচ্ছে, ওরে কেহেরমান, তোর আজ খবরই আছে রে।
সর্পঘ্ন বীর নিজের কোষবদ্ধ অসিটি দাঁতে কামড়ে ধরে একটা ঝোপের আড়ালে পুড়ে কয়লা হয়ে থাকা একটি করোটি টেনে নিলেন কাছে। তারপর সেটির ছাই ভালোমতো হাতে মেখে নিজের মুখে আচ্ছা করে ঘষলেন। আঁধার ঘনিয়ে আসছে। চারিদিক যখন একেবারে ঘুটঘুটে কালো হয়ে যাবে, তখন তিনি স্টেলথ মোডে ঢুকে পড়বেন কেল্লার ভেতরে।
এ যাবৎ যত বীর তিলোত্তমাকে উদ্ধার করতে এসে তেজোসৃপের কাবাবে পরিণত হয়েছেন, তাদের অনেকের ভৃত্যস্যাঙ্গাতের সাথে আলোচনা করেছেন সর্পঘ্ন বীর। জেনেছেন, প্রত্যেক বীরই সবচেয়ে দামী রঙিন জবরজং আলখাল্লা গায়ে চাপিয়ে ঘোড়া খটখটিয়ে কেল্লার সদর দরজায় ঘা মেরে হুঙ্কার ছেড়ে বলেছেন, "যুদ্ধং দেহি!" জবাবে তেজোসৃপ কেবল কেল্লার একটা জানালা খুলে গলা বাড়িয়ে ফোঁসফোঁস করে মাঝারি পাল্লার গোটা দুই তিন আগুন ফুঁ মেরে ঘোড়াশুদ্ধু বেগুনপোড়া করে দিয়েছে তাদের। সব শালা নায়ক জসিম হতে চায়। 
নিজের আখড়ার প্রশিক্ষণের কথা স্মরণ করে সর্পঘ্ন বীর চক্ষু মোদেন। গুরুজি সবসময় শিখিয়েছেন, কখনও শত্রুপক্ষকে তুচ্ছজ্ঞান করবি না। সবসময় সাবধানে থাকবি। ফুটানি করবি না। তোর চেয়ে যে গায়ে গতরে বড়, তার সাথে ফুটানি করা একেবারেই মানা। যাকে সামনে থেকে পেঁদিয়ে কাবু করতে পারবি না, তাকে পেছন থেকে মেরে ঘায়েল করবি। সবচে ভালো হয় মারপিট না করে চুপেচাপে মক্সদ হাছিল করলে।
গুরুর উপদেশ অক্ষরে অক্ষরে মেনে চলছেন সর্পঘ্ন বীর। রাতের আঁধারে চোরের মতো চুপিচুপি কেল্লায় ঢুকবেন বলে কালো একটা আঙরাখা চাপিয়ে এসেছেন, পায়ে মখমলের পট্টি লাগানো নাগরা। অস্ত্রশস্ত্র সঙ্গে বেশি এনে লাভ নেই, তিনি জানেন, তাই কেবল একটি অসি সম্বল করেই এসেছেন। তেজোসৃপের সাথে তো আর গদাযুদ্ধ চলবে না। এমনকি তরবারি দিয়েও ঐ গোবদাটার সঙ্গে লড়ার কোনো ইচ্ছা তার নেই। দড়ি শিকল কাটার কাজে তলোয়ারটা কাজে আসবে বলেই সঙ্গে এনেছেন তিনি, নইলে খালি হাতেই আসতেন।
সূর্যটা টপাস করে পাহাড়ের ওপাশে ঘাপটি মারতেই কেল্লার চারদিক একেবারে যমপুরীর মতো অন্ধকার হয়ে উঠলো। ঝোপের আড়াল থেকে সর্পঘ্ন বীর চুপি চুপি বেরিয়ে কেল্লার খিড়কি দরজা বেয়ে ওপরে উঠতে লাগলেন। একেবারে নিঃশব্দে।
কেল্লার মাস্টার প্ল্যানটা কোতোয়ালের আপিস থেকে নকল করিয়ে নিয়েছেন তিনি কয়েকদিন আগেই। আর দশটা কেল্লা যেমন হয়, এটাও তেমনি। চারদিকে একটু উঠান, সামনের দিকে সে উঠান একটু বেশি প্রশস্ত। কেল্লার ভেতর পাইকলস্কর থাকার জন্য বড় বড় কয়েকটা ঘর, ভোজের জন্য দরবার, রইস লোকজনের থাকার জন্য কেল্লার ওপরতলায় ঘরদোর, আর পাজিবদমাশদের আটকে রাখার জন্যে মাটির নিচে অন্ধকূপ। রসুই-ভাঁড়ার-হাম্মাম এসবও আছে কয়েকটা ছড়িয়ে ছিটিয়ে, সব নিচতলায়।
কেল্লার একটা মিনারের ঘরে তিলোত্তমা বন্দী, এটা বুঝতে হাউইকর হতে হয় না। কেল্লার সব ঘরদোরেই ছোটো বড় জানালা আছে। নেই শুধু ঐ একটি ঘরে। সেটাতে আছে কেবল একটা ছোট্টো ঘুলঘুলি। অন্য যে কোনো ঘরে রাখলেই তিলোত্তমা কয়েকটা শাড়ি ওড়না গিঁট মেরে ঝুলিয়ে সেটা বেয়ে নেমে চম্পট দিতে পারবে। কিন্তু মিনারের ঘর থেকে পলায়ন অসম্ভব। তাছাড়া সে ঘরে একটি মাত্র দরজা। সেটা বাইরে থেকে বন্ধ করার ব্যবস্থা। সেই দরজার সামনে পৌঁছুতে গেলে আগে পার হতে হবে সদর দরবার, তারপর একটি দীর্ঘ দরদালান, তারপর কয়েক তলা প্যাঁচালো সিঁড়ি। হতভাগা তেজসৃপটা নিশ্চয়ই একেবারে গোড়াতেই পাট্টা গেড়ে বসে পাহারা দেয় দিনমান। আহারে তিলোত্তমা, একটা জানালা থাকলেই তুমি তোমার ফিনফিনে শাড়ি আর ওড়না গিট্টু মেরে বাঁদরঝোলা হয়ে নেমে পড়তে পারতে। অহো, কী অপূর্ব তোমার সেই স্বচ্ছ নজরমোহন শাড়ি আর ওড়না। তার চেয়েও অপূর্ব সেই শাড়ি ওড়নার ওপারমহল রে শালা! উফফফফফফফ!
খিড়কি দোর টপকে সর্পঘ্ন বীর কিছুক্ষণ গুড়ি মেরে বসে মমিন দমন করেন। মনুষ্যের শরীরে রক্ত সীমিত পরিমাণ থাকে। আপাতত সেই বহুমূল্য সম্পদ দিয়ে মস্তিষ্কটিকে সচল রাখাই জরুরি। সহি সালামতে সব সাঙ্গ হয়ে গেলে মস্তিষ্কটিকে অফ করে বাকি রক্ত নাহয় জমিনে হালচাষে এস্তেমাল করা যাবে।
খাটো অসিখানা কোষমুক্ত করে পা টিপে টিপে সর্পঘ্ন বীর এগিয়ে চলেন। অনলমুদ্গর প্রজাতির তেজোসৃপের সাথে লড়াই যদি নিতান্ত করতেই হয়, তার মুখোমুখি হওয়া যাবে না। আক্রমণ যা করার করতে হবে পেছন থেকে। তেজোসৃপের পেছনে তার মস্ত বড় বড় আঁশ কেবল, তার ওপর তরবারির হামলা পিছলে যাওয়ার সম্ভাবনা প্রবল। পেছন থেকে আক্রমণ করলে দুর্বল জায়গা দু'টি, ঘাড় আর গাঁড়। গাঁড়ে আঘাত করলে ফলাফল কী হবে বলা মুশকিল, তাই ঘাড়ে একটি চরম আঘাত করাই সমীচীন। 
সর্পঘ্ন বীর কেল্লার মূল দালানের কাছে পৌঁছে মাটিতে শুয়ে পড়ে ঊরগ ভঙ্গিমায় এগিয়ে চললেন। শব্দ করা চলবে না একদম। নচ্ছাড় তেজোসৃপটার কান তেমন বড় না হলেও, গোটা শরীর নিয়ে মাটিতে শুয়েবসে থাকে শালা। মাটিতে অতি মৃদু কম্পনও তার শরীরে ধরা পড়বে। আর ধরা পড়ে গেলে পরিণতি একটাই, বেগুনপোড়া।
কেল্লার কাছে পৌঁছে একাধিক কণ্ঠস্বর শুনতে পেলেন সর্পঘ্ন বীর। কান পেতে কিছুক্ষণ সেই শব্দ শুনলেন তিনি। দু'টি কণ্ঠস্বর বেদম ঝগড়া করছে বলে মনে হলো তাঁর। ভাষাটা অচেনা।
সর্পঘ্ন বীর খুব সাবধানে এগিয়ে পকেট থেকে এক শিশি মাসুদ্রানার তেল বের করে কেল্লার খিড়কি দরজার কব্জাগুলোতে ঢেলে দিলেন। এই তেলের কোনো গন্ধ নেই, তাই তেজোসৃপের নাকে যাবে না, কিন্তু দরজা খোলার সময় ক্যাঁচর ক্যাঁচর শব্দ হবে না আর। তেল ঢেলে কব্জাগুলোকে মজিয়ে নরম করে আলগোছে হাতল ধরে টান দিলেন তিনি। দরজার একটা পাল্লা এক বিঘত পরিমাণ খুলে গেলো।
যা ভেবেছিলেন, তা-ই। খিড়কিতে পাহারার ব্যবস্থা নেই। তাবৎ বীর সদর দরজায় ঘা মেরে চ্যাঁচামেচি করে, তেজোসৃপ খিড়কিতে পাহারা দেবেই বা কোন দুঃখে?
সর্পঘ্ন বীর অতি সন্তর্পণে দরজা আরো বিঘত দুয়েক খুলে সুড়ুৎ করে ভেতরে ঢুকে পড়লেন।
কেল্লার ভেতরে নিকষ কালো অন্ধকার। এমনই হওয়ার কথা। বীর আঙরাখার পকেট থেকে একটা নিশিনজর চশমা বার করে চোখে আঁটলেন। তেজোসৃপ নাকি রাতের অন্ধকারেও মোটামুটি ভালো দেখতে পায়, সর্পকোষ আর উরগমঙ্গল, দুই পুঁথিতেই পড়েছেন তিনি। কিন্তু মানুষও পিছিয়ে নেই, যন্তরমন্তরী সাধকেরা নিত্যনতুন সব জাদুবস্তু নির্মাণ করেই চলছে। নিশিনজর চশমায় রাতের আঁধারেও চাঁদনি রাতের মতো পরিষ্কার দেখায় যায় সব।
অতি সন্তর্পণে কিছুদূর গিয়ে সর্পঘ্ন বীর শুনতে পেলেন, সেই দুটো কণ্ঠস্বর আবার ঝগড়া শুরু করেছে। সামনে সদর দরবার থেকেই আসছে সেই বাহাসের শব্দ।
এক পা এক পা করে এগিয়ে খুউব হুঁশিয়ার হয়ে সদর দরবারের ভেতরে উঁকি দিলেন বীর।
সদর দরবারের এক প্রান্তের দেয়ালে একটা টেলিভীষণ চলমান, তাতে বিচিত্র এক অনুষ্ঠান দেখা যাচ্ছে। একটি টেবিলের দুই পাশে বসে আছে দুটি তেজোসৃপ, তারা নিজেদের মধ্যে সমানে কাউকাউ করে যাচ্ছে, আর মাঝখানে একটি গোবেচারা তেজোসৃপ বসে দু'জনের কথা শুনছে। কথা বলতে বলতে মাঝেমধ্যেই এক তেজোসৃপ আরেক তেজোসৃপের দিকে হ্রস্ব পাল্লার আগুন ফুঁ ছুড়ে দিচ্ছে। 
টেলিভীষণ থেকে একটু দূরে মেঝেতে আধশোয়া হয়ে সেই অনুষ্ঠান দেখে মিটিমিটি হাসছে একটি পেল্লায় তেজোসৃপ। তার হাতে একটি বড়সড় গামলা, সেই গামলায় অনেকগুলো আলু। একটু পর পর একটা আলু নখে গেঁথে মুখ থেকে আগুন ফুঁ মেরে পুড়িয়ে খাচ্ছে তেজোসৃপটি। 
সর্পঘ্ন বীর বুঝলেন, আলুপোড়া খেতে খেতে টক শো দেখছে হতভাগা।
পা টিপে টিপে সদর দরবারের দরজা পেরোতে গিয়ে সর্পঘ্ন বীর দেখলেন, দরবারের দরজার কাছে ছোটো একটা খড়ের গাদার ওপর একটি ডিম যত্ন করে রাখা। আকারে সেটি উটপাখির ডিমের মত। সর্পঘ্ন বীর সেই ডিমের গায়ে লাল নীল ফুটকি দেখে বুঝলেন, এটি একটি তেজোসৃপের ডিম। সম্ভবত এই নচ্ছাড়টিরই হবে।
সর্পঘ্ন বীর মনে মনে গুরুর শিক্ষা স্মরণ করলেন। যে কাজ করতে এসেছিস, সে কাজের ওপর অভিনিবেশ কর। এক কাজ করতে গিয়ে অন্য কাজে জড়াবি না। ফোকাস, মাই বয়, ফোকাস।
সর্পঘ্ন বীর নিজের মাথায় হিসেব কষতে লাগলেন। যদি তিনি ডিমটা চুপচাপ তুলে নিয়ে সঙ্গে রাখেন, এটা একটা বীমা হতে পারে। যদি দুর্ভাগ্যক্রমে বিটকেলটার মুখোমুখি হতে হয় তাঁকে, তখন এই ডিমটা ঢাল হিসেবে কাজ করবে। তাঁর হাতে ডিমটা দেখলে আর যা-ই করুক, তেজোসৃপ অন্তত আগুন ফুঁ দেবে না।
আর যদি ডিমটা যোগাড় করতে গিয়েই তিনি ধরা পড়েন, তাহলে? তাহলে তো আম ছালা দুটোই যাবে!
সাত পাঁচ ভেবে সর্পঘ্ন বীর একটা লম্বা শ্বাস নিলেন। তারপর অতি সাবধানে পা টিপে টিপে ঢুকলেন সদর দরবারে। দরজার দিকে পেছন ফিরে শুয়ে তেজোসৃপ টক শো দেখছে আর হাসছে খিলখিল করে। আর একটু পর পর ফোঁসফোঁস করে আলু পুড়িয়ে খাচ্ছে কচরমচর।
সর্পঘ্ন বীর নিঃশব্দে ডিমটি তুলে নিলেন হাতে। ঠাণ্ডা, খসখসে, মোটামুটি ওজনদার একটা ডিম। ডিমটি পাছপুঁটুলিতে ঢুকিয়ে সর্পঘ্ন বীর আবারও গুরবিকদমে বেরিয়ে এলেন।
সদর দরবার পার হওয়ার পর একটি টানা দরদালান চলে গেছে মিনারের সিঁড়ির দিকে। সেটির সামনে এসে সর্পঘ্ন বীর থমকে দাঁড়ালেন। তিনি জানেন, অদৃশ্য রশ্মি দিয়ে এই দরদালানের ভেতরে কিছু গুপ্তঘন্টি বাজানোর ব্যবস্থা রয়েছে। অদৃশ্য রশ্মিতে পা বাঁধলেই সেই পাগলা ঘন্টি বেজে উঠবে, আর দানোটা টেলিভীষণ দেখা ফেলে উঠে এসে আলুর বদলে তাকেই পুড়িয়ে জলযোগ করবে। তিনি পকেট থেকে একটা প্যাকেট বের করে মাসুদ্রানার মশলা বার করে বাতাসে ছড়িয়ে দিলেন। এই মশলায় কোনো গন্ধ নেই, শুধু বাতাসে ছড়িয়ে দিলে একটা সাদাটে ধোঁয়া তৈরি হয়। সেই ধোঁয়ায় অদৃশ্য রশ্মিও দৃশ্যমান হয়ে ওঠে।
সর্পঘ্ন বীরের অনুমান নির্ভুল, মাসুদ্রানার মশলার ধোঁয়া দরদালানের বাতাসে ছড়িয়ে পড়তেই ফুটে উঠলো এক কাটাকুটি রশ্মির নকশা। তিনি খুব সাবধানে সেসব রশ্মি এড়িয়ে এগিয়ে যেতে লাগলেন মিনারের সিঁড়ির দিকে।
দরদালানের শেষ মাথার দরজা পেরিয়ে তিনি আবারও পকেট থেকে মাসুদ্রানার তেল বার করে কব্জাতে ঢেলে দিলেন, তারপর কিছুক্ষণ অপেক্ষা করে সেই দরজা আলগোছে টেনে লাগিয়ে দিলেন। তারপর দরজার হাতলের ভেতর দিয়ে নিজের তলোয়ারখানা গুঁজে দিলেন। যদি তেজোসৃপ চলেও আসে, এই দরজা সহজে খুলতে পারবে না। 
সাবধানের মার নেই বলে সেই প্যাঁচানো সিড়িতেও এক দফা মাসুদ্রানারা মশলা ছড়িয়ে দিলেন সর্পঘ্ন বীর। কিন্তু সিঁড়িতে এত পাহারাদারি বসায়নি তেজোসৃপ। তাই বাকি পথটুকু তিনি কোনো শব্দ না করে উঠে গেলেন।
সিঁড়ির শেষ মাথায় একটা দরজা, তার বাইরে একটা ছোটো মশাল জ্বলছে। দরজার ওপর ভারি লোহার খিল বসানো। সর্পঘ্ন বীর লম্বা শ্বাস নিয়ে কাঁপা হাতে সেই খিল নামিয়ে আনলেন। 
দরজা খুললেই এখন তিলোত্তমা।
নিজের উথালপাথাল মনকে শান্ত করে সর্পঘ্ন বীর পকেট থেকে আবার বার করলেন মাসুদ্রানার তেল। তারপর তিলোত্তমার ঘরের দরজার কব্জায় সাবধানে ঢাললেন। কোনো শব্দ করা চলবে না।
কিছুক্ষণ পর আলগোছে ঘরের দরজার কপাট টেনে খুললেন সর্পঘ্ন বীর। তারপর ঢুকে পড়লেন ঘরে।
একটা গোলাপি মোমবাতি জ্বলছে ঘরের ভেতর। একটা গোলাপি পালঙ্কে গোলাপি চাদর গায়ে জড়িয়ে গোলাপি বালিশের ওপর দীঘল কালো ঘন চুল ছড়িয়ে শুয়ে আছে শ্যামাঙ্গী এক তরুণী।
সর্পঘ্ন বীর দুই হাতে নিজের চোখ ডলে আবার ভালো করে মোমের নরম আলোয় সেই ঘুমন্ত তরুণীকে দেখলেন। আহা, কী তনুশ্রী! চাদরের নিচে সেই তরুণীর দেহবল্লরী অনেকটাই আভাসিত। অহো, কী অপূর্ব জঙ্ঘাস্তবক! অহো, কী মোহনীয় ঊরুস্তম্ভ! অহো, কী কল্লোলিনী কটিপ্রদেশ! অহো, কী যুগলসংসর্গী বক্ষপুষ্প! অহো, মরালের মনেও ঈর্ষা জাগ্রত হবে এই গ্রীবাদেশ দেখে!
সর্পঘ্ন বীর বিড়বিড় করে বলেন, খুল ডাউন বয়, খুল ডাউন। তারপর প্রাণপণে মমিন দমনের চেষ্টা করতে থাকেন। আসল কাজই বাকি এখন, তিলোত্তমাকে সঙ্গে নিয়ে শব্দ না করে খিড়কি দিয়ে বেরিয়ে ঝেড়ে দৌড় লাগানো। এই বন্দিনী কি পারবে ঐ এবড়ো ঘেবড়ো কণ্টকাকীর্ণ ঝোপঝাড় ঠেলে ছুটতে? তার কি মজবুত সোলবিশিষ্ট পয়জার আছে? নাকি সর্পঘ্ন বীরের স্কন্ধলগ্না হয়েই তাকে পথ পেরোতে হবে? কত ওজন হবে তিলোত্তমার? পঞ্চাশ কেজির বেশি হলে খবরই আছে ...।
এমন সময় সংলগ্ন টাট্টিকক্ষ থেকে ফ্লাশ করার শব্দ ভেসে আসে।
সর্পঘ্ন বীরকে চমকে দিয়ে টা্ট্টিঘরের দরজা খুলে বেরিয়ে আসে এক যুবক। তার পায়ে ফ্লিপার, পরনে তোয়ালে, মুখে স্নরকেল টিউব, চোখে চশমা।
সর্পঘ্ন বীর ফ্যালফ্যাল করে তাকিয়ে থাকেন সেই যুবকের দিকে।
যুবকও একটু চমকে ওঠে সর্পঘ্ন বীরকে দেখে, তারপর নিজেকে সামলে নেয়। তারপর একটি হাত বাড়িয়ে দিয়ে বলে, "হ্যাল্লো ভাই! আমি তারেক অণু। আছেন কীরাম?"
সর্পঘ্ন বীর যন্ত্রের মতো করমর্দন করে বলেন, "হ্যালো!"
তারেক অণু তোয়ালের নিচ থেকে একটা ক্যামেরা বের করে বলে, "খুব ভালো হলো ভাই, আপনি এসেছেন। তিলোত্তমার সাথে আমার কয়েকটা ছবি তুলে দ্যান। টাইমার দিয়ে তুললে সবকিছু ঠিকমতো আসে না।"
সর্পঘ্ন বীর ক্যামেরা হাতে নিয়ে ফ্যালফ্যাল করে চেয়ে থাকেন। তারেক অণু তিলোত্তমার চাদরের নিচে ঢুকে তাকে জাপটে ধরে, তিলোত্তমা ঘুমের ঘোরেই একটা পা তুলে দেয় তার ওপর।
তারেক অণু হাসিমুখে বলে, "হ্যাঁ, এইভাবে তোলেন কয়েকটা। বিছানা পুরাটা আসে তো? তিলোত্তমাকে দেখায় যায় তো? দেইখেন আবার আমারে বাদ দিয়েন না! সচলে পোস্ট দিবো, ভালো কয়েকটা ছবি তুলে দেন।"
সর্পঘ্ন বীর চুপচাপ খচাখচ কয়েকটা ছবি তুলে দেন।
তারেক অণু বলে, "এইবার তাহলে আপনি চাদরের নিচে ঢুকেন, আমি আপনার কয়েকটা ছবি তুলে দেই! আপনিও সচলে পোস্ট দিতে পারবেন।"
সর্পঘ্ন বীর আর সহ্য করতে পারেন না, তিনি কলারের অভাবে তারেক অণুর তোয়ালের গিট্টু পাকড়ে ফিসফিস করে গর্জে ওঠেন, "পাইছেনটা কী মিয়া? তিলোত্তমার ঘরে আপনে করেন কী? বিটলামির জায়গা পান না, না? আমার আগে আপনে ঢুকলেন ক্যামনে? আপনের মতলব কী?"
তারেক অণু হাসিমুখে বলে, "আপনি এরকম ফিসফিস করছেন কেন?"
সর্পঘ্ন বীর ফিসফিসিয়ে গর্জে ওঠেন, "কারণ ফিসফিস না করলে ঐ ব্যাটা তেজোসৃপ শুনতে পাবে। তারপর এসে দিবেনে বেগুনপোড়া বানায়ে! তখন টের পাবেন ক্যান ফিসফিস করছি!"
তারেক অণু খিলখিল করে হেসে বলে, "আরে দূর, কী যে বলেন! আমরা দুইটা কত শব্দ করলাম সারাদিন!" তোয়ালের নিচ থেকে মাসুদ্রানার তেলের শিশি বার করে দেখায় সে। "এটা না থাকলে আরো শব্দ হতো অবশ্য।"
সর্পঘ্ন বীর রক্তচক্ষু মেলে কিছুক্ষণ শায়িতা তিলোত্তমাকে দেখেন, তারপর কিছুক্ষণ তারেক অণুকে আপাদমস্তক দেখে তার তোয়ালের গিট্টু ছেড়ে দেন।
তারেক অণু তোয়ালের নিচ থেকে একটা ছবির অ্যালবাম বার করে বলে, "এমন চরম উদাস হয়ে আছেন কেন? আসেন, কিছু ছবি দেখি। এই যে দেখুন, ভেনিসের খালে গণ্ডোলা। এই দেখুন, মিশরের মরুভূমিতে উট। এই দেখুন, সাইবেরিয়ার তুন্দ্রাতে বল্গা হরিণ। এই দেখুন, আমাজন নদীতে কুমীর। এই দেখুন, তানজানিয়ার সাভানায় জিরাফ। এই দেখুন ...।"
সর্পঘ্ন বীর হাত বাড়িয়ে কোষ থেকে তলোয়ার বার করতে গিয়ে দেখলেন, তলোয়ার তিনি সিঁড়ির গোড়ার দরজায় ফেলে এসেছেন। 
হাতে এখন তার একটাই অস্ত্র।
তেজসৃপের ডিম।

নোট ১: ড্রাগনের বাংলা করলাম তেজোসৃপ। কেমন শোনায়?
নোট ২: এই গল্পটা উৎসর্গ করলাম আমাদের সবার প্রিয় বিশ্বব্রাজক তারেক অণুকে, পৃথিবীর অন্দর কন্দরে ঘুরে বেরিয়ে এসে বর্ণিল সব পোস্ট দিয়ে যে আমাদের সবার ঘরকাতুরে মনে বাহিরবেদনা জাগিয়ে তোলে দুইদিন পর পর। কয়েকদিন আগে তার জন্মদিন গেছে, এই গল্পটা বিলম্বে উপহার।

