'সাক্ষী ছিলো শিরস্ত্রাণ' # সাক্ষী আছে ইতিহাস? 





পড়ে শেষ করলাম সুহান রিজওয়ান এর ‘সাক্ষী ছিলো শিরস্ত্রাণ’ 
২৩ ফেব্রুয়ারি বইমেলায় একটা অঘোষিত আড্ডা হয়েছিলো। অভিজিৎ, বণ্যা ছিলেন। ছিলেন সুহান রিজওয়ান, রনদীপম বসু, আরিফ জেবতিক, শান্ত, মাহবুব লীলেন, আহমেদুর রশীদ টুটুল সহ সচলায়তনের বেশ কজন। আরো কিছু বইয়ের সাথে ঐদিনই কিনেছিলাম ‘সাক্ষী ছিলো শিরস্ত্রাণ’। কেনার পর সাধারনতঃ খুব দ্রুত আমি বই পড়ে ফেলি। কিন্তু এবার ব্যতিক্রম হলো রক্তাক্ত ২৬ ফেব্রুয়ারীর কারনে। শুধু লেখা নয়, পড়ার ক্ষেত্রে ও একটা আতংক কাজ করছিলো। এই ট্রমাটা ধীরে ধীরে কাটছে। শেষ পর্যন্ত পড়া এবং লেখার কাছে ফিরে আসা ছাড়া আমাদের পরিত্রান নেই।  
এবারের বইগুলোর মধ্যে প্রথমেই পড়লাম ‘সাক্ষী ছিলো শিরস্ত্রাণ’। 
তাজউদ্দীন আহমেদ আমাদের মানুষ, বাংলাদেশের মানুষ। একটা প্রগতিশীল, আত্মমর্যাদাসম্পন্ন বাংলাদেশের স্বপ্ন যারা দেখেছিলেন, সেই স্বপ্ন বাস্তবায়নের জন্য যারা নিজেদের নিবেদিত ও উৎসর্গ করেছিলেন তিনি তাদের অন্যতম। তাজউদ্দীন আহমদকে নিয়ে আরো বেশী বেশী লেখা, আরো বেশী তাজউদ্দীন চর্চা আমাদের জন্য আরো বহুদিন জরুরী হয়ে থাকবে।
এই জরুরী চর্চায় সুহান রিজওয়ান এর ‘সাক্ষী ছিলো শিরস্ত্রাণ’ একটা মুল্যবান পালক হিসেবে যুক্ত হলো। সুহান ইতিহাস রচনা করেননি, ফিকশনই লিখেছেন- সেটা তিনি মুখবন্ধে বলে ও দিয়েছেন। কিন্তু ফিকশন হলে ও ইতিহাস সেই ফিকশনের বিষয়বস্তু বলেই ফ্যান্টাসীর কোন সুযোগ নেই, সত্যের প্রতি দায়বদ্ধ থাকার বাধ্যবাধকতা আছে। রিজওয়ান তার এই দায়বদ্ধতা অস্বীকার করেননি এবং সত্যের প্রতি বাধ্য থাকতে সচেষ্ট – এই আন্তরিকতাটুকু টের পাওয়া যায়। 
তাজউদ্দীন চর্চার সাম্প্রতিক প্রবণতায় একটা  মারাত্মক অসুস্থতা ও আছে, সেটা ও অস্বীকার করা সুযোগ নেই। তাজউদ্দীন আহমেদ যার নেতৃত্বের প্রতি অনুগত ছিলেন, যে আনুগত্যের কারনে তাকে প্রাণ দিতে হয়েছে কিন্তু তারপর ও জোহরা তাজউদ্দীন এবং তাদের সন্তানেরা সেই আনুগত্য থেকে সরে আসেননি-সেই শেখ মুজিবকে ‘সামান্যকরণের’ ধান্দা থেকে ও তাজউদ্দীন চর্চার একটা বিষয় আছে। তাজউদ্দীন আহমেদকে শেখ মুজিবের বিকল্প হিসেবে দাঁড় করানোর একটা প্রবণতা আছে। এই দুষ্ট প্রবণতার বিষয়ে সতর্ক থেকেই তাজউদ্দীন চর্চা জরুরী - প্রগতিশীল, আত্মমর্যাদাসম্পন্ন বাংলাদেশের স্বপ্নমাখা  ঐতিহাসিক অতীতকে জানার জন্য।  
 পাঠক হিসেবে ‘সাক্ষী ছিলো শিরস্ত্রাণ’ কে এই ক্ষেত্রে ও সৎ বলেই দৃশ্যমান হয়েছে।  
পুরো উপন্যাসের শব্দচয়ন , বাক্যগঠন, উপমা চমৎকার সাবলীল। একেবারে শেষে অতিরিক্ত অংশে সুহান রিজওয়ান, তাজউদ্দীন কণ্যা সহ দৃশ্যপট বাহুল্য মনে হয়েছে। দরকার ছিলোনা। 
বইটা আরেকটু শক্তপোক্ত হতে পারতো এবং পেজ মার্কার নাই! পরবর্তী সংস্করনে প্রকাশকের এই বিষয়টা খেয়াল করা দরকার। 
এবার আসি মুল কথায়। 
সম্ভবতঃ বেখেয়ালেই সুহান তার ‘সাক্ষী ছিলো শিরস্ত্রাণ’ এ একটা অতি গুরুত্বপূর্ণ ঐতিহাসিক বিষয়কে ‘সামান্যকরন’ করেছেন। 
আধুনিক বাংলাদেশ রাষ্ট্রের জন্য ১৯৭১ সালের মুক্তিযুদ্ধের নয়মাসের পর সবচেয়ে গুরুত্বপূর্ণ ঘটনা ১৯৭৫ সালের পনেরো আগষ্ট। মুক্তিযুদ্ধের মাধ্যমে ১৬ ডিসেম্বর তারিখে যেমন একটা একটা রাষ্ট্র, একটা চেতনার জন্ম হয়েছে- ৭৫ এর পনেরো আগষ্টে সেই চেতনার রাষ্ট্রকে হত্যা করা হয়েছে। আগষ্ট পনেরোর  মুজিব হত্যাকান্ড কেবল ব্যক্তিহত্যা নয়, একটি রাষ্ট্র হত্যা ও বটে। এটি কোন আবেগাক্রান্ত অতিশোয়ক্তি নয়। পূর্বাপর কিছু ইশারা ইঙ্গিতে চোখ রাখলেই স্পষ্ট বোঝা যায়। 
ইসলামিক রিপাবলিক পাকিস্তান যার কেন্দ্রীয় উপাদান ছিলো সামরিকতন্ত্র, ধর্মতন্ত্র, অভিজাততন্ত্র এবং সাম্রাজ্যবাদের সংশ্লিষ্টতা- মুক্তিযুদ্ধের মাধ্যমে এই উপাদানগুলোকে অস্বীকার করেই বাংলাদেশের জন্ম। 
স্বাধীন বাংলাদেশে শেখ মুজিবের নতুন সরকারের বিরুদ্ধে পাকিস্তান রাষ্ট্রের ঐ কেন্দ্রীয় উপাদানগুলো ক্রিয়াশীল ছিলো সক্রিয় ভাবেই। মার্কিন সাম্রাজ্যবাদ ছিলো, সামরিক-বেসামরিক অভিজাততন্ত্র ছিলো, ছিলো ধর্মীয় গোষ্ঠি। এরা পরস্পরকে বাঁচিয়ে রাখে কারন এদের স্বার্থের জায়গাটুকু এক। মুক্তিযুদ্ধের বাংলাদেশে তাদের স্বার্থে ক্ষুণ্ণ হয়েছিলো বলেই প্রথম থেকেই তারা সক্রিয় ছিলো প্রতিবিপ্লবের। তারা জানতো সবচেয়ে জোরালো বাধা ব্যক্তি মুজিব তাই তাকে সরিয়ে দেয়ার কোন বিকল্প নেই। মুজিবকে হত্যা করলে কারা সরাসরি প্রতিরোধ গড়তে পারে সেটা ও তাদের জানা ছিলো- সেই হিসেবেই ঐ রাতে খুন করা হয়েছে শেখ মণিকে। শেখ মুজিব না থাকলে আত্মমর্যাদাসম্পণ্ণ , প্রগতিশীল বাংলাদেশের রাজনৈতিক ধারাবাহিকতা কারা টেনে নিয়ে যেতে পারে সেই হিসাব ও ছিলো ঘাতক সিন্ডিকেটের কাছে। তাই খুন করা হয়েছিলো তাজউদ্দীন আহমেদ সহ বাকী তিন জাতীয় নেতাকে যারা ছিলেন মুলতঃ স্বাধীন বাংলাদেশের ‘ফাউন্ডিং ফাদার্স’ ।  
তাই তাজউদ্দীন আহমেদের জীবন নিয়ে সৎ ও সম্পূর্ণ হতে হলে ১৫ আগষ্ট ১৯৭৫ কে বুঝতেই হবে। কেনো মুজিব হত্যাকান্ডের পর পরই রেডিও ঘোষনায় ‘পিপলস রিপাবলিক অফ বাংলাদেশ’ হয়ে গেলো ‘ ইসলামিক রিপাবলিক অফ বাংলাদেশ’ -কেনো স্বীকৃতি সহ পাকিস্তান থেকে বিশেষ বিমানে ক্ষুদ্র অস্ত্রের চালান এলো, কেনো মধ্যপ্রাচ্যের দেশগুলো খুনী সরকারকে তড়িৎ স্বীকৃতি দিলো? কেনো ভারত আশ্চর্য্যজনক ভাবে চুপ থাকলো!  
সুহান রিজওয়ান এর ‘সাক্ষী ছিলো শিরস্ত্রাণ’ এ মেজর ফারুক চরিত্র এসে উপস্থিত হয়েছে ৭৫ এর জুলাই এর এক দুপুরে যেদিন তাজউদ্দিন আহমেদ দৌড়ে গিয়েছেন শেখ মুজিবের কাছে- কারো কাছ থেকে তাকে হত্যা করার চক্রান্ত শুনে সতর্ক করে দেয়ার জন্য। তাজউদ্দীন আহমেদ বের হওয়ার সাথে সাথে শেখ মুজিবের বাড়ির সামনে থেকে সরে যায় বুশ শার্ট আর লুঙ্গী পড়া এক তরুন যে নজরদারী করছে এই বাড়ি কয়েকদিন থেকে। সেই মেজর ফারুক!
এরপর সুহান লিখেন আগের বছরের সেনাবাহিনী কর্তৃক অস্ত্র উদ্ধার অভিযানের কাহিনী। ফারুকের নেতৃত্বাধীন বাহিনী নারায়নগঞ্জে অস্ত্র উদ্ধার করেছিলো আওয়ামী লীগের লোকজনের কাছ থেকে। কিন্তু রাজনৈতিক চাপে সেই অভিযান স্থগিত হয়ে গেলে ফারুক ক্ষুব্দ হন আওয়ামী লীগ তথা শেখ মুজিবের উপর। ক্ষোভ বাড়তে বাড়তে এক সময় তার মনে হয় শেখ মুজিবকে সরিয়ে দেয়ার কোন বিকল্প নেই। তারপর তিনি কথা বলেন মেজর রশীদের সাথে, রশীদ যোগাযোগ করেন মুশতাকের সাথে। একবার সেনাবাহিনীর উপপ্রধান জিয়াউর রহমানের সাথে ও তারা কথা বলেন। জিয়া কৌশলগত ভাবে চুপ থাকলে তারা ভরসা পান। সদ্য চাকরীচ্যুত আরো কিছু মেজর (ডালিম, নূর, শাহরিয়ার) এই চক্রান্তে যোগ দেন এবং ১৫ আগষ্ট ভোরবেলা হত্যাকান্ড ঘটানো হয়। 
যে হত্যাকান্ডের মাধ্যমে একটা রাষ্ট্রের মৌলিক চরিত্র বদলে দেয়া হয়, আন্তর্জাতিক অবস্থান পাল্টে যায়, পরবর্তী পনেরো বছরের জন্য সামরিক বাহিনী ক্ষমতায় আসে, ধর্মীয় রাজনীতি ফিরে আসে, যুদ্ধাপরাধীরা মুক্তি পেয়ে রাজনীতিকে নিয়ন্ত্রন করা শুরু করে সেই হত্যাকান্ড কোন একজন বা একদল মেজরের কাজ!
বহুদিন ধরে আরো অনেক মিথ্য গল্পের মতো এই গল্প ও আমাদের শুনানো হয়েছে। মেজর ডালিম, মেজর ফারুকেরা স্রেফ ব্যক্তিগত ক্ষোভ  মেটানোর জন্য এই হত্যাকান্ড ঘটিয়েছে! 
দুঃখজনকভাবে সুহান নিজে ও এই ফাঁদে পা দিয়েছেন।
 অথচ তথ্যসূত্র হিসাবে তিনি যেসব বইয়ের উল্লেখ করেছেন তার মধ্যে মেজর ডালিমের ‘ যা দেখেছি, যা বুঝেছি, যা করেছি’ আছে। ডালিমের স্বীকারোক্তিতেই পাওয়া যায় মুক্তিযুদ্ধ চলাকালীন সময়ে তারা সেনাবাহিনীর অফিসারেরা রাজনৈতিক নেতৃত্বের অধীনে যুদ্ধ করতে অসন্তুষ্ট ছিলেন। মুক্তিবাহিনীর প্রধান কর্ণেল ওসমানী প্রাক্তন সেনাকর্মকর্তা হলে ও তিনি আওয়ামী লীগের নেতা ও সংসদ সদস্য ছিলেন। তারা বরং চাচ্ছিলেন মেজর জিয়ার নেতৃত্বে ‘ওয়ার কাউন্সিল’। এই চিন্তা থেকে সেক্টর কমাণ্ডারদের জরুরী সভা ও ডাকা হয়েছিলো কিন্তু খালেদ মোশারফের বাধার মুখে সেনা কর্মকর্তাদের ‘ওয়ার কাউন্সিল’ আর হয়ে উঠেনি। কিন্তু স্বাধীনতার পর পর ১৯৭২ সালেই ‘সেনা পরিষদ’ নামে তারা একটা গোপন সংস্থা গড়ে তোলে  পাকিস্তান মডেলে সেনাস্বার্থ সংরক্ষণের জন্য রাজনৈতিক সরকারের উপর চাপ  প্রয়োগ করতে।  
এছাড়া ও আরো বহু তথ্য প্রমান আছে এই হত্যাকান্ডের পেছনে আন্তর্জাতিক সংযোগের, পাকিস্তানের সংশ্লিষ্টতার। 
পনেরো আগষ্টের হত্যাকান্ডকে ‘সামান্যকরন’ এর বিষয়টা না ঘটলে ‘সাক্ষী ছিলো শিরস্ত্রাণ’ আমার ব্যক্তিগত ভালো লাগার তালিকায় একেবারের শুরুর দিকেই থাকতো। 
ভরসা করতে পারি, একজন সামান্য পাঠকের এই অনুভূতি লেখক সুহান রিজওয়ানকে স্পর্শ করবে।


