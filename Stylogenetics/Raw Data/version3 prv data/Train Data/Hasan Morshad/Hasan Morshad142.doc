।। যখন অহেতুক জনকের কথা মনে পড়ে যায়... ।।  



নিজেকে নিয়ে আমার কিছু ব্যক্তিগত হিসেব-নিকেশ ছিলো ।
বছর ২৫ শে পা দেবো উপার্জনক্ষম হয়ে - এই হিসেবটা মিলে গিয়েছিলো । ২৫তম জন্মদিনের ঠিক দু'মাস আগে হুট করে চাকরী হয়ে গেলো । সেই ২০০১ সালে পাঁচ অংকের বেতন... আমি তখন হাওয়ার নাবিক । 
আমাকে হিসেবী হতে শিখিয়েছিলো যে মানুষটার বেহিসেবী জীবন তিনি চলে গেলেন তার মাস তিনেক পর । জোতদারের ছেলে যখন ভূমিহীন হয়ে পড়ে অথবা একদা খুব বিলাসী কারো  সার্বক্ষনিক পরিধেয় হয়ে উঠে কেবল খদ্দরের পাঞ্জাবী-তখন ধরে নেয়া যায় হিসেবে কিছু একটা গরমিল ছিলো ।
ঐ আপাতঃ বেহিসেবী মানুষটা শেষপর্যন্ত নিজের হিসেব চমৎকার মিলিয়ে গেলেন । তার নিজের সামান্য সঞ্চয় ছিলো, ক্লিনিকের শেষ বিলটা তার ঐ সঞ্চয় থেকেই দেয়া গেলো, পাঁচ অংকের বেতন পাওয়া একমাত্র সন্তানকে কিছুই করতে হলোনা । 
আর কি উপহাসময় নাটকীয়তা, যেমন তার জীবনজুড়ে, তেমনি মৃত্যুতে । সেদিন আমাদের ঘরে আলোকসজ্জা, বিবাহ উৎসব । 
না, তার সন্তান তার মতো এতো নাটকীয়-এতো নির্মোহ- এতোটা ব্যতিক্রম হবার সাহসী হয়ে উঠেনি অথবা সাহসের সবটুকু সে চেপে রাখে অন্তর্গত নিষ্ঠুরতায় ।  
এপ্রিল ২০, সারাদিন ঘোরের মধ্যে যায় । আমি বাসায় ফোন করিনা, আম্মার সাথে কথা বলিনা । সারাবছর জুড়েই এমন হয়, আমি কাউকে বলিনা । কিন্তু এই দিন আরো বেশী করে তার ছায়া আমাকে আঁকড়ে ধরে, নড়ে এবং নাড়ায় । 
এপ্রিল ২০ এর রাতে সহ-ব্লগার জিফরান, জিফরান খালেদ টেক্সট পাঠায় -জেগে আছি কিনা? ।  আমার কথা বলার ইচ্ছে করেনা কারো সাথে, তবু ফোন ঘুরাই । 
২০০১ এ আমার বয়স ছিলো ২৫, ২০০৯ এ জিফরানের বয়স কতো?
২০০১ এ আমি আমার বাবাকে হারিয়েছি, ২০০৯ এ জিফরান লড়ছে তার বাবাকে বাঁচানোর জন্য । 
জিফরানের সাথে কথা হয় । ভালো না, অবস্থা ভালো না । আগামী মাসে ওর পরীক্ষা, বিদেশ বিভূঁয়ে বেঁচে থাকার লড়াই- সেই সাথে বাবা'কে বাঁচানো ।
অনুভব করি- যুদ্ধ কি করে প্রজন্মান্তরে প্রবাহিত হয় । জিফরানের বাবা এস এম খালেদ মুক্তিযোদ্ধা ।  জিফরানের বয়সেই হয়তো যুদ্ধে ঝাঁপিয়েছিলেন স্বজাতিকে বাঁচানোর । জিফরান ও যুদ্ধ করছে তার জনককে বাঁচিয়ে রাখতে । 
ব্যক্তিমানুষ আমি খুব আশাবাদী নই । তবু মানুষের সম্মিলন, মানুষের প্রত্যয় ভালো লাগে । জিফরান জানায়- সে একা নয় । ব্লগের অনেকে, ব্লগের বাইরের অনেকেই হাত বাড়িয়েছেন । পরিকল্পনা হচ্ছে সম্মিলিত হাতের পরিধি বাড়ানোর ।
তারকের সাথে কথা হয় । আরো কিছু জানা হয় । আরো বন্ধুদের যোগাযোগ- এক বন্ধুর জনককে বাঁচানোর প্রত্যয়ে । 
এই আহ্বান যাবে প্রত্যেকের কাছে । দেশে কিছু উদ্যোগ নেয়া হচ্ছে, যারা আছেন সেই সব উদ্যোগের সহযাত্রী হোন; যারা দেশের বাইরে আছি তারা ভাবি কি করে আমরা জিফরানের পাশে দাঁড়াতে পারি । 
জিফরানের বাবার কথা লিখতে গিয়ে আবারো আমার চলে যাওয়া জনক'কে মনে পড়ছে- যিনি ভাঙ্গতে ভাঙ্গতে নিঃশেষ হয়ে যাওয়ার মুহুর্তে ও মানুষের উপর ভরসা রেখেছিলেন । এবং তিনি স্বপ্ন দেখতেন ।
আমার স্বপ্নহীন চোখে এই স্বপ্ন বুনতে ইচ্ছে করছে, জিফরান খালেদ নামের আমাদের এই বন্ধুটির হাতে আমরা  সবাই হাত রাখছি, আমাদের সম্মিলিত উদ্যোগ জাগিয়ে  রাখছে  একজন পিতার, একজন মুক্তিযোদ্ধার, একজন মানুষের বেঁচে উঠার সম্ভাবনা ।  

