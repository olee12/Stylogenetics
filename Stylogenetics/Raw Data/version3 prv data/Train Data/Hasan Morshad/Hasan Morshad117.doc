'যুদ্ধাপরাধ' না 'মানবতার বিরুদ্ধে অপরাধ'?



সম্প্রতি প্রথম আলোতে প্রকাশিত আইনমন্ত্রী ব্যারিষ্টার শফিক আহমেদ এর একটি সাক্ষাৎকার নিয়ে সংশ্লিষ্ট মহলে কিছু প্রশ্ন তৈরী হয়েছে।
সাক্ষাৎকারে আইনমন্ত্রী বলেছেন বাংলাদেশ সরকার যুদ্ধবন্দীদের নয় বরং মানবতার বিরুদ্ধে অপরাধসমুহের বিচার করতে যাচ্ছে এবং উপস্থিত সংবাদকর্মীদের অনুরোধ জানিয়েছেন 'যুদ্ধাপরাধ' এর বদলে 'মানবতার বিরুদ্ধে অপরাধ' এই শব্দগুচ্ছ ব্যবহার করার জন্য।
যেহেতু 'যুদ্ধাপরাধ', 'যুদ্ধাপরাধী' শব্দগুলো ব্যাপক অর্থে প্রচারিত এবং মানুষ যুদ্ধাপরাধীদের বিচার চায় সেকারনেই আইনমন্ত্রী বক্তব্য এবং অনুরোধ নিয়ে কিছুটা ধোঁয়াশা সৃষ্টির প্রয়াস হয়েছে, অনেকে প্রশ্ন তুলছেন, কেনো 'যুদ্ধাপরাধ' নয়? 
এ বিষয়ে কথা বাড়ানোর আগে দেখে নেয়া যেতে পারে ৯ডিসেম্বর ১৯৪৮ জাতিসংঘের সাধারন পরিষদের অধিবেশনে CONVENTION ON THE
PREVENTION AND PUNISHMENT OF
THE CRIME OF GENOCIDE নামে  পাশকৃত  রেজুলেশনটি।
এর মুখবন্ধে গনহত্যাকে মানবতার বিরুদ্ধে অপরাধ বলে ঘোষনা করে বলা হয়েছেঃ-
' genocide is a crime under international law, contrary to the spirit and aims of the United Nations and condemned by the civilized world;
Recognizing that at all periods of history genocide has inflicted great losses on humanity; and
Being convinced that, in order to liberate mankind from such an odious scourge, international co-operation is required'
রেজুলেশনের ২৬০(৩) ধারার অনুচ্ছেদ ২  এ নির্ধারন করা হয়েছে , শুধু হত্যা নয় আরো কিছু অপরাধ গনহত্যা হিসেবে গন্য হবে ---
১।পরিকল্পিত ভাবে একটি জাতি বা গোষ্ঠিকে নির্মুল করার জন্য
তাদের সদস্যদেরকে হত্যা বা নিশ্চিহ্নকরন
২।একই উদ্দেশ্যে শারীরিক বা মানসিক ক্ষতিসাধন
৩।একটি জাতি বা গোষ্ঠিকে নির্মুল করার উদ্দেশে এমন পরিবেশ
সৃষ্টি করা যাতে তারা সম্পুর্ন বা আংশিক ভাবে নিশ্চিহ্ন হয়ে
যায়
৪।এমন পরিবেশ তৈরী করা যাতে একটি জাতি বা গোষ্ঠীর
জীবনধারন কষ্টসাধ্য , সেই সংগে জন্মপ্রতিরোধ করে জীবনের
চাকা থামিয়ে দেয়া হয়
৫।একটি জাতি বা গোষ্ঠি শিশু সদস্যদের অন্যত্র সরিয়ে নিয়ে
তাদের জন্ম পরিচয় ও জাতিস্বত্বা মুছে ফেলা ।
গনহত্যার সংজ্ঞা নির্ধারনের পর ধারা ৩ এ গনহত্যা সংশ্লিষ্ট অপরাধ সমুহ ও চিহ্নিত করা হয়েছে
১। গনহত্যা চালানো
২।গনহত্যা চালানোর ষড়যন্ত্র/পরিকল্পনা করা
৩। প্রত্যক্ষ কিংবা পরোক্ষভাবে গনহত্যা উস্কে দেয়া
৪।গনহত্যা চালানোর চেষ্টা করা
৫।গনহত্যায় যে কোন প্রকারে সহযোগী হওয়া ও সমর্থন করা
ধারা ৩ এর পর ধারা ৪ এ বলা হয়েছে--
উপরোক্ত যে কোনো একটি অপরাধেই, অপরাধী যুদ্বাপরাধী হিসেবে বিবেচিত হবে- তা সে সাংবিধানিক সরকার, সরকারের আজ্ঞাবাহী কর্মচারী, কোন দল কিংবা একক কোনো ব্যক্তি ই হোক ।
ধারা ৭ এ আবার স্পষ্ট করে বলা হয়েছে --
ধারা ৩ এ বর্নিত অপরাধ সমুহ কোনো ভাবেই রাজনৈতিক অপরাধ বলে গন্য হবেনা ।
জাতিসংঘের দেয়া গনহত্যার সংজ্ঞা এবং আইনী ঘোষনার আলোকে পাকিস্তান সেনাবাহিনী এবং তাদের সহযোগীরা মানবতার বিরুদ্ধেই অপরাধ করেছে, যেহেতু গনহত্যা শেষপর্যন্ত মানবতার বিরুদ্ধেই অপরাধ।
অত্যন্ত যৌক্তিক ভাবেই গনহত্যার জন্য পাকিস্তান সেনাবাহিনীর বিচার হওয়া উচিত। শুভবোধে ভরসা রেখে আমরা স্বপ্ন দেখতেই পারি আন্তর্জাতিক পরিমন্ডলে আমাদের গ্রহনযোগ্যতা ঐ পর্যায়ে যাবেই একদিন যেদিন ঐ বর্বরদের বিচার ও আমরা করতে পারবো।
কিন্তু আজকের বাস্তবতা ঠিক ততোটা নয়।
বরং এ ক্ষেত্রে আইনমন্ত্রীকে আমার কাছে বেশ কৌশলী মনে হয়েছে। সম্ভবতঃ সরকার অত্যন্ত সতর্কভাবেই বিষয়টিকে বাংলাদেশের আভ্যন্তরীন বিষয় হিসেবে আন্তর্জাতিক পরিমন্ডলে উপস্থাপন করতে চাইছে কারন যুদ্ধাপরাধের জের টানলে পাকিস্তান, ভারত, মধ্যপ্রাচ্য, যুক্তরাষ্ট্র সহ টান পড়বে।
এই ঝামেলায় না জড়িয়ে সরকার একে 'মানবতার বিরুদ্ধে অপরাধ' বলতে চাইছে, তাহলে বল গড়িয়ে পড়ে সমগ্র মানবগোষ্ঠীর পায়ে এবং  'মানবতা বিরোধী অপরাধের বিচারের বিরুদ্ধে' অন্ততঃ প্রকাশ্যে কেউ দাঁড়াতে পারবেনা।
যাই হোক, যে নামেই সংজ্ঞায়িত করা হোক- বাংলাদেশের মানুষ জানে কারা অপরাধী। তাদের বিচারের জন্যই ৩৯ বছরের দীর্ঘ প্রতীক্ষা।
প্রতীক্ষার শুভ অবসান হোক। 

