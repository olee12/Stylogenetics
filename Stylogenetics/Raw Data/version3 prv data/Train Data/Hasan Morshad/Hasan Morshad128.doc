আমরা যেভাবে আমাদের নদীগুলো হত্যা করছি [ পর্ব ১ ] 



দেশে ফেরার পর বেশ কিছুদিন কোন কাজ করিনি, এমনকি লেখালেখি ও না। শুধু ঘরে সময় দেয়া, আর মাঝেমাঝে ঘুরাঘুরি।  তরুনদের  ঘুরাঘুরিরএকটা দলের সাথে মিশে গিয়ে উত্তর সিলেটের সীমান্তবর্তী এলাকাগুলো দেখা হলো, এই অঞ্চলের মানুষ হয়ে ও এর আগে এমন করে দেখা হয়নি। পারিবারিক ঝুটঝামেলা শেষে গত আগষ্ট থেকে নতুন করে যখন কাজ শুরু করলাম, ঘটনাক্রমে সেই উত্তর সিলেটই হয়ে গেলো আমার কাজের প্রধান একটা অংশ। উত্তর সিলেটে পর্যটন সম্ভাবনা ও বিকাশ নিয়ে কাজ-কর্ম।
মোটামুটি গত একবছরে এই অঞ্চলে ঘুরতে গিয়ে নদীগুলো দেখা হলো। ধলাই, পিয়াইন, ডাউকী, সারি- দেখা হলো নিজেদের নদী হত্যার প্রকাশ্য নৃশংসতা। নদী হত্যার আয়োজনের বিপরীতে আমাদের  রুখে দাঁড়ানোর ক্ষুদ্র চেষ্টা। 

নদীর নাম ডাউকী, পিয়াইন 
জাফলং যারা গিয়েছেন,  ধরে নেই তারা সকলেই জিরোপয়েন্ট এ গিয়ে দাঁড়িয়েছেন। ঠিক ওপারে ঝুলন্ত ডাউকী সেতু। ডাউকী সেতুর নীচ দিয়ে ওপারের উত্তর থেকে যে নদী এসে প্রবেশ করেছে বাংলাদেশে, সেটিই পশ্চিম দিকে চলে গেছে পিয়াইন নাম নিয়ে আর দক্ষিন দিকে ডাউকী নদী নামে। পিয়াইন আরো পশ্চিমে যেতে যেতে ছাতক হয়ে মিশেছে সুরমা নদীর সাথে, মাঝখানে ভোলাগঞ্জে দেখা হয়েছে ধলাই নদীর সাথে। এদিকে ডাউকী নদী দক্ষিনে আসতে আসতে গোয়াইন নদী হয়ে আরো পরে এসে মিশেছে সুরমার সাথে। 
এই নদীগুলো দিয়ে মেঘালয় পাহাড় থেকে পাথর নেমে আসে। তাই ভোলাগঞ্জের ধলাই আর জাফলং এর পিয়াইন ও ডাউকীর মোহনায় বাংলাদেশের দুই প্রধান পাথর কোয়ারী। বহু বছর থেকেই সারা বাংলাদেশের প্রয়োজনীয় পাথর সরবরাহ হয় এখান থেকে। সম্ভবতঃ পাকিস্তান আমলের শুরু থেকেই এই পাহাড়ি অঞ্চলে শীতকালে বিশেষ ধরনের নৌকা নিয়ে ( স্থানীয় ভাবে 'বারকি' নামে পরিচিত)  শ্রমিকরা হাজির হতো পাথর সংগ্রহে। পাহাড়ী নদীর ঠান্ডা পানিতে ডোবে ডোবে পাথর তোলা হতো। যন্ত্র নির্ভরতা না থাকায় এ ক্ষেত্রে নদী দূষনের কোন ঘটনা ঘটেনি তখনো। ফলে একই সময়ে  জাফলং তার প্রাকৃতিক সৌন্দর্য্যের কারনে বাংলাদেশের অন্যতম পর্যটন কেন্দ্র হিসেবে ও পরিচিত হয়ে উঠে।
সমস্যার শুরু হয় এই  দশকের শুরুতে। একদিকে পাথরের চাহিদা বেড়ে গেলো অনেক, অপরদিকে প্রাকৃতিক কারনেই মেঘালয় পাহাড় থেকে  পাথর নেমে আসা গেলো কমে। সমাধান কী? সমাধান পাওয়া গেলো হাতের কাছে, মানুষ উত্তোলন শুরু করার আগের শত শত বছরে আসা পাথর জমা আছে ভূ-ত্বকের গভীরে আর এখন প্রযুক্তি ও হাতের মুঠোয়। অতএব শুরু হলো বিশাল বিশাল এক্সেভেটরের আগমন, এক্সেভেটরের পাশাপাশি স্থানীয় পর্যায়ে কারিগর দিয়ে তৈরী করা হলো দানবীয় সব মেশিনারিজ- বিকট শব্দের কারনে যা 'বোমা মেশিন' নামে পরিচিত। 
কয়েক বছর ধরে চললো এক্সেভেটর আর বোমা মেশনের নারকীয়  তান্ডব। মাটির ৭০-৮০ ফুট গভীর থেকে তোলে আনা হলো হাজার হার ট্রাক পাথর, যে পাথর এতো বছরে ধরিত্রীর অংশ হয়ে গিয়েছে। এই অঞ্চল ডাউকী ফল্টের খুব কাছাকাছি থাকার ফলে মাতা ধরিত্রীকে কতোটুকু ঝুঁকিতে ফেলা হলো সেটা খালি চোখে দেখা সম্ভব না হলে ও ভোলাগঞ্জ এবং জাফলং  ক্রমশঃ নরকে পরিনত হলো শব্দ, ধুলো আর নদী দূষনে। 
বালু জমে জমে পিয়াইন নদীর জাফলং অঞ্চল মরে গেলো, সেই বালুতে বসলো  এক্সেভেটর, বোমা মেশিন। এক্সেভেটর বালু কাটতে থাকলো, বালুর নিচের পানি পাম্প করে ফেলা হতে থাকলো পাশের ডাউকী নদীতে, পানি কমলে তুলে আনা হতে লাগলো পাথর। অসহয়নীয় পরিবেশের কারনে স্থানীয় আদিবাসী খাসিয়া সম্প্রদায় সরে যেতে বাধ্য হলো নদী তীরবর্তী নিজস্ব ভূমি থেকে।
কয়েকবছর ধরে চলতে থাকা এই ভয়ংকর তান্ডবের বিরুদ্ধে সরকার, প্রশাসন যন্ত্র নির্বিকার থাকলো ( কেনো সেটা আরো পরে বলা হয়েছে)। গনমাধ্যম ও স্থানীয় আদিবাসী সম্প্রদায়ের প্রতিবাদের মুখে বর্তমান সরকার গঠনের পর পর সর্বপ্রথম ২০০৯ সালের ফেব্রুয়ারীর ১ তারিখে পরিবেশ অধিদপ্তর ধলাই, পিয়াইন ও ডাউকী নদী থেকে পাথর উত্তোলনে সব ধরনের যান্ত্রিক উপকরনের ব্যবহার নিষিদ্ধ ঘোষনা করে। 
আন্তঃ মন্ত্রনালয়ের বৈঠকে যোগাযোগমন্ত্রী সৈয়দ আবুল হোসেন এই নিষেধাজ্ঞা শিথিলের অনুরোধ জানালে ও পরিবেশ মন্ত্রনালয় তা বজায় রাখে। কিন্তু স্থানীয় প্রশাসনের অসহযোগীতার কারনে এই  নিষেধাজ্ঞা কার্যকর না হওয়ার প্রেক্ষিতে জুলাই ২০০৯ এ বাংলাদেশ এনভায়রোমেন্টাল ল'ইয়ার্স এসোসিয়েশন (বেলা) হাইকোর্টে রিট আবেদন করে। আদালতের কার্যক্রম শুরু হলে পাথর মালিক সমিতি ও এর অন্তর্ভুক্ত হয় এবং তাদের আইনজীবি হিসেবে নিয়োগপ্রাপ্ত হন ব্যারিস্টার রোকনউদ্দীন মাহমুদ। রোকন উদ্দীন মাহমুদ এই নিষেধাজ্ঞার বিরুদ্ধে দুটি প্রধান যুক্তি দেখান, প্রথমতঃ বিপুল পরিমান পাথর উত্তোলন হঠাৎ হ্রাস পেলে এনুয়েল ডেভেলপমেন্ট প্রোগ্রাম( এডিপি) বাস্তবায়ন ক্ষতিগ্রস্ত হবে, দ্বিতীয়তঃ- 'বোমা মেশিন' স্থানীয় প্রযুক্তি মাত্র, এটাকে যান্ত্রিক উপকরন হিসেবে বিবেচনা করা যায়না।
মহামান্য আদালত জানুয়ারি ২০১০ তারিখে রায় ঘোষনা করেন যে, পরিবেশ অধিদপ্তরের এই নিষেধাজ্ঞা অবশ্যই বলবৎ থাকবে। 
ব্যারিষ্টার রোকন উদ্দীন মাহমুদের দেয়া যুক্তি খন্ডন করে মহামান্য আদালত তাদের রায়ে বলেন 

“If an activity is allowed to go ahead, there may be irreparable damage to the environment and if it is stopped, there may be irreparable damage to economic interest, incase of doubt, however protection of environment would have precedence over the economic interest” 



“The ban of mechanized extraction of stones imposed by the Department of Environment as evidenced by Annexure-F shall remain in force until guidelines, if possible, are framed by the Ministry of Environment  and the Department of Environment by strictly keeping the environment of the concerned area Intact “

সুতরাং  আদালতের রায়ে এটি স্পষ্ট যে  'mechanized extraction of stones' সম্পূর্ণ নিষিদ্ধ এবং স্থানীয় প্রশাসন আইনগত ভাবে বাধ্য আদালতের এই নিষেধাজ্ঞা বলবৎ করতে।
এবার কিছু  ছবি দেখা যাকঃ


প্রথম ছবিটি  দিন দশেক আগের। কয়েকজন সাংবাদিক বন্ধু সহ আমরা জাফলং যাই, দেখি মৃত পিয়াইনের বুক জুড়ে যন্ত্রদানব বসানো হচ্ছে অনেকগুলো পাথর তোলার উদ্দেশ্য, দ্বিতীয় ছবিটি আরো কয়েকদিন আগের-ডাউকী নদীর উপর বসানো সেতু যেনো পাথর উত্তোলনের পর এপার থেকে ট্রাক চলে যেতে ওপারে পাথর  নিয়ে আসার জন্য।
এই ছবিগুলো নিয়ে আমরা কয়েকদফা দেখা করি উপজেলা নির্বাহী কর্মকর্তা, পরিবেশ অধিদপ্তরের বিভাগীয় পরিচালক, জেলা প্রশাসক এবং জেলা পুলিশ প্রশাসকের সাথে। প্রথম ছবি দেখিয়ে প্রশ্ন করিঃ- আদালতের রায় অনুযায়ী পাথর উত্তোলনে এই যন্তের ব্যবহার নিষিদ্ধ কিনা?  উপজেলা নির্বাহী কর্মকর্তা থেকে জেলা প্রশাসক প্রত্যেকের মুখস্থ উত্তর- আদালতের রায়ের কাগজ তাদের কাছে নেই। এই উত্তর আমাদের পূর্বানুমান ছিলো তাই আমরা ভিন্ন মাধ্যম ব্যবহার করে এগুলো সংগ্রহ করেছিলাম আগেই, তাঁদের প্রত্যকে বেলা'র রিট আবেদন ও আদালতের রায়ের কপি হাতে ধরিয়ে দেই। সবচেয়ে বিনোদন যোগান পরিবেশ অধিদপ্তরের বিভাগীয় পরিচালক, তিনি প্রথমে খুব ভাব ধরে শুনান পদে তিনি ডেপুটি সেক্রেটারী( হুম!)। তো ডেপুটি সেক্রেটারী সাহেব জানতেনই যে, এই নিষেধাজ্ঞা মুলতঃ তার মন্ত্রনালয়েরই দেয়া 
দ্বিতীয় ছবিতে যে সেতু দেখা যাচ্ছে সেটি গত বছর ব্যবহার করা হয়েছে, তারপর পরিত্যক্ত। মৌসুম আসার সাথে সাথে এটি পুনরায় ব্যবহার উপযোগী করা হচ্ছে নদীর দুপাশে বাঁধ দিয়ে। প্রশাসনকে আমরা এই প্রশ্ন করিঃ- এই সেতুটি কি বৈধ? কার অনুমতি নিয়ে পাথর ব্যবসায়ীরা এই সেতু তৈরী করছে? যদি প্রশাসনের কেউ দিয়ে থাকে তাহলে কিসের ভিত্তিতে? প্রবাহমান নদীর বুকে ইচ্ছেমতো একটা কিছু দাঁড় করিয়ে দেবার আইনগত সুযোগ আছে কিনা?
উপজেলা নির্বাহী কর্মকর্তা থেকে শুরু করে  জেলা  প্রশাসক পর্যন্ত প্রত্যেকে ইশারা ইঙ্গিতে বুঝানোর চেষ্টা করেন যে  তারা প্রত্যেকেই এইসব অবৈধ কর্মকান্ড বন্ধে আগ্রহী কিন্তু আমাদের উচিত স্থানীয় সংসদ সদস্যের সাথে আলাপ করা ( বুঝতে চেষ্টা করি একজন সংসদ সদস্য আসলেই কতোটুকু ক্ষমতাবান এইদেশে? আদালতের নিষেধাজ্ঞা বলবৎ করতে প্রশাসন বসে থাকে তার মর্জির জন্য)
ইন্টারেস্টিংলি, বেলার রিট পিটিশনে আমরা দেখি- এই সংসদ সদস্য ও পাথর উত্তোলনে বোমা মেশিন ব্যবহারের বিরুদ্ধে চিঠি লিখেছিলেন মন্ত্রনালয়ে ২০০৯ সালে। এ ছাড়া ইমরান আহমেদ চৌধুরী শিক্ষিত ও সজ্জন ব্যক্তি। সুতরাং ভরসা নিয়েই আমরা তার সাথে দেখা করি। তিনি প্রথমেই জানান- থানার ওসি তাকে জানিয়েছে জাফলংয়ে কোন বোমা মেশন চলছেনা। ঠিক এদিন  স্থানীয় দৈনিক 'শ্যামল সিলেট' এ প্রতিবেদন প্রকাশ হয়েছে। আমরা দেখাই তাকে, আমাদের তোলা ছবি দেখাই। তিনি মাথা নাড়েন। নাহ- এগুলো ঠিক 'বোমা মেশিন' না। শিক্ষিত, সজ্জন স্থানীয় সংসদ সদস্যের সাথে এই মেশিনের অপারেটর মোস্তফা মিয়ার কথার মিল খুঁজে পাই। সে ও এটাকে 'বোমা মেশিন' বলছিলো না- নতুন নাম হয়েছে ' সিলিন্ডার মেশিন'
আমরা হিসেব মিলাই এবার। এই পাথর কোয়ারী সরকারী ইজারা নয়। যে কেউ ওখান থেকে পাথর তোলতে পারে, শুধু উত্তোলিত পাথরের উপর সরকার নির্ধারিত ট্যাক্স দিয়ে। নানা সূত্র থেকে খবর বের করি সংগৃহীত ট্যাক্সের পরিমান দৈনিক দুই লক্ষ টাকা। এর মধ্যে মাত্র  হাজার  পঁচিশেক জমা হয় সরকারের দপ্তরে। বাকী টাকা যাচ্ছে সরকারী দলের স্থানীয় নেতা এবং প্রশাসনের পকেটে- উপজেলা নির্বাহী কর্মকর্তা থেকে পুলিশ প্রশাসন হয়ে জেলা প্রশাসক পর্যন্ত। এটা গেলো কেবল মাত্র ট্যাক্সের টাকার বখরা- এ ছাড়া ও পাথর ব্যবসায়িদের কাছ থেকে পাওয়া টাকা যার পরিমান এর থেকে অনেক অনেক বেশী।
দুবছর পর নির্বাচন। সংসদ সদস্য সাহেব আবারো নির্বাচন করবেন, নিজ দলের চ্যালা চামুণ্ডাদের নগদ অর্থের জোগান দিতে হবে। অতএব- আইন, পরিবেশ গোল্লায় যাক, ভুলে যাই নিজেই চিঠি লিখেছিলাম এসব বন্ধের সুপারিশ জানিয়ে।
এখন তাহলে উপায় কী? 
নাহ আমরা ও নিশ্চয় বসে থাকবো না। পরবর্তী কর্মকৌশল নিয়ে চিন্তাভাবনা চলছে। কারো কোন পরামর্শ থাকলে জানাবেন। টিপাইমুখ নিয়ে রাজনীতি আছে, সুতরাং মিছিল-মিটিং জনসমাবেশ আছে। ধলাই, পিয়াইন, ডাউকী, সারি নিয়ে রাজনীতি নেই- সুতরাং প্রকাশ্যে খুন হলে ও এর জোরালো প্রতিবাদ নেই।
কিন্তু নদী খুন হলে যে আমরা ও মরে যাবো সেই উপলব্ধি তো দরকার, তাইনা?


( পরের পর্বে লিখবো বাংলাদেশের অন্যতম সুন্দর নদী, পান্না সবুজ জলের 'সারি' খুনের গল্প)

[ যাঁদের পাশে থেকে এইসব কাজ করা হচ্ছে-  আব্দুল করিম কিমঃ সেক্রেটারী, বাংলাদেশ পরিবেশ আন্দোলন( বাপা), সিলেট; দেবাশিষ দেবুঃ বার্তা সম্পাদক, দৈনিক শ্যামল সিলেট ; উজ্জ্বল মেহেদীঃ ব্যুরো চীফ, দৈনিক প্রথম আলো ;  মাহবুবুর রহমান রিপনঃ স্টাফ রিপোর্টার, দ্যা ইনডিপেন্ডেন্ট ; নাজিম কামরান চৌধুরীঃ উত্তর সিলেটে পর্যটন উদ্যোক্তা ]

