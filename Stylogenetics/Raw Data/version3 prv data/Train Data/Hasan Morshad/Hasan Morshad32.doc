'দেখিয়া শুনিয়া ক্ষেপিয়া গিয়াছি'পোস্টঃ- সচল থাকি ক্যামনে?



( ভূমিকার আগেঃ এই পোষ্টকে যদি কেউ মাতব্বরী পোষ্ট বলে দোষারোপ করতে চান, করতে পারেন। পাকনামী বলে গালমন্দ করতে চান, তাও করতে পারেন। আবুল মকসুদের মতো জাবরকাটা পোষ্ট বলবেন? ঠিক আছে।  তবে এসকল অর্ধসত্য মাত্র। আসল সত্য হলো এটি দেখিয়া শুনিয়া ক্ষ্যাপিয়া গিয়া পোষ্ট। কার পোষ্ট? একজন সাধারন, অতিসাধারন সচলের। যে মডারেটর না, যে নীতিনির্ধারক না-কেবলই সচলায়তনের একজন সচল। হ্যাঁ-সচলায়তন শুরুর প্রথম দিন থেকে কিংবা সময়কে আরেকটু পেছনে নিয়ে গিয়ে ভূমিষ্ঠদিবসের বছরখানেক আগে জন্মপ্রক্রিয়া সম্পর্কে অবগত কিংবা জড়িত  এই দাবীতে সে যদি কিছুটা অধিকার ফলাতে চায় নিজগুনে না হয় ক্ষমাই করে দিলেন।)  

যারা জানেন তারা পুনঃস্মরণ করতে পারেন, যারা জ়ানেন না তারা জেনে নিতে পারেন সচলায়তনের জন্ম হয়েছিলো কেবলই আয়েশী ব্লগব্লগর কিংবা খামখেয়ালে আরেকটি বাংলা ব্লগিং প্লাটফর্মের জন্য না। এর পেছনে একটি সুনির্দিষ্ট আদর্শিক অবস্থান ছিলো। মুক্তিযুদ্ধের চেতনা ও ইতিহাস, অসাম্প্রদায়িকতা, মানুষের শুভবোধের প্রশ্নে ন্যূনতম কোন আপোষ না করে  সৃষ্টিশীলতাকে লালন, বিকাশ ও প্রচারের উদ্দেশ্যেই সচলায়তনের জন্ম।সদস্য সংখ্যা, পোষ্টের ফুলঝুড়ি, মন্তব্যের স্রোত, হিটের বন্যা- এগুলোকে পাত্তা না  দিয়ে গুনগত মানকে টিকে থাকার কৌশল হিসেবে নেয়া হয়েছিলো, যার জন্য শুরু থেকেই এটি উন্মুক্ত প্লাটফর্ম নয়।  সচলায়তন টিকে আছে, ভালোভাবেই টিকে আছে। মুল যে লক্ষ্য ছিলো তার ব্যত্যায় না করেই, যে আপোষগুলো করবেনা বলে জেদ ছিলো সে আপোষ না করেই সচলায়তন ফুলে ফসলে ভরে উঠছে। পেরিয়ে আসা তিনবছর একেবারে কুসুমাস্তীর্ণ ছিলো এমন নয়।  নিজেদের পশুবৃত্তির কারনে ধরা খেয়ে সচলায়তনকে ধ্বংস করে ফেলার জেহাদী ঘোষনা দিয়ে কেউ সরে গেছেন, কেউ সচলায়তনকে বিক্রী করে ফেলার ধান্দা করে ধরা খেয়েছেন, কেউ শুধু অনেক ভালোবাসা আর অনেক অভিমান নিয়ে ও দূরে চলে গেছেন।    এরকম এক একটি নির্দিষ্ট ঘটনা আছে বেশ কয়েকটি, সচলায়তনের তিনবছরের পরিক্রমায়। এমন হয়, এমন হয়না যে তা নয়। এ নিয়ে ক্ষ্যাপে উঠার  কিছু নেই।  
তাহলে সমস্যাটা কোথায়? সমস্যা হলো যখন সমস্যা নির্দিষ্ট না হয়ে সামগ্রিক হয়ে উঠে। সামগ্রিক সমস্যা যখন একটা চরিত্রধারন করে ফেলতে চায়। সাম্প্রতিক সময়ে সচলায়তনের সচল( আমি সহ এবং কেউ কেউ ব্যতিক্রম ছাড়া), নিবন্ধিত অতিথি সচলদের আচরনগত বিষয় নিয়ে চিন্তিত হওয়া ছাড়া উপায় নেই। প্রাকসচলযুগে যখন আমরা( সচলায়তনের পুরনো সদস্যদের অনেকেই) অন্য একটা প্লাটফর্মে  ব্লগিং করতাম সেখানে একটা আদর্শিক লড়াই জারী ছিলো, আমাদের শত্রুপক্ষ চিহ্নিত ছিলো। ঘাতক-দালালদের ছানাপোনাদের মুক্তিযুদ্ধবিরোধী প্রচারনা জবাব দিতাম আমরা সংঘবদ্ধ ভাবে ঘন্টার পর ঘন্টা, দিনের পর দিন নির্ঘুম। মন্তব্য-প্রতিমন্তব্য-তর্ক-কুতর্ক-কৌশল-অপকৌশল-প্রচার-অপপ্রচার-ডিফেমিশন-গালাগালি-হুমিক-আক্রমন-প্রতিআক্রমন সবই জায়েজ ছিলো কারন ভার্চুয়ালি ওটা যুদ্ধের মাঠই ছিলো। আমাদের জিতে যাওয়ার প্রয়োজ়ন ছিলো এবং আমরা জিতে গিয়েছিলাম। আন্তর্জালের বাংলা মাধ্যমে ঘাতক দালালদের ছানাপোনাদের  নিয়ন্ত্রনে যেতে পারেনি।  কিন্তু সচলায়তন যুদ্ধের মাঠ না। এটা একটা পরিবার।কি রকম পরিবার? যেখানে মতপ্রকাশের স্বাধীনতা নেই, যেখানে সিদ্ধান্ত চাপিয়ে দেয়া হয়, যেখানে সিদ্ধান্ত মেনে নিতে বাধ্য করা হয়? নাকি যেখানে সবাই রাজা-খেয়াল খুশী, খিস্তি, ঝগড়া, যেমন খুশী? দুটোর কোনটাই নয়। ধারনাগতভাবে সচলায়তন এমন একটা পরিবার যেখানে মত প্রকাশ হবে, মতদ্বৈততা হবে, আলোচনা-সমালোচনা-তর্ক-বিতর্ক হবে কিন্তু কুতর্ক, ঝগড়া, রগ ফুলানো, একজনকে নাস্তানাবুদ করে ফেলা, দলবদ্ধ আক্রমন এইসব চলবেনা।  অস্বীকার করার কোন সুযোগ নেই এই বিষয়গুলো চলছে এখন। কোন একটি ইস্যুতে কিংবা এক দুজন নয় সংক্রামক ব্যাধির মতো অনেকেই অহেতুক আক্রান্ত এখন। আমাদের আচরন, আমাদের মন্তব্যের ভাষা, আমাদের প্রতিমন্তব্যের ঝাঁঝ, আমাদের অপ্রাসঙ্গিকতা, আমাদের ব্যঙ্গ-বিদ্রুপ, ঠাট্টা-তামশা, নিষ্ঠুরতা সব মিলিয়ে যে কেউ আক্ষেপ করবেন- সচলায়তনের পরিবেশ আগের মতো থাকছেনা।  এটি এলার্মিং। চোখ বুজে থাকতে চাইলে থাকা যায় আরামসে। কিন্তু আমরা যদি সচলায়তনে সচলায়তনের মতো দেখতে চাই তাহলে সবাইকে মিলে উদ্যোগ নিতে হবে এ পরিস্থিতি থেকে উত্তরনের।

এক্ষেত্রে কার কি ভূমিকা দরকার?
পূর্ণসচলঃ- নীতিমালায় যাই থাকুক, সচলায়তনের চরিত্র আসলে নির্মান ও ধারন করেন আপনারা- পুরাতন, নতুন মিলিয়ে পূর্ণ সচলরা। একজন অতিথি প্রথমবারের মতো সচলায়তনে ভ্রমনে এসে মুগ্ধ হবে নাকি রুমালে নাক চেপে ধরবে সেটা নির্ধারন করেন আপনারা( মানে আমি সহ)। এ জন্য যেটা জরুরী দায়িত্বশীল মডারেটররা তারা তাদের কাজ করুক কিন্তু পূর্ণ সচলরা নিজেরা এক একজন ছায়া মডারেটর হিসেবে দায়িত্ব নিন। আপনারা সচলায়তনে স্বাধীনভাবে লেখা প্রকাশের অধিকার ভোগ করেন, মডারেশন কিউ ঘুরে আপনাদের লেখা আসেনা। এই অধিকারকে সম্মান দিন। নিজের একটা লেখা প্রকাশের আগে ভাবুন, আপনি দায়িত্বশীল মডারেটর হলে এই লেখা নীড়পাতায় প্রকাশের ছাড় দিতেন কিনা? আজ এই দিয়ে খেলাম, সেই দিয়ে ঘুরলাম জাতীয় পোষ্টের জন্য সচলায়তনের প্রয়োজন নেই, আমজাম কাঁঠাল কলা- বহু বাংলা ব্লগ এখন বাজারে হাজির আপনাকে স্বাগত জানাতে, তাদের আতেথিয়তা গ্রহন করে ফেলুন নিঃসংকোচে। আপনার লেখায় যদি তারেক জিয়ার বন্দনার ইঙ্গিত থাকে, আমি নিশ্চিত একজন অতিথি সাহস পাবে গোলাম আজমের বন্দনাবাহী পোষ্ট দিতে সচলায়তনে।  মন্তব্য করার আগে, কোন মন্তব্যের জবাব দেবার আগে দ্বিতীয়বার ভাবুন- মডারেটর হিসেবে এই মন্তব্য দায়িত্বশীল কিনা, এই মন্তব্য ঝামেলা পাকাতে পারে কিনা, এই মন্তব্যে সহব্লগারকে আঘাত করার উপাদান আছে কিনা?  আপনি যদি মেজাজ খারাপ করে একজনের পোষ্টে অলিভ অয়েলের ছবি ঝুলিয়ে দেন, দেখবেন অতিথি সচল সোৎসাহে সোয়াবিন তেলের ছবি ঝুলিয়ে দিচ্ছে।   সচলায়তনের শুরুতে একটা অলিখিত নিয়ম হয়েছিলো কোন পোষ্টে পোষ্টের সাথে অসম্পৃক্ত মন্তব্য গ্রহনযোগ্য হবেনা। সচলদের আড্ডা, খোশ-গল্প, রঙ্গ তামাশা ইত্যাদির জন্য আড্ডাঘর নামে আলাদা একটা জায়গা আছে। মডারেটরদেরকে দাবী জানান দরকার হলে তারা আড্ডাঘর খুলে দিক কিন্তু নিজের পোষ্টকে আড্ডাঘর বানাবেননা। মন্তব্য সংখ্যা কমে যাবে? যাক। গত কয়েকদিনে আমি অনেকগুলো উদাহরন দিতে পারবো- ঝামেলাপূর্ণ পোষ্টে শতাধিক মন্তব্য, ভালো পোষ্টে দশটি ও নয়। আমরা কি এই রুচিবোধের উদাহরন তৈরী করতে চাই? মোট কথা আপনার পোষ্ট ও মন্তব্যই সচলায়তনের রুচি তৈরী করছে। সুতরাং দায়িত্ব এড়াবেননা।  আবারো বলছি সচলায়তন যুদ্ধের ময়দান নয় যে শত্রুকে পুঁতে ফেলে জিততেই হবে আমাকে। এখানে কেউ ঘাতক দালালের ছানাপোনা নেই যে- কারো সাথে যে কোন আচরন গ্রহনযোগ্য বলে বিবেচিত হবে। কারো কোন পোষ্ট, মন্তব্যে দ্বিমত থাকলে একটা পর্যায় পর্যন্ত তর্ক করুন। একটা পয়েন্টের পর তর্ক, কুতর্কে পরিনত হয়, তারপর শুরু হয় অসুস্থতা। ঐ পয়েন্টটা চিহ্নিত করে নিজেকে প্রত্যাহার করে নিন। আপনার হাতে আছে রেটিং, পছন্দ/ অপছন্দ, আপত্তি জানান এর মতো মারাত্বক সব অস্ত্র। অহেতুক নিজের মেজাজ খারাপ না করে এইসব অস্ত্র প্রয়োগ করুন। ভেজাল পোষ্ট মন্তব্যের বদলে ভেসে যাক ১ রেটিং এ। একেবারে শেষমেষ মডারেটরদেরকে মেইল করে জানিয়ে দিন। ব্যাস। আপনার দায়িত্ব শেষ। মুর্দাফরাসের দায়িত্ব মডারেটরদের। আপনি কেনো আন্ডারটেওকার হতে যাবেন?  সম্প্রতি  অনেক সচলের  একটা প্রবণতা চোখে পড়েছে। সচলায়তনের ঝগড়াঝাঁটি ফেসবুকে টেনে নেয়া। এখানে কারো লেখা ভালো লাগলোনা, ঐখানে গিয়ে তাকে অপদস্ত করা। আপত্তিকর, অত্যন্ত আপত্তিকর। যুক্তি দেখাতে পারেন- ফেসবুক হলো আমার পার্সোনাল রিলিফের জায়গা!  ভুয়া যুক্তি। ঘরের সমস্যা কি আপনি বাজারে টেনে নিয়ে যান? আপনার আপত্তি হয় এখানে মিটান, মিটাতে না পারলে ভুলে যান কিন্তু অন্য কোথাও নিয় টেনে লম্বা করবেননা।  
নিবন্ধিত অতিথি সচলঃ- আপনাদের জন্য একটাই কথা-'রয়েসয়ে'। যেহেতু নিবন্ধন করেছেন, লেখা ও মন্তব্য মডারেশন ঘুরে আসার সময়টুকু অপেক্ষার ধৈর্য্য ধারন করছেন- ধরে নেয়া যায় সচল হবার প্রতি আপনার আগ্রহ  আছে, সচলায়তনের প্রতি ভালোলাগা আছে। আপনাকে ধন্যবাদ। প্রথমেই নীতিমালা পড়ুন। অবশ্যই পড়ুন। ডুয়েল পোষ্টিং, নীড়পাতায় একাধিক লেখা সহ নিয়মকানুন জানুন। আপনার সবচেয়ে ভালো লেখাটি সচলায়তনে দিন। সুস্থ মিথস্ক্রিয়ায় অংশ নিন। তর্ক-বিতর্ক,যুক্তিতে মাতুন কিন্তু অসুস্থ পরিস্থিতি তৈরী হলে বিরত থাকুন, নিজেকে নিরাপদ রাখুন। কোন সচলের প্রতি আপনার অনুরাগ থাকতে পারে কিন্তু তিনি কোন পরিস্থিতি সূর্য হয়ে উঠলে তার সহযোগীতায় আপনি উত্তপ্ত বালি হয়ে উঠবেননা। সোজা কথা কোন ধরনের অসুস্থতার অংশ হবেননা, ভুলে যাবেননা যে আপনি অতিথি। যে কোন সমস্যা, অভিযোগের জন্য মডারেটরদের জানান। কোন ব্যক্তি সচল নয়, কেবলমাত্র সচলায়তনের প্রতি দায়বদ্ধ থাকুন।
  দায়িত্বশীল মডারেটরগনঃ- অনেক চাপ নেয়া, অনেক সময় দেয়া তবু মডারেটরদের উপর থেকে আরো  প্রত্যাশার চাপ কমবেনা।  অতিথি লেখকদের লেখাপ্রকাশের গুনগত মানের বিষয়ে আরেকটু সতর্ক হওয়া যেতে পারে, এমনকি পূর্ণ সচলদেরকে ও আপনারা নোট দিতে পারেন আরো বৈচিত্রপূর্ণ, চিন্তাশীল ও পরিশ্রমী লেখা উপহার দেয়ার জন্য। নীড়পাতা না হয় একটু ধীরে বদলাবে তবু শেষপর্যন্ত গুনগত মানতো নিশ্চিত হবে।  প্রায়ই দেখা যাচ্ছে মডারেশন পেরিয়ে আসা কোন কোন মন্তব্য ঝামেলার আগুন  উস্কে দিচ্ছে। এটি যেনো না হয়। কোন অতিথি মন্তব্যে যদি ঝামেলা বাড়ার কিংবা কাউকে আক্রমন করার মতো ইঙ্গিত থাকে সেগুলো যেন মডারেশনেই নিহত হয়।   আমার মনে আছে, প্রথম দিকের পোষ্টগুলোতে এমনকি মন্তব্যে ও যদি অপ্রাসঙ্গিকতা থাকতো মডারেটরা সতর্ক করে দিতো। সচলায়তনের পরিধি বেড়েছে, প্রতি পোষ্টে চোখ রাখা অবশ্যই সম্ভব নয়, সচলদের নিজেদেরকেই এসব দায়িত্ব নিতে হবে। তবে ঝামেলার গন্ধ আছে এরকম পোষ্টে মডারেটররা একটু অগ্রীম একশনে নামতে পারলে অনেক ক্ষেত্রে পরিস্থিতি এড়ানো সম্ভব বলে মনে হয়।

(উপ)সংহার (এবার থামা দরকার। না হয় লোকজন ঢিল ছুঁড়তে পারে। ) সবকথার শেষ কথা- প্রথম দিন থেকে সচলায়তনকে দেখা একজন সাধারন সচল হিসেবে আমি চাই সচলায়তন যেমন ছিলো ঠিক তেমনই থাক। নিঃশ্বাস নেয়া যায় এমন এক অনুজ্জ্বল মফস্বল, নিঃশ্বাস আটকে আসা ঝলমলে নগরীর দরকার নাই। ভুলে যাওয়া ভুল হবে, মাত্র কয়েকজন নিয়ে চলা শুরু করে সচলায়তন এতোটা পথ আসতে পেরেছে। প্রয়োজনে সিস্টেম রিস্টার্ট করে আবার নতুন যাত্রা করা যাবে কিন্তু সচলায়তনের যে মুলকথা ছিলো 'সুস্থ মিথস্ক্রিয়া' সেটিকে নষ্ট হতে দেয়া যাবেনা। তাই ব্যক্তি আমি সহ প্রত্যেক সচলেরই এই মুহুর্তে নিজের আচরন মুল্যায়নপূর্বক সিদ্ধান্তে আসা দরকার কে কোন ভূমিকায় থাকবেন আগামী দিনের সচলায়তনে।


