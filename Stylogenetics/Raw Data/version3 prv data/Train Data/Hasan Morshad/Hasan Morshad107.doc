বাংলাদেশকে প্রদেশে ভাগ করার প্রস্তাব ও কিছু টুকরো ভাবনা



.
ফেরদৌস কোরেশীর নতুন দল গঠন নিয়ে আগ্রহী হওয়ার তেমন কোনো যুক্তিযুক্ত কারন ছিলোনা । সামরিক শাসকদের ছত্রছায়ায় এর আগে ও রাজনৈতিক দল গঠিত হয়েছে । এদের মধ্যে দুটো দল কয়েক মেয়াদে দেশ শাসন ও করেছে। একটি আবার দু মেয়াদের জন্য 'গনতান্ত্রিক' ভাবে নির্বাচিত ছিলো ।
তবু দল ঘোষিত হবার পর তাদের প্রকাশিত মেনিফেস্টো ও দেখলাম পত্রিকা মারফত । গতানুগতিক কথাবার্তা । কেবল একটা বিষয় মনোযোগ আকর্ষন করলো-এই দল বাংলাদেশকে কয়েকটি প্রদেশে ভাগ করার প্রস্তাবনা রেখেছে ।
প্রস্তাবনা যে নতুন তাও ঠিক না । জেনারেল এরশাদ ও একবার বাংলাদেশকে আটটী প্রদেশে ভাগ করার প্রস্তাব করেছিলেন । গনআন্দোলনের মাধ্যমে ক্ষমতাচ্যুত না হলে হয়তো বাস্তবায়নের চেষ্টা ও করতেন ।
যদি ভুল না হয়, জাতীয় সমাজতান্ত্রিক দল (জাসদ) এর মেনিফেষ্টো'তে ও বাংলাদেশ কে বিভিন্ন প্রদেশে ভাগ করার প্রস্তাবনা আছে (কমরেড ভাস্কর নিশ্চিত করতে পারেন)
বাংলাদেশের মতো মাত্র ৫৬ হাজার বর্গমাইলের একটা দেশকে প্রদেশে ভাগ করার যৌক্তিকতা কি? যে যুক্তি দেখানো হয় তাহলো প্রশাসন বিকেন্দ্রীকরন  এবং স্থানীয় সরকার ব্যবস্থা কার্যকর করন ।
এসবের জন্য দেশকে প্রদেশে ভাগ করা কতোটুকু প্রয়োজনীয় ?
বাংলাদেশ ভূ-খন্ড নিজেই একটা প্রদেশ ছিলো পাকিস্তান নামক রাস্ট্রের । পাকিস্তানে এখনো বেশ কয়েকটা প্রদেশ আছে । অনেকগুলো প্রদেশ আছে ভারতে । পাকিস্তান ও ভারতের প্রাদেশিক বাস্তবতা আর বাংলাদেশের বাস্তবতা কি এক?
পাহাড় ও সমতলের আদিবাসী ছাড়া বাংলাদেশ রাষ্ট্রের প্রায় সকল অঞ্চলের মানুষই নিজেকে বাংগালী বলেই পরিচয় দেন । বিভিন্ন ডায়ালেক্ট এ একই ভাষাতেই কথা বলেন । আচার আচরন,জীবন যাপন,মুল্যবোধ ও প্রায় একই ।
তবে আরো গাঢ় বিবেচনায়,সাংস্কৃতিক ভিন্নতা ভাবনার ভিন্নতা ও কিন্তু আছে ।
যেমন,সিলেটের লোকজন নিজের প্রথম পরিচয় 'সিলেটী' বলতে সহজবোধ করেন । তারা মনে করেন সিলেটের নিজস্ব সংস্কৃতি আছে, নিজস্ব একটা মুল্যবোধ,ইতিহাস ঐতিহ্য ও একটু ভিন্নতর এমনকি নিজেদের প্রায় বিলুপ্ত একটা বর্নমালা ও আছে । সিলেটীরা মনে করেন দেশের বৈদেশিক আয়ের বড় অংশটা তারা উপার্জন করেন ,কিন্তু সেই হিসাবে রাষ্ট্রের কাছ থেকে তারা যথাযোগ্য সুবিধা পাননা । অনেক বয়স্ক জনকে আমি ইতিহাসের একটা অংশ নিয়ে কথা বলতে দেখেছি- একটা দীর্ঘ সময় সিলেট আসলে বাংলার অংশই ছিলোনা । ছিলো আসাম প্রদেশের প্রধান শহর । অনেক বৃটিশ আমলের লোকজন এখনো নন-সিলেটী বোঝাতে 'বেংগলী' শব্দ ব্যবহার করেন ।
এ ছাড়া দেশবিভাগের সময় পুর্বপাকিস্তানের অন্য অংশ যেভাবে পাকিস্তানের অংশ হয়ে গিয়েছিলো সিলেট সেভাবে হয়নি সেটা ও অনেকে মনে করিয়ে দেন । তারা মনে করিয়ে দেন যে , একমাত্র সিলেটিরাই  গনভোটের মাধ্যমে নিজেরা সিদ্ধান্ত গ্রহন করতে পেরেছিল তারা ভারতে থাকবে নাকি পাকিস্তানের অংশ হবে ।
ঠিক একই রকম গৌরব,ক্ষোভ,ইতিহাস,বোকামী,অহংকার নিশ্চয়ই আছে বাংলাদেশের প্রতিটি অঞ্চলের মানুষের নিজেদের অঞ্চল নিয়ে ।
যা হোক, এসব ভিন্ন আলোচনা । আমি অঞ্চলভেদে এই ভিন্নতাকে সম্মান করি । আমি সিলেটী বলেই আমি বাংলাদেশী । আরেকজন চট্রগ্রামের বলেই সে বাংলাদেশের । সিলেটের,চট্রগ্রামের,বরিশালের,নোয়াখালীর,ময়মনসিংহের সংস্কৃতি নিয়ে বাংলাদেশের সংস্কৃতি ।এইসব বিভিন্নতা ও বৈচিত্র বাদ দিলে বাংলাদেশের নিজস্ব বলতে কিছু থাকেনা আর ।
কিন্তু বৈচিত্র ও বিচ্ছিন্নতা কোন অর্থেই এক নয় । এমন কোনো রাজনৈতিক কিংবা প্রশাসনিক সিদ্ধান্ত রাস্ট্রের জন্য মঙ্গলময় নয় যা বৈচিত্রকে বিচ্ছিন্নতার দিকে ঠেলে দিতে পারে ।
হয়তো আমি যা ভাবছি,তা বাড়াবাড়ি । কিন্তু ভারতে আসাম ও বিহার প্রদেশের মানুষের মাঝে যে  ঘৃনা দেখেছি,বিচ্ছিন্নতা দেখেছি মেঘালয় ও পশ্চিম বংগের মানুষের মাঝে, পাকিস্তানের পাঞ্জাব,সিন্ধু ও বেলুচিস্তানের মাঝে যে অবিশ্বাস- আমি চাইনা আমার ছোট্ট লাল সবুজের বাংলাদেশে সেই অভিশাপ নেমে আসুক, তা সে দেশকে প্রদেশে  ভাগ করার নামেই হোক - বাংগালী পাহাড়ী বিচ্ছিন্নতার নামেই হোক- কিংবা মুসলিম অমুসলিম বিভাজনের মাধ্যমেই হোক ।
***
***
আগ্রহী পাঠকের জন্য সিলেট রেফারেন্ডাম এর কিছু তথ্য 
 
