'আই এম  এ স্লেইভ,ম্যান-আই এম'



উইকএন্ডের সকাল,ঘুম ভেংগেছিলো ব্রিগস এর ফোন পেয়ে ।
ব্রিগস এর সাথে পরিচয় বছর দুয়েক আগে । তখনো ছাত্র আমি,রেষ্টুরেন্ট এ কাজ করি । এসেছিলো খেতে । তারপর টুকটাক কথাবার্তা । দারুন উচ্ছ্বল প্রানবন্ত স্কটিশ ।
নাইজেরিয়ায় 'শেল' এর তেলখনিতে কাজ করে । কড়া বেতন। প্রতিদিন ৬৪০ ডলার । প্রতি পাঁচ সপ্তাহ পর পর দু সপ্তাহের ছুটি । ছুটি পেলেই চলে আসে বাড়ীতে, দারুন সুন্দরী গার্লফ্রেন্ড এর কাছে ।
ব্রিগস ফোনে কথার তুবড়ী ছুটায় । 'বিকেলে -লায়ন এন্ড লাম্ব-পাবে চলে আসো,একটা সারপ্রাইজ আছে'  ।
লায়ন এন্ড লাম্ব এ গেলাম যখন সন্ধ্যা ঘনিয়েছে প্রায় । বাইরে থেকেই ব্রিগস এর গলা শুনি । দারুন ফুর্তিতে আছে মনে হয় । ও স্কচের পাগল । কয়েক পেগ গিলেছে নিশ্চয়ই এর মাঝে । ভেতরে ঢুকে ওকে দেখি কোনার টেবিলে । টেবিলে আরেকজন । 
সারপ্রাইজ! সারপ্রাইজই বটে!
কুচকুচে কালো একটা মেয়ে । এতকালো-এতো উজ্জ্বল তীব্র কালো ইংল্যান্ডবাসী আফ্রিকান কিংবা ক্যারাবিয়ানরা নয় । সারা পাব জুড়ে সাদাচামড়ার লোকজন । এর মধ্যে এতো তীব্র কালো মেয়েটা সারপ্রাইজই বটে । ব্রিগস খুব উচ্ছ্বসিত হয়ে পরিচয় করায়- 'আমার বৌ,নাইজেরিয়া থেকে নিয়ে এসেছি'
আমি হাই হ্যালো বলি । মেয়েটার জড়োসড়ো,ইংরেজী ভাংগা ভাংগা,পোষাক আশাকে কেমন সারল্য ।  ব্রিগস আমার পছন্দ জানে । ভদকা উইথ ব্ল্যাক কারেন্ট নিয়ে আসে,সাথে বাদাম । মেয়েটা বিয়ার খাচ্ছে ।  আমি ভদকায় চুমুক দিতে দিতে ব্রিগস এর দিকে তাকাই কপাল কুঁচকে ।
ও হাসে, হো হো হো । 'স্টেফানী ফাকড মি ম্যান । ও চলে গেছে । আমি এই মেয়েটাকে বিয়ে করেছি । আই এম হ্যাপি উইথ হার । আই লাভ হার । সি ইজ রিয়েলি কিউট,ইজ নট ইট?'
হুম । কিউট । বেশ কিউট । মেয়েটাকে একপাশ থেকে  জেনিফার লোপেজ এর মতো লাগছিলো হঠাৎ । জেনিফারের নতুন ছবি 'বর্ডার টাউন' দেখেছি কয়েকদিন আগে ।
নাফটা চুক্তির আওতায় আমেরিকান ব্যাবসায়ীরা ইন্ডাস্ট্রি তৈরী করছে মেক্সিকোর সীমান্ত শহর  গুলোতে । পরিবেশের বারোটা বাজাচ্ছে । দরিদ্র তরুনীরা কাজ করছে । ১২-১৬ ঘন্টার একটানা শিফট । ন্যুনতঅম মজুরী । মধ্যরাতে,ভোররাতে মেয়েরা বাড়ী ফিরে । কোম্পানী নিরাপত্তার দায়িত্ব নেয়না । ফলে এই সব শ্রমজীবি মেয়েরা প্রায়ই ধর্ষন,ধর্ষন শেষে হত্যাকান্ডের শিকার হয় ।  'বর্ডার টাউন' দেখতে গিয়ে আমার হঠাৎ করেই একটা দেশের প্ত্রিকায় পড়া একটা ঘটনা মনে পড়ে গিয়েছিলো । গার্মেন্টস শ্রমিক একটা মেয়েকে ধর্ষন শেষে ঘাড়ের রগ কেটে ফেলে রাখা হয়েছিল । তিনদিন চারদিন পর ও সেই মেয়ে মারা যায়নি । সেই মেয়ের নাম আমার মনে হচ্ছিলোনা । আমি মনে করতে পারছিলাম না,আদৌ সেই বর্বরতার কোন বিচার হয়েছিলো কিনা?
আমি,ব্রিগস ও ব্রিগসের নাইজেরিয়ান বৌ এটা সেটা নিয়ে গল্প করি । চারপাশের সাদা মানুষেরা ভদ্রতার মুখোশ পড়ে পাথর হয়ে বসে আছে । আমার কেনো জানি অস্বস্তি হচ্ছে । মনে হচ্ছে এই কালো মেয়েটাকে নিয়ে সবাই উপহাস করছে মনে মনে । মেয়েটা ধীরে ধীরে সহজভাবে গল্প বলে । নাইজেরিয়ার দারিদ্র,নাইজেরিয়ার তেল,সাদা চামড়ার তেল বেনিয়াদের কালো মেয়ে বিয়ে করার প্রবণতা এই সব  ।
আমাদের পেগ শেষ হয় । আমি উঠে আসি বারে । স্কচ,ভদকা ও বিয়ারের অর্ডার দেই । মেয়েটাকে বসিয়ে রেখে ব্রিগস ও আসে পেছন পেছন । ওকে একা পেয়ে আমি কিছুটা তরল হই ।চোখ টিপে জিজ্ঞেস করি-  'কালো মেয়ে কেমন সার্ভিস দেয়,হে?'
এই ফাজলামোতে ব্রিগস বেশ ঝলমলিয়ে উঠে । খলখলিয়ে বলে- সি ইজ এ স্লেইভ,ম্যান,সি ইজ এ স্লেইভ ইন বেড'
আমি এক চুমুকে পুরো পেগ গলায় ঢালি । মেয়েটার নাম রাহেলা,মেয়েটার বাড়ী বাংলাদেশ,মেক্সিকো কিংবা নাইজেরিয়া ।  আমি তার এক অথর্ব ভাই ।
আমি ও দাস,দাসানুদাস ।। 

