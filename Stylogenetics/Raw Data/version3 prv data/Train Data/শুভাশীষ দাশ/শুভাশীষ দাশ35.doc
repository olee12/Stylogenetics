ছফাগিরি। কিস্তি আট।



একাত্তরের মুক্তিযুদ্ধে ভারতের সাহায্যের স্বীকৃতি রাষ্ট্র বাংলাদেশ ঘটা করে দিয়েছে বলে জানা নেই। এটা ঠিক করে দিলে জাতি হিসেবে আমাদের সম্মান বাড়তে পারত। এই কাজ  করা রাজনৈতিক দলগুলোর হয়ে ওঠে নি। আহমদ ছফার ‘রাজনৈতিক জটিলতা’ প্রবন্ধের নয়টি অধ্যায়ের প্রথম ছয়টি আগের কিস্তিতে আলোচনায় এসেছে। প্রবন্ধের বাকি তিন অধ্যায়ের ব্যাখ্যা এই পর্বে। একটু বলে রাখি আহমদ ছফার মত লেখককে ধরার মত জ্ঞান আমার নেই। ডঃ সলিমুল্লাহ খান ছফাকে ব্যাখ্যা করছেন অনেক একাডেমিক টোনে। সময়ে সেগুলো টিকবে। আমার কাজ সহজ করে ছফার কিছু কথা আমার প্রজন্মের কয়েকজনকে জানিয়ে দেয়া। সময়ে আমার ব্যাখ্যা হারিয়ে যাবে জানি। তাও যখন সাহস করে শুরু করেছি; এগোনো ছাড়া গতি কী। 
বাংলাদেশের স্বাধীনতা সংগ্রাম নিয়ে ছফার নিজের অনুসিদ্ধান্ত অনেক প্রবন্ধে ঘুরেফিরে একই ভাষ্যে এসেছে। যেমনঃ বাংলাদেশের জনগণ বুঝে বা না বুঝে আওয়ামী লীগের দেখানো পথে স্বায়ত্তশাসনের দিকে ঝুঁকে ছিল, মুক্তিযুদ্ধের যথাযথ প্রস্তুতি না নিয়ে। আমাদের যুদ্ধের ফলাফল সাধারণ জনতার উপর বর্তায় নি, এর ফলাফল আত্মসাৎ করেছে অন্যে। মুক্তিযুদ্ধের অঙ্গীকার ‘গণতন্ত্র, সমাজতন্ত্র ও ধর্মনিরপেক্ষতা’ স্বাধীন বাংলাদেশে এসে মৃত্যুবরণ করে।  
বাংলাদেশের মুক্তিযুদ্ধে বাইরের দেশগুলোর ভূমিকা গৌণ ছিল না। আন্তর্জাতিক নানা প্রভাব আমাদের যুদ্ধের গতিপ্রকৃতিতে প্রভাব ফেলেছে। সোভিয়েত রাশিয়া এবং তাদের সমর্থনপুষ্ট এয়ুরোপের দেশগুলো বাংলাদেশের স্বাধীনতা সংগ্রামের নেপথ্যে সমর্থন দিয়েছিল। সম্ভব হয়েছে ভারত সোভিয়েত সুসম্পর্কের কারণেই। আবার চীন-মার্কিন যৌথভাবে পশ্চিম পাকিস্তানের প্রতি সমর্থন দেয়। যুক্তরাষ্ট্র পাকিস্তানের সাথে সামরিক চুক্তিতে আবদ্ধ ছিল। তারা পাকিস্তানের জন্য অস্ত্র পর্যন্ত সরবরাহ করেছে। ইসলামের খাতিরে অখণ্ড পাকিস্তান রাখা জরুরি এই কথা মুসলিম বিশ্বে প্রচার করে পাকিস্তান ফায়দা করার চেষ্টা করেছে। কিন্তু তাও ইরান বা তুর্কিদেশ থেকে সামরিক সাহায্য পাকিস্তান পায়নি। সপ্তম নৌবহর কি চীনের মিলিশিয়াদের টিকি পর্যন্ত দেখা গেল না। ‘একটি প্রবীণ বটের কাছে প্রার্থনা’ কবিতায় ছফা
লিখেছেন।
সোভিয়েতের আজব খবর
যাদুর ঘোড়ায় নবীন চীন
সাক্ষী তুমি শুনছে তারা
ভাবছে এল নতুন দিন।
এমনি করে, এমনি করে
দিনের পরে দিন গিয়েছে
নতুন কথার প্রেমে পড়ে
গাঁয়ের কিষাণ মার খেয়েছে।
মনে আছে একাত্তুরের
বাংলাদেশে রক্তরোদন
নদীর মাজা কাঁপিয়ে এল
স্বাধীনতার অকাল বোধন।
ডালে ডালে পাতায় পাতায়
সেই কি তোমার পাগলা নাচন
একপলকেই খসে গেল
হাজার সনের জরার বাঁধন। … ১
‘রাজনৈতিক জটিলতা’ প্রবন্ধে ফিরে যাই।
শ্রীমতি ইন্দিরা গান্ধির সরকার পূর্ব থেকেই চীনা হুমকির মুখে সোভিয়েত রাশিয়ার প্রতি একটি সমঝোতাপূর্ণ মনোভাব গ্রহণ করেছিলেন এবং ভারতীয় অভ্যন্তরীণ রাজনীতিতে নিজের আসন অটুট রাখার জন্য ভারতের মস্কোপন্থী কমিউনিস্ট পার্টিকেও নিজের দিকে আকর্ষণ করেছিল। তারপর থেকে ভারতের শাসক কংগ্রেস এবং মস্কোপন্থী কমিউনিস্ট পার্টি পারস্পরিক প্রয়োজনে একে অপরকে সহায়তা করতে থাকে। … ২
সোভিয়েত রাশিয়ার সঙ্গে ভারতের যে বন্ধুত্ব তার মৌল উৎস হল এই সত্যঃ ভারতে চীন একটা যুদ্ধ করে গিয়েছে এবং সে অবধি চীনের সঙ্গে ভারতের প্রখর শত্রুতা চলছে। এটা ভারতীয় দিক। আর রাশিয়ার দিকটি হল, বাহ্যত আদর্শগত কারণে সোভিয়েত রাশিয়ার সঙ্গে গণচীনের ঐতিহাসিক বন্ধুত্ব সময়ের বিবর্তনে ঐতিহাসিক শত্রুতায় রূপ নিয়েছে। চীন সোভিয়েত রাশিয়া পরস্পরের বন্ধু। অন্যদিকে ভারত-পাকিস্তানের মধ্যেও পরস্পর শত্রুতার সম্বন্ধ। তাই স্বাভাবিকভাবেই ভারত ঠেকানোর জন্য পাকিস্তানকে একদিকে গণচীনের সঙ্গে মৈত্রী-বন্ধনে আবদ্ধ হতে হয়েছে, অন্যদিকে মার্কিন যুক্তরাষ্ট্র এবং অন্যান্য পাশ্চাত্য দেশের সঙ্গে সম্পর্ক রচনা করতে হয়েছে। … ৩
রাষ্ট্রের বাসনা অনেক জটিল বিষয়। কেন ধনতান্ত্রিক বা সমাজতান্ত্রিক সুপার পাওয়ারগুলো নিজ নিজ বাসনা প্রকাশের খায়েশ করেছিল? বাসনার সাথে স্বার্থ অনেকাংশে জড়িয়ে ছিল। রাশিয়া চাইছিল চীনকে কিছুটা দাবিয়ে রাখতে। একটাই পথ তাদের কাছে খোলা ছিল। ভারতের খুঁটির জোড় বাড়ানো। চীনের সমাজতান্ত্রিক মতের সাথে রাশিয়ার মতবাদের আদর্শগত পার্থক্য নিয়েও ঝামেলা ছিল। চীন উল্টোপথে হাঁটতে ধরে পাকিস্তানের দিকে হেলে যায়।
বাংলাদেশের আত্মনিয়ন্ত্রণাধিকারের জন্য ভারত যখন উঠেপড়ে লেগেছে এবং রাশিয়াও ক্রমাগত মদদ যুগিয়ে চলেছে, তখন গোটা বাংলাদেশের ব্যাপারটিই রুশ-ভারতের ষড়যন্ত্র বলে তাঁরা ধরে নিলেন। পাকিস্তানের সঙ্গে সুর মিলিয়ে না বললেও ঢোক গিলে স্বীকার করে নিতে হল যে সত্যি সত্যি ভারত পাকিস্তানের অভ্যন্তরীণ ব্যাপারে নাক গলিয়ে অযথা গোলমাল পাকিয়ে তুলছে। বাংলাদেশের ব্যাপারটি পাকিস্তানের ঘরোয়া ব্যাপার। বাংলাদেশে যে একটি নির্যাতিত জাতিসত্তা ইতিহাসের হিংস্রতম হত্যাকাণ্ডের মুখে আত্মনিয়ন্ত্রণাধিকারের দাবিতে জেগে উঠেছে, চীনারা প্রথমদিকে তার স্বরূপ পুরোপুরি চিনতে ভুল করেছে, এ কথা বলতেই হবে। এই ভুল যতটা চীনের, তার চাইতে বেশি চীনপন্থীদের। তারা তাদের রাজনৈতিক কর্মসূচীর সঙ্গে অতীতে কখনো বাংলাদেশের জাতিসত্তার সংগ্রামকে একীভূত করে নেয়নি। বরং বাংলাদেশের প্রশ্নটি এড়িয়ে গিয়ে আইয়ুব খানের প্রতি সমর্থন করে সমাজতন্ত্র আনতে পারবে এই রকম একটা বিশ্বাস তাদের আশ্রয় করেছিল। … ৪
বাংলাদেশের স্বাধীনতা সংগ্রাম নিয়ে চীনের ভূমিকা চীনপন্থীদের মহাফাঁপড়ে ফেলে দেয়। বাংলাদেশের নির্বিচার গণহত্যা নিয়ে চীনের কোন রা ছিল না। চীনপন্থী ন্যাশনাল আওয়ামী পার্টি প্রধান মওলানা আবদুল হামিদ খান ভাসানীর নাম বাংলাদেশের মুক্তিযুদ্ধ পরিচালনার কাউন্সিলে ছিল বলে চীনের ভূমিকা নিয়ে তাঁর বক্তব্য আন্দাজ করা যাচ্ছিল। ফলে চীনপন্থীদের মধ্যে মতদ্বৈততা দেখা দেয়। নানা  উপদল তৈরি হয়। এদের কয়েকটি উপদলের সাথে এমনকি ভারত থেকে আগত মুক্তিযোদ্ধাদের সংঘর্ষ দেখা দেয়। দেশ স্বাধীন হবার পর ও এরা কখনো মূল রাজনৈতিক ধারার সাথে যুক্ত হতে পারেনি।  জনবিচ্ছিন্নতা এর মূল কারণ। মুক্তিযুদ্ধ নিয়ে সেকালের কম্যুনিস্ট পার্টির চীনপন্থী ধারার সক্রিয় কর্মী কমরেড নূর মোহাম্মদের প্রবন্ধ ‘ডাক দিয়ে যায়ঃ ২৩ অক্টোবর ১৯৭১’-এ নিজেদের অবস্থান নিয়ে কথা বলেছেন।
লড়াইটা হচ্ছিল পাকিস্তান রাষ্ট্র ও তার স্থানীয় সামাজিক, অর্থনৈতিক ও রাজনৈতিক ভিত্তির বিরুদ্ধে। স্বভাবতই স্থানীয় মুসলিম লীগ, জামায়াতসহ অন্যান্য ধর্মান্ধ মৌলবাদী গোষ্ঠী ও পাকিস্তানের সামরিক শক্তির বিরুদ্ধে পূর্ব পাকিস্তান কমিউনিস্ট পার্টি (এম.এল.) সংগ্রাম করছিল। উপরোক্তদের বাদ দিলে দেশে আওয়ামী লীগ, মস্কোপন্থী কমিউনিস্ট পার্টি, ভাসানী
ন্যাপ, মোজাফ্‌ফর ন্যাপ সহ অন্যান্য অনেক রাজনৈতিক শক্তির বিরাট অনুপস্থিতি ছিল। ফলে প্রথম কয়েক মাস প্রতিক্রিয়াশীল শক্তি দেশের অভ্যন্তরের লড়াইতে কমিউনিস্ট পার্টি (এম.এল.) সহ অন্যান্য কমিউনিস্ট গ্রুপকেই তাদের আক্রমণের প্রধান লক্ষ্যবস্তু হিসাবে বেছে নেয়। সমগ্র পূর্ব পাকিস্তানের বিচারে এ রকম ঢালাও বক্তব্য ঠিক নয়- কেননা যাঁরা ভারতে চলে গিয়েছিলেন তাঁরাও যেমন দ্রুত দেশের অভ্যন্তরে যোগাযোগ স্থাপন করেন তেমনি আওয়ামী লীগসহ সব দলেরই অনেক কর্মী দেশের ভিতর পাকবাহিনী ও তার দালালদের বিরুদ্ধে বীরত্বপূর্ণ লড়াই চালিয়ে যান। ১৯৭১ সালের মার্চের পর প্রথম কয়েক মাস- অন্তত আমাদের জেলার বিস্তীর্ণ অঞ্চল জুড়ে- পাকবাহিনী ও তার দোসরদের বিরুদ্ধে মরণপণ লড়াই করেছেন পূর্ব পাকিস্তান কমিউনিস্ট পার্টির (এম.এল.) নেতা, কর্মী ও সমর্থকরা। 
এর পরের অধ্যায় আরো কঠিন। ভারতে ট্রেনিংপ্রাপ্ত মুক্তিযোদ্ধাদের একাংশ ও মুজিব বাহিনীকে দেশে ঢুকে কমিউনিস্ট দমন করার নির্দেশ দেওয়া হল। ভাবটা এমন- ভারত সরকার ও আওয়ামী লীগের নেতৃত্বে যুদ্ধ না করলে সে যুদ্ধ দেশপ্রেম বিবর্জিত হবে! যখন জনগণ অসহায়, ময়দানে তাদের পাশে দাঁড়ানোর প্রায় কেউ নেই। ঠিক সেই সময় যাঁরা এই বাংলায় মেহনতি মানুষদের জন্য অকাতরে প্রাণ বিসর্জন দিলেন, তাঁদের আত্নত্যাগ কতখানি ন্যায্য তার প্রমাণ কি ভারত সরকার ও ভারতপ্রবাসী আওয়ামী লীগের কাছে দিতে হবে? … ৫
তবে তাঁর এই লেখায় চীনপন্থীদের  জনবিচ্ছিন্নতা নিয়ে বিশদ আসেনি। অবশ্য  যুদ্ধজয়ের সমস্ত সুফলতা আওয়ামী লীগের কুক্ষিগত হয়ে যাওয়ার ব্যাপারটা নিয়ে তাঁর উচ্চারণ বেশ স্পষ্ট। আহমদ ছফার প্রবন্ধগ্রন্থ  ‘বুদ্ধিবৃত্তির নতুন বিন্যাস’ প্রকাশ পেয়েছিল ১৯৭২ সালের ডিসেম্বর মাসে। যার ভূমিকায় লেখা ছিল ছফার সেই বিখ্যাত লাইন। আমরা এমন এক যুগে বাস করছি, যখন রক্ত দিয়েই চিন্তা করতে বাধ্য হচ্ছি। প্রবন্ধের শুরুতেই আক্রমণ করেছিলেন বুদ্ধিজীবিদের। এই বইয়ের পরবর্তী সংস্করণ ‘সাম্প্রতিক বিবেচনাঃ বুদ্ধিবৃত্তির নতুন বিন্যাস’ নামে বের হয়। সেখানে ছফা একটি দীর্ঘ ভূমিকা লিখেন। বামপন্থীদের রাজনৈতিক অবস্থা নিয়ে  ছফার কথা বেশ গুরুত্বের শোনায়।
যে সকল কারণে বামপন্থী রাজনীতি এ দেশের প্রধান রাজনৈতিক ধারা হয়ে উঠতে পারেনি সেগুলোরও একটা খতিয়ান করা প্রয়োজন। 
প্রথমত, জাতিসত্তার প্রশ্নটি পাশ কাটিয়ে বামপন্থী রাজনীতি বিপ্লবের প্রশ্নটিকে অগ্রাধিকার দিয়েছিল এবং তাই বামপন্থী রাজনীতি জাতীয় নেতৃত্বে অবস্থান হারিয়েছে। 
দ্বিতীয়ত, আন্তর্জাতিক রাজনীতির মতাদর্শগত দ্বন্দ্বটি আমাদের দেশের বামপন্থী দলগুলো যতোটা বড় করে দেখেছে, আমাদের দেশের শোষিত জনগণের প্রশ্নটি তাঁদের চোখে সে তুলনায় গৌণ হয়ে দেখা দিয়েছে।
তৃতীয়ত, অর্থনৈতিক উন্নয়নের একটা মৌলিক উন্নয়ন কৌশলের সঙ্গে রাজনৈতিক আন্দোলনের সংযোগ সাধন করে পরিবর্তনকামী শক্তিগুলো একটা জঙ্গী ঐক্যমোর্চায় টেনে আনার ব্যাপারে তারা বারবার ব্যর্থতার পরিচয় দিয়েছে।
চতুর্থত, আমাদের শোষিত জনগণের সামগ্রিক স্বার্থটির প্রতি দৃষ্টি না দেয়ার কারণে বামপন্থী দলগুলোর কনিষ্ঠ অংশীদার হওয়ার প্রবণতা জনগণের মধ্যে তাদের গ্রহণযোগ্যতা অসম্ভব করে তুলেছে।
পঞ্চমত, মেহনতি জনগণের সংস্কৃতির বিকাশ সাধনের ক্ষেত্রে তাদের পর্বতপ্রমাণ ব্যর্থতা সামন্ত সংস্কৃতির রিক্তাবশেষকে টিকিয়ে রাখতে বিশেষ সাহায্য করেছে, যা প্রতিক্রিয়াশীল শক্তির সহযোগিতায় বারবার আমাদের সংস্কৃতির গতিধারার সুষ্ঠু বিকাশ প্রক্রিয়াকে ব্যাহত করেছে। 
ষষ্ঠত, বৃহত্তর জনগোষ্ঠীর মানস-চৈতন্যের শুশ্রূষা করে তার মান উন্নত এবং বোধ উপলব্ধিতে নতুন সমাজের ভ্রূণ গ্রহণ করার পরিবেশ সৃষ্টি না করে অনুভূতিকে আহত করার প্রবণতা বৃহত্তর জনগণকে বামপন্থীর প্রতি বিমুখ করে তুলেছে।
সপ্তমত, সংখ্যালঘু সম্প্রদায় এবং প্রান্তিক জাতিসমূহের নিরাপত্তা এবং জাতীয় জীবনের সর্বক্ষেত্রে তাদের অংশগ্রহণের অধিকারের প্রতি যথেষ্ট অঙ্গীকারসম্পন্ন না হওয়ার কারণে, তাদের মধ্যে বিচ্ছিন্নতার অনুভূতি জন্ম দিয়েছে। 
অষ্টমত, বামপন্থী রাজনৈতিক দল এবং নেতৃবৃন্দ সমস্ত জাতির নেতৃত্ব দেয়ার বদলে সমাজে বিশেষ বিশেষ অংশকেই কর্মক্ষেত্র মনে করেন বলে তাঁরা একটি পলায়নবাদী, পরাজিত মানসিকতার শিকারে পরিণত হয়েছেন। সে কারণে বামপন্থী রাজনীতিকে আমাদের রাজনীতির প্রধান ধারা হিসেবে তাঁরা চিন্তা করতেও সক্ষম নন।
নবমত, বিশ্বপরিসরে সমাজতান্ত্রিক রাষ্ট্রগুলোর পতন আদর্শিকভাবে আমাদের বামপন্থী দলগুলোর নেতা এবং কর্মীদের হতবিহ্বল করে ফেলেছে। তাই তাঁরা আমাদের শোষিত জনগণের উত্থানক্ষমতার প্রতি আস্থা স্থাপন করতে পারেন না।
দশমত, বাজার অর্থনীতির জয়যাত্রা বামপন্থী বুদ্ধিজীবি এবং অর্থনীতিবিদদের একাংশকে মোহাবিষ্ট করে ফেলেছে। তাঁরা জনগণের শ্রমনির্ভর অর্থনৈতিক বিকাশের পথ পরিহার করে বাজারের ওপর অত্যধিক গুরুত্ব প্রদান করছেন। তাঁদের দৃষ্টিভঙ্গি সঠিক নয়। বিকল্প অর্থনৈতিক যুক্তি নির্মাণে বামপন্থী অর্থনীতিবিদদের কাউকে এগিয়ে আসতে দেখা যাচ্ছে না। বিশ্বব্যাংক, আইএমএফ এ সকল আন্তর্জাতিক অর্থলগ্নিকারী প্রতিষ্ঠান ধনী দেশগুলোর স্বার্থকেই প্রাধান্য দিচ্ছে। আমাদের জাতীয় স্বার্থের প্রেক্ষিতটি তাঁরা উপেক্ষা করে থাকেন। 
একাদশতম  কারণ হিসেবে স্বেচ্ছাসেবী সংস্থাসমূহের জনউদ্যোগ এবং সামাজিক সংহতি বিনষ্ট করার বিষয়টি উল্লেখ করতে চাই। আমাদের অর্থনৈতিক পরিস্থিতির এ পর্যায়ে হয়ত স্বেচ্ছাসেবী সংস্থাসমূহকে অস্বীকার করার উপায় নেই। কিন্তু স্বেচ্ছাসেবী সংস্থাসমূহ যেভাবে সরকারের উত্থান-পতনে অংশগ্রহণ করতে শুরু করেছে, তাঁদের এ ক্ষতিকারক ভূমিকার বিরুদ্ধে সম্মিলিত সামাজিক প্রতিরোধ প্রয়োজন। তারাই বামপন্থী বিকাশের প্রধান প্রতিবন্ধক হয়ে উঠবে।… ৬
আহমদ ছফা নিজে জাসদ সমর্থন করতেন বলে বামপন্থী দলগুলোর গলদের সুলুক সন্ধান করতে পেরেছিলেন। আহমদ ছফা জাসদের মুখপাত্র ‘দৈনিক গণকণ্ঠ’ পত্রিকার সাথে যুক্ত ছিলেন দীর্ঘকাল। পঁচাত্তর থেকে বিরাশি সাল পর্যন্ত তিনি পত্রিকাটির সাথে ছিলেন। এরপর দৈনিক গণকণ্ঠের মৃত্যু ঘটে। ছফার উপন্যাস ‘পুষ্প বৃক্ষ এবং বিহঙ্গপুরাণ’-এ গণকণ্ঠ পত্রিকা নিয়ে ছফার অনুভূতির উল্লেখ আছে। ‘জাতীয় সমাজতান্ত্রিক দলঃ একটি সেন্টিমেন্টাল মূল্যায়ন’ প্রবন্ধে জাসদ নিয়ে ছফার বক্তব্য পাওয়া যায়। জাসদের জন্ম হয় মুক্তিযুদ্ধ চলাকালীন সময়ে। তাজউদ্দীন সরকারের সমান্তরালে সেই সময় মুজিব বাহিনী গঠিত হয়েছিল। যার নেতৃত্বে ছিলেন সিরাজুল আলম খান এবং ফজলুল হক মনি। দেশ স্বাধীন হবার পরে মনি-সিরাজ দ্বন্দ্ব অব্যাহত ছিল। জাসদ গঠনে শেখ মুজিবের গোপন সায় ছিল। আওয়ামী লীগের তরুণতর অংশ এবং নীচের সারির নেতাদের নিয়ে জাসদের চলা শুরু হয়। এদের মধ্যে অনেকে লড়াকু ও জঙ্গি মানসিকতার ছিলেন। মুসলিম লীগ থেকে আওয়ামী লীগ বেরিয়েছিল, তেমনি আওয়ামী লীগের শরীর থেকে জাসদ। বৈজ্ঞানিক সমাজতন্ত্র প্রতিষ্ঠার একটা রূপকল্প তৈরি হয়। বাস্তবে যার কিছুই  হয়নি। নানান কথার কথা বলার পর আসল দৃষ্টি ছিল তাদের ক্ষমতার দিকে। ১৯৭৫ সালে সপরিবারে শেখ মুজিবুর রহমানের মৃত্যুর সাথে সাথে জাসদের কার্যত মৃত্যু ঘটে যায়। মার্কসবাদ লেনিনবাদ সমাজে আর বিপ্লব ঘটাতে ব্যর্থ হয়। আর গণকণ্ঠ বন্ধ হয়ে যাওয়ার ফলে তাদের আওয়াজ পর্যন্ত আর কারো কানে পৌঁছানো চিরতরে বন্ধ হয়ে যায়। কিন্তু তবু একা  ছফা জেগে থাকেন। লেনিন ঘুমিয়ে যায়। ‘লেনিন ঘুমোবে এবার’।
ভুলভ্রান্তি মেনে নিয়ে লেনিন জানাতে চায় সহজ ভাষায়
বিপ্লবের লাল স্বপ্ন- তার মৃত্যু নাই।
ভালবাসা অন্তঃস্থ স্রোতের বেগে পথ কেটে চলে
ফুটন্ত অন্তঃস্থ স্রোতের বেগে পথ কেটে চলে
ফুটন্ত উত্থানমন্ত্র জেগে রয় মানুষের প্রাণের অতলে।
স্তব্ধ হোক জাগরণ, সাময়িক বিপ্লবের কেটে যাক ধার
তবুও প্রথম চোটে মুমুক্ষু মানুষ উঠে দাঁড়াবে আবার।
দোর্দণ্ড পাশব ইচ্ছা আকাঙ্ক্ষায় প্রভু হতে চায়
লেনিন বইবে কেন সেই সব ক্রুরকর্মা ঠগীদের দায়।
কেন লেনিনকে  সাজতে হবে আধুনিক ফারাওর সঙ
বুকে পিঠে পাথর ইস্পাত বর্ম এবং এবং
কোটাল স্রোতের মত পরিনির্বাণের বেগ অন্তরে ঘনায়
লেনিন মানুষের ইতিহাসে মানুষের শিশু হতে চায়
তার আগে শুধু একবার মা ও ভায়ের পাশে
বিছায়ে শরীর- পেতে চায় মানবিক উত্তাপের স্বাদ
লেনিন ঘুমোবে এবার। … ৭
বিপ্লবের দিন এখনো ফুরিয়ে যায় নি মনে করতেন আহমদ ছফা। বাংলাদেশের বিশাল জনগোষ্ঠীর মুখে ঠিকমতো অন্ন বস্ত্র বাসস্থানের ব্যবস্থা করে দিতে চাইলে বিপ্লবের কথা এসে পড়ে। সমাজে বৈষম্য অসীমতটে গিয়ে ঠেকলে সমাজের ভেতর থেকে প্রতিবাদ জড়ো হবে। সমাজবিপ্লবের প্রয়োজনীয়তা না ফুরালেও সঠিক পথে কিছু ঘটেনি দেখে ছফার আফসোস লুকিয়ে থাকেনা।
বানের জল সরে গেলে যেমন পড়ে থাকে থিকথিকে কাদা, বিপ্লব করার প্রাথমিক জোশ কেটে যাওয়ার পর অবিশ্বাস, সংশয় ,কাদা ছোঁড়াছুড়ি এগুলো ওপরে উঠে আসতে শুরু করেছে। অতীত শোভাযাত্রা, স্লোগান এসবের কথা যখন ভাবি মনে হতে থাকে নায়াগ্রার জলপ্রপাতের গর্জন আস্তে আস্তে ফিকে হয়ে মিলিয়ে যাচ্ছে। কোথায় বিপ্লব, আকাশের পূর্বে জেগে ওঠা রঙিন রামধনুর বিলীয়মান আভার মতো সবকিছু কোথায় হারিয়ে যাচ্ছে। এই এতোগুলো বছর আমি কোন মরীচিকার পেছনে ছুটলাম! এখন অনুভব করছি, আমি ভীষণ ক্লান্ত এবং ভীষণ একাকী। … ৮
যুদ্ধ পরবর্তী বাংলাদেশ। পাওয়া গেল পুরো বিধ্বস্ত একটা দেশ। সেখানে কোন অর্থনীতি কার্যকর করা যায় সেটা নিয়ে নেতারা মহা ফ্যাসাদে পড়ে যান। যুদ্ধে জনগণের অংশগ্রহণ নিশ্চিত করার জন্য আওয়ামী লীগের নেতাদের ‘স্বাধীনতা’ এবং ‘সমাজতন্ত্র’ এই দুটি শব্দে জোর দিতে হয়েছিল। না ধনতন্ত্র না সমাজতন্ত্রের মধ্যে কিছুকাল কেটে যায়। স্বাধীনতার পূর্বে এখানে বেশিরভাগ কলকারখানার মালিক ছিলেন পশ্চিম পাকিস্তানিরা। যুদ্ধের মধ্যেই তারা পালিয়ে যায়। এত সব কলকারখানা চালাতে দেয়া হয় দলীয় লোকজনকে। আর তারা  লুটতরাজের নেশায় মেতে ওঠেন। নিয়ন্ত্রণের বাইরে চলে যায় অনেক কিছু। এর মধ্যে বাংলাদেশ একটা মন্বন্তর দেখা দেয়। সাম্প্রদায়িক বিষবাষ্প থেকে জনগণকে দূরে রাখতে তারা পারেন নি। ধর্মনিরপেক্ষ জাতীয়তার স্বাভাবিক বিকাশ ঘটা অসম্ভব হয়ে দাঁড়ায়।
আহমদ ছফার রাজনৈতিক কাণ্ডজ্ঞান অনেক দড়। অনেক কঠিন এবং শুনতে অস্বস্তি লাগা অনুসিদ্ধান্ত তিনি অবলীলায় বলে গেছেন। একবার না বারংবার। বাংলাদেশ স্বাধীন হবার পরপর কার্যত-সত্য এইসব কথা স্বাধীন বাংলাদেশের মানুষ এই দীর্ঘ সময়েও ঠিকমত বোঝার চেষ্টা করেনি। আওয়ামী লীগের নেক নজরে তিনি কখনো ছিলেন না। আওয়ামী ক্যাডারদের তাড়া খেয়েছেন অনেক বার। ১৯৭৫ সালের চৌদ্দই আগস্ট রাতে শেখ কামালের সাঙ্গপাঙ্গের দৌড়ানি খেয়েছিলেন। শেখ মুজিবের শাসনামলের কঠোর সমালোচনা করেছেন আবার ১৯৭৫ সালের হত্যাকাণ্ডের পর সবাই চুপ থেকে গেলেও ছফা তাঁর প্রতিবাদ ঠিকই   উচ্চারণ করেছেন। আহমদ ছফা স্কুলে পড়ার সময় তাঁর একজন শিক্ষক ছিলেন সারদা শংকর তালুকদার। তাঁর সারদা স্যার বছরের তিন মাস পাগল হয়ে যেতেন। বাকী সময় একদম স্বাভাবিক। ‘পুষ্প বৃক্ষ এবং বিহঙ্গপুরাণ’-এ একটা অংশ উল্লেখ করার মতো।
উনিশশো পঁচাত্তর সনের চৌদ্দই আগস্টের রাতে সপরিবারে শেখ মুজিব নিহত হওয়ার সপ্তাহখানেক পরে সারদাবাবুর একখানি চিঠি পেলাম। তিনি লিখেছিলেন, দীর্ঘজীবেষু আহমদ ছফা, আমি উনিশশো বাহাত্তর সালের ফেব্রুয়ারি মাসে শেখ মুজিবুর রহমান সাহেবকে তোমার মাধ্যমে মুজিববাদ শব্দ বাদ দিয়ে মৌজীববাদ শব্দটি ব্যবহার করিবার পরামর্শ দান করিয়াছিলাম। এখন স্পষ্ট ধারণা করিতেছি, তুমি দায়িত্বটি পালন কর নাই। শেখ মুজিব যদি মুজিববাদ শব্দটি পরিহার করিয়া মৌজীববাদ শব্দটি ব্যবহার করিতেন এমন নিষ্ঠুরভাবে খুন হইতেন না। আমি সবকিছুর জন্য তোমাকে দায়ী করিতেছি … । … ৯

সূত্র
১। আহমদ ছফা রচনাবলি- প্রথম খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০)  [পৃষ্ঠা ৫০০]
২। আহমদ ছফা মহাফেজখানা , প্রথম খণ্ড , বেহাত বিপ্লব ১৯৭১ – সলিমুল্লাহ খান সম্পাদিত (অন্বেষা প্রকাশন, ফেব্রুয়ারি ২০০৭) [পৃষ্ঠা ১১৭]
৩। আহমদ ছফা মহাফেজখানা , প্রথম খণ্ড , বেহাত বিপ্লব ১৯৭১ – সলিমুল্লাহ খান সম্পাদিত (অন্বেষা প্রকাশন, ফেব্রুয়ারি ২০০৭) [পৃষ্ঠা ১১৭]
৪। আহমদ ছফা মহাফেজখানা , প্রথম খণ্ড , বেহাত বিপ্লব ১৯৭১ – সলিমুল্লাহ খান সম্পাদিত (অন্বেষা প্রকাশন, ফেব্রুয়ারি ২০০৭) [পৃষ্ঠা ১২০]
৫। আহমদ ছফা মহাফেজখানা , প্রথম খণ্ড , বেহাত বিপ্লব ১৯৭১ – সলিমুল্লাহ খান সম্পাদিত (অন্বেষা প্রকাশন, ফেব্রুয়ারি ২০০৭) [পৃষ্ঠা ১৫৩-৫৪]
৬। আহমদ ছফা রচনাবলি- ষষ্ঠ খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০)  [পৃষ্ঠা ১৮৭-১৮৮]
৭। আহমদ ছফা রচনাবলি- তৃতীয় খণ্ড – সম্পাদনা নূরুল আনোয়ার (খান ব্রাদার্স এন্ড কোম্পানি , ফেব্রুয়ারি ২০১০)  [পৃষ্ঠা ৪৩০]
৮। পুষ্প বৃক্ষ এবং বিহঙ্গপুরাণ- আহমদ ছফা ( উত্থানপর্ব ,ফেব্রুয়ারি ২০০৫) [পৃষ্ঠা ৩১-৩২]
৯। পুষ্প বৃক্ষ এবং বিহঙ্গপুরাণ- আহমদ ছফা ( উত্থানপর্ব ,ফেব্রুয়ারি ২০০৫) [পৃষ্ঠা ৭১]
--------
ছফাগিরি। কিস্তি সাত।

