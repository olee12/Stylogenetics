শর্মিলা  বসুর কল্পজগৎ। পর্ব এক।





শর্মিলা বসু অক্সফোর্ড বিশ্ববিদ্যালয়ের রাজনীতি ও আন্তর্জাতিক সম্পর্ক বিভাগের একজন সিনিয়র রিসার্চ ফেলো। বিশ্ববিদ্যালয়ের  ওয়েবপেজে লেখা আছে, তিনি ১৯৭১ সালের যুদ্ধের ওপর বিস্তারিত গবেষণা করেছেন। শর্মিলা বসুর গবেষণাতে পাকিস্তান দেশটির প্রতি অন্ধ আনুগত্য লুকোছাপা করে আসে না, সেটা আসে প্রকাশ্যে। তিনি একাত্তরের যুদ্ধের গায়ে গৃহযুদ্ধের তকমা লাগান, যুদ্ধের মধ্যে পাকিস্তানি হানাদারদের বর্বরতা খুঁজে পান না, ধর্ষণ আদৌ কোনো পাকিস্তানি সৈন্য করেছে কিনা সেই ব্যাপারে সন্দেহ পোষণ করেন। তিনি একটা বিশেষ মিশনে কাজ করে যাচ্ছেন। একাত্তরের যুদ্ধে সংগঠিত যুদ্ধাপরাধের দায় পাকিস্তানিদের দিক থেকে সরিয়ে তথাকথিত বাঙালি জাতীয়তাবাদীদের দিকে তাক করাই তার আসল লক্ষ্য।
শর্মিলা বসু আনন্দবাজার পত্রিকার সম্পাদকীয় পাতায় মাঝে সাঝে প্রবন্ধ লিখেন। এছাড়া তার বেশিরভাগ কাজ ইংরেজিতে। গুজরাট দাঙ্গার সময় কলকাতার ‘দা টেলিগ্রাফ’ পত্রিকায় তিনি বেশ কিছু কলাম লিখেছেন। তার গবেষণার একটা প্রধান আগ্রহ ১৯৭১ সালের যুদ্ধ; তবে ইতিহাসের অনুগত না থেকে ইতিহাস বিকৃতির নির্লজ্জ কাজ তিনি ধারাবাহিকভাবে করে যাচ্ছেন তার হার্ভাডের ডিগ্রী আর অক্সফোর্ডের চাকুরির ওজন দিয়ে। ভারতীয় জার্নাল ইকোনোমিক অ্যান্ড পলিটিক্যাল উইকলিতে প্রকাশিত তাঁর দুটি গবেষণাপত্রের সীমাহীন মিথ্যাচার বাংলাদেশের মুক্তিযুদ্ধের প্রকৃত ইতিহাসকে প্রশ্নবিদ্ধ করেছে। প্রথমটি প্রকাশিত হয় ২০০৫ সালের অক্টোবর মাসে। প্রবন্ধের শিরোনাম: ‘Anatomy of Violence: Analysis of Civil War in East Pakistan in 1971’; পরের পেপারটির নাম: ‘Losing the Victims: Problems of Using Women as Weapons in Recounting the Bangladesh War’;  এটি প্রকাশিত হয় একই জার্নালে (সেপ্টেম্বর ২০০৭ সালে)। 
শর্মিলা বসুর গবেষণা নামক বস্তুটি একটি বিশেষ উপপাদ্যকে আগে স্থির করে পরে সেটিকে প্রমাণ করতে এগিয়েছে। উপপাদ্যটি হলো: ১৯৭১ সালের যুদ্ধ-পূর্ববর্তী পূর্ব পাকিস্তানীদের বাঙালি জাতীয়তাবাদ ছিল সশস্ত্র ও উগ্র এবং এদের অবাঙালি হত্যাকাণ্ড পূর্ব পাকিস্তানের জাতীয়তাবাদি গুণ্ডারাই প্রথম করেছে বলে সেটা দমন করতে পাকিস্তান সামরিক শক্তি প্রয়োগ করতে বাধ্য হয়। এই উপপাদ্যের একই প্রয়োগ দেখতে পাই তার শিষ্য রুবাইয়াত হোসেন কিংবা এবাদুর রহমানদের কাজ কারবারে। বাঙালি জাতীয়তাবাদের কল্পিত ভূত তাদের তাড়া করে বেড়ায়। 
শর্মিলা বসু তাঁর প্রথম গবেষণাপত্রে জেনারেল নিয়াজি, জেনারেল মিঠার বই থেকে রেফারেন্স দিয়েছেন। একাত্তর সালের আগস্টের পাঁচ তারিখে পাকিস্তান সরকার কর্তৃক প্রকাশিত শ্বেতপত্রের কথাও উল্লেখ করেছেন। খুনে পাকিস্তানি জেনারেলদের কথাকে তিনি মানতে রাজী আছেন। অথচ একাত্তরে পূর্ব পাকিস্তানে নেমে আসা বর্বর গণহত্যার মুখে দাঁড়িয়ে থাকা মানুষগুলোর ভাষ্যকে তিনি এক কথায় নাকচ করে দেন। পাকিস্তান সরকার তাদের শ্বেতপত্রে বাংলাদেশের মানুষের বর্বরতার গল্প লিখে পৃথিবীকে দেখাবে। সেখানে সত্যের লেশমাত্র থাকবে না- এটা বুঝতে খুব একটা কষ্ট করা লাগে না। অ্যান্থনি মাসক্যারেনহাসের ‘দি রেপ অব বাংলাদেশ’ বইটির কথা প্রায়শ এনেছেন। তবে তার ব্যবহার উপযোগী বাক্যগুলো-ই কেবল উল্লেখ করেছেন। মাসক্যারেনহাস পাকিস্তানিদের বর্বরতার সচিত্র বিবরণ দিয়েছেন। সেগুলো এড়িয়ে গেছেন শর্মিলা বসু।
সুজন চৌধুরীর করা শর্মিলা বসুর ক্যারিকেচার
শর্মিলা বসু কেস স্টাডি করেছেন বলে তাঁর গবেষণাপত্রে উল্লেখ করেছেন। তার মতে, ২০০৩-২০০৫ সাল পর্যন্ত বাংলাদেশ ও পাকিস্তানের বিভিন্ন স্থান সরেজমিনে তদন্ত করে উপাত্ত সংগ্রহ করা হয়েছে। এতো উপাত্ত একা সংগ্রহ করা বেশ শ্রমসাধ্য। কিন্তু কোনো সহযোগির নাম তিনি উল্লেখ করেননি। পশ্চিম পাকিস্তানে কোনো যুদ্ধ ঘটেনি। শর্মিলা বসু বাংলাদেশে যুদ্ধ শেষ করে পাকিস্তানে ফেরত যাওয়া হানাদার বাহিনীর সদস্যদের জিজ্ঞাসাবাদ করেছেন, তাদের কথাবার্তাকে ধ্রুব সত্য ধরে নিয়ে তাঁর উপাত্তের পাল্লা ভারি করেছেন। এই ধরণের কেস স্টাডির বিস্তারিত বিবরণ থাকা প্রয়োজন। স্থান কাল পাত্র- এই তিনটি খুব নির্ধারিত করে দেয়া না থাকলে এইসব কেস স্টাডি কতোটা কল্পনা কতোটা বাস্তব সেটা নিয়ে সন্দেহ করা যায়। গবেষণা করতে গিয়ে কতোটা নিচে নামা সম্ভব সেটা শর্মিলা বসুর দ্বিতীয় গবেষণাপত্রটি পড়লে বীঝা যায়।  সেখানে স্বাধীনতার দলিলপত্রে প্রকাশিত প্রত্যক্ষদর্শী সুইপার রাবেয়া খাতুনের বয়ান নিয়ে সন্দেহ প্রকাশ করেছেন। ফেরদৌসী প্রিয়ভাষিণী ধর্ষণে আমোদ লাভ করেন বলে একাকি তার বাংলোতে থেকে গেছেন বলে মত দিয়েছেন। মুক্তিযোদ্ধা আখতারুজ্জামান মণ্ডলের কথাবার্তাকে ঘুরিয়ে তাকে অভিযুক্ত করেছেন। নয়নিকা মুখার্জির একটা গবেষণাপত্র ভুলভাবে ব্যাখা করেছেন। আখতারুজ্জামান মণ্ডল ও নয়নিকা মুখার্জির প্রতিবাদ পরে সেই জার্নালে প্রকাশিত হয়েছে। তাঁরা দুজনে তুলোধুনো করেন শর্মিলা বসুর মিথ্যাচারকে। শর্মিলা বসু এর প্রত্যুত্তর দেয়ার আর সাহস পাননি। ফলে প্রথম গবেষণার কেস স্টাডিতে মিথ্যা তথ্য প্রবেশ করানোর ব্যাপারে সন্দেহ বাড়ে। তাই বলা যায়, স্বাধীনতা যুদ্ধের পঁয়ত্রিশ বছর পরের বিশেষ মিশনে নামা শর্মিলা বসুর অপরিচ্ছন্ন কেস স্টাডি সত্য নির্ধারণের ব্যাপারে কোনো ভূমিকাই রাখে না।
শর্মিলা বসু রেফারেন্স উল্লেখ করে মিথ্যা কথা লিখেন। রুবাইয়াত হোসেনের গবেষণা, সিনেমা নির্মাণে শর্মিলা বসুকে অন্ধভাবে অনুকরণ করার প্রবণতা আছে। ফয়েজ আহমেদ ফয়েজের কবিতার ব্যবহার, আকাশ থেকে নেমে আসা কেস স্টাডি, ফেরদৌসী প্রিয়ভাষিণীর কথা, নীলিমা ইব্রাহিমের ‘আমি বীরাঙ্গনা বলছি’ থেকে নিজের উদ্দেশ্যে ব্যবহার করার মতো কথাবার্তা ব্যবহার, রেফারেন্স সহ মিথ্যাচার- এরা দুজনেই করেন। শর্মিলা বসু তাঁর ‘Losing the Victims: Problems of Using Women as Weapons in Recounting the Bangladesh War’ পেপারে রেফারেন্স উল্লেখ করে বলেছেন-

(Bose: 2007)
বইয়ের সূত্র দেখলে এর পেছনের উদ্দেশ্য আর ঢাকা থাকে না। 

(Bose: 2007)
নিয়াজির মতো একজন যুদ্ধাপরাধীর বই বা কথাবার্তা থেকে তিনি প্রয়োজনমাফিক মিথ্যা টুকে নেন।
একাত্তরের ডিসেম্বরের ষোলো তারিখে পাকিস্তানি সৈন্যদের সংখ্যা ৯০,০০০ বা তার চেয়ে বেশি ছিল সেটা নানা জায়গায় উল্লেখ আছে। সেগুলো এড়িয়ে তাঁকে তথ্য নিতে হয় নিয়াজির কাছ থেকে।

(Cheema: 2002)
‘একাত্তরের নারীদের ‘বীরাঙ্গনা’ বলার মধ্যে তাদের অপমান করা হয়’ বলে প্রায়শ কুম্ভিরাশ্রু বর্ষণ করেন শর্মিলা বসু ঘরানার লোকজন। শর্মিলা বসুর দ্বিতীয় গবেষণাপত্রে আছে-

(Bose: 2007)
পরে সেটাকে গাণিতিক হিসেব করে দেখিয়েছেন তিনি।

(Bose:2007)
তাঁর গাঁজাখুরি হিসেবে ৩৪,০০০ জন পাকিস্তানি হানাদার সদস্য (বা তার চেয়েও কম) পূর্ব পাকিস্তানে ধর্ষণে অংশ নিয়েছে। প্রকৃত ৯০,০০০ সংখ্যার কথা উল্লেখ করলে গাণিতিক হিসেব পালটায়। তখন জনপ্রতি ধর্ষণের ভিক্টিমের সংখ্যা ৬ থেকে ১২ এর বদলে ২ থেকে ৪ হয়। এখানে আরো একটা ব্যাপার- যুদ্ধ চলেছে ২৬৫ দিন। পাকিস্তানিদের মতো সঙ্গমকাতর পুরুষদের জন্য ২৬৫ দিনে দুই থেকে চারজন নারীর উপর পাশবিক অত্যাচারের হিসাবটা বরং কষ্টকল্পনা।
শর্মিলা বসু বাংলাদেশের মুক্তিযুদ্ধ সাহিত্যের বিশ্বাসযোগ্যতা নিয়ে প্রশ্ন তুলছেন ২০০৫ সাল থেকে। কিন্তু পাকিস্তানি জেনারেলদের বিবৃতিতে তিনি কোনো মিথ্যা খুঁজে পান না। বাংলাদেশের মুক্তিযুদ্ধ সাহিত্যে বেলুচ সেনাদের ভালোমানুষ হিসেবে দেখানোর মানসিক অঙ্কের একটা ব্যাখ্যা দাঁড় করিয়েছেন তিনি। তাঁর মতে, বেলুচ জনগণ পাকিস্তানে শোষণের শিকার বলে তাদের সাথে নিজেদের মিল খুঁজে পেয়েছিল বাঙালি জাতীয়তাবাদী সংগ্রামীরা। ফলে মিথ্যা মিথ্যা বেলুচ সৈন্যদের গুণগান চালু হয়েছে বাংলাদেশের মুক্তিযুদ্ধ সাহিত্যে। পাকিস্তানের জেনারেলদের কাছ থেকে ভালোমতোন খবর নিয়ে তিনি জেনেছেন, মুক্তিযুদ্ধে বাংলাদেশে নাকি কোনো বেলুচ সৈন্য ছিল না। এই কথাটা তিনি বুক ইভেন্টে স্পষ্ট করে বলেন যদিও তাঁর আগের গবেষণায় এই কথা জোর গলায় বলেন নাই। ফলে রুবাইয়াত হোসেনের সিনেমায়ও বেলুচ সৈন্য মানবিকতার ঢাল পড়ে ঢুকে পড়ে।
শর্মিলা বসু তার মিশনে আরো এগিয়ে গেছেন। একাত্তর নিয়ে তাঁর উদ্দেশ্যমূলক গবেষণার কাল্পনিক রূপকে তিনি বই আকারে প্রকাশের উদ্যোগ নিয়েছেন। বইয়ের নাম ‘ডেড রেকনিং: মেমোরিজ অফ দা ১৯৭১ বাংলাদেশ ওয়ার’। আমেরিকার ওয়াশিংটন ডিসি'র উড্রো উইলসন সেন্টারে বইটি নিয়ে একটা বুক ইভেন্ট হয়েছে। বইয়ে কি কি অধ্যায় থাকবে আর সেগুলোর নির্যাস সম্পর্কে আলোচনা করে তিনি বাঙালি জাতীয়তাবাদের অসহনীয় এথনিক আচরণের মনগড়া ব্যাখ্যা দেন।
বইটি সম্পর্কে বলতে গিয়ে তিনি বলেন-


It examines the repeated misrepresentation of the Bengali uprising as a non-violent, non co-operation movement when, in reality, it is openly and proudly armed and militant.

শর্মিলা বসুর এই বিশ্লেষণ  আঁশটে। রেফারেন্স ঘেঁটে এর জবার দেয়া খুবই সহজ। তবে একটা সাধারণ কথা বলি। সেই সময়ে বাংলাদেশের মানুষের হাতে অস্ত্র থাকলে পঁচিশে মার্চের কালোরাতে এভাবে নিরস্ত্র হয়ে পাকিস্তানিদের গুলিতে প্রাণ হারাতে হতো না। শর্মিলা বসু কাউন্টার ন্যারেটিভের জোরে ইতিহাস পালটে দিতে চান।
এক জায়গায় বলেন-


It shows also, for example, how the militancy and violence of Bengali Nationalism in 1971 was a chaotic one, not an organized one under a national leadership. The national leadership was involved in a double game of public incitement on the one hand and private negotiation for power on the other hand.

শর্মিলা বসু ইয়াহিয়া, ভুট্টোদের ডাবল গেমের কিছু দেখেন না। যা কিছু দেখেন সব বাঙালি জাতীয়তাবাদিদের দ্বিচারিতা। তাঁর কথাবার্তা, লেখালেখি দেখে তাকে স্কলার তো দূরের কথা বরং একজন গণ্ডমূর্খ ও যুদ্ধাপরাধী পাকিস্তান সামরিক বাহিনীর পদলেহনকারী ভাড়াটে লেখক বলে মনে হয়।
শর্মিলা বসু ইংরেজিতে লিখেন বলে তাঁর লেখার পাঠক আন্তর্জাতিক। বাংলাদেশের একাত্তরের যুদ্ধ সম্পর্কে মিথ্যা বলে তিনি রাষ্ট্র বাংলাদেশকে মাটিতে মিশিয়ে দিতে চান। একাত্তরের যুদ্ধের আসল ইতিহাস যারা জানেন না, তারা এগুলোকে সত্য বলে ধরে নিয়ে রাষ্ট্র পাকিস্তানকে অনাড়ষ্টভাবে বুকে জড়াবে। বাংলাদেশ সরকার শর্মিলা বসুর কথাবার্তাকে ছাড় দিয়ে আসছে। শর্মিলা বসুর এইসব মিথ্যচারের বিরুদ্ধে রাষ্ট্রীয় উদ্যোগ নেয়া না হলে শর্মিলা বসু ফ্যান ক্লাব আরো কিছু মেহেরজান প্রসব করবে। আর তাদের বাঁচাতে বসু-স্টাইলে বাঙালি জাতীয়তাবাদিদের গাল দিতে দিতে নানারকম ডিসকোর্সের অবতারণা করবেন আমাদের কালের বিপ্লবী ফারুক ওয়াসিফ কিংবা সুবিধাবাদী কতিপয় ফাহমিদুল হকেরা। 
সূত্র:
১। Bose, Sarmila, Book Event for ‘Dead Reckoning: Memories of the 1971 Bangladesh War’, March, 2011
২। Bose, Sarmila, ,Losing the Victims: Problems of Using Women as Weapons in Recounting the Bangladesh War Economic and Political Weekly September 22, 2007
৩। Bose, Sarmila, Anatomy of Violence: Analysis of Civil War in East Pakistan in 1971’, Economic and Political Weekly, October, 2005
৪। Cheema, Pervaiz Iqbal, The Armed Forces of Pakistan, Allen & Unwin, 2002

(চলবে)

