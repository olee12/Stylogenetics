ক্যামেরনের অবতার



আজ অবতার থ্রিডি দেখে আসলাম। এই প্রথম থ্রিডি গগলস্ চোখে দিয়ে সিনেমা দেখা। হলিয়ুডি সিনেমা দুই ঘন্টার বেশি হয় না। অবতার সেই মাপে বেশ লম্বা। দুই ঘন্টা একচল্লিশ মিনিটের সিনেমা। ছবিটা পুরা হলিয়ুডি বলা যাবে কিনা জানি না। ব্রিটিশ-আমেরিকান যৌথ প্রযোজনা। আমেরিকার ডিস্ট্রিবিউটার সেঞ্চুরি ফক্স কম্পানি। দেখে বেশ ভাল লাগল। আমেরিকান কি ব্রিটিশদের বেশিরভাগ সিনেমায় নিজেদের জাত সেরা প্রমাণের একটা প্রত্যক্ষ বা পরোক্ষ চেষ্টা করা হয়। আমি অবতার দেখতে গেছি নাম দেখে। শ্রীকৃষ্ণ অবতার ছিলেন। ছোটবেলা থেকে তাঁর গায়ের বর্ণ দেখে এসেছি নীল রংয়ের। জেমস ক্যামেরনের অবতারের ও দেখলাম গাত্রবর্ণ নীল। রিভিউ বা গল্প না জেনেই ছবিটা দেখতে চলে গেলাম।
এলিয়েন বা প্রিডেটর গোত্রের সব সিনেমায় মনুষ্য প্রজাতির শত্রু হলো অন্য গ্রহের বাসিন্দা। মানুষ তাদের বিরুদ্ধে জিহাদ করতে করতে একসময় এলিয়েন বা প্রিডেটররা হেরে যায়। হিউম্যান রেস জয়ী হয়। অন্য গ্রহে গিয়ে মানুষ উপনিবেশ করতে গেলে সেটাকে জায়েজ করার একটা চেষ্টা সিনেমাগুলোতে থাকে। আমার মনে হয় প্রচ্ছন্ন একটা ব্লু ব্লাড ধারমা এখানে কাজ করে। আমার জাতি শ্রেষ্ঠ, সুতরাং কলোনি বানানোর অধিকার আমাদের আছে; যদি মেনে নাও তাহলে ঠিকাছে নাহলে খবারাছে টাইপ মেসেজ এসব সিনেমার নিউক্লিয়াস। ভারত তাদের বিনোদন-সিনেমার জগৎ অনেক দূর পর্যন্ত এগিয়ে নিয়েছে। সেখানে একটা মাদার ইণ্ডিয়া বোধ বেশ স্পষ্ট। ভারতমাতা। সিনেমার গানের দৃশ্যে কয়েকশো সাদা চামড়ার ললনাকে দিয়ে নাচানো তাদের একটা ট্রেডমার্কে পরিণত হয়েছে। দুশো বছরের শোষণের প্রতিশোধ তারা এভাবে নিতে চায়। কিন্তু ভারতীয়দের মনের মধ্যে আভিজাত্য বা ভারত-শ্রেষ্ঠ নামক ব্যাপক ভ্রান্ত ধারমা গড়ে ওঠার ফল বিদেশে বসবাসরত বাংলাদেশিরা কিছুটা আন্দাজ হয়তো করেন। 
ক্যামেরনের অবতারপ্রসঙ্গে ফিরি। আমার এইসব চিন্তাভাবনা অবতার সিনেমায় পেলাম না। আমার জাতি  অন্যায় করলে জাতীয়তা বা প্রজাতিভুক্তিতে লাথি মারার অধিকার ব্যক্তিমাত্রের থাকে – এই সিনেমার অতলান্তিক ভাবনা এটাই। ক্যামেরন সাহেব এই ধরণের কামেল কাজ করতে পারেন ভাবতেই পারি নি। সিনেমার থ্রিডি কারিশমা। ক্যামেরার কাজ। কাহিনী। সংলাপ। কনসেপ্ট। সবই খুব ভাল, খুবই ভাল। 
কাহিনীর সময়কাল ২১৫৪ সাল; এলিয়েনদের গায়ের বর্ণ নীল। মানুষের মতো দ্বিপদী। স্বাভাবিক মানুষের চেয়ে আকারে প্রায় দ্বিগুণ। লেজ আছে। প্রজাতির নাম না’ভি। কোন এক গ্রহ পেনডোরায় তাদের বাস। মানুষ সেখানে গিয়ে উপনিবেশ করতে চায়। নেয়া হয় অবতার প্রজেক্ট। মানুষের তৈরি অবতারদের শরীর না’ভিদের মত, কিন্তু মন থাকবে মানুষের। আস্তে আস্তে অবতারেরা সেই জাতিতে প্রবেশ করে তাদের মধ্যে পরাজয় মেনে নেয়ার মানসিকতা তৈরি করে দিবে। ফলে উপনিবেশ করতে ঝামেলা কম হবে। সিনেমার প্রট্যাগানিস্ট বা প্রধান চরিত্র জ্যাক একজন পঙ্গু ইউএস মেরিন। তার যমজ ভাই মারা যাওয়ায় অবতার প্রোগ্রামে তাকে নেয়া হয়। ওই গোত্রের মাঝে সে মিশে যায়। নেইতিরি নামের এক মেয়ে-না’ভি তাকে নাভিত্বে পোক্ত করার দায়িত্ব নেয়। ফিল্ম সিকোয়েন্সের কারিশমা চোখে লাগার মতো। পেনডোরার ঝাঁপি ক্যামেরন আস্তে আস্তে খুলতে থাকেন। অদ্ভুত দর্শন গণ্ডার কিংবা পাহাড়ি কুকুর। ড্রাগন। আত্মা গাছ। ম্যাজিক প্ল্যান্ট। শুন্যে ভাসা পাহাড়। যেন রূপকথা। পেনডোরাতে মানুষের কলোনি করা আদৌ কী সম্ভব হবে? কাহিনী আর না বলি।
প্রাণী বা উদ্ভিদ জগতের সাথে না’ভি-দের একটা আত্মিক সম্পর্ক সিনেমায় খুব ভাল করে দেখান হয়। প্রকৃতির সাথে মিশে যাওয়ার ক্ষমতা মানুষের আর নেই। ক্যামেরন সেই ক্ষোভের প্রকাশ ঘটিয়েছেন তাঁর ছবিতে। ঔপনিবেশিক শাসকদের এক হাত দেখে নিতে ছবি বানানো সবচেয়ে কাজের মাধ্যম। আর পপুলার। সাদা চামড়ার পাপ খন্ডানোর একটা চেষ্টা করেছেন জেমস ক্যামেরন। অন্য প্রসঙ্গ। এই সিনেমার সাথে ডিজনির ‘পোকাহন্টাস’ সিনেমার বেশ কিছু মিল খুঁজে পেলাম। ‘পোকাহন্টাস’য়ের আমেরিকার আদিবাসীদের জায়গায় এখানে আনা হয়েছে না’ভিদের। পল এণ্ডারসনের ছোটগল্প ‘কল মি জো’ কাহিনীর সাথে কিছু জায়গায় মিল আছে। আরো নানা তথ্য উইকির পাতায় পাবেন।
সিনেমায় একটা বিশ্বাসযোগ্য নতুন গ্রহ বানিয়ে ফেলা বেশ মুশকিল। ক্যামেরন সেটা করে দেখিয়েছেন মারাত্মক দক্ষতায়। স্ক্রিপ্ট লিখেছেন পনের বছর আগে। কিন্তু টেকনোলজি তার মনের মত হচ্ছিল না দেখে দীর্ঘ সময় পরে সিনেমাটা বানিয়েছেন। চার মাস ভাষাবিদদের সাথে বসে না’ভিদের জন্য আলাদা একটা ভাষা বানিয়েছেন এক হাজার মৌলিক শব্দ দিয়ে।  
সরাসরি না করে প্রকারান্তরে কলোনি বানানোর খায়েশ আমেরিকান বা ব্রিটিশদের শেষ হয়নি। কলোনি করতে পারলে অনেক সুবিধা। কলোনাইজড্ দেশের অর্থসম্পদ লুণ্ঠনের এরচে ভাল পথ আর নেই। সাম্প্রতিক ইরাক ইনভেইশন তার উদাহরণ। অবতারে একই ঘটনা। না’ভিদের পবিত্র গাছের নিচে মূল্যবান খনিজের আড়ৎ। মানুষের সেটা লুট করা দরকার। কিন্তু সেই গাছেই না’ভিদের বসবাস। অবতার প্রজেক্টের মূল উদ্দেশ্য ছিল ভুজুং ভাজুং দিয়ে না’ভিদের বসতি থেকে উচ্ছেদ। তাদের ভয় দেখানো।সাথে সাথে না'ভি প্রজাতির দুর্বলতার তালাশ সাড়া। না মানলে ইরাক পরিণতি।
মিথোলজির দেবতাদের কথা মাথায় আসে। তাদের শকট বা পঙ্খীরাজ আকাশ থেকে নামে কেন ? আদিকালে কিছু এলিয়েন কি ধরাতলে এসেছিলেন? যাদের আমরা দেবতা ভেবে নিয়েছিলাম।  ইউ.এফ.ও.? অবতার?  কিংবা ক্যামেরনের সিনেমায় মানুষ যেমন পেনডোরায় গিয়ে নীল বানরদের কাছে অবতার সাজতে চেয়েছিল। তেমন? 

 
