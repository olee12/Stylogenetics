শেয়ার



পাস করার পরে আমি কিন্তু ভালোমতোই চাকরির চেষ্টা করি। কিন্তু হয় নাই। সব বিজ্ঞাপনে দুই চার পাঁচ কিংবা দশ বছরের অভিজ্ঞতা নামের বালফালানি শব্দপুঞ্জ থাকে বলে অনেক জায়গায় দরখাস্ত করতে পারিনি। ফ্রেশারদের জন্য বাজার ছোটো। এক ব্যাংকে ট্রেইনি হিসেবে মাস চারেক কাজ করি। পরে সেটা আর পার্মানেন্ট হতে হতেও হয় না। তারপর আবার বেকার। পকেট খরচ চালাতে ট্যুইশনি। বড় ভাই একদিন জানায় সে শেয়ারবাজারে কিছু টাকা খাটিয়েছে। তার ত্রিশ হাজার টাকা এখন বেড়ে এক লাখ। ব্যাংকে থাকা হাজার বিশেক টাকা বড় ভাইয়ের অ্যাকাউন্টে ঢুকিয়ে কিছু লাভ কিছু লোকসান করতে করতে টাকা কিছু কিছু বাড়তে থাকে। পরে নিজের একটা বিও অ্যাকাউন্ট করে কিছু কিছু নতুন টাকা ঢোকাই। সেটা কিছু কিছু বাড়ে আবার কিছু কিছু লোকসানে পড়ে। জেড ক্যাটাগরির শেয়ার থেকে আস্তে আস্তে মুখ ফিরিয়ে নিয়ে এ ক্যাটাগরির শেয়ার কিনতে থাকি। সবই সেকেন্ডারি মার্কেটে। মাসে এক কি দুইবার বেচাকেনা করি। ব্যাঙ্কের শেয়ার বোনাস দিলে শেয়ারের কেনামূল্য কমে যায়। লাভ বাড়তে থাকে। আয়নাতে একা একা নিজের হাসি মাপি।
খুচরা খাচরা করে মোটামুটি লাখ দেড়েক টাকা খাটিয়ে সেটা বাড়িয়ে লাখ চারেক করি। এরপর নেশা ধরে গেলে একেবারে মোট ক্যাশ ঢোকাই আট লাখ টাকার মতো। এক বন্ধুকে ধরে, ব্যাঙ্ক থেকে নেয়া লোন। এক মাসের মধ্যে সেটা চল্লিশ লাখে পৌঁছে যায়। এক দফায় সব বেচে কিছুদিন ধৈর্য ধরি। লোন মিটিয়ে দিই। দশ লাখ টাকা ফিক্সড ডিপোজিটে রেখে বাকিটা আবার মার্কেটে ঢোকাই। 
শেয়ার বাজার করতে করতে চাকরি খোঁজায় ভাটা পড়ে। প্রতিদিন সকালে বাসে ঝুলে মতিঝিল চলে যাই- ব্রোকার হাউসে বসে ফ্রি চা খাই, সিঙ্গারাতে কামড় দেই। একসাথে বেশি লাভ হলে খুশি হয়ে পড়ি। একা একা সেলিব্রেট করি ঘরোয়াতে খিচুড়ি খেয়ে। লোকসান হলে মন খারাপ হয়। ফেরার পথে ঘরোয়াতে ঢুকবো কি ঢুকবো না চিন্তা করতে করতে ঢুকে পড়ি। হাফ খুচুড়ির অর্ডার দিয়ে দিই। সাথে কোক।
মার্কেট হঠাৎ করে বেশ অনেকখানি পড়ে গেলে কিছু কিছু বিনিয়োগকারী বাইরে বেরিয়ে মিছিল করে। পরের দিন মার্কেট আবারো ধ্বসে পড়লে এবার গাড়ি ভাঙচুর হয়। নিজে ভীতু বলে গাড়ি ভাঙচুরের মতো সাহসী কাজে যেতে পারিনা। পুলিশ কাঁদানে গ্যাস এগুলোর ভয়ে মার্কেটে না গয়ে বাসায় বসে মার্কেট ফলো করি। এক্সেল শিটে রাখা শেয়ারগুলোর হিসেবে লাভের গুড়ে লালবাতি দেখি। মার্কেট ক্রমাগত পড়তে থাকে। গাড়ি ভাঙচুর ও বাড়তে থাকে। ডিএসই নানা ভুংভাং উত্তরাধুনিক কথাবার্তা বলে। জোর করে সূচক বাড়ানোর চেষ্টা চালানো হলে মার্কেট কিছুটা ঘোরে। একদিন। দুইদিন। তৃতীয় দিনে আমি বিশাল অংশের শেয়ার বেছে দেই। অ্যাভারেজে লাভ খুব একটা খারাপ আসে না। পরের দিন থেকে পেপারে আবারো চাকরির বিজ্ঞাপন খুঁজতে থাকি। পেপারের প্রথম পাতা মার্কেট পতনের ছবি আর রিপোর্টে সয়লাব। খুব একটা পড়ি টড়ি না। মার্কেট পড়তে পড়তে মাটিতে গড়াগড়ি খেলে লাখ তিনেক টাকার শেয়ার কিনে চুপচাপ ভুলে যাই। চাকরির জন্য জোর চেষ্টা চালাতে থাকি। সিভিতে মিডিয়া ধরে অভিজ্ঞতা বসিয়ে ফেলি। দুই চারটা ইন্টারভিউ-এর পরে এক ব্যাংকে চাকরি হয় এবং চাকরি করতে থাকি। বছর খানেক কেটে যায়।
পৃথিবীতে বিশুদ্ধ চাকরি আর বিশুদ্ধ ব্যবসা বলে কিছু নেই। আসলে পৃথিবীতে বিশুদ্ধতা হারিয়ে গেছে অনেকদিন। ব্যাঙ্কে নিজের কিউবিকলের মনিটরে স্টক এক্সচেঞ্জের ওয়েবসাইট দেখতে গিয়ে আমি মনে মনে এই দার্শনিকতা আওড়াই। তারপরেই পেশাব পায়। 
সংবিধিবদ্ধ সতর্কতা: অনিন্দ্য রহমানের শেয়ার গল্পের সাথে এই আব্‌জাব্‌ গল্পের কোনোপ্রকার সম্পর্ক নাই। খালি নামে মিল ছাড়া। 


