সেরা বিদেশি ছবি ‘মেহেরজান’ !!!





আজকের প্রথম আলোর অনলাইন ভার্সানে সেরা বিদেশি ছবি হিসেবে ‘মেহেরজান’ পুরস্কারপ্রাপ্তির খবর বেরিয়েছে। খবরে জানানো হয়-


যুক্তরাষ্ট্রের ক্যালিফোর্নিয়াতে অনুষ্ঠিত অ্যাকশন অন ফিল্ম আন্তর্জাতিক চলচ্চিত্র উত্সবে সম্প্রতি মেহেরজান প্রদর্শিত হয়। এতে ছবিটি শ্রেষ্ঠ বিদেশি ছবি ও শ্রেষ্ঠ নারী চলচ্চিত্র নির্মাতা শাখায় মনোনয়ন পেয়ে সেরা বিদেশি ছবি বিভাগের পুরস্কার জিতে নেয়। গত ২৪ থেকে ৩০ জুলাই পর্যন্ত ক্যালিফোর্নিয়ায় অ্যাকশন অন ফিল্ম আন্তর্জাতিক চলচ্চিত্র উত্সব অনুষ্ঠিত হয়। উৎসবের প্রথম দিনেই মেহেরজান প্রদর্শিত হয়।

মেহেরজান এই অখ্যাত ফিল্ম ফেস্টিভলে চ্যাম্পিয়ন বা সেরা ছবি নয়। ছবিটি পেয়েছে রানার আপ অ্যাওয়ার্ড। শ্রেষ্ঠ নারী চলচ্চিত্র নির্মাতা শাখায় মনোনয়ন পেলেও পুরস্কার জোটেনি। দেশের প্রথম সারির একটি পত্রিকা আসল তথ্যকে যাচাই না করে সেরা বিদেশি ছবি হিসেবে মেহেরজানকে চালিয়ে দেয়ার খবরটি হাস্যকর। অনলাইন পাঠকদের প্রতিক্রিয়ায় প্রথম আলো খবরটির সংশোধিত ভার্সান ছাপে বিদেশি ছবিতে রানারআপ ‘মেহেরজান’ শিরোনামে। 


বাংলাদেশের মুক্তিযুদ্ধ নিয়ে নির্মিত চলচ্চিত্র ‘মেহেরজান’ যুক্তরাষ্ট্রে বিদেশি ছবির তালিকায় রানার আপ পুরস্কার জিতেছে। বাংলাদেশে ছবিটি মুক্তির কিছুদিনের মধ্যেই নানা বিতর্কের কারণে বন্ধ করে দেওয়া হয়। দেশে প্রদর্শনী বন্ধ থাকলেও এ সময়ের মধ্যে মেহেরজান বিদেশের অনেক জায়গাতেই প্রদর্শিত হয়েছে।
যুক্তরাষ্ট্রের ক্যালিফোর্নিয়াতে অনুষ্ঠিত অ্যাকশন অন ফিল্ম আন্তর্জাতিক চলচ্চিত্র উত্সবে সম্প্রতি মেহেরজান প্রদর্শিত হয়। এতে ছবিটি সেরা বিদেশি ছবি ও শ্রেষ্ঠ নারী চলচ্চিত্র নির্মাতা শাখায় মনোনয়ন পায়। সেরা বিদেশি ছবি বিভাগে এটি রানার আপের পুরস্কার জিতে নেয়। সেরা ছবি হিসেবে নির্বাচিত হয় ‘ফার অ্যাওয়ে আইস’।

নিচে একটি সংশোধনীও দেয়া হয়।


সংশোধনী: ‘মেহেরজান’ ওই উৎসবে সেরা বিদেশি ছবি নির্বাচিত হয়েছে বলে প্রথম আলো অনলাইনে খবর প্রকাশিত হয়। ছবিটির পরিচালক রুবাইয়াত হোসেনের সঙ্গে কথা বলে প্রতিবেদনটি তৈরি করা হয়েছিল। তবে প্রথম আলো অনলাইনের কয়েকজন পাঠক পরিচালকের এ দাবি সঠিক নয় বলে মন্তব্য করে উৎসবের ওয়েবসাইটের ঠিকানা পাঠান। বিষয়টি যাচাই করে পাঠকের দাবির সত্যতা মেলে। অনাকাঙ্ক্ষিত এ ভুলের জন্য আমরা দুঃখিত। ভুল সংশোধনে সহায়তার জন্য পাঠকদের প্রতি আমাদের অশেষ কৃতজ্ঞতা।

মানে দাঁড়াচ্ছে রুবাইয়াত হোসেন সেরা ছবি হিসেবে পুরস্কার প্রাপ্তির মিথ্যা খবর প্রথম আলো প্রতিবেদককে জানিয়েছেন। আর প্রতিবেদক সেটাতে আস্থা রেখে অনলাইন ভার্সানে খবর ছাপিয়ে দিয়েছেন।



মেহেরজান সিনেমার পেছনে প্রো-পাকিস্তানি প্রোপাগান্ডাকে এদেশের সাধারণ দর্শক আস্তাকুড়ে ফেলেছে- এটা পরিচালক রুবাইয়াত হোসেনের এতোদিনে বুঝে যাওয়ার কথা। কিন্তু সেটা না বুঝে অখ্যাত চলচ্চিত্র উৎসবগুলোতে মেহেরজান প্রদর্শনের পেছনে শ্রম ও অর্থ বিনিয়োগ তিনি অব্যাহত গতিতে করেই যাচ্ছেন। দেশ বিদেশের হাজারে হাজারে অখ্যাত চলচ্চিত্র উৎসবগুলোতে নিজের সিনেমা প্রদর্শন কিংবা মনোনয়নের লিস্টে থাকার জন্য নগদ অর্থ দিতে হয়। বেশিরভাগ ভালো চলচ্চিত্র এসব অগুণতি চলচ্চিত্র উৎসবে নিজের ছবি প্রদর্শনের পেছনে শ্রম ও অর্থক্ষয় করে না। রুবাইয়াত হোসেন শ্রম ও অর্থক্ষয়ের ক্ষমতা রাখেন। এসব নাম না জানা চলচ্চিত্র উৎসবের মনোনয়ন কিংবা পুরস্কার তিনি গায়ে সাঁটিয়ে বাংলাদেশের পত্রিকাগুলোতে আবারো ভাব গদগদ ভাষ্য দেয়ার ইচ্ছে জারি রেখেছেন। 


ছবিটির পরিচালক রুবাইয়াত হোসেন বলেন, ‘যুক্তরাষ্ট্রের মিশিগানে আমেরিকান ইন্টারন্যাশনাল ফিল্ম ফেস্টিভ্যালে ছবিটি উৎসবে নারী নির্মাতা, বেস্ট ন্যারেটিভ ফিচার, বেস্ট ড্রামা ফিচার, বেস্ট ফার্স্ট টাইম মুভি স্ক্রিপ্ট রাইটার, বেস্ট মুভি শট অন ৩৫ মিমি ফিল্ম বিভাগে মনোনয়ন পেয়েছিল।’ তিনি আরও বলেন, ‘এটি আমার জন্য আল্লাহর অশেষ রহমত। উত্সবে সেরা বিদেশি ছবির বিভাগে পুরস্কৃত হওয়াতে আমার পথচলায় অনুপ্রেরণা বাড়িয়ে দিল। খুবই ভালো লাগছে পুরস্কার পাওয়ায়।’
রুবাইয়াত আরও জানান, আগামী ১৪ থেকে ১৯ অক্টোবর স্পেনের মারবেলা আন্তর্জাতিক চলচ্চিত্র উত্সবের জন্য মেহেরজান ছবিটি নির্বাচন করা হয়েছে। এ ছাড়া ক্যালিফোর্নিয়ায় সাইলেন্ট রিভার চলচ্চিত্র উত্সব, গোয়ায় দক্ষিণ এশিয়া চলচ্চিত্র উত্সব, ওয়াশিংটনে তাসভীর দক্ষিণ এশীয় চলচ্চিত্র উত্সব এবং অস্ট্রেলিয়ায় দক্ষিণ এশীয় চলচ্চিত্র উত্সবও মেহেরজান প্রদর্শিত হবে বলে পরিচালক সূত্রে জানা গেছে।

আমেরিকান ইন্টারন্যাশনাল ফিল্ম ফেস্টিভ্যালের ওয়েবসাইটে ২০১১ সালের জুন মাসের মনোনয়ন লিস্টে মেহেরজানের নাম পাওয়া যায় নিচের ক্যাটাগরিগুলোতে।
বেস্ট ন্যারেটিভ ফিচার
বেস্ট ড্রামা ফিচার
বেস্ট ফার্স্ট টাইম মুভি স্ক্রিপ্ট রাইটার
বেস্ট ফিমেল ডাইরেক্টর
বেস্ট মুভি শট অন ৩৫ মিমি ফিল্ম
বেস্ট বলিউড মুভি

রুবাইয়াত হোসেন উল্লেখ করেন নাই- তাঁর এই প্রভুখণ্ড বেস্ট বলিউড মুভি সেকশনের নমিনেশনেও স্থান পেয়েছে। বিভিন্ন শাখায় নিজের ছবিকে এন্ট্রি করানোর জন্য ৪০ বা ৩০ ডলারের এন্ট্রি ফি দিতে হয় এই চলচ্চিত্র উৎসবে। বাংলাদেশের ছবিকে বলিউড সেকশনে ঢোকানোর মতো মূর্খের মতো কাজ একমাত্র রুবাইয়াত হোসেনকেই মানায়। তবে প্রথম আলোতে ব্লা ব্লা ব্লা সব সেকশনে নমিনেশনের কথা উল্লেখ করলেও বলিউড মুভি সেকশনের কথা তিনি উল্লেখ করেন নাই। 
আমেরিকান ইন্টারন্যাশনাল ফিল্ম ফেস্টিভ্যালের সাইটে লেখা- ‘পুরস্কার প্রাপ্তরা যেন নিজেদের মেডেল নিজেরাই ডাউনলোড করে নেন’। অথচ এই পুরস্কারকে আল্লাহর অশেষ রহমত বলে তিনি সামনে আগানোর অনুপ্রেরণা পাচ্ছেন বলে প্রথম আলোতে জানিয়েছেন। 

এই ওয়েবসাইটে জুন ২০১১ সালের নমিনেশনে চুপচাপ বসে আছে ১৯৯৪ সালের একটা সিনেমা। 
বেস্ট ফরেন ল্যাঙ্গুয়েজ ফিল্ম:
হাম আপকে হ্যায় কৌন (২০৬ মিনিট, ভারত)
পরিচালক: সুরুজ বরজাতিয়া
ফলে অখ্যাত এই চলচ্চিত্র পুরস্কার কিসের ওপর ভিত্তি করে নমিনেশন বা পুরস্কার দেয় সেটা বেশ প্রশ্নবোধক। 
মিথ্যাচারে রুবাইয়াত হোসেনের জুড়ি নেই। এবার বিনোদনে তিনি সবাইকে ছাড়িয়ে যাবেন বলে পণ করেছেন। প্রথম আলো এই ভদ্রমহিলার মুখ নিঃসৃত বাণী অবিকল ছাপিয়ে দেয়ার আগে একটু যাচাই বাছাই করবে এই আশা করি। 

--
তথ্য কৃতজ্ঞতা: সুহান রিজওয়ান, জি এম তানিম, হিমু 

