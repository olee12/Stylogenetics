আখতারুজ্জামান ইলিয়াসের ছোটগল্প। পর্ব এক।



তিনি মাত্র তিরিশটা গল্প লিখেছেন। এতেই তাঁর নাম বাংলা সাহিত্যে অক্ষয় হয়ে গেছে। ‘নিরুদ্দেশ যাত্রা’ গল্পটি ছাড়া বাকি সব গল্পে প্লেটোনিক ভাষার আখতারুজ্জামান ইলিয়াসকে পাওয়া যায় না। তিনি সেখানে খুব শক্তভাবে জীবনঘনিষ্ঠ। আর সাথে আছে নিখুঁত ডিটেইলস্। দেহ মনের যোগসূত্রে যে অস্তিত্ব তার ভাবগতিক ইলিয়াসের লেখায় যেভাবে ফুটে উঠেছে, অন্য কারো লেখায় তার যথাযথ আবহ আসে না। ইলিয়াস এইদিকে অনন্য। তাঁর সমমানের ছোটগল্পকার প্রতিতুলনা হিসেবে আনতে চাইলে চেকভ ছাড়া কাউকে চোখে পড়ে না। অন্তত আমার কাছে। 
আখতারুজ্জামান ইলিয়াসের গল্পে পুরান ঢাকার কথাবার্তা কি গালাগালির যথেচ্ছ ব্যবহার আছে। অনুভূতির তীব্রতা বোঝাতে এই ভাষার বিকল্প তৈরি করা শক্ত।  তিনি ন্যারেটিভে যান তাঁর নিজস্ব কুশলে।  যাই হোক। তাঁর গল্পগুলোর মধ্যে 'যুগলবন্দি' আমার সবচেয়ে প্রিয় গল্প। সারমেয় আরগস্‌ আর প্রোট্যাগনিস্ট আসগরের মধ্যের সুতুর ( suture) অবিশ্বাস্যরকম কায়দায় তিনি হাজির করেছেন। এই পর্বে ‘ফেরারী’ গল্প দিয়ে কথা শুরু করব। গল্পের কাহিনী দিয়েই আরম্ভ করি। বাপের অসুস্থতায় মতিন ডাক্তারকে না পেয়ে হানিফ পাঁচভাইঘাট লেনের মাথায় ক্যারম খেলার আসরে যায়। সালাউদ্দিন, আহসানউল্লারা হানিফের আব্বা ইব্রাহিম ওস্তাগরের জিনপরী দেখার ক্ষমতা নিয়ে হাসি তামাশা করে। ফাঁকতালে মতিন ডাক্তারের ব্যবচ্ছেদ হয়।
‘ঈমানে কই ওস্তাদ! ঈমানে কই!’ আহসানউল্লার কথার জবাব দিতে সালাউদ্দিনের চোখে মুখে সাড়া পড়ে যায়, ‘জিন্দাবাহারের মইদ্যে ঢুইকা চাইরটা পাঁচটা ঘর বাদ দিয়া চিপা গল্লি আছে না একটা?- আছে না?- ঐ গল্লির লগেই ডাক্তারের ডিসপিনসারি, ডিসপিনসারির বগলে আমার মামুগো তেহারির দোকান। কতো গেছি না আমি? বড়ো রাস্তাটা পার হইলেই তো তোমার বাদামতলীর মাগীপট্টি, মতিনে হালায় দাওয়াই দিতো খানকি মাগীগো আর খানকিগো ভাউরা থাকে না?- হেইগুলিরে। মাগীপট্টির কেউগার ব্যারাম হইছে তো ডাকো হালায় লম্বুরে, জিন্দাবাহারের মইদ্যে হ্যার নামই আছিলো খানকির ডাক্তার।’
হানিফ এদিকে মাস্তান ডামলালুর সাগরেদ হতে চায়। কয়েকদিন আগে ডামলালুর সাথে ছিনতাই করতে গিয়ে গাড়ির মধ্যে কয়েকজনকে দেখে হানিফ পুলিশ ঠাউরে ভয় পেয়ে যায়। পরে ডামলালুর কাছে বলতে গিয়েই খিস্তি খায়। জানতে পারে, এরা ইসটুডেন। ক্যারম খেলার আসরে ভাইপো কামালকে দেখে হানিফ বাড়ির দিকে রওনা দেয়। কামালের চেহারা হালকা বর্ণনায় সারেন ইলিয়াস। কামালকে জানতে পারি তার অবিশ্রাম কথাবার্তায়।
‘চাচা, দাদায় মনে লয় খুব সোন্দর পরী দেখছে একখান। পরী না খাটের তলায় ঢুইকা পড়ছিলো, পরীগো বডি তো বহুত লাইট, খাটের তলায় ঢুইকা চুপ মাইরা বইয়া রইছে। দাদায় না বুঝবার পাইরা খালি জাম্প মাইরা উইঠ্যা খাটের তলায় বিচরাইয়া বেড়ায়। পরীগো দেইখা দাদায় খুব খুশি, না চাচা?’

কামালের বয়স আন্দাজ করা যায় তার কথার শেষ বাক্যে। অযথা ডিটেইলসে যান না বলেই ইলিয়াসের গদ্য সাবলীল, নির্মেদ। ঘরে ঢুকে দেখে বাসায় আসছে তার বোন ফাতেমা আর তার বর গ্রামের মোল্লা হবিবর আলী মৃধা। এই গেঁয়ো নোংরা দুলাভাইকে হানিফের পছন্দ নয়। নিজের বোনের বর্ণনা হানিফের চিন্তায় পড়ে নিই।
ওর বোন ফাতেমাবিবি, হানিফের শৈশবকালের একমাত্র বন্ধু ফাতেমা, লম্বাটে মুখে তিনটে বসন্তের দাগ, ডানদিকের দাঁত একটা উঁচু; ঠাণ্ডা, নরম, ঘামে ভিজে, রোগা ও কালো ডান হাতে আঁকড়ে-ধরা হানিফের বাঁ হাতের তর্জনী- এইতো এইসব রাস্তা, গলির ভেতর দিয়ে ভোরবেলা সোজা চলে গেছে শাহ সাহেব মসজিদের বারান্দায়, সেখানে আসিরুদ্দিন মৌলবির মক্তব।

হানিফের বড়ভাই হান্নান ব্যবসাপাতি করে রোজগার বাড়াচ্ছে। সে ডাক্তার নিয়ে আসে বাপের জন্য। ডাক্তার ঘরের পরিবেশ দেখে বলেন ড্যাম্প। হান্নান ডাক্তারের কথার সাথে সাথে হয়াল দেয়। ওল্ড ঢাকাকে বলে দেয় ন্যাস্টি। সামলানোর জন্য বলে- মালিবাগে সে বাড়ি করছে। ডাক্তার চলে যাওয়ার পরে ঘরের পরিবেশ বর্ণনার জন্য আখতারুজ্জামান ইলিয়াসের বর্ণনা খেয়াল করেন।
ঘরে বড়ো গুমোট। গুমোট এতো বেশী যে ছাদের পুরনো কড়িবর্গার টকটক মেঘ যে কোনো সময় ঘাম হয়ে ঝরে পড়তে পারে। তার ২ ছেলে, ২ মেয়ে ও ১ জামাই অপরিচিত অনুভূতি নিয়ে চূড়ান্ত কোনো কিছুর প্রতীক্ষা করে। এদের গলায় খরা, সুতরাং জিভ জলশূন্য। এই কষাটে স্বাদের নীরবতায় ঢিল পড়ে যখন হবিবুর আলী মৃধা ভাঙা ভাঙা ও খরাঝলসানো স্বরে বলে ওঠে, ‘আল্লা, আল্লা, তুমি রহমকরনেওয়ালা, আল্লাহু গনি!’ এই ঈশ্বর-সম্বোধন একটি নতুন পাখা গজানো পিঁপড়ে হয়ে সমস্ত ঘরে দীর্ঘ উড়াল দেয় বাইরের রোঁয়া-ওঠা সন্ধ্যাবেলার দিকে লাল ও ধোঁয়াটে প্রদীপশিখায়। সেই ডানা-ওঠা পিপীলিকা দেখে হবিবুর আলী মৃধার রুহ কেঁপে ওঠে, ‘এশার আজান অয় নাই?’
তার এই প্রশ্ন শেষ হতেই ইব্রাহিম ওস্তাগর সমস্ত ঘর কাঁপিয়ে চিৎকার করে, ‘অরে লইয়া তুই কৈ যাস? আব্বে খানকির বাচ্চা, কই লস অরে?’ একই সঙ্গে পাড়ার দুটো মসজিদ থেকে আজান শোনা যায়। আজানের ধ্বনি ও ইব্রাহিমের জিনপরীদের প্রতি নিক্ষিপ্ত সংলাপ ঘরের নোংরা ও স্যাঁতস্যাঁতে মেঘের ফাঁকে ফাঁকে মাথা ঠোকাঠুকি করে ও পড়তে পড়তে বেঁচে যায়। এদের কোনো কোনো টুকরা ছিটকে পড়ে গলিতেও এবং গলির শেষপ্রান্তে ধোলাইখালে ডাইভ দিতে গিয়ে দ্যাখে ঘোলা জলের জায়গায় সেখানে রাস্তা তৈরি হচ্ছে।

পুরানো ঢাকার এই বিবর্তন ইলিয়াসের পছন্দ ছিল না। মানুষের ভিড়ে, কংক্রীটের স্তুপে  পুরানো ঢাকার ঐতিহ্য আস্তে আস্তে হারিয়ে যাচ্ছে। সেখানকার উঠতি বয়সের ছেলেরা এখন আর গাল পেড়ে কথা আগায় না। পুরানো ঢাকার নতুন বাপেরা এখন আর ছেলে পড়ছে দেখে মাথায় হাত বুলিয়ে আদর করে বলে না, ‘আব্বে হালায় খানকির পোলায়, পড়োস।’ পুরো আরবান চরিত্রের লোকেরা তাদের চরিত্র পাল্টে মুখোশ পড়লে ভাল লাগার কথাও নয়।
হবিবুর কোরান তেলোয়াৎ করতে গিয়ে জানতে পারে বাসায় কোরান শরীফ নাই। হানিফ কোরান শরীফ আনার জন্য আমীর চাচার বাসার দিকে যাওয়ার জন্য আবার ঘর থেকে বেরোয়। নিয়ে ফিরে আসার সময় ইব্রাহিম ওস্তাগরের যৌবনকালের কথা ভেবে নিতে থাকে হানিফ।
আখতারুজ্জামান ইলিয়াস এই একটি গল্পে 'করোটি' শব্দটি চার জায়গায় ব্যবহার করেছেন। করোটি শব্দের প্রতি তাঁর মুগ্ধতা আছে। তবে সঠিক ব্যবহারের জন্য এসেন্স অনেকাংশে বেড়েছে, বেশি ব্যবহারে জীর্ণ হয়নি।
হানিফের মাথা পরিষ্কার হয়ে আসছে আস্তে আস্তে। স্বচ্ছ করোটিতে নতুন ও কোমল একটি হাওয়া খেলে যায়ঃ বাবায় বহুত দিন বাদে অগো লগে মিলতাছে।
উনিশ বছরের ইব্রাহিমকে মনে পড়ে যাওয়ায় হানিফের চোখ, মুখ, গলা, কান, নাক, কপাল,এমনকি করোটি ও চুলেও ঝিরঝির হাওয়া বইতে শুরু করে। 
সুতরাং ঠাসবুনুনী করোটি নিয়ে প্রায় নাচতে নাচতে হানিফ পৌঁছে যায় নবদ্বীপ বসাক লেনে। 
এই এক মুহূর্তেই হানিফের সমস্ত শরীরের রক্ত, মাংস এবং করোটির বিন্যাস বড়ো এলেমেলো হয়ে গেল। 
শেষ পর্যন্ত ওস্তাগর মারা যায়। ছুটে বেরিয়ে আসে হানিফ বাসা থেকে। ইলিয়াসের লেখনীতে হানিফের সাথে পুরানো ঢাকার বঙ্গলক্ষ্মী মিষ্টান্ন ভাণ্ডার, সোনার বাংলা হার্ডওয়্যার সাপ্লাই, দি সানশাইন লণ্ড্রী, ভিক্টোরিয়া পার্কের বালির স্তুপ, ল্যাম্পপোস্টের পাশে দাঁড়িয়ে থাকা মেয়ে কুকুর, স্টার সিগ্রেটের সবুজ বিজ্ঞাপন, ঈশ্বরদাস লেন, ‘বাণী ভবনে’র পাশের একটা বয়স্ক কুকুর, রূপচাঁদ লেন, শুকলাল দাস লেন, ডাস্টবিনে পড়ে থাকা মৃত এবং বয়সে নবীন কুকুর, দেবেন্দ্র দাস লেন পেরিয়ে সূত্রাপুর থানার সামনে পাঠক হাজির হয়।
আমি যদি অহন থানার মদ্যে গিয়া দারোগারে ডাইকা কই, ‘স্যার, আমার নাম আবদুল হানিফ, আমার বাপের নাম ইব্রাহিম, মরহুম মোহাম্মদ ইব্রাহিম ওস্তাগর, কলতাবাজারের ডামলালু আমার ওস্তাদ লাগে, আমি ডামলালুর পাট্টির মানু,’ তো হালার খানকির পোলায় আমারে ধইরা রাইখা দিবো না? রাখবো তো?



