যুদ্ধাপরাধী ও প্রথম আলো 




প্রথম আলো বাংলাদেশের পত্রিকা পাঠকের ওপর একটা বিশাল ভূমিকা রাখে বলে ধারণা করা হয়। বদলে যাও, বদলে দাও শ্লোগানে মুখর এই পত্রিকা-কর্পোরেট একাত্তরের চেতনা ধূলিস্যাৎ করে দেয়ার জন্য গোচর অগোচরে ভূমিকা রাখছে। মোবাইল কর্পোরেট গোষ্ঠী ও নিওলিব্যারেল এনজিও ব্যবসায়ীদের সাথে ঘনিষ্ঠভাবে যুক্ত থাকা প্রথম আলো জনমতকে বিকশিত না করে সেটাকে রুদ্ধ করে রাখার জন্য স্তম্ভ লেখকদের ভাড়া খাটায়। বাংলাদেশের এক শ্রেণীর বুদ্ধিজীবীরা যুদ্ধাপরাধীদের রক্ষার জন্য প্রথম আলোকে তাদের প্ল্যাটফর্ম হিসেবে বেছে নিয়েছেন। ‘যুদ্ধাপরাধী ও বুদ্ধিজীবী’ সিরিজে পাঁচজন স্তম্ভলেখকের উল্লেখ করেছি। আসিফ নজরুল, সৈয়দ আবুল মকসুদ, বদরুদ্দিন উমর, ফরহাদ মজহার এবং হাসান ফেরদৌস। মজার ব্যাপার এরা সবাই প্রথম আলোতে কলাম নামান বা নামাতেন। উমর ও মজহার প্রথম আলোতে ইদানীং লিখেন না। আসিফ নজরুল, আবুল মকসুদ ও হাসান ফেরদৌস এই পত্রিকায় নিয়মিত নানা ইস্যুতে কলাম প্রসব করে পাঠক সমাজের বুদ্ধিবৃত্তিক ধারণাগুলোকে যুদ্ধাপরাধীদের পক্ষে নিয়ে আসার জন্য জোর চেষ্টা করে যাচ্ছেন। 
প্রথম আলোর সম্পাদক মতিউর রহমান যেকোনো মূল্যে তাঁর পত্রিকার কাটতি বাড়াতে উন্মুখ।  গুজব আছে, যুদ্ধাপরাধী রক্ষাকরণ লবিং গোষ্ঠীর কাছ থেকে আসা মোটা দাগের ফাইনান্স প্রথম আলোকে এই গোষ্ঠীর পক্ষে নানামুখী ভূমিকা পালন করতে এক অর্থে জোর খাটায়। রাষ্ট্র পাকিস্তানের প্রতি প্রথম আলো আলোকিতভাবে মুগ্ধ। প্রথম আলোর স্পোর্টস ডেস্ক বিশ্বকাপ ক্রিকেট চলার সময় নির্লজ্জ পাকি সাপোর্টার ডেস্ক হিসেবে রিপোর্ট করে গেছে। পাকিস্তানের জিয়ো নিউজের নির্বাহী সম্পাদক হামিদ মীরের লেখা প্রথম আলোর সম্পাদকীয় উপ-সম্পাদকীয় পাতায় নিয়মিত বিরতিতে প্রকাশিত হয়েছে।  ২০১১ সালের ছাব্বিশে মার্চ হামিদ মীর প্রথম আলোতে হাজির হলেন পুনর্মিত্রতার আহ্বান নিয়ে। একাত্তরের যুদ্ধকে শর্মিলা বসু কথিত "ভায়ে ভায়ে যুদ্ধ" বা সিভিল ওয়ারের ট্যাগে ঢুকিয়ে দেয়ার জন্য প্রথম আলো হামিদ মীরদের আশ্রয়স্থল হয়।


৩০ মার্চ যখন আমাদের ক্রিকেট দল মোহালিতে বিশ্বকাপের সেমিফাইনালে ভারতের বিপক্ষে খেলবে, তখন আমরা বাংলাদেশি সমর্থকদের অনুভব করব। এখনই সময় ভারত ও বাংলাদেশের মধ্যে পার্থক্য করা। ভারতের সঙ্গে ভালো সম্পর্ক তৈরি করতে আমরা অনেক কিছু করতে প্রস্তুত। সাবেক স্বৈরশাসক পারভেজ মোশাররফ কাশ্মীর বিষয়ে জাতিসংঘের প্রস্তাবও ভুলে যেতে প্রস্তুত ছিলেন। আর বাংলাদেশের পক্ষ থেকে পাকিস্তানের কাছে কেবল ক্ষমাসূচক কিছু শব্দ দাবি করা হয়েছে। যা এক ভাইয়ের কাছে আরেক ভাইয়ের ক্ষমা চাওয়ার মতো। তারা এখনো আমাদের ভালোবাসে। বাংলাদেশের জনগণের কাছে ক্ষমা চেয়ে পাকিস্তানের পার্লামেন্টে অবশ্যই একটি প্রস্তাব পাস করা উচিত। আজ ২৬ মার্চ যারা স্বাধীনতা দিবস উদ্যাপন করছে, এ প্রস্তাব তাদের সঙ্গে আমাদের সম্পর্ককে দৃঢ় করবে। আমার বাংলাদেশি ভাইবোনদের প্রতি রইল স্বাধীনতা দিবসের শুভেচ্ছা।

প্রথম আলোতে মতিউর রহমানের নির্দেশে  স্তম্ভ-লেখকেরা একে অন্যের পিঠ চুলকায়। হামিদ মীরের এই ভাতৃত্ববোধের সাফাই গেয়ে একই জায়গায় লেখা প্রকাশ করেছেন স্তম্ভাকার সোহরাব হোসেন।


হামিদ মির যখন পাকিস্তানিদের অপকর্মের জন্য ক্রমাগত ক্ষমাপ্রার্থনার কথা বলে আসছেন, দক্ষিণ এশিয়ার দেশগুলোর মধ্যে সুসম্পর্ক প্রতিষ্ঠার তাগিদ দিচ্ছেন, তখন আমাদের সরকারি ও বিরোধী দলের বিজ্ঞ রাজনীতিকেরা কী করছেন? তাঁরা অতীত খুঁড়ে ময়লা-আবর্জনা বের করছেন, যা থেকে দুর্গন্ধ আসে। কেউ মুক্তিযুদ্ধের কোনো সেক্টর কমান্ডারকে অকথ্য ভাষায় গালাগাল করে আনন্দ পাচ্ছেন, কেউ বা স্বাধীনতার প্রধান নেতার বিরুদ্ধে বিষোদ্গার করে আত্মপ্রসাদ লাভ করছেন। নিজেদের ব্যর্থতা ঢাকতে দুই দলই মৃত নেতাদের লাশ নিয়ে টানাটানি করছেন। ইতিহাসে যার যা প্রাপ্য, তা দিতে হবে। তাই বলে বড়কে ছোট করে কিংবা একজনকে বড় করতে গিয়ে অন্য সবার ভূমিকা বাতিল করে দেওয়ার নাম ইতিহাস নয়। 

প্রথম আলোর স্তম্ভলেখকেরা কি আরামসে একাত্তরের মুক্তিযুদ্ধকে ‘অতীত খুঁড়ে ময়লা-আবর্জনা’ বলে ফেলেন দেখে অবাক হতে হয়।
প্রথম আলো একটা নির্দিষ্ট গোষ্ঠীর পক্ষে শক্ত অবস্থান নিয়ে থাকে। মোবাইল কর্পোরেটগুলোর অনিয়ম দুর্নীতি নিয়ে প্রথম আলো সম্পূর্ণ নীরব। বাংলাদেশের গরীব লোকদের দারিদ্র্য অল্প প্রশমিত করে দীর্ঘমেয়াদী করার পেছনে ক্ষুদ্রঋণ সংস্থাগুলোর লোভ ও উচ্চ সুদের হার দায়ী। এগুলো নিয়ে অনুসন্ধানী রিপোর্ট প্রথম আলোতে আসে না। প্রথম আলো এই পক্ষের নবীপুরুষ মুহাম্মদ ইউনূসের মার্জিত আচরণ নোবেলাইট ডিক্রির ধারক ও বাহক। মতিউর রহমান মানীর ইজ্জত রক্ষা প্রকল্পে পাঠকপ্রিয় লেখকদের ভাড়া খাটান। পাঠকের চিন্তাকে যুক্তিনিষ্ঠভাবে বিকশিত হতে না দিয়ে আবেগের ইঞ্জেকশান পুশ করায়। প্যারোডি বা কার্টুনের অর্থ বুঝতে না পারা হুমায়ূন আহমেদ বস্তাপচা "মানীর মান রাখা থিয়োরি" কপচিয়ে আবেগ পাঠকের মধ্যে সঞ্চারিত করতে চান তাঁর একঘেয়ে গদ্যরীতিতে।


একটি দৈনিক পত্রিকা অধ্যাপক ইউনূসকে নিয়ে প্রথম পাতায় কার্টুন ছেপেছে। সেখানে তিনি হাসিমুখে রোগাভোগা একজন মানুষের পা চেপে শূন্যে ঝুলিয়েছেন। মানুষটার মুখ থেকে ডলার পড়ছে। অধ্যাপক ইউনূস বড় একটা পাত্রে ডলার সংগ্রহ করছেন। কার্টুন দেখে কেউ কেউ হয়তো আনন্দ পেয়েছেন। আমি হয়েছি ব্যথিত ও বিস্মিত। পৃথিবী-মান্য একজন মানুষকে এভাবে অপমান করা যায় না। ছোটবেলা থেকেই আমরা শুনি—‘মানীকে মান্য করিবে।’

প্রথম আলো ব্যবসায়ে টিকে আছে টাইমিং-এর যথাযথ ব্যবহারে। রুবাইয়াত হোসেনের বিতর্কিত ছবি ‘মেহেরজান’ সিনেমার প্রচারের সাথে প্রথম আলোর একটা অঙ্গ-ব্যবসা প্রতিষ্ঠান জড়িত আছে বলে শোনা যায়। সিনেমাটি মুক্তির আগে এর খবরাখবর প্রথম আলোর আনন্দ, বিনোদন এসব বিভাগ বিস্তর কাভারেজ দিয়েছে। যুদ্ধ ও ভালোবাসার সিনেমা বলে এটা দর্শকের মাঝে চালানোর জোর চেষ্টা করানো হয়েছিল। মেহেরজান সিনেমা হলে আসামাত্র অল্পখ্যাত স্তম্ভলেখক ফাহমিদুল হক জার্গনে ভরিয়ে অন্য সিনেমা নিয়ে নিজের পুরানো একটা লেখা খানিক পালটে প্রথম আলোতে ছাপান। প্রথম আলোর সাহিত্য সম্পাদক রুবাইয়াত ও শর্মিলা বসুর মতো ফয়েজ আহমেদ ফয়েজের কবিতার সাথে পাঠকের পুনর্মিত্রতার চেষ্টা করেন। জনরোষ থেকে বাঁচতে প্রথম আলো ফেরদৌসী প্রিয়ভাষিণী, কাবেরী গায়েনদের একটা লেখা আংশিক সম্পাদন করে ছাপায়। আর পত্রিকার ন্যূনতম এথিকস্‌ রক্ষা না করে একই দিনে রুবাইয়াত হোসেনের প্রতিক্রিয়া ছাপিয়ে দেয়। 
মেহেরজান নিয়ে ব্লগে ঝড় ওঠে। সাধারণ দর্শকদের অনাগ্রহে ছবিটা ভালো ব্যবসা তো দূরের কথা ব্যবসা-ই করতে পারেনি। লোকসানের মুখে পড়ে সেটাকে সিনেমা হল থেকে তুলে নেয়া হয়। প্রথম আলো বিপদ টের পেয়ে চুপচাপ থাকে। রুবাইয়াত হোসেন একটু ধারণা দেন, তাঁর এই সিনেমা আন্তর্জাতিক বোদ্ধাদের প্রশংসা বয়ে আনবে। মুক্তিযুদ্ধের প্রকৃত ন্যারেটিভের বাইরে অশ্লীল ও পাকিসঙ্গমে বিভোর ফোক ফ্যান্টাসি দেশে সফলতা না পেলেও বাইরের পেইড বোদ্ধা লবিং গ্রুপ এই সিনেমার পক্ষে কথা বলতে শুরু করেছেন। ভালো গবেষক নয়নিকা মুখার্জি পর্যন্ত রুবাইয়াতের এই আবর্জনাকে প্রশংসা করতে দ্বিধা করেনি। তখনি বোঝা গিয়েছিল, এই সিনেমার গায়ে বাইরের সম্মানের রৌজ-পাউডার লাগিয়ে এনে আবার বাংলাদেশের মানুষদের  আবারো হজম করানোর চেষ্টা চালানো হবে। প্রথম আলো আর যাই করুক, ক্ষতির সম্মুখীন হওয়া কোনো প্রজেক্টের পেছনে সময় নষ্ট করতে রাজী নয়। বইয়ের ফ্ল্যাপ পড়ে জ্ঞান আহরণ করা স্তম্ভলেখক হাসান ফেরদৌস আজকে মেহেরজানের পক্ষে একটা কলাম নামিয়েছেন প্রথম আলোতে। নিলর্জ্জতাকে বৃদ্ধাঙ্গুলি দেখানো সেই কলাম নিয়ে বিশ্লেষণের দরকার নেই। তাঁর গদ্যে তাঁর পাকিপ্রেম ছলকে ছলকে বেরিয়েছে জ্ঞান-অজ্ঞান সব দিক থেকে। 


গত সপ্তাহে ইন্ডিয়ান আমেরিকান ফিল্ম ফেস্টিভ্যালে মেহেরজান দেখলাম। একটাই শো ছিল, মিলনায়তনভর্তি মানুষ, কেউ কেউ দাঁড়িয়েও দেখেছে। আমার পাশে একটি বাঙালি অথবা ভারতীয় মেয়ে তার ছেলেবন্ধুর হাত ধরে বসে দেখছিল। পুরো সময়ই মনে হলো সে ফুঁপিয়ে কাঁদছে। আমিও চোখ মুছছি দেখে সলজ্জে বার দুয়েক আমার দিকে তাকাল। ছবি দেখে কেমন লাগল? এককথায় যদি উত্তর দিই তো বলব, ‘স্পেলবাউন্ড’। ... আসলে এমন ছবির জন্য বাংলাদেশ এখনো তৈরি নয়। মুক্তিযুদ্ধ ব্যাপারটা আমাদের কাছে এখনো শুদ্ধ আবেগের ব্যাপার। যুক্তি দিয়ে, বুদ্ধি দিয়ে তাকে বিচারে আমরা এখনো প্রস্তুত নই। ... মেহেরজান ছবির প্রধান ‘থিম’ দুটি। প্রথমত, একাত্তরে নারীর ভূমিকার যে পরিচিত ন্যারেটিভ, তাকে ঠোঙার মতো দলে-মুচড়ে ওয়েস্ট বাস্কেটে ছুড়ে ফেলা। দ্বিতীয়ত, ‘শত্রুকে’, যাকে এই ছবিতে বলা হয়েছে ‘দি আদার’, তাকে নতুন করে দেখা ও চেনা। এই দুটি ব্যাপারই আমাদের চিন্তাজগতে নতুন। তৃতীয় ‘থিম’, কিছুটা কৌতুকের সঙ্গে পরিবেশিত হলেও ভীষণ রকম নতুন, তা হলো নারীর ‘সেক্সুয়ালিটি’। এমনিতে মেয়েদের শরীর নিয়ে বাণিজ্য কম হয় না, কিন্তু নারীর চোখ দিয়ে তার কামজ প্রয়োজন আগে কখনো নিরীক্ষিত হয়েছে বলে অন্তত আমি জানি না। এই ছবিতে অত্যন্ত শিল্পীতভাবে সেই কাজটি অর্জিত হয়েছে। ... মেহের-ওয়াসিমের প্রেম মোটেই অবাস্তব নয়, এমনকি যে ঘটনাক্রমে তা প্রকাশিত হয়, তা সংহত, বিশ্বাসযোগ্য ও সম্পূর্ণ মানবিক। ... শত্রুর সঙ্গে, হানাদার সেনার প্রতি সে ক্রমেই দুর্বল হয়ে পড়ছে, কিন্তু এই কাজটি অন্যায়, এই চিন্তা মেহেরকে অহর্নিশ বিদ্ধ করে। মেহেরের নিজের মন বলে, এতে পাপ কোথায়? যে যুবক আমাকে নিশ্চিত নিগ্রহের হাত থেকে রক্ষা করেছে, সেই তো আমার সেই যুবরাজ, সাদা ঘোড়ায় চড়ে, হাতে তলোয়ার নিয়ে, ঘুমন্ত রাজকন্যাকে উদ্ধারে যে ছুটে এসেছে। আমার মন যাকে চায়, তার প্রতি আত্মসমর্পণ, তার চেয়ে মহৎ ও সুন্দর আর কী হতে পারে! ... আসলে মেহেরজান একটি ইচ্ছাপূরণের গল্প। মেহের নামের মেয়েটি এত সুন্দর, এত স্বতঃস্ফূর্ত যে তাকে বিশ্বাস করতে খুব ইচ্ছা হয়। এই ছবি আমাদের ভাবায়, আন্দোলিত করে, মনের ভেতরের অনেক অজ্ঞান জানালা ধরে টান দেয়। তার দু-একটি হঠাৎ করে খুলেও যায়।


টাইমিং-এ দক্ষ প্রথম আলো মেহেরজানের ক্ষতি পোষানোর যাবতীয় চেষ্টা করে যাবে সেটার আলামত বোঝা গেছে। প্রথম আলোর সম্পাদক মতিউর রহমান বাণিজ্যে ক্ষতি একেবারেই মেনে নিতে পারেন না। কার্টুনিস্ট আরিফ ইস্যু থেকে শুরু করে সেনাসমর্থিত সরকারের পক্ষ নিয়ে নানামুখী ভূমিকা দেখে এই অনুসিদ্ধান্ত পোক্ত হয়।
যুদ্ধাপরাধী-বান্ধব এই দালালি ভূমিকার জন্য প্রথম আলো যদি তার পাঠক হারিয়ে শূন্যে ঠেকে সেটার দায় মাননীয় সম্পাদক মতিউর রহমান কি একা নিতে পারবেন? 

--
যুদ্ধাপরাধী ও বুদ্ধিজীবী

