মীজানুর রহমানের ত্রৈমাসিক পত্রিকা



মীজানুর রহমানের ত্রৈমাসিক পত্রিকা। আমার অনেক পছন্দের লিটল ম্যাগাজিন। এর বিশেষ সংখ্যাগুলো ছিল হাজারো তথ্যে ঠাসা। বিদ্যাসাগর সংখ্যা। গণিত সংখ্যা। পক্ষী সংখ্যা। শামসুর রাহমান সংখ্যা। নদী সংখ্যা। আরো কয়েকটা বিশেষ সংখ্যা ছিল। এখন নাম মনে করতে পারছি না। এই রকম সংখ্যা করতে যে বিশাল মাপের কলিজা দরকার সেটা তাঁর ছিল।
এই পত্রিকার যে কয়টা সংখ্যা পেরেছি সংগ্রহ করেছি। তাও অনেক সংখ্যা পাই নি। কয়েক বছর আগে একদিন কি মনে করে পত্রিকায় লেখা ঠিকানা দেখে তাঁর বাসার দিকে রওয়ানা হলাম। ধানমণ্ডির ষ্টার কাবাবের পাশের গলি। ভেবেছিলাম একতলা বাড়ি হবে। পরে দেখলাম ঠিকানা  অনুযায়ী একটা এপার্টমেন্ট খাড়িয়ে আছে। সেখানেই তাঁর বাস। কি কাজে বাইরে যাচ্ছিলেন। বেশি কথা বলতে পারেন নি। পরে এক সময় ফোন করে আসতে বললেন। কেন যেন আর যাওয়া হয় নি। এর কিছুদিন পর পেপারে দেখলাম মীজানুর রহমান মারা গেছেন।
মীজানুর রহমান সম্পাদকীয় লিখতেন তাঁর প্রতিটা সংখ্যায়। স্বাদু গদ্য বলাই বাহুল্য। এগুলোর একটা সংকলন হলে খুবই ভাল হত। বই লিখেছেন দুইটা। একটার নাম মনে আছে। কৃষ্ণ ষোলই। কলকাতার দাঙ্গা নিয়ে লেখা বই।  সম্পাদকদের নিজেদের অনুভূতি নিয়ে লেখা বই বাংলা সাহিত্যে কম। সাগরময় ঘোষ একটা লিখেছেন। সম্পাদকের বৈঠক। মীজানুর রহমানের ত্রৈমাসিক পত্রিকা দিয়ে অনেক লেখক লেখা শুরু করেছেন। তিনি জানতেন কার থেকে কি লেখা বের করে আনতে হবে। ফরহাদ মজহারকে দিয়ে লিখিয়েছিলেন ‘তিমির জন্য লজিকবিদ্যা’। হুমায়ূন আজাদ তাঁর পক্ষী সংখ্যার জন্য লিখেছিলেন ‘আমার পাখি’। শেষ বয়েসে বাংলা এনসাইক্লোপিডিয়া টাইপ কিছু একটা তৈরির কাজ করছিলেন। তাঁর মৃত্যুর পর এই কাজের কোন খবর জানি না।
নিজের নাম দিয়ে পত্রিকা বের করার সাহস অন্যান্য ভাষায় অনেকে করেছেন। বাংলা ভাষায় একজন এরকম সাহস করেছিলেন। মীজানুর রহমান।
মীজানুর রহমান সম্পর্কে তথ্য আমার কাছে বেশি নেই। অন্যান্য সচল বা সচল পাঠক এই অভাব পূরণ করবেন।

