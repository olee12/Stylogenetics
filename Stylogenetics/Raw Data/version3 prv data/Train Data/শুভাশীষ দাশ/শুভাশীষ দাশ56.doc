বহিরঙ্গ ।।।৭।।।




ব্রিটিশ লেখক জুলিয়ান প্যাট্রিক বার্নসের নতুন বই ‘দা সেন্স অব এন এন্ডিং’ ২০১১ সালের ম্যানবুকার পুরস্কার জিতেছে। এবারের বিচারক প্যানেল রিডেবল বা পাঠযোগ্য একটি বইকে পুরস্কার দেয়ার ব্যাপারে কিছুটা জোর দিয়েছেন। ‘দা সেন্স অব এন এন্ডিং’’কে ম্যানবুকারে ঘোষিত করার পেছনে এর স্বল্প আয়তন (মাত্র ১৭৬ পৃষ্ঠার বই। অনেকে সমালোচক একে উপন্যাস না বলে নভেলা কিংবা বড়ো আকারের ছোটোগল্প হিসেবে বিচার করছেন) আর সহজপাচ্য ভাষার ব্যবহার অনেক সমালোচক কারণ হিসেবে দেখছেন। ব্রিটিশ সমালোচকেরা এই বই নিয়ে উচ্ছ্বসিত হলেও আমেরিকার কিছু ক্রিটিক এই বইকে ম্যানবুকার পাওয়ার যোগ্য বলে মানতে পারছেন না। জুলিয়ান বার্নস তাঁর বই-এর নাম ধার করছেন একই শিরোনামের একটা প্রবন্ধের বই থেকে। Frank Kermode ঐ ননফিকশনের লেখক।
বইয়ের অধ্যায় দুইটি। উপন্যাসের বয়ান উত্তম পুরুষে। মুখ্য চরিত্র টনি ওয়েবস্টার প্রথম অধ্যায়ে তার চল্লিশ বছর আগেকার স্মৃতিচারণ উল্লেখ করেছেন। তারা তিন বন্ধু একজন নতুন ছেলেকে বন্ধু হিসেবে পায়। টনি, অ্যালেক্স আর কলিনের সাথে যুক্ত হয় চতুর্থ জন অ্যাড্রিয়ান ফিন। দ্বিতীয় অধ্যায়ে বর্ণনা করা আছে প্রোটাগনিস্টের বর্তমান সময়। তখন তিনি ষাটোর্ধ্ব। ডিভোর্সি। কন্যার পিতা। 
বার্নসের ভাষা বুদ্ধিদীপ্ত, সহজ। উপন্যাস শুরুর প্রথম পৃষ্ঠায় বিচ্ছিন্ন কিছু কিছু স্মৃতি নিয়ে এক একটা বাক্য। ধারাবাহিক কোনো কিছু নয়, এমনকি সব স্মৃতি যে একবারে চোখে দেখা তাও না। লেখকের বর্ণনা আর তার মধ্যে থেকে যাওয়া স্মৃতিচারণের ফাঁকফোকর পাঠককে ভাবতে বাধ্য করে।


I remember, in no particular order:
– a shiny inner wrist;
– steam rising from a wet sink as a hot frying pan is laughingly tossed into it;
– gouts of sperm circling a plughole, before being sluiced down the full length of a tall house;
– a river rushing nonsensically upstream, its wave and wash lit by half a dozen chasing torchbeams;
– another river, broad and grey, the direction of its flow disguised by a stiff wind exciting the surface;
– bathwater long gone cold behind a locked door.
This last isn’t something I actually saw, but what you end up remembering isn’t always the same as what you have witnessed.

সেন্ট্রাল লন্ডনের স্কুলে সেই সময়কার জীবন ছিল অনেকটা সরল । টাকা, ইলেকট্রনিক গ্যাজেট, ফ্যাশন বা মেয়েবন্ধু সময়কে তখনো কেড়ে নেয়নি। তারা চার বন্ধুই ছিল পড়ুয়া। অ্যাড্রিয়ান তাদের মধ্যে সবচেয়ে চৌকস ও কৌশলী। টনি পড়তো অরওয়েল ও অ্যালডস্‌ হাক্সলির বই। কলিনের পড়ার তালিকায় ছিল বোদলেয়ার আর দস্তয়েভস্কি। অ্যালেক্সের পছন্দের তালিকায় প্রথমে আছে রাসেল আর ভিটগেনস্টাইন। অ্যাড্রিয়ান থাকতো কামু আর নীৎসা নিয়ে। সাহিত্য নিয়ে ভাবাগোণার সময় তাদের ছিল। সাহিত্য কি কি নিয়ে, টনি ভাবছে এভাবে:


The things Literature was all about: love, sex, morality, friendship, happiness, suffering, betrayal, adultery, good and evil, heroes and villains, guilt and innocence, ambition, power, justice, revolution, war, fathers and sons, mothers and daughters, the individual against society, success and failure, murder, suicide, death, God. And barn owls.

টনি ওয়েবস্টারের নিজের ইতিহাস বর্ণনায় তার মাথায় থেকে যাওয়া স্মৃতিটুকুর বর্ণনা পাই। স্কুল শেষ হয়ে যাওয়ায় অ্যাড্রিয়ান চলে যায় কেম্ব্রিজে পড়তে। টনি কম খ্যাত একটা বিশ্ববিদ্যালয়ে পড়তে শুরু করে। ভেরোনিকা ফোর্ড নামের এক মেয়ের সাথে তার সম্পর্ক হয়। টনি একটা ছুটি কাটাতে যায় ভেরোনিকার পরিবারের সাথে। কিন্তু সেখানে তার অভিজ্ঞতা সুখকর হয় না। সম্পর্কটাও আর বেশিদিন টেকে না। পরে একসময় টনির এই সাবেক প্রেমিকার সাথে অ্যাড্রিয়ানের সম্পর্ক হয়। এর কিছুদিন পরেই বাইশ বছর বয়সে অ্যাড্রিয়ান আত্মহত্যা করে।
দ্বিতীয় অধ্যায়ে ষাটোর্ধ্ব টনির কাছে একটা আইনি সংস্থা থেকে চিঠি আসে। ভেরোনিকার মা তার উইলে টনির জন্য দুটো জিনিস রেখেছেন। পাঁচশো পাউন্ডের একটা চেক আর অ্যাড্রিয়ান ফিনের ডায়েরি। ডিভোর্সি টনির একাকি জীবনের (achieved a state of peaceableness, even pracefulness) শান্তির মধ্যে এই ঘটনা একটা ঝড় তোলে। দ্বিতীয় অধ্যায় জুড়ে থাকে টনির মধ্যে থেকে যাওয়া স্মৃতি আর আসল ঘটনার টানাপোড়েন। বার্নসের ভাষা, বাক্য ব্যবহারে পরিমিতিবোধ উপন্যাসের মূল শক্তি। বইটা পাঠককে ভাবায়। নিজের মধ্যে থেকে যাওয়া স্মৃতি কিংবা ভুলে যাওয়া নিয়েও পাঠক ভাবিত হয়। 
জুলিয়ান বার্নস মৃত্যুময়তার লেখক। মৃত্যুকে প্রোটাগনিস্টের চেহারায় দেখতেই হয়তো তাঁর আগ্রহ। 
অ্যান্ড দেন ইউ ডাই।

বহি
The Sense of an Ending
Julian Barnes
176 pages
Knopf 
October 5, 2011 
--
বহিরঙ্গ ||| ৬ |||

