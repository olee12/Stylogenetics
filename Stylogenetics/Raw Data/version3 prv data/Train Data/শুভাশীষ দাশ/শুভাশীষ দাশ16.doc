POW





না, ‘প্রিজনার অব ওয়ার’ বা যুদ্ধবন্দি না। এই POW গোত্রের ভদ্রলোকেরা পদার্থবিজ্ঞানী। ওয়াল স্ট্রিট এদেরকে চেনে কোয়ান্টিটেটিভ অ্যানালিস্ট (মাত্রিক বিশ্লেষক) বা কোয়ান্ট হিসেবে। আর এই POWs এর পুরোটা হচ্ছে Physicists on Wall Street (ওয়াল স্ট্রিটের পদার্থবিজ্ঞানীরা)।  টাইম ম্যাগাজিন ১৯৯৪ সালের এপ্রিল ১১ সংখ্যায় গণিতে দক্ষ কোয়ান্টদের ওয়াল স্ট্রিট দখল নিয়ে প্রচ্ছদ করেছে।  প্রচ্ছদে লেখা ছিল- ‘রিস্কি বিজনেস অন ওয়ালস্ট্রিট। হাইটেক সুপারনার্ডস আর প্লেয়িং ডেঞ্জারাস গেমস উইথ ইওর মানি।’ টাইম ম্যাগাজিনের কথা ফলেছে বছর চৌদ্দ পরেই। ২০০৭-০৮ সালে নেমে আসা বৈশ্বিক মন্দা তৈরির স্থপতি হিসেবে কোয়ান্টদের ইদানিং সরাসরি অভিযুক্ত করা হয়।
পদার্থ বা গণিতে পিএইচডি করার পরে অ্যাকাডেমিয়ার মন্দায় কিংবা ভালো বেতনের সুবিধা পেয়ে ওয়াল স্ট্রিটে চাকরি নেয়া শুরু করেছিলেন অনেকেই। এই ধারা শুরু হয় ১৯৮৫ সালের দিকেই। তখন চারিদিকে নিওলিবারেলিজমের জয়জয়কার। অর্থনৈতিক প্রতিষ্ঠানগুলো লোভীর মতো মুনাফা বৃদ্ধির ফাঁক ফোকর খুঁজতে খুঁজতে তখন অস্থির। গণিত বিশেষজ্ঞ এই কোয়ান্ট-রা ওয়ালস্ট্রিটে প্রবেশ করে মুনাফা বাড়ানোর নানা তরিকা তাদের কোম্পানির মালিকদের সামনে হাজির করেন। তারা এটাও বোঝাতে সক্ষম হন- এইসব মডেল দীর্ঘমেয়াদে স্থিতিশীল না হলেও এতে মালিকদের কোনো ক্ষতি হবে না। ঝড়ঝাপ্টা যা যাবে তা আমজনতার সম্পদ বা অর্থের ওপর দিয়ে যাবে। মালিকপক্ষ নিরাপদেই থাকবেন। এভাবেই কোয়ান্ট-রা ১৯৮৫ সাল থেকেই নিজেদের অবস্থার উন্নতি ঘটিয়ে সাধারণ মানুষের দারিদ্র্যকে বাড়িয়ে যাচ্ছেন। এই ধারা এখনো বহাল আছে। আমেরিকার প্রধান সারির বিজনেস স্কুলগুলো ‘ফাইন্যান্সিয়াল ইঞ্জিনিয়ারিং’ কোর্স চালু করেছে বছর দশেক আগেই। এইসব স্কুল থেকে ডিগ্রি নেয়া কোয়ান্ট-রা সরাসরিই চাকুরিতে ঢুকে পড়ছেন ওয়াল স্ট্রিটের নানা প্রতিষ্ঠানে। আবার গণিত, পদার্থবিজ্ঞান থেকে শুরু করে প্রকৌশলে পিএইচডি-ধারীরা ফাইন্যান্সিয়াল মডেল সম্পর্কে ধ্যান-ধারণা নিয়ে মিলিওনিয়ার হবার স্বপ্ন নিয়ে ঢুকছেন এই বর্ণিল জগতে।

টাইম ম্যাগাজিনের প্রচ্ছদ (এপ্রিল ১১, ১৯৯৪)
প্রথম প্রথম এই নতুন জগতে খাপ খাওয়াতে কষ্ট হলেও পরে এই পরিবেশ কোয়ান্ট-রা মানিয়ে নিয়েছেন। মুনাফা বৃদ্ধির কলকব্জা বানাতে গিয়ে তাদের গাণিতিক প্রতিমান বা নকশা এতো জটিলতর চেহারা নিয়েছে সেটা বোঝার ক্ষমতা সাধারণ ট্রেডার বা ব্যবসায়ীদের নেই। এছাড়া অর্থনীতি শাস্ত্রে সম্যক ধারণা না থাকায় কোয়ান্টদের কাছে এইসব মডেল অর্থ বাড়ানোর সূত্র ছাড়া অন্য কোনো মানে বহন করে না। সমাজ, রাষ্ট্র, জনতা সব কিছুর প্রতি দায়বদ্ধতা এড়িয়ে কেবল মালিকপক্ষের কিংবা নিওলিবারেল অর্থযন্ত্রের মূল আগ্রহটা মেটানোর মাধ্যমেই তাদের যাবতীয় কর্তব্যের নিকেশ।
টাইম ম্যাগাজিনের প্রচ্ছদ নিবন্ধে গোবেচারা পিএইচডি-ওয়ালারা কিভাবে ওয়াল স্ট্রিটে ঢুকে আমূল পালটে যায় তার বিবরণ লেখা হয়েছে-


It takes three to six months, says one quant who has made the transition, to change a shy, bookish type into a ruthless money-making machine. What's required, says this alumnus of the system, is "to lose your sense of decency. You have to be rude, brash, you have to be selfish. Also you have to start ignoring 90% of what you are told." He describes, perhaps admiringly, a vulnerable Ph.D. from Princeton University. This fellow wore $50 suits and thick glasses. He was painfully polite. Transformed, he became the quant from Hell. "He's got this personality suddenly. He could eat these guys alive," says the quant. For someone like this, academia loses reality, and from Wall Street's viewpoint, a professor with a scholarly paper is "like a two-year- old coming with something he drew." The result is that techies in large numbers -- engineers who lost jobs at the superconducting supercollider, doctoral students bored with their computer-science dissertations -- are heading for Wall Street. Says Diller: "The people who study science but are not themselves weirdos - a small subset, people who can adapt to the real world -- become aware that they can make a lot more money"

বৈশ্বিক মন্দাতে কোয়ান্টদের ভূমিকা জানতে হলে দুটি খুব গুরুত্বপূর্ণ। প্রথমটি লেখা ওয়াল স্ট্রিট জার্নালের সাংবাদিক স্কট প্যাটারসনের। বইয়ের নাম- “The Quants: How a New Breed of Math Whizzes Conquered Wall Street and Nearly Destroyed It”। দ্বিতীয় বইটির লেখক নিজেই একজন কোয়ান্ট। ভদ্রলোক দক্ষিণ আফ্রিকান। আমেরিকায় এসে পর্দার্থবিজ্ঞানে ডক্টরেট নেয়ার পরে কিছুদিন নিজের গবেষণায় থেকে চলে যান ফাইন্যান্সে। পদার্থবিজ্ঞানী ও কোয়ান্ট ইমানুয়েল ডারম্যানের বইটির নাম “My Life as a Quant: Reflections on Physics and Finance”। নেদারল্যান্ডের একটি সম্প্রচার কেন্দ্র (VPRO International) কোয়ান্ট গুরু ইমানুয়েল ডারম্যান ও পল উইলমটকে সাথে নিয়ে একটা অসাধারণ তথ্যচিত্র নির্মাণ করেছে। ‘কোয়ান্টস্‌: দা আলকেমিস্ট অব ওয়াল স্ট্রিট’ নামের এই তথ্যচিত্র অর্থলোভী এই ক্ষুদ্র গোষ্ঠীর উত্থানের প্রামাণ্য দলিল।

প্রামাণ্যচিত্র  ‘কোয়ান্টস্‌: দা আলকেমিস্ট অব ওয়াল স্ট্রিট’
কোয়ান্টদের দক্ষতা অর্থব্যবস্থাপণা-প্রকৌশলে। এই বিদ্যা অর্জন করতে লাগে পদার্থবিদ্যা, পরিসংখ্যান, গণিতে উচ্চতর জ্ঞান। সাথে প্রোগ্রামিং। অর্থব্যবস্থাপণায় জ্ঞান শূন্য হলেও কোনো সমস্যা নেই। আমেরিকা সহ সারা বিশ্বে বড়ো বড়ো অর্থনৈতিক প্রতিষ্ঠানে প্রতিদিন জমা পড়ে প্রকৌশল, গণিত, পদার্থিবিদ্যার পিএইডি-ধারীদের  সুপ্রচুর সিভি। পদার্থবিজ্ঞানের জার্নালে ফাইন্যান্সিয়াল মডেলের পেপার দেখা যায় হরহামেশা। 
স্কট প্যাটারসনের বইতে আছে বৈশ্বিক মন্দার পেছনে যে কয়েকজন কোয়ান্ট প্রত্যক্ষভাবে জড়িত তাদের কাজের ও জীবন যাপনের ফিরিস্তির বর্ণনা।  বইটা তথ্যে ঠাসা আর খটোমটো। অন্যদিকে ইমানুয়েল ডারম্যানের বইটি সুখপাঠ্য। পদার্থবিজ্ঞানের গবেষণার জগত থেকে সরে অর্থলোভী চক্রে ভিড়ে যাওয়ার গল্প করেছেন এই আত্মজীবনীতে। তিনি কলম্বিয়া বিশ্ববিদ্যালয় থেকে ফলিত পদার্থবিদ্যায় পিএইচডি লাভ করেন ১৯৭৩ সালে। ডারম্যান বেল ল্যাবে চাকরি করেছেন ১৯৮০-১৯৮৫ সাল পর্যন্ত। এখানেই প্রথম তিনি অর্থব্যবস্থাপণার নকশা বানানোর একটা কম্প্যুটার প্রোগ্রাম বানান। এরপর চাকরি নেন গোল্ডম্যান স্যাকসে। বন্ড হিসাবের জন্য তাঁর একটা মডেল (ব্ল্যাক-ডোরম্যান-টয় মডেল) বহুল ব্যবহৃত। ২০০৩ সালে আবার অ্যাকাডেমিয়ার ফিরে এসেছেন। কলম্বিয়া বিশ্ববিদ্যালয়ের ফাইন্যান্সিয়াল ইঞ্জিনিয়ারিং বিভাগের প্রধান হিসেবে কাজ করছেন তখন থেকে।
পদার্থবিদ্যার ‘থিয়োরি অব এভরিথিং’ এর আদলে অর্থব্যবস্থাপণাবিদ্যায় কিছু তৈরি করা সম্ভব কিনা নিয়ে প্রশ্ন রেখেছেন ডারম্যান তাঁর বইতে- 


As I teach, I am struck again by the difference between what can be taught in school and what can be learned on the job. When I started on Wall Street, I simply assumed it made good sense to apply the techniques of physics to financial modeling. In particle physics people dreamed of GUTs (Grand Unified Theories) and strings and TOEs (Theories of Everything). The tools they used—differential calculus, partial differential equations, Fourier series, Monte Carlo simulations, even Hilbert spaces—at first seemed as appropriate for describing the movements of stocks and yield curves as they did for particles and fields. Looking at the motion of yield curves in the mid-1980s, I saw no reason why financial theorists shouldn’t shoot for their theory of everything, too. (ডারম্যান ২০০৭: ২৬৫)

প্রশ্নের উত্তর করছেন নিজেই বইয়ের শেষে। না, ফাইন্যান্সে এই ধরনের কোনো সূত্র তৈরি করে সব বোঝানো অসম্ভব। 


Trained economists have never seen a really first-class model. It’s not that physics is “better,” but rather that finance is harder. In physics you’re playing against God, and He doesn’t change his laws very often.  When you’ve checkmated Him, He’ll concede. In finance, you’re playing against God’s creatures, agents who value assets based on their ephemeral opinions. They don’t know when they’ve lost, so they keep trying. (ডারম্যান ২০০৭: ২৬৬-৬৭)

পদার্থবিদ্যা আর অর্থব্যবস্থাপণা বিদ্যার মধ্যে আকাশ-পাতাল পার্থক্য। বিশ্ব তার নিজস্ব একটা নকশায় চলছে। পদার্থবিদ্যায় সেটার সুলুক সন্ধান করা হয়। অন্যদিকে অর্থব্যবস্থাপণাবিদ্যায় কাজ করতে হয় অন্যের বানানো নকশার উপর ভিত্তি করে। ফলে নতুন মডেল বা নকশা প্রণয়নে যার সুদূরপ্রসারি চিন্তাভাবনা থাকবে না, সেই মডেল নিকট ভবিষ্যতেই ভেঙে পড়বে। 
কোয়ান্টদের তৈরি করা মডেলের মধ্যে ডেভিড এক্স লি’র গসিয়ান কপুলা মডেলটি বৈশ্বিক মন্দা সৃষ্টির একটা প্রধান সূত্র। অথচ শুরুর দিকে সিডিও (Collateralized Debt Obligations) এর মূল্যমান নির্ধারণের এই সূত্রটিকে ফাইন্যান্সিয়ান টাইমস আখ্যা দিয়েছিল "the world’s most influential actuary”  হিসেবে। 

The Formula That Killed Wall Street
অনেকের মতে লি’কে এই মডেল তৈরির জন্য দোষ দেয়া যায় না। অর্থনৈতিক প্রতিষ্ঠানগুলোর লাগাম ছাড়া লোভ আর নিওলিবারেল ক্ষমতাযন্ত্রের বহুল প্রসারের কারণেই এই সূত্রকে যতো বাজেভাবে সম্ভব ব্যবহার করা হয়েছে। 
তবে লোভ প্রসারের যন্ত্রায়ণে কোয়ান্টদের ভূমিকা ঘৃণ্য- এটুকু কি অন্তত বলা যায়?
সূত্র
১। Patterson, Scott, The Quants: How a New Breed of Math Whizzes Conquered Wall Street and Nearly Destroyed It, Crown Business, January 25, 2011
২। Derman, Emanuel, My Life as a Quant: Reflections on Physics and Finance, Wiley; 1 edition, December 21, 2007
 
সতর্কতাঃ নামের বাংলা প্রতিবর্ণীকরণে উচ্চারণভ্রান্তি থাকতে পারে। সেই জন্য আগাম ক্ষমাপ্রার্থী।

