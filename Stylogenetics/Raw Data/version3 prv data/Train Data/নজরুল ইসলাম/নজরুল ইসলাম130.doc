সুন্দর মনে সুন্দর বনে ১




আর ঘন্টাকয়েক বাদেই সুন্দর মন নিয়ে রওনা দিবো সুন্দরবনের উদ্দেশ্যে। মূলত কয়েকজন ওস্তাদ ফটোগ্রাফার যাবেন সুন্দরবনের ছবি তুলতে। তাদেরই একজন মুস্তাফিজ ভাই। মুস্তাফিজ ভাইয়ের কৃপায় আমিও সেই দলের সঙ্গী হয়ে গেলাম আমার ভাঙ্গাচোরা OLYMPUS SP-570UZ নিয়া। সেসব কথা আগেই রচিত হইছে পূর্বতন ব্লগে। 
আজকের নতুন এবং চমক খবর হইলো, এই দলে যোগ দিয়েছেন মহামতি মাহবুব লীলেন... অতএব ব্যাপারটা দাঁড়াইলো তিন সচলে হলো মেলা টাইপের... 
সুন্দরবনের প্রতি ঝোঁকটা আমার তৈরি হয় ছোটবেলাতেই। আব্বার খুব পুঁথির বাতিক ছিলো (সেই বাতিক কিছুটা আমার মধ্যেও আছে)। তো গাজী কালু চম্পাবতী, ছয়ফুল মূলক বদীউজ্জামান, সোনাভান... এসব বহু পুঁথি ছোটবেলায় শুনতাম। তখনই গাজীপীরকে ভালো লেগে যায়। 
বৈরাট রাজ সেকান্দারের বড়পুত্র জুলহাস পাতালপুরে চলে গেলে ভবিষ্যত রাজা কে হবে তাই নিয়ে জটিলতা দেখা দিলো। রাজা রানীর আরো এক পুত্র হলো গাজী নাম। আর একই সময়ে কুড়িয়ে পাওয়া গেলো কালুকে। দুই ভাই বড় হতে লাগলো। রাজা গাজীকে আদেশ দিলেন রাজ্যভার বুঝে নিতে। কিন্তু গাজীর মনে গৌতম বুদ্ধের বৈরাগ্য। তিনি রাজতন্ত্র চান না। বাপে দিলো হত্যাদেশ। অলৌকিক উপায়ে বেঁচে গেলো গাজী। নদীমধ্যে সুঁচ ফেলে খুঁজে দিতে বললো সেকান্দার বাদশা। খোয়াজ খিজিরের সাহায্যে তাও খুঁজে দিলো বালক গাজী। পুত্রের কারিশমায় বাপে লা জবাব। গাজী ভাই কাম শিষ্য কালুকে নিয়ে রাজ্যলোভ ত্যাগ করে বনবাসে গেলো সাধনা করতে। উপস্থিত হইলো সুন্দরবনে। বনের সকল পশু পক্ষী তারে পীর মানলো। পরীরা এক রাতে গাজীর রূপমুগ্ধ হয়ে ব্রাহ্মণ্য নগরের মুকুট রাজার কন্যা চম্পাবতীর খাটে নিয়া শোয়ায়া দেখলো দুইজনরে মানায় ভালো। সেই রাতে তাদের এনগেজমেন্ট হইলো। কিন্তু সকালে উইঠা দেখে সকলি ভ্রম। 
কিন্তু গাজীর পীরের মনে তখন প্রেম উথলায়। বিরহে কাতর। কালুরে পাঠাইলো মুকুট রাজের কাছে, কিন্তু কালুরে বন্দী করলো মুকুট রাজ। তা শুইনা গাজী গেলো ক্ষেপে। সুন্দরবনের সকল রয়েল বেঙ্গল টাইগার নিয়ে হানা দিয়ে যুদ্ধ করে জিতে নিলো চম্পাবতীকে। তারপর চম্পাবতীকে বনে গাছরূপে খাড়া করায়ে রেখে পাতালাভিজানে বড় ভাই জুলহাসকে উদ্ধার করে রাজা বানাইলো। 
চম্পাবতীরে গাছ বানায়া রাখছিলো। কিন্তু সেইটা কী গাছ তা আমার জানা নাই। সুন্দরী গাছ?
বাংলায় যে বোকা বানানোরে 'ভেড়া বানানো' বলে সেই গল্প আসছে গাজী কালু চম্পাবতী উপাখ্যান থেকে। এখনো সুন্দরবনে গাজী পীরের মাজার আছে। সেখানে গাজী হইলো বাঘের দেবতা। বনের মধ্যে মৌয়ালরা যায় গাজী গাজী ডাক পারতে পারতে। 
আমাদের ঐতিহ্যের অংশ গাজীর পট, গাজীর গান... সবই গাজী কালু চম্পাবতী উপাখ্যানকে কেন্দ্র করে। কিন্তু এখন দেখি অনেকেই জানে না গাজী কালু চম্পাবতীর গল্প, সোনাভানের গল্প। তাই ধান ভানতে শীবের গীত হইলেও... গল্পটা বলে ফেললাম চান্স পেয়ে। 
যা হোক। সুন্দরবন আমাদের জাতীয় গর্ব। বিশ্বের সর্ববৃতৎ ম্যানগ্রোভ ফরেস্ট এই সুন্দরবন। ইতোমধ্যে প্রাকৃতিক সপ্তাশ্চর্য তালিকার বাছাইয়ে স্থান করে নিয়েছে।
রয়েল বেঙ্গল টাইগার দিনে দিনে বিলুপ্ত হলেও, বাঘের জগতে এর কদর আকাশ সমান উঁচু। জরিপমতে এখন সুন্দরবনে বাঘ আছে শ'পাঁচেক। দিনে দিনেই এর পরিমান কমছে। কমছে সুন্দরবনের আয়তনও। এক দেড়শো বছর আগেও সুন্দরবন আয়তনে এখনকার চেয়ে দ্বিগুন ছিলো।
সুন্দরবনের বেশিরভাগটাই বাংলাদেশে, ভারতে আছে কিছু অংশ। 
সুন্দরবন শুধু সুন্দর আর প্রাকৃতিকভাবে গুরুত্বপূর্ণই না। অর্থনৈতিক কারনেও সুন্দরবনের গুরুত্ব অপরিসীম। আর সত্যি বলতে সুন্দরবন আমাদের নিরাপত্তা প্রহরী। অসংখ্য ঝড় জলোচ্ছাস নিজের বুকে পেতে নিয়ে আমাদেরকে রক্ষা করে চলেছে এই সুন্দরবন। কিন্তু আমাদের মতোই কিছু মানুষ নামধারী পশু একে ক্রমাগত উলঙ্গ করে দিচ্ছি, ধর্ষন করে যাচ্ছি, ধ্বংশ করে দিচ্ছি নিজেদের লোভে। 
সুন্দরবনে যাচ্ছি। একটু পরেই রওনা হবো। জানি কেউ এসব পাত্তা দিবে না, তবু আবেদনটা জারী রাখি... নিজেদের স্বার্থেই সুন্দরবনকে রক্ষা করা আমাদের দায়িত্ব। রাষ্ট্রের অবশ্য কর্তব্য... 
ভালো থাকবেন সকলে... 
পোস্টার ডিজাইন: মুস্তাফিজ ভাই
ইংরেজী নাম কৃতজ্ঞতা: সন্ন্যাসীদা

