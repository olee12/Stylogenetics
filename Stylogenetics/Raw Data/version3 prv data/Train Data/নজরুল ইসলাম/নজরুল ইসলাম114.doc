মুক্তিযুদ্ধবিষয়ক তথ্যের সবচেয়ে বড় ব্যক্তিগত সংগ্রহটি অনলাইনে প্রকাশিত হচ্ছে আজ



সচলায়তনের বামপাশে "উইকিযুদ্ধ" নামে একটি ট্যাগ দীর্ঘদিন ধরে ঝুলছে। এখানে কোনো নড়াচড়া না থাকলেও কাজ কিন্তু থেমে থাকেনি। ঠিক একবছর আগে শুরু করা কাজটি আজ পূর্ণতা পাচ্ছে। ব্যক্তিগত সংগ্রহে থাকা মুক্তিযুদ্ধ বিষয়ক সবচেয়ে বড় তথ্যভাণ্ডারটি যা গত ৪০ বছর লোকচক্ষুর আড়ালে ছিলো, তা ডিজিটাল ফর্মেটে প্রকাশ করা সম্ভব হচ্ছে। ১২ ডিসেম্বর ২০১০ তারিখ বিকেল ৫টায় মুক্তিযুদ্ধ জাদুঘরে এক অনাড়ম্বর অনুষ্ঠানের মাধ্যমে এই সংগ্রহশালাটি ওয়েবসাইটের মাধ্যমে সারাবিশ্বের মানুষের সামনে উন্মুক্ত করা হবে। 
সবাইকে সেই অনুষ্ঠানে সবান্ধব আমন্ত্রণ। 
মুক্তিযুদ্ধের ইতিহাস বিষয়ক কাজ করার ইচ্ছা নিয়ে আমরা যোগাযোগ করেছিলাম মুক্তিযুদ্ধ জাদুঘরের সঙ্গে। মফিদুল হক ভাই তখন আমাদের হাতে তুলে দেন এক বিপুল তথ্যভাণ্ডার। যা দেখে সত্যি বলতে আমরা বিস্ময়ে হা হয়ে গিয়েছিলাম। 
শেখ আহমেদ জালাল জাপানে পড়তে গিয়েছিলেন ষাটের দশকে, মুক্তিযুদ্ধের সময় সেখানেই ছিলেন। কিন্তু বসে থাকেননি। জাপানে বসেই প্রবাসী বাঙালিদের নিয়ে মুক্তিযুদ্ধে অগ্রণী ভূমিকা পালন করেন। সেজন্য বাংলাদেশ সরকার তাঁকে পরবর্তীকালে মুক্তিযোদ্ধা সনদ প্রদান করেন। তবে এর পাশাপাশি অতি নিভৃতে তিনি একটা কাজ করে যাচ্ছিলেন, সারা বিশ্বের পত্রপত্রিকায় মুক্তিযুদ্ধ নিয়ে যা যা রিপোর্ট প্রকাশিত হয়েছে, তার বেশিরভাগই তিনি সেখানে বসে সংগ্রহ করেছেন এবং সংরক্ষণ করেছেন। শুধু মুক্তিযুদ্ধকালের না, মুক্তিযুদ্ধ পরবর্তীকালে ৭৫ সাল পর্যন্ত তাঁর এই সংগ্রহযজ্ঞ চলেছে। সংগ্রহ করেছেন মুক্তিযুদ্ধ বিষয়ক অনেক দলিল, প্রকাশনা, চিঠি, সংবাদভাষ্য। সবগুলো মিলিয়ে ৩১ খণ্ডের বিশাল ভলিউম! আমাদের জানামতে ব্যক্তিগত সংগ্রহে সবচেয়ে বড় তথ্যভাণ্ডার।
তারপর এতোগুলো বছর তিনি তা আগলে রেখেছেন নিজের কাছে। কূটনীতিক ছিলেন, ঘুরে বেরিয়েছেন দেশে বিদেশে। রাজনৈতিক পালাবদল, কর্মজীবনের সীমাবদ্ধতা সবকিছুর পরও এই বিশাল তথ্যভাণ্ডার তিনি কখনো হাতছাড়া করেননি। যেখানে গিয়েছেন, সাথে করে নিয়ে গেছেন। তাঁর ইচ্ছে ছিলো কর্মজীবনের শেষে তিনি এই তথ্যভাণ্ডারের সহায়তা নিয়ে মুক্তিযুদ্ধ বিষয়ক ইতিহাসগ্রন্থ লিখবেন। 
কিন্তু তাঁর ইচ্ছা অসমাপ্ত থেকে যায়, ২০০৩ সালে আকস্মিকভাবে হৃদরোগে আক্রান্ত হয়ে তিনি মৃত্যুবরণ করেন। তাঁর ইচ্ছা ছিলো এই বিপুল তথ্যভাণ্ডার তিনি দিয়ে যাবেন মুক্তিযুদ্ধ জাদুঘরকে। যাতে আগামী দিনের গবেষকরা মুক্তিযুদ্ধ বিষয়ক গবেষণায় কখনো তথ্যসঙ্কটে না ভোগে। মৃত্যুর পর তাঁর পরিবার এই তথ্যভাণ্ডার তুলে দেয় মুক্তিযুদ্ধ জাদুঘরের হাতে। 
একে নিউজপ্রিন্ট, তার উপর ৪০ বছরের পথচলা... সব মিলিয়ে এগুলোর অবস্থা এমনটাই নাজুক ছিলো যে তা প্রদর্শন করা যাচ্ছিলো না। আমরা যখন মুক্তিযুদ্ধ জাদুঘরের সঙ্গে যোগাযোগ করি, তখন মফিদুল হক ভাই আমাদের হাতে তুলে দেন এগুলো। আমরা দায়িত্ব নেই এই তথ্যভাণ্ডারকে ডিজিটাল ফর্মেটে রূপান্তরের। মুক্তিযুদ্ধ জাদুঘর, মফিদুল হক ভাই, আমেনা আপার কাছে অসম্ভব কৃতজ্ঞ আমরা এরকম একটি সম্মানজনক কাজের দায়িত্ব আমাদের কাঁধে তুলে দেওয়ার জন্য।
ডিজিটাল করার জন্য স্ক্যান করাটাই সবচেয়ে ভালো পদ্ধতি। কিন্তু এগুলোর অবস্থা এতোটাই নাজুক যে স্ক্যান করা অসম্ভব ছিলো। সিদ্ধান্ত হলো সবগুলোর ছবি তোলা হবে। শুরু হলো কাজ। সচলায়তনে যারাই ছবি তোলাতুলির কাজে অভিজ্ঞ, ভালো মানের ক্যামেরা আছে, তাদের নিয়ে শুরু হলো কাজ। সবাই ব্যক্তিগত কাজে অবশ্যই ব্যস্ত। তবু ছুটির দিনগুলোতে পরিবার বা সামাজিকতায় সময় না দিয়ে অবসরের সারাটাদিন আমরা কাটিয়েছি মুক্তিযুদ্ধ জাদুঘরে। গত একটা বছর!
কেউ ছবি তুলেছে, কেউ ছবি সম্পাদনা করেছে, কেউ ওয়েব সাইট বানিয়েছে... অবশেষে তা সবার সামনে তুলে ধরার সময় হয়েছে। যদিও কারিগরি সীমাবদ্ধতার কারণে এখন সবগুলো ভলিউম প্রদর্শন করা যাচ্ছে না। সার্ভারে কী সব ত্রুটির কারণে এতো এতো ছবি আপলোড করা সম্ভব হচ্ছে না। তবে ধীরে ধীরে অতি অল্প সময়ের মধ্যেই বিশাল এই তথ্যভাণ্ডার সম্পূর্ণটাই তুলে ধরা যাবে সবার সামনে। আশা করছি ভবিষ্যতে যারা মুক্তিযুদ্ধ বিষয়ে গবেষণা বা লেখালেখি করতে চান, এই সংগ্রহশালাটি তাদের খুব কাজে লাগবে। 
আবারো আমন্ত্রণ জানাচ্ছি আজ [১২ ডিসেম্বর ২০১০] বিকেল ৫টায় মুক্তিযুদ্ধ জাদুঘরে এই অনুষ্ঠানে উপস্থিত থাকার জন্য। সবাইকে, সবান্ধব।
যাদের অক্লান্ত চেষ্টায় এই কাজটি সম্ভব হয়েছে [সবার সচল নিক ব্যবহার করা হলো]-
ছবি তোলা বাহিনী:
১. অনুপম ত্রিবেদী
২. রোয়েনা রাসনাত
৩. নির্জন স্বাক্ষর
৪. নজরুল ইসলাম
৫. শাহেন শাহ্
৬. উদভ্রান্ত পথিক
৭. তুষার বাবু
৮. জি এম তানিম
৯. দুষ্ট বালিকা
১০. বুনোহাঁস
১১. মোহাম্মদ মনিরুজ্জামান
১২. অকুতোভয় বিপ্লবী
১৩. সুহান রিজওয়ান
১৪. রানা মেহের
১৫. উজানগাঁ
ছবি সম্পাদনা দল:
১. মুস্তাফিজ
২. নজরুল ইসলাম
৩. দুষ্ট বালিকা
৪. পলাশ রঞ্জন সান্যাল
৫. অনুপম ত্রিবেদী
ওয়েব সাইট নির্মাণ ও তত্ত্বাবধান:
১. এনকিদু
সার্বিক তত্ত্বাবধান:
১. নজরুল ইসলাম
২. গৌতম
৩. মুস্তাফিজ
৪. বেলায়েত হোসেন
৫. ষষ্ঠ পাণ্ডব
৬. আনিস মাহমুদ
৭. সচলায়তন পরিবার
প্রায় সবাই সচলায়তনে পরিচিত। এছাড়া আছেন রোয়েনা রাসনাত, তিনি সচলায়তনে না লিখলেও সচল পরিবারের অংশ, অনুপম ত্রিবেদীর আধেক জীবন তিনি। তুষার বাবু মাঝে মধ্যে কী এক বিদঘুটে নামে মন্তব্য করেন, এমনিতে চলচ্চিত্র মাধ্যমে কাজ করেন। আর মোহাম্মদ মনিরুজ্জামান সচলায়তনে না লিখলেও ফ্লিকার আর ফটোগ্রাফির সূত্রে সচলায়তনের অনেকেরই কাছের মানুষ, ঢাকা বিশ্ববিদ্যালয়েল শিক্ষক।
ওয়েব সাইটটি এখনো উন্মুক্ত না। আগামীকাল বিকেলের আগে তাই লিঙ্ক দেওয়া যাচ্ছে না। যথাসময়ে সবাইকে জানানো হবে। 

