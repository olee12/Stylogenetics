পুষ্প বৃক্ষ বিহঙ্গ পুরাণ



এক দেশে ছিলো এক রাজা... মস্ত সে রাজা। একদিন তিনি পাইক বরকন্দাজ নিয়ে গেলেন শিকারে। কচি কচি হরিণ মেরে মেরে আহ্লাদে খেতে খেতে দেখেন চারপাশে অনেক বুনো ফুল, দারুণ সুন্দর কিছু ফুল, রাজবাগানেও নেই এমন সুন্দর ফুল। কিন্তু ফুলগুলোর দোষ একটাই, বড্ড ভুলভাবে বেড়ে উঠেছে ওগুলো। পাতাগুলো কেউ ছাঁটে না, গোড়ায় গলদের মতো বিস্তর ঘাস... বুনোফুল যে! তাই দেখে রাজার মন তা তা থৈ থৈ মম চিত্ত।
রাজা বললেন এই বাগান আমার... পেয়াদা বললো হুজুর এ তো বাগান নহে, এ তো বন, জঙ্গল, অনার্য! রাজা বললেন নিকুচি করি বনের, যে জঙ্গলে এতো সুন্দর ফুল ফোটে সে কি এমন হেলায় থাকতে পারে? একে শিক্ষিত আর সুস্থ্য বাগান বানাও...
আকাশে বাতাসে রব উঠিলো "যথা আজ্ঞা জনাব"
দা কোদাল করাত নিয়ে মুহূর্তে হেথায় ঝাঁপিয়ে পড়লো মালীর দল। ঝেঁটিয়ে বিদায় করে দেওয়া হলো আগাছা পরগাছা। বড় বড় বৃক্ষ সব উধাও। ফুলগাছগুলোকেও ছেঁটে ছুঁটে একেবারে ভদ্রলোক বানানো হলো। বাবুরাম সাঁপুরে মালীরা সাপ থুক্কু বাগানকে চোখকাননাকনোখহীন করে তুললো। ৭ রাত ৭ দিনের অক্লান্ত সংস্কারে বন হয়ে গেলো রাজার পোষা নন্দনকানন।
কিন্তু ফুল আর ফোটে না। বাবুরাম সাঁপুরেরা সার দেয়, কীটনাশক দেয়, রাজবদ্যিরা মন্ত্র পড়ে তন্ত্র দেয়... তবু ফুল আর ফোটে না। রাজামশাই বড্ড বিরাগ। গাছের চারপাশে ঘিরিয়া ঘিরিয়া গানের দল কোরাস গায় 'ফুলে ফুলে ঢলে ঢলে...' কিন্তু ঢলিয়া দূরে থাক, টলিয়াও পুষ্প ফোটে না। নাচের দল নর্তন কুর্দন করে, আবৃত্তিকার মড্যুলোশন সহযোগে আবৃত্তি করে 'ফুল ফোটে তাই বল আমি ভাবি পটকা' কিন্তু তবু ফুল ফোটে না, কেবল ব্যাটার মাথার উপর চটকা পড়ে।
পাথুরে বদ্যিবুড়ো এসে দেয় বদ বুদ্ধি... হীরে জহরতে মুড়িয়ে দেওয়া হয় গাছ... তবু ফুলের দেখা নেই। মন্ত্রীমশাই গর্দান বাঁচাতে চিত্রকর দিয়ে হরেক রঙের ফুল আঁকিয়ে গাছে গাছে থুয়ে থুয়ে দেন... আর রাজার কানে কানে বলেন- দেখুন দেখুন, বড্ড মনোহর। রাজা চেঁচিয়ে বলেন- সুবাস কোথায় রে পামর! ধর ব্যাটাকে ধর!
চৌদিক থেকে আসে পুষ্পবিশারদ, বৃক্ষবিশারদ। অণুবিক্ষণ তনুতিক্ষণ যন্ত্র নিয়ে ফুলের রেনু পরমেনু ঘুঁটে খায়, কিন্তু তবু কেউ কুল কিনারা পায় না। সভাকপি পদ লিখেন ক্রন্দিয়া ক্রন্দিয়া-
'তোমাকে পাওয়ার জন্যে, হে ফুল

তোমাকে পাওয়ার জন্যে

আর কতোবার কাঁদতে হবে অশ্রুগঙ্গায়?

আর কতোবার সইতে হবে রাজদণ্ডবদাহন?"
তবু ফুল নাহি ফোটে। অবশেষে এলো এক কবি... সে কবির বড্ড উদাসীন রোগ। গাছগুলোর দিকে একবার তাকিয়েই বললো- রাজামশাই ওদের বড্ড অযত্ন হচ্ছে। 
রাজামশাই হা রে রে রে করে উঠলেন... অযত্ন বলতে? গাছের শিরা উপশিরা পর্যন্ত হীরে জহরতে বাঁধিয়ে দিয়েছি। সারটা, কীটনাশকটা খাচ্ছে গোগ্রাসে গোগ্রাসে... অযত্ন কোথায় হে?
উদাস কবি বললেন- কুত্তার পেটে কি ঘি হজম হয় গো রাজা?

