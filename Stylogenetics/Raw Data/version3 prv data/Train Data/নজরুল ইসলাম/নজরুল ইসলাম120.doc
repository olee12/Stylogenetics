মাছ ময়লা কিংবা বাবাই...




যখন সে একেবারেই ছোট ছিলো... পিটি পিটি করে চোখ খুলতো একটুখানি... ছোট ছোট হাত... ছোট ছোট পা... ধরতে ভীষণ ভয় হতো। যদি সে পড়ে যায়?
কাঁথার স্তুপে মোড়া সেই ছোট্ট নিধির দিকে কেবল চেয়ে থাকাই ছিলো। মন চুয়ে চুয়ে বলতাম আরেক্টু বড় হ বাবা... তারপর আমরা দুজন মিলে খুব খেলবো। 
ধীরে ধীরে সে হাসতে শিখলো... এ্যাঁ ও ট্যাঁ টো শিখলো... স্পষ্ট করে তাকাতে শিখলো... আঙ্গুলখানি ধরতে শিখলো। আমার কোলে বসে বসে এতকিছু শিখে ফেললো। কখন যে... টেরই পেলাম না।
উঠে বসলো কখন... হামাগুড়ি দিলো...
সিনেমার পর পর দৃশ্যের মতো কেমন। আমি তাজ্জব হই। 
ভীড়ু ভীড়ু পায়ের হাঁটা... টলোমলো পা... সারাক্ষন ভয় এই বুঝি ব্যাথা পাবে...
ঠিকমতো হাঁটতে শেখার আগে শিখে ফেললো দৌড়াতে...
কথা কিছু বলে না... নানান শব্দ করে শুধু... তাতেই আমরা খুজেঁ নেই এই তো বাবা বললো... এই তো বললো মা... কাকা বললো... আরো কতো কিছু যে বললো। 
আর একসময় তার খেলা হয়ে গেলো দৌড়ে আমার লেখার ঘরের দরজা খুলে বাবাই বলে দৌড়ে আমার কাছে চলে আসা। কোলে উঠে মাউসটা ধরে টানা... কিবোর্ডে হাবিজাবি টেপাটেপি... টেবিল জুড়ে ছড়িয়ে ছিটিয়ে থাকা তারগুলিকে ধরে টানাটানি। বাধা দিলেই লড়াই বেধে যায়। 
চুল ধরে তাকে শেখাই এটা চুল... হাত ধরে শেখাই হাত... ক্লোজআপ পোজ দিয়ে দেখাই দাঁত এটা। সব সে দেখাতে পারে। 
আজ কোত্থেকে টুকিয়ে এনেছে এক সেভেনআপের বোতল... তাতে ধুলো... সেটাই মুখে দেবে। গ্লাসে পানি খেয়ে আমার পোষে না, আমি বোতল ধরে গিলি, সেই দেখে তারও বোতল দেখলেই মুখে দেওয়া চাই। এটাও দিবে। বললাম ময়লা... তারপর পুরো বাড়ি মাথায় তুললো ময়লা ময়লা বলে। স্পষ্ট উচ্চারণ... বললাম বোতল... সে বোতল বোতল বলে চেঁচায়। তারপর শুরু হলো আমাদের শব্দ বলানো পালা... মাছ বললে মাছ বলে বই বললে বলে বই... 
কি আশ্চর্য... সেদিনের সেই ছোট্ট পিচ্চিটা চোখের সামনে কেমন বড় হয়ে যাচ্ছে। কদিন পরে কথা বলবে... 
নাহ্... কথাবার্তায় আরেকটু সাবধানী হতে হবে... উচ্চারণটাও ঠিক করতে হবে। 

