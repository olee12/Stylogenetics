পাকিস্তানের সঙ্গে বাংলাদেশের কূটনৈতিক সম্পর্ক ছিন্ন করা হোক



কথাটা বেশ কিছুদিন আগে এই সচলায়তনেই বলেছিলাম মন্তব্যের ঘরে, এবার মনে হয় উচ্চস্বরেই বলার সময় এসেছে, "পাকিস্তানের সঙ্গে বাংলাদেশের কূটনৈতিক সম্পর্ক ছিন্ন করা হোক।"
বাংলাদেশের সঙ্গে ইজরায়েলের কোনো জাতিগত বিরোধ নাই, ছিলোনা কোনোকালে, তবু সেই দেশটির সঙ্গে আমাদের কূটনীতির বিরোধ আছে। বাংলাদেশের পাসপোর্ট নিয়ে ইসরায়েল যাওয়া যায় না।
যতদূর মনে পড়ে একসময় একই সিস্টেম ছিলো তাইওয়ান আর উত্তর কোরিয়ার সঙ্গেও। 
দেখা যাচ্ছে অন্য জাতিকে খুশি করতে তাদের বিরোধী জাতির সঙ্গে কূটনৈতিক সম্পর্ক ছিন্ন করতেও আমাদের কোনো সমস্যা নেই, ছিলো না।
কিন্তু বিশ্বের ইতিহাসের অন্যতম গণহত্যাকারী জাতি, যারা আমাদের ত্রিশ লক্ষ স্বজনকে হত্যা করেছে, লাখ লাখ মা বোনের সম্ভ্রম নিয়েছে, এদেশের অর্থনীতিকে ধ্বংশ করে দিয়ে গেছে, এবং স্বাধীনতার ৪৩ বছর পরও এখনো যারা প্রতিনিয়ত বাংলাদেশকে ধ্বংশ করার সবরকম চেষ্টা করে যাচ্ছে, তাদের সঙ্গে আমাদের রয়েছে বন্ধুত্বপূর্ণ কূটনৈতিক সম্পর্ক!
কেন? 
কূটনৈতিক কেন? পাকিস্তানের সঙ্গে তো বাংলাদেশের কোনো প্রকারের নৈতিক সম্পর্কই থাকা উচিত না। 
আমাদের দেশের একটা সড়কের নাম শহীদ মুক্তিযোদ্ধার নামে রাখতে গেলে তারা গোস্বা করে!
যুদ্ধাপরাধীদের বিচার করতে নিলে তাদের পররাষ্ট্রমন্ত্রী এসে বলে যায় তাহলে নাকি তাদের সঙ্গে বাংলাদেশের সম্পর্ক "শীতল" হবে!
আমাদের সর্বোচ্চ আদালতের রায়কে অপমান করে তাদের রাজনৈতিক দল বাংলাদেশে আক্রমণ করার আহ্বান জানায় পাকিস্তান সরকারের প্রতি!
আমাদের বিচার ব্যাবস্থাকে অপমান করে তাদের দেশের সাংবাদিক রাজনীতিবিদ!
একজন শিশু ধর্ষক, একজন গণহত্যাকারীর বিচার করলে পাকিস্তান সংসদ অধিবেশনে বিল এনে শোকপ্রস্তাব পাশ করে, অন্যান্য যুদ্ধাপরাধীদের বিরুদ্ধে মামলা তুলে নিতে বলে! ১৯৭১ সালে ঘটে যাওয়া ইস্যুটি সামনে না আনার দাবি জানায়!
বাংলাদেশের অভ্যন্তরীন বিষয়ে এতোটা নাক গলানো একটি রাষ্ট্রর সঙ্গে তবু কেন আমাদের কূটনৈতিক সম্পর্ক রেখে চলতে হবে? 
সার্ক, ওআইসি এসব জোটের দোহাই দিয়ে পাকিস্তানের সঙ্গে আমাদের বন্ধুত্ব (!) কেন টিকিয়ে রাখতে হবে? 
আমরা কেন বলে দিতে পারছি না আমার ত্রিশ লক্ষ স্বজন হত্যাকারী আর ধর্ষকদের সঠিক বিচার না করা পর্যন্ত পাকিস্তানের সঙ্গে আমাদের কোনো কূটনৈতিক সম্পর্ক থাকতে পারে না?

