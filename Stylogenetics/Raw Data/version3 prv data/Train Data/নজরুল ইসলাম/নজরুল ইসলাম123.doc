সুন্দর মনে সুন্দর বনে ৪



পূর্বপর্ব
কি মাঝি ডরাইলা?
কথা সত্য... সুন্দরবন এমনিতে বেশ নির্জন। ঢাকার মতো শব্দ দূষিত নগর থেকে গেলে সেই নির্জনতাটা খুব সশব্দ বাজে কানে।
তার মধ্যে এই দারুণ সান্ধ্য নির্জন পরিবেশে, যেখানে বনমোরগগুলো ডাকিতেছিলো, পাখিগুলো যাচ্ছিলো উড়ে উড়ে দূরে অথবা নীড়ে... আব্দুল ওহাবের নেতৃত্বে কয়েকজন জাল ফেলছিলো মাছ ধরতে। শরীফ ভাই তার ৫০০ মিমি ক্যামেরায় ছোট্ট তিড়িং বিড়িং আবাবিল পাখির ছবি তুলতে ব্যস্ত ছিলেন। ঠিক তখন এই নির্জনতা ভেদ করা গুলির শব্দে না ডরানোর তো কিছু নাই।
কিন্তু দেখা গেলো ভয়ের ততোটা কারন নেই। আমাদের বনপ্রহরী ইমদাদ গুলি ছুঁড়েছে। আশেপাশে বাঘ থাকলে তাকে সতর্ক করে দেওয়াই উদ্দেশ্য। আবার বন্দুকটা ঠিকঠাক কাজ করে কী না তারও একটা পরীক্ষা হয়ে গেলো।
আমাদের অন্তরের অন্দরে ফিরে এলো আত্মা। 
এদিকে ফটোশিকারীরা ফটো তুলেই যাচ্ছে অবিরাম। কেউ তোলে জাল ফেলার ছবি, কেউ তোলে পাখির ছবি, কেউ টহলফাড়ির ছবি, কেউবা বনের। লীলেন্দা এই অবসরে খুলে বসলেন ল্যাপটপ। ইন্টারনেটের সিগনাল খুব কম। তবু এই আধো আসি আধো যাই অন্তর্জালে আমরা খুলে বসি সচলায়তনের পাতা। 
একটু পরেই আঁধার নেমে এলো। ক্যামেরা সব বন্ধ। আমরা গোল হয়ে বসলাম। আমরা ঘন হয়ে বসলাম। রাশিয়ান সাদা সাদা কী যেন একটা তরল পদার্থ বের হলো। এগুলো আমি আবার ভালো চিনি না। কিন্তু পড়েছি মোঘলের হাতে, খানা খেতে হবে সাথে বলে কথা। তাই আমিও দুঢোক গিলতে লাগলাম।
এর মধ্যে মুস্তাফিজ ভাই পয়লাই জমিয়ে দিলেন তার বিখ্যাত ঢুঙলালা উঙলালা গান দিয়ে। দেখা গেলো এই গান এতোই জনপ্রিয় হয়েছে যে পরের সবগুলো দিন মাঝি মাল্লার কণ্ঠে কণ্ঠে এই গান ধ্বনিত হয়েছে। 
দলের অনেকেই বেশ ভদ্রলোক। তারা এসব তরল পদার্থ পান করেন না। কিন্তু আড্ডায় সকলেই অংশীদার। সঙ্গে মুড়ি চানাচুর ঝাল করে মাখানো। আহ্
যেইনা মোটে জমে উঠেছে আড্ডা, তখনই ম্যানেজার জুবায়ের ভাই ঘোষণা দিলো আজকের মতো অধিবেশন সমাপ্ত।
হায় হায়, কস্কী মমিন? হপায় তো শুরু করলাম। এখন থামতে কওয়া আর কুম্ভিরাকীর্ণ সুন্দরবনের জলে ডুব দেওয়া তো সমান কথা। অবশেষে অনেক ত্যাগ তিতিক্ষা আর সংগ্রামের ফলে আবার খোলা হলো। এবার যোগ দিলেন বাপ্পী ভাইও। মেলে ধরলেন তার জ্ঞানের ভাণ্ডার। সুন্দরবন সম্পর্কে... সুন্দরবনের মানুষ সম্পর্কে... প্রাণী সম্পর্কে... এই নৌকায় আসা আগের ক্লায়েন্টদের সম্পর্কে নানাবিধ মজার মজার কথা... আর গান। জমিয়ে তুললেন পুরো আসর। 
তবে আসরের এখনো মজাটাই বাকী ছিলো। শুরু করলেন লীলেন্দা। প্রথমেই ঘোষণা দিলেন ফটোগ্রাফাররা কোনো কাজের না। সূর্য ডুবলেই এদের কোনো কাজ থাকে না। সবকয়টা হাকুল্লার মতো বইসা থাকে। লাখ লাখ টাকার যন্ত্রপাতি তখন একেবারে অকেজো। তারচেয়ে লেখকরাই ভালো। মাত্র তিন টাকার একটা কলম হলেই দিবারাত্র তারা লিখতে পারে। 
এই মহৎ এবং অমোঘ বাণী তোলপাড় তুললো, হাসিতে হাসিতে ফটোগ্রাফাররা গড়াগড়ি অবস্থা। এর মধ্যেই আসামী বানানো হলো বাপ্পী ভাইকে। সুন্দরবনে ঘুরতে এসে মুরগী কেন খাবো আমরা? এ দিয়ে শুরু করে বাপ্পীদাকে তুমুল রসাত্মক গালাগালি। বাপ্পীদাও দারুণ মজার লোক, একের পর এক ঠেকিয়ে দিচ্ছেন সব বাউন্সার। সুবিধা করতে না পেরে লীলেন্দা চড়াও হলেন ম্যানেজার জুবায়ের-এর ওপর। ততক্ষনে তিনি নীরবেই আসরের সমাপনী টেনেছেন। এই দোষে তাকে মোটামুটি...
যাহোক... কী করা হয়েছে তা আর বললাম না। তবে রাতে সবাই যখন ঘুমঘোরে। তখন জুবায়ের ভাইকে খুব ঘনঘন বাথরুমে যেতে দেখা গেলো। 
নৌকা ছোট হলেও এর তেজ ভারী। পেছনে ছোট একটা টয়লেট, সেখানে হাই কমোড আছে। টিসু্ আছে। সাবান আছে। আর কী চাই?
কিন্তু দেখা গেলো একাধিক টয়লেট দরকার হয়ে গেলো। জুবায়ের ভাই যখন টয়লেটে থাকে তখন মামুন দরজার সামনে দাঁড়িয়ে সার্কাস দেখায়। আর মামুন যখন থাকে তখন জুবায়ের ভাই। এইভাবে চলতে লাগলো দিন।
নৌকা চললো নদী বেয়ে। আমরা আন্দারমানিক নদী পার হলাম। আলকী দ্বীপকে পাশ কাটালাম। গিয়ে পড়লাম হংসরাজ নদীতে। সেখানে দুপাশে প্রচুর গোলপাতার ঝোপ। সে এক মনোহর দৃশ্য। সেটা পার হয়ে আমরা পাটকোষ্টা খাল পেরুলাম। দাঁড়ালাম হংসরাজ টহলফাঁড়ির সামনে। আইলায় পুরোই ধ্বসে গেছে। কিছু সুন্দরী গাছ খাম্বার মতো দাঁড়িয়ে আছে প্রেত নগরীর মতো। হংসরাজে কংসরাজের বংশধর হয়ে লাফিয়ে বেড়াচ্ছে কেবল একটা বেড়াল।
বাপ্পীদা এখান থেকে কিছু জ্বালানী কাঠ তুলে নিলেন। পাশেই চারটি জেলে নৌকা মাছ ধরার প্রস্তুতি নিচ্ছিলো। তারা দেড় মাসের অনন্ত সফরে বের হয়েছে। জেলে নৌকাই পৃথিবী। সেখান থেকে তুলে নেওয়া হলো কয়েকটা বড় বড় মাছ। উপহার। আর তোলা হলো প্রচুর ছবি। চমৎকার রোদ ছিলো তখন। 
বেশ খানিকটা সময় কাটিয়ে আমাদের যাত্রা শুরু হলো আবার। মাইট্যা ভাড়ানী খালে গিয়ে পড়লাম। রোদ ততক্ষনে লুকিয়েছে মেঘের আড়ে। আর মরাকাগা নদীতে যেতে যেতে শুরু হলো ঝড়। সে কী ঝড়। আমাদের ছোট তরী... ডুবে নাহি যায়!!
কোনোরকমে এক খালে গিয়ে আশ্রয় নিলো নৌকা। আকাশ বাতাস কাঁপিয়ে নামছে তখন। আমাদের বিছানা বালিশ ব্যাগ ট্যাগ সব ভিজে ভিজে একাকার। টুপটুপিয়ে পানি পড়ে, আমরা কোনোরকমে ক্যামেরার যন্ত্রপাতিগুলো বাঁচাই বৃষ্টিজল থেকে। 
এই যাত্রায় সবচেয়ে বয়স্ক ব্যক্তি আতিয়ার ভাই, দ্বিতীয় স্থানেই আছেন মুস্তাফিজ ভাই। কিন্তু এইটা কাগজে কলমে, দেখা গেলো তারচেয়ে পোলাপান আর একটাও নাই। এই ঝড়বৃষ্টির মধ্যেই তিনি নেমে গেলেন নদীতে। ঝড় দেখে অথবা মুস্তাফিজ ভাইকে দেখে ভয়ে ততক্ষনে অত্রাঞ্চল ছেড়ে কুমীর সব পালিয়েছে। মুস্তাফিজ ভাই তোয়ালে পেঁচিয়ে ক্যামেরা নিয়ে সাঁতরে উঠে গেলেন মরাকাগা দ্বীপে। কথায় আছে মহাজ্ঞানী মহাজন যে পথে করে গমন, সেই পথ প্রাতঃস্মরণীয়। তো মুস্তাফিজ ভাইয়ের দেখাদেখি জলে নামার ঢল নামলো। তুষার, জুবায়ের ভাই, রয়েল ভাই, লীলেন্দা, অপু নেমে গেলো। তারপর তুলতে লাগলো ছবি। লীলেন্দা ৩ টাকার কলমের বদলে সিগারেট জ্বালিয়ে হাতের মুঠোয় লুকিয়ে  বৃষ্টি বাঁচিয়ে ধোঁয়া খেতে থাকেন।
আমার ক্যামেরার ব্যাটারির চার্জ নাই। সেই দুঃখে আর মেজাজ খারাপে আমি নামি না। বসে বসে নৌকার জানালা দিয়ে তাদের দেখি আর মুস্তাফিজ ভাইয়ের জি৯ দিয়ে ছবি তুলি। 
একসময় বৃষ্টি থামলো। নৌকা চলতে শুরু করলো আবার। মরাকাগা নদী থেকে আমরা এলাম কেওড়াশুটি খালে। এবার বুঝলাম বড় বড় লঞ্চে বা ট্রলারে যারা সুন্দরবন দেখতে আসে, তারা আসলে কিছুই দেখে না। এই খালের পুরোটা যাত্রা কতো যে সুন্দর। তা বর্ণনা করার সাধ্য আমার নাই। মুস্তাফিজ ভাই যদি পারেন ছবি দিয়ে হয়তো কিছুটা লাঘব করতে পারবেন।
অসাধারণ। বৃষ্টি ধোয়া গাছগুলো যেন চনমনিয়ে নেচে নেচে উঠছে। আকাশের রঙটা হয়েছে দেখার মতো। চারপাশে পাখির কলকাকলী, ক্ষনে ক্ষনে সাদা বক উড়ে যায়। গোলপাতার মগডালে বসে আছে বাহারী রঙের পাখি। আমাদের নৌকার ইঞ্জিনের শব্দটাই কেবল তখন সবচেয়ে বেসুরো। 
আর এরকম একটা দৃশ্য পেলে যা হয়। সকলে পাগলের মতো ছবি তুলতে লাগলেন। আমার ছবি তোলার জো নাই, কিন্তু তার জন্য মোটেও কষ্ট থাকে না। মনে হয় এই পরিবেশ শুধু চুপ করে বসে থেকে উপভোগ করার।
খালটাও বেশ দীর্ঘ। অনেকটা সময় আমরা কাটাই অদ্ভূত এক মাদকতায়। তারপর নৌকা গিয়ে পড়ে বালীর গাঙ নদীতে। ততক্ষনে বিকেলের রোদ সোনারঙ হয়ে গেছে। নৌকা ভিড়লো নীলকমলে। এর আরেক নাম হিরণ পয়েন্ট। 
পুরনো আমলের বেশ বড় আকারের জেটি... মরচে পড়া রঙ... নৌকা ভিড়লো। সবাই একটু হাত পা নেড়ে নামার জন্য তৈরি হয়ে ডেকে এসে দাঁড়ায়। 
আর তখুনি... ঠিক তক্ষুনি... কেউ একজন চিত্কার করে ওঠে... বাঘ বাঘ বলে... আমাদের রক্ত হিম হয়ে আসে... 
(চলবে)

