হাসান মোরশেদের জন্মদিনে ঈর্ষামিশ্রিত শুভেচ্ছা




আমি যখন ব্লগ জগতে আসি তখন দেখি হাসান মোরশেদ বিরাট স্টার।
মিজাজটাই খারাপ... এই লোক এত কী ভালো লেখে?
আমি তখন ধইরা নিলাম এই লোক বুড়া কিসিমের কেউ হবে। নিশ্চয়ই অনেক পুরান পাপী।
তারপর সচলায়তন হইলো। ধীরে ধীরে তার লেখার সাথে পরিচয় হইলো। কিন্তু তখনো তারে আন্দাজ করতে পারি নাই।
এইবার বইমেলায় তার একটা উপন্যাস বার হইবো, শমন শেকল ডানা। তা নিয়া দেখি সবার অনেক আগ্রহ। আমি বিরাট বিরক্ত। আরে আমার লেখালেখির সাথে তো এখনো ব্লগের লোকজনের পরিচয়ই হয় নাই। দেশেতে ভোমরা নাই, কী করিবো তায়, গোলাপের মধু তায় গোবরিয়া খায়
এই ভাইবা আমি উপন্যাস লেখলাম। ভাবলাম আমার উপন্যাসটা লোকে পড়লেই বুঝবে আমি যে কম যাই না।
তারপরে হাসান মোরশেদের উপন্যাস বাইরইলো। সেদিনই রাস্তায় একটা দূর্ঘটনার বিপদে আমি যথাসময়ে মেলায় যাইতে পারলাম না। আমার অনুপস্থিতিতে তার বইয়ের মোড়ক উন্মোচন হইলো।
আমি পরদিন তার বই কিনলাম।
মেলায় কেনা বইগুলো মধ্যে আমি পয়লায় পড়লাম প্রিয় কবি এবং প্রিয় মানুষ সুমন সুপান্থের কবিতার বইটা।
তারপর হিসাবে আমার পড়ার কথা ক্রাচের কর্ণেল। কারন এই দেশে আমার সবচেয়ে প্রিয় লেখক শাহাদুজ্জামান। কিন্তু তা না কইরা আমি হাতে তুলে নিলাম হাসান মোরশেদের শমন শেকল ডানা।
ভাবলাম দেখি না লোকটা কি লেখছে? 
তো পড়তে গিয়া প্রথমেই দেখলাম হাসান মোরশেদ আগেই বুঝতে পারছিলো যে নজরুল ইসলাম নামের এক বান্দা তারে কাবু করার জন্য মাঠে নামতে পারে। তাই সে এক কৌশল নিছে।
উপন্যাসের নায়ক বানায়া দিছে নজরুল ইসলামরে!!! (অবাক কান্ড)
আমি ছোটবেলা থেকা যতো বই পড়ছি, সবসময় নিজেরে ঐ বইয়ের নায়ক ভাবছি। তিন গোয়েন্দা পড়ার সময় নিজেরে কিশোর পাশা ভাবছি। মাসুদ রানা পড়ার সময় ভাবছি নিজেরে মাসুদ রানা। এইরকম আরো বহুত কিছু।
কিন্তু এই পয়লা একটা বই, যেখানে আমার ভাবতে হয় নাই কিছু। শমন শেকল ডানায় নিজেরে আষ্ঠে পৃষ্ঠে আবিষ্কার করলাম আমি।
একেবারে আমার সময়ের গল্প। আমার ভাবনার গল্প। আমার চিন্তার গল্প।
স্বৈরাচার বিরোধী আন্দোলনের সেই উত্তাল দিনগুলোতে কৈশোর পার করা। ভুলে ভুলে মিছিলে নিজেকে আগুন ভাবা। তারপর বড় হতে হতে রাজনৈতিক বিপর্যয় দেখা।
আর দেখা চেনা মানুষগুলোর বদলে যাওয়া। অথবা বদলে যেতে বাধ্য হতে দেখা, মানুষের ভীড়ে ভীড়ে নিজেকে দাঁড় করানোর বেদনা।
দেশে মৌলবাদী শক্তির উত্থান, বিপ্লবীদের পোশাক পরিবর্তন, তা ঠেকাতে অক্ষম স্বপ্নাতুর যুবকদের গল্প তিনি উঠিয়ে আনেন। 
এ যেন আমার একেবারে ব্যক্তিগত স্মৃতির কথা। স্থান কাল পাত্র ভেদ করে আমাকে মনে করিয়ে দেয় যে একদা আমিও ইকারুস হতে চেয়েছিলাম। 
সময়কে ধারণ করা সবচেয়ে সহজ বোধহয়। স্রেফ দেখাগুলো লিখে দিলেই হয়। কিন্তু দেখাগুলো লিখে ফেলাটাই কতোটা কঠিন তা বুঝেছি অনেক আগেই। আর বুঝতে বুঝতে শিখেছি সময়কে লিখাই সবচেয়ে কঠিন। 
সেই কঠিনেরে আমি ভালোবেসে ফেললাম। গতরাতে পড়ে শেষ করা শমন শেকল ডানার কথা আজই আমি জনে জনে বলে বেড়াতে লাগলাম। বলে বেড়াতে লাগলাম বইটা পড়তে। 
জন্মদিনের শুভেচ্ছার সবচেয়ে সংক্ষিপ্ততম ভার্সন আমি চালু করেছি... আমি কিছুই লিখি না। কেবল লিখে দেই HBD2U
কিন্তু হাসান মোরশেদের লেখাই আমাকে বাধ্য করলো দুচার কথা লিখতে।
এই ভর রাতে তাই তার প্রতি ঈর্ষা বর্ষণ করলাম একেবারে হৃদয় থেকে।
শুভ জন্মদিন হাসান মোরশেদ....
এবার পারলাম না, পরেরবার আপনার চেয়ে ভালো কিছু লেখার চেষ্টা করবো। আপনার জন্মদিনে আপনার প্রতি শুভেচ্ছা না জানিয়ে তাই আমিই প্রতিজ্ঞা করলাম, আপনার চেয়ে ভালো কিছু লেখার।  

