নকল মহাকাব্য



কবিতাটির একটি অক্ষরও আমার লেখা না। বাংলা ভাষার বিভিন্ন কবির কবিতা থেকে টুকলি করা। কবিতার শেষে সূত্র উল্লেখ করা হইলো...
 
কোলাজ মহাকাব্য

-মহাকবি নজরুল ইসলাম (নি-কোলাজ)
আমি পরানের সাথে খেলিব আজিকে
মরণ খেলা
নিশীথবেলা।
আজিকে আমার খুলিয়া গিয়াছে সব বাঁধ।
তোমার আকাশে তুমি উষ্ণ হয়ে আছো
তবু যে জাগিছে আজ সঙ্গীত তরঙ্গভঙ্গ হৃদয়ের হিম সরোবরে,
সে শুধু তোমারই লাগি।
তুমি কি আমাকে বক্ষে স্থান দিতে সক্ষম মুকুর?
গাঁথিব নূতন মালা, তুলি সযতনে
তব কাব্যোদ্যানে ফুল, ইচ্ছা সাজাইতে
বিবিধ ভূষণে ভাষা, কিন্তু কোথা পাব
[দীন আমি!] রত্নরাজী, তুমি নাহি দিলে
রত্নাকর?
নৈরাশ্যের হাওয়া থেকে ক্রোধের আগুন জ্বেলে নিয়ে
তৃষিত আত্মাকে সঁপে সংযত লোভের দোলনায়
এঁকেছি প্রেমের ফেনিল শিলায়।
প্রতি ঘাসে ঘাসে বিদ্যুত আসে, জাগে সাড়া অব্যক্ত
কোথায় রেখেছো বলো মহুয়ার মাটির বোতল?
নিয়ে এসো চন্দ্রালোকে তৃপ্ত হয়ে আচমন করি।
বিষাক্ত সাপের মতো
আমার রক্তে তোমাকে পাবার বাসনা
আমি ভুলিব না, আমি কভু ভুলিব না।
আমারি মুখের মতন হাজার
মুখের মিছিল
তোমার জন্যে প্রতীক্ষায়।
কাল কেন আমি ঘুমোতে পারি নি
তোমাকে বলিনি,
কেবল পাতার শব্দে আমি কাল জেগেছি সন্ত্রাসে
তুমি কি শ্মশানে গিয়েছ কোনদিন-পুড়েছ?
তুমি যে কয়েকটা দিন একান্ত আমারই কাছে ছিলে,
তা তো মিথ্যা নয়।
তুমি আমার সবচেয়ে বড় সুখের স্মৃতি,
তুমি আমার সবচেয়ে বড় কষ্ট পাওয়া।
তবে কি আমিই ভুলে যাই? দিকচক্রবাল শুধু বাসা বানাবার অন্য ছল?
বেদনার পায়ে চুমু খেয়ে বলি এইতো জীবন
নদী তো সেই দক্ষিণ ছাড়া কোথাও যাচ্ছে না
সব রৌদ্র ফিরে যায় না, লুকিয়ে থাকে
রাতের ফাঁকে যেমন তুমি
তোমাকে আসতে হবে, কায়মনে তৈরি হয়ে আছি।
*****************************************************
এবার কোন বাক্য কোন কবির কোন কবিতার তা জানাই-
আমি পরানের সাথে খেলিব আজিকে
মরণ খেলা
নিশীথবেলা (ঝুলন, রবীন্দ্রনাথ ঠাকুর)
আজিকে আমার খুলিয়া গিয়াছে সব বাঁধ (বিদ্রোহী, কাজী নজরুল ইসলাম)
তোমার আকাশে তুমি উষ্ণ হয়ে আছো (নির্জন স্বাক্ষর, জীবনানন্দ দাশ)
তবু যে জাগিছে আজ সঙ্গীত-তরঙ্গভঙ্গ হৃদয়ের হিম সরোবরে
সে শুধু তোমারই লাগি (আর কিছু নাহি সাধ, বুদ্ধদেব বসু)
তুমি কি আমাকে বক্ষে স্থান দিতে সক্ষম মুকুর? (বড়ো বৃদ্ধ হয়ে গেছি, বিণয় মজুমদার)
গাঁথিব নূতন মালা, তুলি সযতনে
তব কাব্যোদ্যানে ফুল, ইচ্ছা সাজাইতে
বিবিধ ভূষণে ভাষা, কিন্তু কোথা পাব
[দীন আমি!] রত্নরাজী, তুমি নাহি দিলে
রত্নাকর? (মেঘনাধ বধ কাব্য: চতুর্থ সর্গ, মাইকেল মধুসূদন দত্ত)
নৈরাশ্যের হাওয়া থেকে ক্রোধের আগুন জ্বেলে নিয়ে (অসুখ, আহসান হাবীব)
তৃষিত আত্মাকে সঁপে সংযত লোভের দোলনায় (তিনটি বালক, শামসুর রাহমান)
এঁকেছি প্রেমের ফেনিল শিলায় (স্মৃতিস্তম্ভ, আলাউদ্দিন আল আজাদ)
প্রতি ঘাসে ঘাসে বিদ্যুত আসে জাগে সাড়া অব্যক্ত (উদ্যোগ, সুকান্ত ভট্টাচার্য)
কোথায় রেখেছো বলো মহুয়ার মাটির বোতল
নিয়ে এসো চন্দ্রালোকে তৃপ্ত হয়ে আচমন করি (সোনালী কাবিন ৫, আল মাহমুদ)
বিষাক্ত সাপের মতো
আমার রক্তে তোমাকে পাবার বাসনা (প্রেম, সমর সেন)
আমি ভুলিব না, আমি কভু ভুলিব না (শাশ্বতী, সুধীন্দ্রনাথ দত্ত)
আমারি মুখের মতন হাজার
মুখের মিছিল
তোমার জন্যে প্রতীক্ষায় (প্রিয়তমাসু, শহীদ কাদরী)
কাল কেন আমি ঘুমোতে পারি নি
তোমাকে বলিনি (তোমাকে বলি নি, সুভাষ মুখোপাধ্যায়)
কেবল পাতার শব্দে আমি কাল জেগেছি সন্ত্রাসে (আবার পুরী সিরিজের উত্সর্গপত্র, উত্পলকুমার বসু)
তুমি কি শ্মশানে গিয়েছ কোনদিন-পুড়েছ? (যদি ফেরাও, দাউদ হায়দার)
তুমি যে কয়েকটা দিন একান্ত আমারই কাছে ছিলে,
তা তো মিথ্যা নয়। (কলকাতার কড়চা, নীরেন্দ্রনাথ চক্রবর্তী)
তুমি আমার সবচেয়ে বড় সুখের স্মৃতি,
তুমি আমার সবচেয়ে বড় কষ্ট পাওয়া। (অনুসন্ধানপর্ব ৫, নির্মলেন্দু গুণ)
তবে কি আমিই ভুলে যাই? দিকচক্রবাল শুধু বাসা বানাবার অন্য ছল? (আরুণি উদ্দালক, শঙ্খ ঘোষ)
বেদনার পায়ে চুমু খেয়ে বলি এইতো জীবন (অভিমানের খেয়া, রুদ্র মুহম্মদ শহিদুল্লাহ)
নদী তো সেই দক্ষিণ ছাড়া কোথাও যাচ্ছে না (রাস্তায় একটা লোকের সঙ্গে দেখা, সৈয়দ শামসুল হক)
সব রৌদ্র ফিরে যায় না, লুকিয়ে থাকে
রাতের ফাঁকে যেমন তুমি (সব রৌদ্র ফিরে যায় না, আবুল হাসান)
তোমাকে আসতে হবে, কায়মনে তৈরি হয়ে আছি (কায়মনে তৈরি হয়ে আছি, রফিক আজাদ)
কবিদের সিরিয়াল টিরিয়াল কিছু মানা হয় নাই। অনেক গুরুত্বপূর্ণ মহান কবিরেও রাখা হয় নাই। আমার এই রচনা লেখতে যাদের যা প্রয়োজন হইছে, তা আমি নিজ দায়িত্বে নিছি।


