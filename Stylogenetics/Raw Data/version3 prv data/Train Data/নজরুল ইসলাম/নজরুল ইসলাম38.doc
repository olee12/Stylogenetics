অবশেষে আমি চোখ মারিলাম



তখন বালক বেলা। থাকি ধানমন্ডি ১৫ নম্বর রোডের এক বাড়িতে। আমার এক কাজিন বেড়াইতে আসলো। সেও যে বড়সর তা না... নাইন টেনে পড়ে আর কি। কিন্তু বেদম দুষ্টু। তো তার একটা কাম হইলো প্রত্যেক বিকালে আমারে নিয়া ছাদে উঠে। সে সিগারেট খায় আর টাঙ্কি মারে, আমি পাহাড়াদার- ছাদে কেউ আসে কি না দেখভাল করি।
তো এই করতে করতে একদিন তার ফেরত যাওনের টাইম হইলো। যাওনের আগের দিন আমারে সে দিলো এক অমোঘ বাণী- 'কোনও বালিকার দিকে এক চোখ বন্ধ করিয়া অপর চোখে তাকাইলে পরে তার সহিত তোমার বিবাহ হইবে।'
আহ্... এমত বাণী পাইয়া আমি তো মহা মুগ্ধিত। খুশিতে ডগমগ... গুরুর চরণধূলি নেই নেই অবস্থা আর কি!
কিন্তু বিপদটা টের পাইলাম তার পরে। কোনও নারী দেখলেই আমার চোখ এত্ত বড় বড় হয়া যায়। কেন? কারন পরে যদি না বুইজ্যা এক চোখ বন্ধ হইয়া যায় তাইলে তো তারে বিয়া করতে হইবো। যারে তারে তো আর বিয়া করা যায় না... একটা মন পছন্দের ব্যাপার আছে না? তাই যে কোনও নারী দেইখা যাতে এক চক্ষু মুদিত না হয় সেই চেষ্টায় রত থাকি... ভীত থাকি। সবচায়া ভীত থাকি আত্মীয় পরিজন দেখলে। যদি এক চোখ বন্ধ হয়া যায়?
আর মনে মনে খুঁজি মনমতো এক নারী... যারে দেইখা মনের সুখে এক চোখ বন্ধ করবো। কিন্তু হায়... আমার তখনকার সমবয়সী নারী পুরুষ এক দেখায় আলাদা করাটা দুষ্কর ছিলো... শারীরিক কাঠামো দেইখা যাদেরে নারী ঠাহর করা যাইতো তারা সকলেই বেশ বড় বড়। কি যে একটা ঝামেলা!
তারপর যেতে যেতে যেতে এক নারীর সঙ্গে দেখা... কিন্ডারগার্টেন ইস্কুলে ভর্তি হইছি পয়লা। সেই নারী এসেম্বলীতে গান গাইয়া শোনাইলো... নাম তার কাজরী... অতীব সুন্দরী... আহা মরি মরি...
যা থাকে কপালে... দিলাম এক চোখ বন্ধ কইরা। 
পরিশিষ্ট: সেই নারীর সাথে আমার কখনওই কোনও সুসম্পর্ক স্থাপিত হইলো না। সে টিচারদের প্রিয় পাত্র, আর আমারে টিচাররা দেখতেই পারে না বানরামীর জন্য। সে শান্ত সুবোধ আমি অশান্ত দুর্বোধ...
পরি পরিশিষ্ট: তারপর অনেক অনেক নারীর ভীড়ে কাজরী হারায়া গেছে। আমি তার কোনও খোঁজ জানি না। খালি তার বাড়ির সামনে দিয়া আমার রিক্সাযাত্রা যখন যায় তখন মনে পরে আর মনে মনেই হাসি পায়। একদিন বউরেও বললাম... দেখি সেও হাসে।
হুদাই হাস্যকর

