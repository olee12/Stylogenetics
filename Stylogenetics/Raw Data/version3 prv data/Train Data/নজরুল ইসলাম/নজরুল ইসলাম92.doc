কখনো আসেনি




কখনো আসেনি
মৃদু বৃষ্টিময় এক রাতে ছবির শুরু। শুরুতেই দেখা যায় একটা খাটে পাশাপাশি মৃত শুয়ে আছে দুবোন। স্থির। এই স্থির চিত্রটিই আবার আঁকা পাওয়া যায় তাদেরই বড় ভাইয়ের ঘরে। যে নিজে শিল্পী একজন। আর রাতে বাড়ি ফিরে সে ভাইটি, পুলিশ আসার আগেই সে নিজেও মৃতদের কাতারে চলে যায়। সিঁড়িতে দেখা যায় দুটো বেড়াল, আর রাস্তায় একটা কুকুর।
তিনটা মৃত্যুর কেউ কোনো কিনারা করতে পারে না। ঠিক উল্টোপাশের বাড়ির বারান্দায় রূপবতী নারীর উপস্থিতির সঙ্গে এর কোনো সম্পৃক্ততাও খুঁজে পায়না কেউ।
এগুলো বলতে গেলে সিনেমা শুরুর আগের গল্প। ছবিটা শুরু হয় যখন এই বাড়িতে নতুন বাসিন্দা ওঠে। নতুন এই পরিবারেও বড় ভাই শওকত ছবি আঁকে, আর ছোট দুবোন। তাদেরো আছে বেড়াল। 
উল্টোদিকের যে বাড়িতে রূপবতী নারী থাকে। তার নাম মরিয়ম। যার বারান্দা আর শিল্পী ভাইটার জানালা একেবারেই মুখোমুখি।
সে বাড়িতে মরিয়ম একা থাকে না। সঙ্গে থাকে অদ্ভূত এক লোক। বাড়িও না সেটা, একটা জাদুঘর। অদ্ভূত সেই লোকটা সারা বিশ্ব ঘুরে ঘুরে সংগ্রহ করেছে ছবি, ভাষ্কর্য। যেখানেই সুন্দর দেখেছে তুলে এনেছে এই জাদুঘরে। পয়সা দিয়ে কিনে, চুরি করে, এমনকি সৌন্দর্য সংগ্রহে খুন করতেও তার দ্বিধা নেই। 
আর এই জাদুঘরের সবচেয়ে দামী ভাষ্কর্য হলো মরিয়ম। হ্যাঁ, মরিয়ম এখানে মানুষ হিসেবে না, আছে একটা ভাষ্কর্যই। জীবন্ত ভাষ্কর্য, ৫০ টাকায় কেনা। 
অদ্ভূত সেই লোকটা যখন মরিয়মকে বলে- "সুন্দর চিরকাল স্থির হয়ে থাকবে, মানুষের হাতে সে নড়বে না। তুমি সেই সুন্দর, তুমি স্থির হয়ে দাঁড়িয়ে থাকো আমার সামনে, আমি দেখি। আমি তোমাকে ছুঁবো না, ফুলের গায়ে হাত দিলে পাপড়ি ঝরে যায়"
অথবা যখন বলে- "কোটি কোটি মানুষ ঘাসের মতো গজায়, সাধারণ মানুষের মতো বিয়ে করে একগাদা বাচ্চা পয়দা করার মধ্যে কী আছে? মাতৃত্ব? মাতৃত্ব তো গরুর দুধের মতো কোলে কোলে হয়"
সে এক অদ্ভূত... 
শওকতের সঙ্গে অবধারিতভাবেই দেখা হয় মরিয়মের। পাথর নড়ে ওঠে প্রাণের স্পর্শে... গেয়ে ওঠে "ভালোবাসি এই কথাটি বলার এই তো সময়"
কিংবা গেয়ে ওঠে "নিরালা রাতের প্রথম প্রহরে, পুরনো তারারা একে একে জ্বলে ওঠে, আকাশের আঙিনায়, আকাশের মোহনায়, পুরনো সে আছে পাশে, সেই তুমি, সেই তুমি"
কিন্তু কে আসলে পাথর? কার দেহে আছে প্রাণ? কার মনে প্রাণ? 
শেষটায় কী? 
বলা বারণ... 
কিন্তু শওকতও দেখি আঁকে ঠিক দুবোনের পাশাপাশি মৃত শুয়ে থাকার ছবি!! 
কেন!!
আর শেষ দৃশ্যে হাজির হয় যখন নতুন পরিবার, যেখানেও আছে এক শিল্পী বড় ভাই, আর দুবোন।
আর উল্টোবারান্দায় তখনও মরিয়ম... 
কেন!!!
...............................................................................
জহির রায়হানের অনেক কীর্তি আছে। বিশেষ করে স্টপ জেনোসাইড, আ স্টেট ইজ বর্ণ, কাঁচের দেয়াল, জীবন থেকে নেয়া... এসব মুক্তিযুদ্ধ ভিত্তিক অসামান্য সব চলচ্চিত্র আছে। এছাড়াও বেহুলা, আনোয়ারা এসবও আছে।
আর আছে দারুণ কিছু উপন্যাস- বরফ গলা নদী, শেষ বিকেলের মেয়ে, হাজার বছর ধরে... প্রভৃতি। 
কখনো আসেনি তাঁর প্রথম সিনেমা। ১৯৬১ সালে বানানো।
ছবি নিয়ে কিছু বলার নাই, শুধু এটাই বলি, ব্যাটা কতটুকু স্মার্ট ছিলো ঐ আমলেই? এইসব কথা মাথায় আইলো কেম্নে?
এই ছবিটা প্রথম দেখি ৬/৭ বছর আগে। জহির রায়হানপুত্র বিপুল রায়হানই দেখায়। তখনই তব্দা খেয়ে বসেছিলাম। এখন আবার...
ছবিতে অভিনয় করছে- সুমিতা দেবী, খান আতাউর রহমান, শবনম (পিচ্চি), আনিস...
সঙ্গীত পরিচালনায় খান আতাউর রহমান। কণ্ঠে তিনিসহ কলিম শরাফী আর মাহবুবা রহমান। গানগুলো ভালো লাগছে। আগে বা অন্য কোথাও শুনি নাই।
দৈর্ঘ্য ২ ঘন্টা ২১ মিনিট
সময় থাকলে দেখে নিতে পারেন ছবিটা। 

