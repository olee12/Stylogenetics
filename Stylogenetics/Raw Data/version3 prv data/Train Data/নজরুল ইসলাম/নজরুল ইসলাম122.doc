শুধু আমার সন্তান যেন থাকে দুধে ভাতে






শিশুটি জানালা দিয়ে বাইরে বের হতে থাকলে আমাদের ভেতর নিরাপত্তাহীনতা জাগে। তার কাছে নিয়ে যায় আমাদের সঞ্চিত সকল ভীতি। তাকে লিখিত বই দিয়ে বলি বনের ভেতর ছিলো বাঘ। সে হাসে। তাকে লিখিত বই দিয়ে বলি আকাশের ভেতর ছিলো বিদ্যুৎ। সে হাসে। তাকে লিখিত বই দিয়ে বলি জলের ভেতর ছিলো কুমির। সে হাসে। তখন আমরা বুঝি বইয়ের ভেতর সে এখনো প্রবেশ করেনি। বইয়ের ভেতর তাকে প্রবেশ না করালে চলবে কেনো। আমরা বই আনি বাজার থেকে। আমরা ভয় আমদানি করি নানা জায়গা থেকে যাতে আমাদের শিশুটি জানালা বন্ধ করা শিখে ফেলে। ভয়ের বর্ণমালা, জানালা বন্ধ করার বর্ণমালা যেনো সে শেখে তাড়াতাড়ি। আমরা এই প্রার্থনা করতে থাকি।

কবীর রানা'র গল্পগুলো বার বার পড়তে পড়তে এরকম অনেক বাক্য আমার প্রায় মুখস্ত হয়ে গেছে। আজ বিডিনিউজে জাফর স্যারের লেখাটা পড়ে এটুকু মনে হলো। 
পরীক্ষার আগেই প্রশ্নগুলো ফাঁস হয়ে যাচ্ছে, কারা করছে? 
লোভ।
আমরা লোভ করি আমাদের সন্তানের জন্য। আমরা লোভ করি আমাদের সন্তানের ভবিষ্যৎ নিশ্চিন্তির জন্য। নিজস্ব মৃত্যুর আগে আমরা আমাদের সন্তানের নিরাপদ ভবিষ্যৎ নিশ্চিত করতে চাই শুধু, আর কিছু চাই না। আমার সন্তান যেন থাকে দুধে ভাতে, অন্যের সন্তানগুলো বড্ড হাভাতে, ওরা মরুক পচুক... শুধু আমার সন্তান যেন থাকে দুধে ভাতে। 
আমরা চারপাশের সব মন্দতা, ভয় আর অনিশ্চয়তা থেকে আমাদের সন্তানগুলোকে দুহাতে আগলে রাখি, জাপটে ধরে রাখি, নিরাপদে রাখি, ভালোটুকু খেতে দিতে চাই... 
আর সন্তানদের ভবিষ্যৎ নিরাপদ নিশ্চিন্ত রাখতে আমাদের অনেক অনেক টাকা প্রয়োজন হয়। তাই আমরা অধিক মুনাফার লোভে মাছে ফলে ফর্মালিন মেশাই, উপরির লোভে প্রশ্নপত্র ফাঁস করে দেই, বৃক্ষ কেটে বিরাণ করি পৃথিবী, পাথর তুলে নদী মারি, রাসায়নিক মিশিয়ে নদী মারি, খাল বিল দখল করি, অন্যের জমি দখল করি, দুর্বল ভবন নির্মাণ করি, দুর্ঘটনাপ্রবন সড়ক আর সেতু নির্মাণ করি... নিজ নিজ সন্তানের ভবিষ্যৎ নির্মাণের প্রয়োজনে আমরা সবকিছু করতে পারি। হ্যাঁ, সবকিছু করতে পারি আমরা। পুরো পৃথিবী ধ্বংশ হয়ে যাক, অন্যের সন্তানেরা মরে ক্ষয়ে যাক, শুধু আমার সন্তান যেন থাকে দুধে ভাতে। আমরা তাকে আগলে রাখি সযতনে। 
আমার সন্তান যে ভবিষ্যতে বাঁচবে, সেই ভবিষ্যতে শুধু ব্যাঙ্ক ব্যালেন্স আর পর্যাপ্ত জমি গাড়ি থাকলেই চলবে। আমার সন্তানের ভবিষ্যতে নিরাপদ পৃথিবী লাগবে না, প্রকৃতি পরিবেশ লাগবে না, বিশ্বস্ত বন্ধু লাগবে না, সুহৃদ স্বজন লাগবে না, ভালোবাসার সঙ্গী লাগবে না, নিরাপদ খাদ্য লাগবে না, প্রকৃত শিক্ষা লাগবে না, বনে পশু পক্ষী কিছুই লাগবে না, বিশ্বাস করুন কিচ্ছু লাগবে না... এমনকি আমার সন্তানের সেই সাদ্দাতের বেহেশতসম ভবিষ্যত পৃথিবীতে কোনো মানুষও লাগবে না... আমাদের শুধু একটাই একমাত্র চাওয়া... "শুধু আমার সন্তান যেন থাকে দুধে ভাতে"

