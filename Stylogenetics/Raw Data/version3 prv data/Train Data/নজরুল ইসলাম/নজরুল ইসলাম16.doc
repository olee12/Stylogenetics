বইমেলা এবং অন্যান্য



ভেবেছিলাম বইমেলায় এবার প্রতিদিন যাবো, আর প্রতিদিনই কিছু কিছু করে লিখবো। মেলা নিয়ে, নিজেদের নিয়ে। কিন্তু সময় বের করতে পারছিলাম না।
আজ খুব ইচ্ছা হলো লিখতে। গত কয়দিনের কথাগুলো আগে বলে নেই...


একসময় বিশ্বসাহিত্য কেন্দ্রের মেলাদোকানে কামলা দিতাম। তাই প্রতিদিন যেতেই হতো। তারো আগে যেতাম প্রাণের টানে। গত দুতিন বছর নিয়ম করে যেতে পারিনি। পুরো মেলায় একদিন দুদিন গেছি বই কিনে চলে এসেছি... আড্ডা হয়নি। এবার শুরু থেকেই ভেবেছিলাম প্রতিদিন যাবো আর আড্ডাবো।
এবার শুদ্ধস্বরের দোকান বসেছে। এটা অবশ্যই কেবল টুটুল ভাইয়ের না, আমাদের নিজেদের প্রাণের জায়গা। সেই দোকানটি সাজিয়ে গুছিয়ে বসেছি আমরা। সামনেই আছে চমৎকার একটি আড্ডা মারার জায়গা। এই কপাল আর কোনো প্রকাশনা পায়নি। মেলায় এতদিন ছোট কাগজ কেন্দ্রই ছিলো আড্ডার মূলে। এবার শুদ্ধস্বরের সামনের আড্ডাই প্রধান হচ্ছে... হবে।
শুদ্ধস্বরে যুদ্ধাপরাধীর বিচারের দাবী সংবলিত আঠাকাগজ বিলি হচ্ছে (এর প্রচার জরুরী, আজকে থেকে ভাবতে হবে প্রচার বাড়ানোর প্রক্রিয়া নিয়ে)। আর এখানেই কয়েক কর্মী (তাদের প্রতি শ্রদ্ধা) দিনরাত প্রাণান্ত শ্রম দিচ্ছেন যুদ্ধাপরাধীর বিচার চেয়ে প্রতিবাদলিপিতে স্বাক্ষর সংগ্রহে। সবকিছু মিলিয়ে এই জায়গাটাই তাই এতো ভালো লাগে যে অন্যদিকগুলোতে এখনো তেমন যাওয়া হয়নি।
মেলায় নতুন বই আসছে। দর্শক আসছে। বিক্রি হচ্ছে। তবে ধূলোটা আরেক্টু কমলে খুব ভালো হতো। এই ধুলায় বাচ্চাদের নিয়ে মেলায় যাওয়া খুব সমস্যা। 
গেলো শুক্রবার সকাল সকাল বাড়ি থেকে বের হলাম। জিফ্রানের বাবাকে নিয়ে একটা লেখার জন্য জাফর স্যারকে ধরতে চাই। উত্তরা থেকে শাহবাগ পর্যন্ত দ্রুতই চলে গেলাম। কিন্তু তারপর আর গাড়ি চলে না। ঘুরপথে প্রেসক্লাব গেলাম। সেখান থেকে আনিস ভাইকে নিয়ে গেলাম রমনা উদ্যানে। তারেক আগে থেকেই ছিলো সেখানে। রমনায় গিয়েই মেজাজটা খারাপ হয়ে গেলো। জানলাম ইসলামী ছাত্র শিবির প্রতিষ্ঠা বার্ষিকী উপলক্ষ্যে এতক্ষন রাস্তাজুড়ে পদযাত্রা করেছে। তাই যাত্রীদের এই ভোগান্তি। পদযাত্রায় আবার প্রত্যেকের মাথায় ছিলো জাতীয় পতাকার অনুরূপ কিছু একটা বাঁধা। সাত সকালে কতোটা যে মেজাজ খারাপ হলো বলতে পারবো না।


(এরাই রুখবে মৌলবাদ, জাগবে মানুষ হয়ে)
তবে একটু পরেই বটমূলে যখন দেখলাম হাজার হাজার ছাত্রছাত্রী জমায়েত হয়েছে আলোকিত মানুষ হবার প্রত্যয়ে। তাদের দেখে মনটা একেবারে ভরে গেলো। মনে হলো এরাই একদিন রুখে দেবে ধর্মীয় মৌলবাদী এইসব নরপশুদের।
বিশ্বসাহিত্য কেন্দ্রের বইপড়া কর্মসূচীর পুরষ্কার বিতরণী ছিলো সেদিন। ঢাকার অনেক ইশকুলের বালক বালিকার কলকাকলিতে পুরো রমনা অঞ্চল সরগরম। আহ্... ভালো লাগলো খুব।
আমি নিজে অনেক বছর কেন্দ্রের এই জাতীয় ভিত্তিক মানষিক উৎকর্ষ কার্যক্রমের সংগঠক ছিলাম। মিরপুর অঞ্চলের অনেক ইশকুলেই কাজ করেছি। (তখন অবশ্য এভাবে ঘটা করে পুরষ্কার দেওয়া হতো না)
যা হোক... সব মিলিয়ে অনেক ভালো লাগলো। সকালটা সুন্দর হয়ে গেলো।


(আনিস ভাইকে ঘিরে ধরলো শুভেচ্ছা শিকারীরা)
অনুষ্ঠান শেষ হলে আমরা জাফর স্যারের সঙ্গে দেখা করার জন্য অপেক্ষা করছি। তিনি বালিকাদের শুভেচ্ছা স্বাক্ষর দিচ্ছিলেন। অনেক ভীড়। আর আমি আকাশ বাতাসের ছবি তুলে বেড়াচ্ছি। হঠাৎ দেখি আনিস ভাইকে ঘিরে ধরেছে বালিকারা। শুভেচ্ছা স্বাক্ষরের দাবীতে। খুব মজা লাগলো। (আমি নিশ্চিত, আজকে আনিস ভাই আমাকে গুলি করে মেরে ফেলবে  )


(দেখতে দেখতেই ভীড় বেড়ে গেলো)
সেখান থেকে শুদ্ধস্বরে গেলাম। কিছুক্ষন কাজ করে মেলায়। মানিক ভাই এসেছেন পরিবার নিয়ে। রণদা ছেলে নিয়ে। আর আমরা তো আছিই। আড্ডা আড্ডা আড্ডা...


(কবিকে দিয়োনা দুঃখ, সমগ্র দেশ ভেসে যাবে চোখের জলে)
বিকেলে ছিলো মুজিব মেহেদী ভাইয়ের বই চুরির প্রতিবাদে অবস্থান কর্মসূচী। খুব কষ্টকর... খুব কষ্টকর। খুব মেজাজ খারাপ হয়। আমার নিজেরই এতো খারাপ লাগছিলো, মুজিব ভাইয়ের অবস্থাটা অনুমান করতে পারছিলাম। চেষ্টা করলাম তাঁর কষ্টটা ছবিতে ধরে রাখতে। এই প্রতিবাদ অব্যাহত থাকুক। বিচার হোক সেই চোরের। লেখক গবেষক স্বীকৃতি পাক। 
লেখা অনেক বড় হয়ে যাচ্ছে। কিন্তু বলার কথা রয়ে যাচ্ছে অনেক কিছু। ব্লগার রেজওয়ান ভাই-য়ের সঙ্গে আড্ডার কথা বলতে ইচ্ছা করছে... আরো কতো আড্ডা...
মুজিব ভাইয়ের আর সুমন সুপান্থদার কবিতার বই এসেছে, সেগুলো নিয়ে বলতে হবে।
ধীরে ধীরেই বলি... আজ থামি। 

