দাবী একটাই, ফাঁসী চাই



নব্বই বছর বয়সের লোকটাও তিনবেলা খায়শোয়ঘুমায়হাগেমোতে। 
নব্বই বছর বয়স বলেও পৃথিবীতে কারো মৃত্যু আজ পর্যন্ত থেমে থাকে নাই, 
অধিকাংশ ক্ষেত্রে এরচে বেশি বয়সেই মৃত্যু হয়েছে মানুষের। 
নব্বই বছর বয়স কাউকে নিরপরাধ বানিয়ে দিতে পারে না। রেহাই দিতে পারে না কৃতকর্মের। দ্বিতীয় বিশ্বযুদ্ধের যুদ্ধাপরাধীদের বিচার এবং সর্বোচ্চ শাস্তি নব্বই বছর বয়সেও হয়েছে। সেই বিচারকেরা বয়সের শাস্তি দেননি, শাস্তি দিয়েছিলেন অপরাধের।
অথচ গোলাম আযমের ক্ষেত্রে ঠিক উল্টোটা হলো। 
ত্রিশ লক্ষ হত্যাকাণ্ড, আড়াই লাখ ধর্ষণ, এক কোটি মানুষের উদ্বাস্তু হওয়া, জ্বালাও পোড়াও অগ্নিসংযোগ আর ধ্বংসযজ্ঞের যতটুকু দায় পাকিস্তান সেনাবাহিনীর, গোলাম আযমের দায় তারচেয়ে একটুও কম না। এই নরাধম পশুটার প্রত্যক্ষ সহযোগিতা ব্যতিত পাক বাহিনীর পক্ষে সারাদেশে ছড়িয়ে যাওয়া এবং নয় মাস ধরে ধ্বংশ হত্যা চালানো অসম্ভব ছিলো। তাই গোলাম আযমের দায় পাক বাহিনীর চেয়ে বেশি ছাড়া কম না। 
অথচ সেই গোলাম আযমের বিরুদ্ধে সবগুলো অপরাধ এবং অভিযোগ প্রমাণিত হওয়ার পরেও তাকে সর্বোচ্চ শাস্তি দেওয়া হলো না। দেওয়া হলো নব্বই বছরের কারাদণ্ড। লাখো শহীদ আর ধর্ষিতার আর্তচিৎকার নয়, বিবেচিত হলো গোলাম আযমের শারীরিক অবস্থার, বয়সের! 
এখন গোলাম আযমকে রাষ্ট্রীয় খরচে ভিআইপি ট্রিটমেন্টে বাঁচিয়ে রাখা হবে আমৃত্যু। আর এই খরচ জোগাতে ট্যাক্স দিতে হবে আমাদের, এই বাংলার প্রতিটি পরিবারকে, যাদের অধিকাংশই গোলাম আযমের কৃতকর্মের ভুক্তভোগী!
একাত্তরে যারা মরেছিলো, আজ কি তাদের পুনরায় মৃত্যু হলো? মানসিক মৃত্যু? 
গোলাম আযমের নির্দেশে মুক্তিযুদ্ধে যার পিতাকে ধরে নিয়ে গেছিলো রাজাকার বাহিনী, নির্বিচারে যাকে গুলি করে ভাসিয়ে দিয়েছিলো নদীতে... ৭১ সালে গোলাম আযমের নির্দেশে যে 'মা'কে ধরে নিয়ে পাকিবাহিনীর লালসার ভোগে দেওয়া হয়েছিলো... সেই পরিবারগুলোর পরবর্তী প্রজন্ম এখন রাত দিন পরিশ্রম করে রাজস্ব দেবে, সেই টাকায় গোলাম আযম আরাম বিছানায় শুয়ে, শীতাতপ নিয়ন্ত্রিত আপেল আর মুরগীর স্যুপ খাবে!
হায় সুবিচার... 
আমাকে কাঁদালে তুমি
হাসে দেখো ঐ জানোয়ার... 
সেই কৈশোর থেকে যুদ্ধাপরাধীদের বিরুদ্ধে লড়ছি, বার বার প্রতারিত হয়েছি, কেঁদেছি... থামিনি কখনো। 
থামবোও না... মায়ের সঙ্গে প্রতারণা করতে শিখিনি যে! 
আবার হাত মুষ্ঠিবদ্ধ হলো... 'যুদ্ধাপরাধীর ফাঁসী চাই', 'গোলাম আযমের ফাঁসী চাই'।
এই হাত জ্বালাবে না, পোড়াবে না... গাড়ি ভাংবে না, পুলিশ মারবে না... 
যে লাখো তরুণের নিরব ভোট যুদ্ধাপরাধীদের বিচার করার দায় দিয়ে আওয়ামী লীগকে নিরঙ্কুশ সংখ্যাগরিষ্ঠতা দিতে পারে, তারা কিন্তু আবার পথেও বসিয়ে দিতে পারে। এটা মনে রাখাই ভালো। ভুলে যাওয়াটা খুব বেশি পরিমানেই খারাপ।

