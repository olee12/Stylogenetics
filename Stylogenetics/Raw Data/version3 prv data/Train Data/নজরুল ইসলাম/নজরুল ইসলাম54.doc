বইমেলা আড্ডাম্যালা ৭



আমি যখন বই কিনি, সেটা খুব বিরক্তিকর। দোকানের সামনে দাঁড়ায়ে অনেকক্ষণ ধরে বই দেখি, চিন্তা করি... অনেক সময় লাগে। তাই এই কাজটা আমি সবসময় একাই করতে চাই, সঙ্গিছাড়া। কিন্তু মেলায় নূপুর নিধিকেও নিয়ে যাই। যথারীতি তারা আমার উপর মহা বিরক্ত। সেদিন তো নূপুর বলেই দিলো মেলায় সে ঘুরতেই পারতেছে না আমার জ্বালায়।
তাই গতকালকে সিদ্ধান্ত নিলাম, আমি বাদ, বসন্ত দিবসে মেলায় আমি নূপুরের পিছু পিছু ঘুরবো, ডানে বললে ডানে যাবো, বামে বললে বামে...
কিন্তু দেখা গেলো সে কিছু বলে না, নানাবিধ সিদ্ধান্তহীনতার ক্যাচালে নজরুল মঞ্চে দাড়িয়েঁ থাকলাম অনেকক্ষণ। তারপর শুরু হলো ঘুরাঘুরি। 
বইমেলায় ঢোকার কালে দুটো টুনটুনি যন্ত্রদরোজা বসানো আছে। ঢুকতে হলে এদের ভিতর দিয়ে যেতে হয়, আর তারা টু টু করে শব্দ করে। আর কিছু হয় না। এই এক যন্ত্রদরোজা এখন সব জায়গায়, সব মেলায়, সব মার্কেটে, অনেক অফিসেও।
কিন্তু এটা দিয়ে লাভ কী আমি বুঝি না। বেল্ট চাবির ধাতব যেহেতু প্রায় সবার সঙ্গেই থাকছে, সবাইকেই লাল সিগন্যাল দিয়েই যাচ্ছে ব্যাটায়। যদি কেউ বিপজ্জনক কিছু নিয়েও মেলায় ঢুকতে চায়, তাহলে এই যন্ত্র দিয়ে তা রোখা যাবে? আমার ধারণা যাবে না। তাহলে এই সতর্কতার আনুষ্ঠানিকতার মানে কী? কী দরকার? শুধু শুধু ভোগান্তি... 
ভেবেছিলাম বসন্তের দিনে মেলায় বেজায় ভীড় থাকবে, কিন্তু তেমন না। ধুলোও কম। ভালোই লাগলো। বুনোহাঁস, তারানা, দুষ্ট বালিকা ব্যাপক মাঞ্জা মেরে গেছে। নূপুরও। পান্থ বই বের হওয়ার পর থেকেই তারকাখ্যাতির বিরম্বনায় ভুগছে। ভক্তদের জ্বালায় মেলায় ঘুরে আরাম পায় না। জিএমটি আছে মৌজে... এমনিতে রমনীমোহন সুরত, তার উপরে হাতে বাহারী ক্যামেরা... মেয়েরা দেখি টপাটপ গলে যায়... 
ধূলো আর ভীড়ের অত্যাচারে নিধিকে নানাবাড়িতে রেখে যাবো ভেবেছিলাম। কিন্তু রিটন ভাই ফোন করে জানালেন নিধির জন্য স্পেশাল চকোলেট নিয়ে এসেছেন তিনি, তাই নিধিকে নিয়ে গেলাম। দেখি শুধু চকোলেটই না, আরো অনেক মজার মজার গিফট আছে... থ্যাঙ্কস রিটন ভাই। 
লিটল ম্যাগ চত্বরে এখন আর লিটলম্যাগওয়ালারা পাত্তা পায় না। ব্লগারদের জয়জয়কার। সেখানেই অনেকের সঙ্গে দেখা হয়ে গেলো। অরূপের সঙ্গেও। অনেক আড্ডা... তারপর আবার শুদ্ধস্বরের সামনে। সেখানেও ভীড়। 
মেলার ত্রয়োদশ দিন গেলো কাল। এর মধ্যে বাংলা একাডেমির হিসাবে প্রকাশ হইছে ১৫ শর উপরে বই। তবে সম্ভবত আসল সংখ্যা এরচেয়ে বেশ অনেক বেশি। কারণ অনেকেই তথ্যকেন্দ্রে বইয়ের তথ্য প্রচারের জন্য দেন না।
সংখ্যার বিচারে এ তো অনেক! 

