কমলাপুর কাহিনী



নূপুর, নিধি, বুনোহাঁস আর দুষ্ট বালিকা রাজশাহী গেছিলো বেড়াতে। যাযাবর ব্যাকপ্যাকারের আমন্ত্রণে। সময়াভাবে আমার যাওয়া হয়নি। আজ ফিরছে ট্রেনে। আমি তাদের রিসিভ করতে যাবো কমলাপুর রেলস্টেশন। ঘর থেকে বের হতেই পল্লব ভাইয়ের ফোন। প্রথম আলোর পল্লব মোহাইমেন। কথা শেষে ফোন রাখতেই মনে পড়লো পল্লব ভাইয়ের বিয়ে খেতে যাওয়ার সময় কমলাপুর রেলস্টেশনের কাহিনী।
পল্লব ভাইয়ের বিয়ে, যেতে হবে গ্রামের বাড়ি, জামালপুরের সরিষাবাড়ীতে। ঢাকা থেকে ২০ জনের একটা দল তৈরি হলো। সবাই প্রথম আলোর, আমি আর সৈকত শুধু বহিরাগত। 
সমস্যা হলো ট্রেনের সময় নিয়ে। ভোরবেলা। ভোরে ঘুম থেকে উঠার অভ্যাস নাই। একটু দেরি হয়ে গেলো, তবু চিন্তা করলাম না। কারণ এত ভোরে রাস্তায় জ্যাম থাকবে না, আর বাংলাদেশের ট্রেন লেট তো করবেই। আমি যখন বাড়ি থেকে রওনা দিছি, অন্য সবাই ততক্ষণে স্টেশনে। রাস্তায় জ্যাম ছিলো না, আমি আরামেই পৌঁছে যেতাম সময়মতো। কিন্তু বিজয় স্মরণীর মাথায় ট্রাফিক আটকে দিলো। মাননীয় প্রধানমন্ত্রী যাবেন। পাক্কা পনেরো মিনিট খেয়ে দিলো। ওদিকে কমলাপুর থেকে বন্ধুরা সব একটার পর একটা ফোন করতেছে। 
আমি যখন কমলাপুর পৌঁছলাম, ততক্ষণে ট্রেন চলতে শুরু করেছে। গেটে টিকিট চেকার আটকালো টিকিটের জন্য। আমি চলন্ত ট্রেনটা দেখায়ে বললাম ভাই আমরা ২০ জন সাংবাদিক জামালপুর যাইতেছি, টিকিট নিয়ে বাকীরা উঠে গেছে, আমারে যেতে দেন।
সে কয় ট্রেন তো ছেড়ে দিছে। আমি কইলাম আপনিও ছেড়ে দেন আমারে।
ছাড়লো, আমি দিলাম খিঁচা দৌড়। ট্রেন যায় আমি দৌড়াই। পুরাই দিলওয়ালে দুলহানিয়া লে যায়েঙ্গের লাস্ট সিন...
প্লাটফর্মের একেবারে শেষ প্রান্তে গিয়ে লাফ দিয়ে ট্রেনে উঠলাম। উঠে দেখি চারপাশে সব খাকী পোশাক পরা লোকজন। ট্রেনের শেষ বগিতে উঠেছিলাম, যেটা রেলওয়ে পুলিশের জন্য বরাদ্দ। বিমানবন্দর স্টেশনে ট্রেন থামলে তারপর যোগ দিলাম প্রথম বাকীদের সঙ্গে।
শুনলাম সেই ট্রেনেই কোন এক মন্ত্রী উঠেছেন, এজন্যই ঠিক সময়মতো ট্রেন ছেড়েছে। 
আরেকবার, তখন বন্ধন ধারাবাহিকটার কাজ চলতেছিলো। বিরোধী দল টানা তিন দিনের হরতাল ডাকলো। তিনদিন কী করা যায়? জাহিদ ভাই প্রস্তাব দিলো সিলেট বেড়াতে যাওয়ার। দেখা গেলো যে দল ঠিক হইছে সিলেট ভ্রমণের, তাতে নাট্যকার, পরিচালক, ক্যামেরামন্যান, নায়ক, নায়িকা সবই আছে। ক্যামেরাটা নিয়ে গেলে একটা এক ঘন্টার নাটকই বানায়ে ফেলা যাবে।
যেই ভাবা সেই কাজ। একদিনের মধ্যে সব রেডি করে ফেললাম। আগ বাড়িয়ে আমি নিলাম ট্রেনের টিকিট কাটার দায়িত্ব। যেহেতু স্টারবহুল দল, তাই আলাদা একটা কামরা রিজার্ভ করার সিদ্ধান্ত হলো। আমি সেইমতো এডভান্স টিকিট কেটেও আনলাম। কিন্তু সবাই মিলে কমলাপুর গিয়ে দেখলাম আমি ভুল করে একটা ঘাপলা করে ফেলছি। কাউন্টারের লোকটারে হয়তো বুঝাইতে পারি নাই, আমারে প্রথম শ্রেণীর এসি সিটের টিকিট ধরায়ে দিছে।
কী বেইজ্জতি। পুরা ট্রেনের লোকজন একটু পর পর জাহিদ হাসান আর আফসানা মিমিরে দেখতে ভীড় জমায়!
ফেরার পথেও হইলো এক বিব্রতকর অভিজ্ঞতা। এক বালিকা ঘোষণা দিলো তার সঙ্গে প্রেম করতে রাজী না হলে সে ট্রেন থেকে ঝাঁপ দিবে। অগত্যা পুরো রাস্তা প্রেম করতে করতে আসতে হলো 
আরেকবার ট্রেনে না উঠেই কমলাপুর স্টেশনে বসেই চোখে সর্ষের ফুল দেখলাম।
মেরিল বিউটি সোপের কর্পোরেট বিজ্ঞাপন বানানো হবে। চার কালারের সাবানের জন্য চারটা সুন্দরী বালিকা লাগবে। বাছাই করা হলো চারজনকে। তিনজনকে আগে থেকেই চিনি। একজনকে নেওয়া হলো একেবারে নতুন। গিয়াসউদ্দিন সেলিমের একটা নাটকে দেখে তাকে পছন্দ করলাম। সেলিম ভাইও জানালো মেয়ে সুন্দরী আছে। থাকে চট্টগ্রাম। মেয়ে ছবি পাঠালো, ভালো। ফোনে মেয়ের সঙ্গে সবকিছু ঠিকঠাক করা হলো।
আমরা এফডিসিতে বিশাল সেট ফেললাম সাতদিন ধরে। শুটিংয়ের আগের দিন মেয়ে ঢাকায় আসবে। সুন্দরী মেয়েদের দেখার তর আমার কোনোদিনই সয় না। সেবারও সইলো না। কমলাপুরেই গেলাম তাকে রিসিভ করতে। কিন্তু একটু পরে যে মেয়েটা এসে আমার সামনে দাঁড়ালো, তাকে দেখার জন্য প্রস্তুত ছিলাম না। বিশালদেহী একজন। শুনলাম গত কয়েক মাসে নাকি একটু[!] মোটা হয়ে গেছে

