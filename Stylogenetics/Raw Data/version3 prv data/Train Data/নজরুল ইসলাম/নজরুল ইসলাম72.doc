সাংবাদিকতার দায়, সাংবাদিকের মূল্যবোধ



অ.
গতকালের [১৮ জুন ২০১২] কালের কণ্ঠ পত্রিকাটির কথাই ধরা যাক, মুক্তিযুদ্ধের সময় বুদ্ধিজীবী হত্যা, গণহত্যা, নির্যাতন, অগ্নিসংযোগ, ধর্ষণসহ মানবতাবিরোধী বিভিন্ন অপরাধের অভিযোগে গ্রেপ্তার করা হয় রাজাকার আলবদর কমান্ডার মীর কাসেম আলীকে। এই খবরটি যখন কালের কণ্ঠ পাঠকের কাছে পরিবেশন করে, তখন শিরোনাম হয় "জামায়াত নেতা মীর কাসেম গ্রেপ্তারের পর কারাগারে"
যে অপরাধে তাকে গ্রেপ্তার করা হলো সেই অপরাধের কথা শিরোনামে না বলে জামায়াত নেতা পরিচয় দেওয়াটা আপাতদৃষ্টিতে ভুল মনে না হলেও এই শিরোনাম যে উদ্দেশ্যমূলক, বিভ্রান্তিকর ও মিথ্যে বার্তা বহনকারী, তা স্পষ্ট হয়ে যায় একটু খেয়াল করলেই। এই শিরোনাম ইঙ্গিত করে- যুদ্ধাপরাধী নয়, মানবতাবিরোধী অপরাধী নয়, রাজাকার নয়, আলবদর কমান্ডার নয়... গ্রেপ্তার করা হয়েছে একজন 'জামায়াত' নেতাকে!
পলিটিক্যাল হ্যারেসমেন্টের যে বার্তাটি জামায়াত নেতৃত্বাধীন যুদ্ধাপরাধী গোষ্ঠী সারাবিশ্বে প্রচার করতে চায়, সেই বার্তাটিরই প্রতিফলন ঘটে শিরোনামে। 
বিচারের বানী নিরবে নিভৃতে কাঁদে।
এটি শুধু একটি উদাহরণ মাত্র। অনেক ক্ষেত্রেই মূল ঘটনা এবং সত্যকে আড়াল করে পত্রিকাগুলো পাঠকের সামনে এমন একটি মিথ্যাকে সত্যের মুখোশ পরিয়ে উপস্থাপন করে যা তাদের কোনো না কোনো উদ্দেশ্য হাছিল করে। এবং দুঃখজনকভাবে এই উদ্দেশ্যগুলো মহৎ হয় না, অধিকাংশই অসৎ হয়।
যদিও দৈনিক পত্রিকাগুলো প্রতিদিনই কাঁধে বহন করে চলে গালভারী কোনো শ্লোগান। কালের কণ্ঠ যেমন বলে 'আংশিক নয় পুরো সত্য'! ঠাকুরঘরে কে তা জিজ্ঞেস করার আগেই পত্রিকাগুলো উঁচু কণ্ঠে বলে রাখে যে 'তারা কলা খায়নি'।
আ.
এরকমটা অহরহ হচ্ছে। সম্প্রতি আব্দুল্লাহ আবু সায়ীদ-এর বক্তব্যকে ভুলভাবে উপস্থাপন করে সংসদসহ গোটা দেশ তোলপাড় করে দিয়েছিলো দৈনিক ইনকিলাব। তাতে আব্দুল্লাহ আবু সায়ীদ থেকে শুরু করে জাতীয় সংসদ এবং দেশের বিরাট জনগোষ্ঠীর মধ্যে যুদ্ধংদেহী অবস্থা তৈরি করে পত্রিকাটি বহাল তবিয়তে মিটিমিটি হেসেছে। এখনো হাসছে।
কারণ 'প্রেস' ট্যাগের আড়ালে তাদের আছে বাকস্বাধীনতার নামে 'যা খুশি তাই বলার স্বাধীনতা', সাধারণ মানুষকে বিভ্রান্ত করে বোকা বানিয়ে নাকে দড়ি দিয়ে ঘোরানোর ক্ষমতা, সরকার এবং রাষ্ট্রীয় প্রতিষ্ঠানগুলোকে নাজেহাল করার সর্বময় শক্তি, জনস্বার্থবিরোধী কর্পোরেট গোষ্ঠীর হাতিয়ার হওয়ার সুযোগ, আপোষ করার সুযোগ... প্রভৃতি। 
অধিকারের এসব অপব্যবহার তারা বরাবরই করে আসছে কিছু পত্রিকা। এখনো করছে। রাজনৈতিক ফায়দা লোটার পাশাপাশি যুক্ত হয়েছে বেনিয়াগোষ্ঠীর স্বার্থ। পত্রিকাগুলো তাদের সাতখুন মাফ করে দিয়েছে, কারণ তারা বিজ্ঞাপনের নামে 'টাকা' দেয়। সাতখুন মাফ করেই ক্ষান্ত হয়নি, প্রয়োজনে তাদের পক্ষে কলম নামের লাঠি ধরতেও পিছপা হয়না কিছু পত্রিকা। 
ই.
নানারকম ফায়দা লোটার এই স্বার্থের জন্যই পত্রিকাগুলোর প্রয়োজন 'কথা বলার একচ্ছত্র অধিকার'টি একান্তই নিজের করে রাখা। জনগন কিছু বোঝে না, তাই তাদের কথা বলার দরকার নাই। জনগনের হয়ে কথা বলবার 'মহান' অধিকার একমাত্র পত্রিকাগুলো, এবং পত্রিকাগুলোর পোষ্যদের অধিকারে রাখতে হবে। নইলে বিপদ, ঘোর বিপদ। 
ঈ.
কিন্তু এই ঘোর কলিকালে দুনিয়াভর্তি সব 'বেয়াদব পোলাপান'। তারা কথা বলে, তারা কথা বলতে চায়... তাদের হাত বাঁধা নাই, চোখ বাঁধা নাই, মাথা বিক্রি হয় নাই, বোধ শূন্য হয় নাই, চেতনা বিলুপ্ত হয় নাই, মূল্যবোধ এখনো অটুট আছে, দেশপ্রেম বিকিয়ে যায়নি... সর্বোপরি তারা সত্য কথা বলে। 
চাল ডাল কেনার টাকা জোগাতে নয়, তারা কথা বলে প্রাণের তাগিদে, দেশকে ভালোবেসে! এবং তারচেয়েও ভয়ঙ্কর হলো, পত্রিকার মিথ্যেগুলো চোখে আঙুল দিয়ে দেখিয়ে দেয় তারা। 
তারা ব্লগ লেখে।
বিপদ বিপদ, ঘোর বিপদ!
উ.
এই ‘বেয়াদব পোলাপান’দের ঠেকাতে হবে। এদের না ঠেকালে ‘একচেটিয়া বাণিজ্য’ হুমকীর সম্মুখিন। অতএব তাদের পোষ মানাতে হবে। যে সাপের চোখ নেই, শিং নেই, নোখ নেই, ছোটে না কি হাঁটে না, কাউকে যে কাটে না, করে নাকো ফোঁস ফাঁস, মারে নাকো ঢুঁশঢাঁশ, নেই কোনো উৎপাত, খায় শুধু দুধভাত... সেরকম ব্লগার দরকার। যারা সুশীলতা বজায় রাখবে, পিঠ চাপড়ে চলবে সুশীলতার, সম্মানিতজনরা নিজেদের সম্মান ধুলোয় লুটিয়ে তাবেদারী করলেও ব্লগাররা তাদের সম্মানের পতাকা সমুন্নত রাখতে সাহায্য করবে। 
‘সিস্টেম’এর হয়ে কথা বলার মতো ব্লগার চাই তাদের, ‘সিস্টেমের অচলায়তন’ যারা ভেঙ্গে দিতে চায়, তাদেরকে থামাতে হবে।
অতএব ব্লগারদের কাঁধে তুলে দিতে হবে নীতিমালার বোঝা। বন্ধ করতে হবে কণ্ঠ। 
সেই লক্ষ্যে বাঘে মহিষে জল খেতে এক ঘাটে হয়েছে সবাই। 
সর্বশেষ আদাজল খেয়ে নেমেছে কালের কণ্ঠ।
ঊ.
গত ১৫ জুন শুক্রবার কালের কণ্ঠ প্রধান প্রতিবেদন হিসেবে দাখিল করে বিপ্লব রহমান বিরচিত "যাচ্ছেতাই ভাষা বাংলা ব্লগে" শিরোনামের একিট প্রতিবেদন। যেখানে অনেক অনেক কথা বলে বুঝিয়ে দেওয়ার চেষ্টা করা হয়েছে যে- ব্লগে সব অশ্লীল ভাষার চর্চা হয়, ঠেকানোর জন্য নীতিমালা প্রয়োজন। শুধু নীতিমালার প্রয়োজন অনুভব করেই তারা ক্ষান্ত থাকেনি, দাবী তুলেছে 'নিয়ন্ত্রণ' এর!
তাতেও যেন পোষালো না, ঠিক পরদিন কালের কণ্ঠে সম্পাদকীয় কলাম লেখা হলো ব্লগের বিরুদ্ধে। "ব্লগের শব্দ ব্লগের কথা অশ্লীলতা থেকে দূরে থাকুক" শিরোনামের সেই কলামে ব্লগের বিরুদ্ধে এমনকি 'রাষ্ট্রদ্রোহিতার’ অভিযোগও তোলা হলো প্রকারান্তরে! 
কালের কণ্ঠের শুক্রবারের প্রতিবেদনটির যাচ্ছেতাই মান নিয়ে প্রশ্ন তোলা যেতো, প্রতিবেদনের পরষ্পরবিরোধী বক্তব্য নিয়ে কথা বলা যেতো, বলা যেতো আরো অনেক কথাই, কিন্তু তার প্রয়োজন দেখছি না। প্রশ্ন তুলছি এর সততা নিয়ে। 'আংশিক নয় পুরো সত্য' শ্লোগানধারী পত্রিকা কালের কণ্ঠর এই প্রতিবেদন যেন মিথ্যের দোকান খুলে বসেছে। সেখানে দেশের বিভিন্ন ক্ষেত্রে প্রতিষ্ঠিত কয়েকজন ব্যক্তির সঙ্গে [জাহাঙ্গীরনগর বিশ্ববিদ্যালয়ের অধ্যাপক মানস চৌধুরী, সাংস্কৃতিক ব্যক্তিত্ব আলী যাকের, আইন বিশেষজ্ঞ ড. শাহ্দীন মালিক, তথ্যপ্রযুক্তি বিশেষজ্ঞ মোস্তাফা জব্বার] এক কাতারে আমার নাম নিয়ে দুলাইনে একটি বক্তব্য ছাপিয়ে দেওয়া হয়েছে সবার বক্তব্যর সারমর্ম হিসেবে। 
অন্যদের কথা জানি না, কিন্তু দুলাইনের সেই বক্তব্যর সঙ্গে আমার বক্তব্য এবং বিশ্বাসের কোনো মিল নেই। তাই শুধু না, বক্তব্যটি সম্পূর্ণ উল্টো অর্থ ধারণ করে!
তারচেয়ে বড় কথা প্রতিবেদক বিপ্লব রহমান কিংবা কালের কণ্ঠের কোনো প্রতিনিধি আমার বক্তব্য নিতে আসেননি। তৃতীয় পক্ষ থেকে বক্তব্য সংগ্রহ করে বিকৃত করে ভুলভাবে ছেপে দেওয়া হয়েছে আমার নামে। [আমার বক্তব্যের লিখিত কপি আমার নিকট সংরক্ষিত আছে]
এছাড়া প্রতিবেদনে বক্তব্য প্রদানকারী সুশান্ত দাশগুপ্ত, অমি রহমান পিয়াল, আবু মুস্তাফিজ এবং রণদীপম বসু ব্লগে, ফেসবুকে পোস্ট দিয়ে জানিয়েছেন প্রতিবেদনে তাঁদের বক্তব্য টুইস্ট করা প্রসঙ্গে [প্রতিবেদনে বক্তব্য প্রদানকারী অন্য কারো সঙ্গে যোগাযোগ হয়নি বলে তাঁদের প্রতিক্রিয়া জানা সম্ভব হয়নি]।
এগুলোই যথেষ্ট ছিলো প্রতিবেদনটির সত্যতা নিয়ে প্রশ্ন তোলার জন্য, কিন্তু প্রকাশিত প্রতিবেদনের প্রতিবেদক নিজে যখন ব্লগ লিখে কৈফিয়ত দিয়ে জানান

দৈনিক কালের কণ্ঠে "যাচ্ছেতাই ভাষা বাংলা ব্লগে" [লিংক] শিরোনামে যে সংবাদটি প্রকাশিত হয়েছে, পাঠক মাত্রই জানেন এর মূল কথা হচ্ছে: ব্লগীয় আইন/নীতিমালা/সাইবার আইন চাই-- যা পুরোপুরি ব্লগ চেতনার পরিপন্থী এবং এটি কোনো মতেই আমার নিজস্ব মত/দর্শন নয়, সংবাদটি আমার নামে প্রকাশিত হলেও হুবহু তা আমার লেখাও নয়।


এবং অভিযোগের দায় স্বীকার করে ব্লগারদের কাছে বার বার করে করজোরে ক্ষমা প্রার্থণা করেন। 'অনৈতিকতাটুকু' ক্ষমা ঘেন্না করে নিতে বলেন! তখন বুঝতে অসুবিধা হয় না কালের কণ্ঠের প্রতিবেদনটি কী পরিমান মিথ্যা, বানোয়াট এবং অসৎ উদ্দেশ্যে প্রকাশিত। 
বিপ্লব রহমান যখন লিখেন

"এখনো কালের কণ্ঠে কলম পিষে ভাত খাই, তাই সব সত্যি কথা বলতে পারছি না।"


তখন এই প্রতিবেদনের অসততা স্পষ্ট হয়ে ওঠে। স্পষ্ট হয়ে ওঠে এর পেছনে কোনো একটি অজানা 'সত্য', যে সত্যটা তিনি বেতনভুক্ত বলে প্রকাশ করতে পারছেন না। 
তখন প্রশ্ন জাগে, কোন্ স্বার্থ রক্ষায় একটি প্রথম সারির দৈনিক পত্রিকা মূল প্রতিবেদনের মতো একটি অত্যন্ত গুরুত্বপূর্ণ স্থান একটি অসৎ প্রতিবেদন দিয়ে পূর্ণ করে তোলে? সম্পাদকীয় ছাপে? 
এই প্রশ্নের জবাব একদিন ব্লগাররাই খুঁজে বের করবে। সুশীল পত্রিকাগুলোর মুখোশ খুলে সত্যটা বের করে আনবে। অচিরেই।
ঋ.
'নীতিবান' পত্রিকা এবং তার পোষা সাংবাদিকদের প্রতি অনুরোধ, ব্লগারদের ভাষা নিয়ে কথা বলার আগে নিজেরা সৎ হোন, দায়িত্ববান হোন। পাঠককে বোকা ভেবে ধোকা দিয়ে যাচ্ছেতাই করার দিন শেষ... এটা অনুধাবন করতে শিখুন। 
মানুষ নিজেরাই এখন কথা বলছে... প্রতিটি ব্লগ হয়ে উঠছে একেকজন মানুষের সত্য ও বলিষ্ঠ কণ্ঠস্বর। 
চোরের মার বড় গলা করে সত্যকে ধমকাতে আসবেন না।
মানুষের হয়ে কথা বলার ইজারা নিজের কাঁধ থেকে নামান।
যে কোনোরকম অপশক্তি এবং কর্পোরেটের হয়ে তোষণবৃত্তি বন্ধ করুন।
সত্য কথা বলুন। মিথ্যে মুখোশ বেশিদিন ধরে রাখতে পারবেন না, মানুষ তা খুলে ফেলবেই।

