প্রথম বই প্রকাশের আগে




[i]হুট করেই এক সকালে রেজওয়ানা তাহেরের
পরিচিত পৃথিবীটা পাল্টে যায়
সবাই যখন দেখে মিউনিসিপালটির গাড়ি
ময়লা নিয়ে যাচ্ছে
রেজওয়ানা তখন দেখেন এক গাড়ি বেলী ফুল
এমনি সব অকল্পনীয় ব্যাপার স্যাপার ঘটতে থাকে
রেজওয়ানা কি তবে পাগল হয়ে গেছেন?
কোনটা তবে মানসিক সুস্থতা?
কোনটা স্বাভাবিক, কোনটা অস্বাভাবিক?
কে তবে সুস্থ?
তৈরি হতে থাকে বাস্তব আর অবাস্তবের দ্বন্দ্ব
সত্য আর মিথ্যার দ্বন্দ্ব[/i]
এমনি এক ঘটনার একটা উপন্যাস আসছে এবারের বইমেলায়। লিখেছেন সৈয়দ দেলগীর। কে এই সৈয়দ দেলগীর?
আমি এক বিরাট নামের বোঝা মাথায় নিয়ে বড় হইছি। আবুল কালাম সৈয়দ মোহাম্মদ নজরুল ইসলাম দেলগীর। দেলগীর আমার ডাক নাম। আমাদের প্রথম ভাইয়ের নাম রাখা হইলো জাহাঙ্গীর, তারপরের জনের আলমগীর, তারপরেও ভাই হইলে রাখা হইলো দস্তগীর। তারপর হইলাম আমি। আমার নাম রাখা হইলো দেলগীর।  আব্বার ভাষ্যমতে এই নামের অর্থ হলো দিলের রাজা। (হিন্দি ছবি আমি কম দেখি, কিন্তু শুধু দিল বিষয়টা বুঝতে মাধুরীর দিল ছবিটা দেখছিলাম)।
বড় হইতে হইতে আমি নাম ছোট করছি। বাজারের জন্য ছেড়ে দিছি নজরুল ইসলামরে। আর নিজের জন্য রেখে দিছি সৈয়দ দেলগীররে। সৈয়দ দেলগীরের জীবনে একটাই লক্ষ্য... ক্ষেপ মারবে না।
এই নামে আমি একসময় পত্রিকাতে টুকটাক লেখছি। আর ব্লগজগতে আমার শুরুই সৈয়দ দেলগীর দিয়া। অন্য সাইটে সেই নামে আমি এখনো বিরাজমান। তবে নিষ্ক্রিয়। 
এই উপন্যাসটার গল্পটা মাথায় আসে বছর দুয়েক আগে। ফরিদী ভাই ধরলো সে একটা নাটক পরিচালনা করবে, স্ক্রিপ্ট দিতে হবে। ভালো স্ক্রিপ্ট। ভালো স্ক্রিপ্ট লেখার তাড়নায় গল্প খুঁজতে লাগলাম। কিছুই মাথায় আসে না। তারিখের পরে তারিখ পাল্টায়। একরাতে তুমুল পানের পর সকালে অফিসে যাচ্ছি, মাথা তখনো ঝিমঝিম। রিক্সায় বসেই হুট করে মাথায় চলে এলো গল্পটা। অফিসে গিয়ে একদমে লিখে ফেললাম। সন্ধ্যায় ফরিদী ভাইকে দিয়ে বললাম ভালো স্ক্রিপ্ট চাইছিলেন দিলাম। কিন্তু এই স্ক্রিপ্ট বানানো সম্ভব না।
পড়ে রাতেই ফোন দিলো ফরিদী ভাই। শুধু ভালো না, অসাধারণ হইছে। পরদিন সুবর্ণা আপাও জানালো একই কথা। নাটকের মূল চরিত্রটা তার করার কথা। 
কিন্তু আমি তো জানি এই নাটক বানানো সম্ভব না। সত্যিই... গত দুই বছর ধরেই স্ক্রিপ্ট সেভাবেই পড়ে আছে। কারন এটা আসলেই নাটকে বানানো খুব কঠিন। প্রথমত অসম্ভব, দ্বিতীয়ত খুব টেকনিক্যাল জ্ঞানসম্পন্ন একজন পরিচালক লাগবে, আর তৃতিয়ত বাজেট যা লাগবে তা দিয়া ফিল্ম বানানো যাবে।
তাই এই নাটক আর হইলো না। কিন্তু ফরিদী ভাই এখনো যক্ষের ধনের মতো আগলে রেখেছেন এই স্ক্রিপ্ট। তিনি এটা বানাবেনই।
আর তখন থেকেই আমার মধ্যে তাড়না, এতো সুন্দর একটা গল্প, এটার প্রকাশ জরুরী। নাটক তো হবে না জানি, উপন্যাস হউক। পরিচিত যারাই এই গল্প শোনে তারা প্রত্যেকেই বলে এর উপন্যাসরূপ দিতে।
কিন্তু আমি অধম অলস। লিখতে মন চায় না। আর ক্ষেপের প্যাকেজ নাটক লিখতে লিখতে আর কিছু লিখতে ইচ্ছা করে না।
এবার মনে হলো লিখে ফেলি। শুরু করে দিলাম। আমার সহবাসী নূপুর দিলো বিরাট উৎসাহ। বললাম উপন্যাস নিয়া দুইমাস বিজি থাকুম, কাজকর্ম না করলে টাকার আমদানী যাবে কমে, না খায়া থাকতে হবে কইলাম। সে তাতেও রাজী, তবু এই গল্পটা মানুষের কাছে পৌঁছানো জরুরী। আরো দুয়েকজনও তাড়া দিতে লাগলো। আমি লেখা শুরু করলাম। 
কিন্তু একদিনে দশপর্ব নাটক লেখার মতো দ্রুতগতির আমি এখানে এসে ভ্যাচকায়া গেলাম। সারাদিন বসে বসে এক প্যারার বেশি আগাতে পারি না। যতটুকু লেখি তারচেয়ে বেশি ডিলিট করি। মনমতো হয় না। আবার পড়ি আবার কাটি।
এদিকে পরিচালক প্রযোজকদের তাড়া, শুটিংয়ের তারিখ হয়ে গেছে স্ক্রিপ্ট চাই। আমিও ভাবি স্ক্রিপ্ট না লিখলে খাবো কী? তাই উপন্যাস লেখা বন্ধ করে আবার নাটক লেখা শুরু করি। 
তার মধ্যেই একদিন টুটুল ভাই ছাপানোর কথা বলে আরো বেশি আগ্রহটা জাগায় মনে। তখন আবার মনে হয় লিখেই ফেলি যা থাকে কপালে। বউ তো বলেই দিছে না খেয়ে থাকবে প্রয়োজনে।
আবার লিখতে বসি। অবশেষে লেখা হয়ে যায়। 
আমি আসলে নিজেই জানি না এটা কেমন হয়েছে। কনফিউজড আছি। টেনশনে আছি। লীলেন্দা প্রুফ দেখে দিলো। বললো ছাপানোর অযোগ্য হয় নাই। সেই ভরসায় ছাপাছাপি শুরু হলো। 
প্রচ্ছদ করবে কে সেটা একটা ভাবনা... ভাবলাম আমি গরীব মানুষ, লেখক এখনো হই নাই, আমার প্রচ্ছদ কে করে দেবে? তাই নিজেই একটা কাণ্ড করে বসলাম। লোকে দেখি এর প্রশংসাই করছে। 
যা হোক... হয়তো কদিনের মধ্যেই বইটা মেলায় চলে আসবে। পাওয়া যাবে শুদ্ধস্বরের স্টলে। পড়ার অনুরোধ জানাইতেই এই পোস্ট রাখলাম আপনাদের দরবারে। 
পড়ে গালি হলেও দিয়েন। অপেক্ষায় থাকলাম।
 
