বিপ্রতীপ, সবজান্তা ও রণদীপম বসুর পোস্ট পইড়া আউলা মাথায় নীরেন চক্রবর্তীর দ্বারস্থ



সেদিন শহীদ জননীর পোস্ট লিখতে গিয়েই একটা প্রশ্ন উঠে এসেছিলো... আসলে আমাদের মানে এই জাতির সাম্প্রতিক সমস্যাটা কি? আমাদের হারিয়েছেটা কি আসলে? বিপ্রতীপের প্রতিক্রিয়া পোস্টে দেখলাম সত্যিই অনেকে নিশ্চিত যে এই জাতি পোতায়ে গেছে। 
রণদীপম বসুর আত্মপরিচয় পোস্টটার শেষ প্রশ্নটা খুব দাগ কাটলো মনে- আহা, আমরা কি কখনো শিশু হতে পারবো?
ছন্দ বিষয়ক সবজান্তার পোস্টে অল্প বিদ্যা ভয়ঙ্করি মন্তব্য করতে গিয়া নীরেন্দ্রনাথ চক্রবর্তীর নামটা মাথায় ঢুইক্যা গেলো... বই হাতায়ে খুঁজে আনলাম তার উলঙ্গ রাজা বইটা... পড়লাম সেই কবিতাটা... বার বার... বার বার... এক ঝটকায় সব প্রশ্নের উত্তর যেন চোখের সামনে পরিষ্কার হয়ে গেলো... কবিতাটা দিলাম...
উলঙ্গ রাজা
নীরেন্দ্রনাথ চক্রবর্তী
সবাই দেখছে যে, রাজা উলঙ্গ, তবুও
সবাই হাততালি দিচ্ছে।
সবাই চেঁচিয়ে বলছে: শাবাশ, শাবাশ!
কারও মনে সংস্কার, কারও ভয়;
কেউ-বা নিজের বুদ্ধি অন্য মানুষের কাছে বন্ধক দিয়েছে;
কেউ-বা পরান্নভোজী, কেউ
কৃপাপ্রার্থী, উমেদার, প্রবঞ্চক;
কেউ ভাবছে, রাজবস্ত্র সত্যিই অতীব সূক্ষ্ম , চোখে
পড়ছে না যদিও, তবু আছে,
অন্তত থাকাটা কিছু অসম্ভব নয়।
গল্পটা সবাই জানে।
কিন্তু সেই গল্পের ভিতরে
শুধুই প্রশস্তিবাক্য-উচ্চারক কিছু
আপাদমস্তক ভিতু, ফন্দিবাজ অথবা নির্বোধ
স্তাবক ছিল না।
একটি শিশুও ছিল।
সত্যবাদী, সরল, সাহসী একটি শিশু।
নেমেছে গল্পের রাজা বাস্তবের প্রকাশ্য রাস্তায়।
আবার হাততালি উঠছে মুহুর্মুহু;
জমে উঠছে
স্তাবকবৃন্দের ভিড়।
কিন্তু সেই শিশুটিকে আমি
ভিড়ের ভিতরে আজ কোথাও দেখছি না।
শিশুটি কোথায় গেল? কেউ কি কোথাও তাকে কোনো
পাহাড়ের গোপন গুহায়
লুকিয়ে রেখেছে?
নাকি সে পাথর-ঘাস-মাটি নিয়ে খেলতে খেলতে
ঘুমিয়ে পড়েছে
কোনো দূর
নির্জন নদীর ধারে কিংবা কোনো প্রান্তরের গাছের ছায়ায়?
যাও, তাকে যেমন করেই হোক
খুঁজে আনো।
সে এসে একবার এই উলঙ্গ রাজার সামনে
নির্ভয়ে দাঁড়াক।
সে এসে একবার এই হাততালির ঊর্ধ্বে গলা তুলে
জিজ্ঞাসা করুক:
রাজা, তোর কাপড় কোথায়?
আবারো রণদীপমের কথাটাই মনে হলো- আহা, আমরা কি কখনও শিশু হতে পারবো? নাহয় নাই পারি... অন্তত শিশুটিকে খুঁজে আনি...
কি জানি... খুব আবোল তাবোল লেখা হইলো বোধহয়... 

