স্পর্শটা আমার কাছে খুব ইম্পর্টেন্ট... স্পর্শকাতরতায় আমার খুব ভয়... ভয়ের সমান দূরত্ব।



আমার একটা মাত্র বাচ্চা... মোটে চার মাস তার বয়েস... হুট হাট কাঁদে হুট হাট হাসে... কথা বলতে পারেনা একটুকও... খালি ইতং বিতং শব্দ করে... কিচ্ছু বুঝিনা... তার মধ্যেই আপ্রাণে তার মা খুঁজে বের করে কোন শব্দটা মা-এর কাছাকাছি হলো, কোনটা হলো বাবা-র কাছাকাছি। আমাদের সংসারে আমরা তিনজনই কেবল... তাই তাকে নিয়েই আমাদের খেলা... সারাক্ষন। সে যখন এত্ত সুন্দর করে হাসে... তখন মনে হয় কামড় দিয়ে খেয়ে ফেলি আদরে... সে যখন কাঁদে... তখন মনে হয় কোলের ভেতর কোলে একেবারে হৃদয়ের অন্দরে রেখে আদর করি... কান্না থামাই। অনেক কাজের ভীড়ে যখন অনেক ক্লান্ত... তখন  তার হাসন্ত বা কাদন্ত বা ঘুমন্ত মুখটা দেখে একটুখানি ছুঁয়ে আবার নবপ্রাণিত হই। তার চাইতে প্রিয় আমার আর কেউ নাই। এই পৃথিবীতে সেই যে আমার সবচেয়ে ভালোবাসার... সবচেয়ে আপন... সবচেয়ে নিজস্ব। অন্যের কোনোকিছু কখনো কি এত আপন এত ভালোবাসার ধন হতে পারে ?
এক বন্ধু একবার খুব অসহায় হয়ে পরেছিলো... জীবনের আর কোনো মূল্য ছিলোনা তার কাছে... ফোনে কেবলি বলছিলো সে মরে যাবে... মাঝরাতে গিয়ে তার হাত ধরেছিলাম কেবল... হাত ধরে বসেছিলাম... তার বিপদে কিছুই করতে পারিনি... কিন্তু একটুখানি স্পর্শ করেছিলাম মাত্র।
সে মরেনি... বেঁচে আছে আজো... বহাল তবিয়তে বেঁচে আছে...
যাকে ধরা যায়না... ছোঁয়া যায়না... তাকে যে ভালোবাসাও যায়না। 
আরেক বন্ধু ছিলো... কোন কথায় সে রাগ করবে আর কোনটাতে করবেনা তা আমি জীবনে কখনোই বুঝে উঠতে পারিনি... তার সাথে বা তাকে নিয়ে বন্ধুমহলে কথা বলতেও আমার ভয় হয় খুব... কি জানি... কখন কি হয়ে যায়...
সে আমার কোনোকালেই খুব কাছের কেউ হতে পারেনি...
আমার প্রিয় যে কয়টা বাল্যবন্ধু... তাদের প্রত্যেকের সাথে আমার সহশ্রবার ঝগড়া হয়েছে... মারামারি হয়েছে... সবচেয়ে প্রিয় বন্ধুটাকে মনে আছে রাস্তায় ফেলে পিটিয়েছিলাম একদিন। এখন ওই আমার সবচেয়ে কাছের বন্ধু... ওর কিছু হলে কসম আমি সবার আগে ছুটে যাবো। 
স্পর্শটা আমার কাছে খুব ইম্পর্টেন্ট... স্পর্শকাতরতায় আমার খুব ভয়... ভয়ের সমান দূরত্ব।
ইদানীং আমার ধর্ম নিয়ে কিছু বলতে বা করতে গেলেই ভয় লাগে খুব... এত্ত বেশি স্পর্শকাতর হয়ে গেছে... ধরা ছোঁয়ার অনেক বাইরে চলে গেছে... এত্ত বেশি দূরে সরে গেছে... আপন মনে হয়না... ভালোবাসাটুকু ভয়ের কাছে হেরে গেছে। মনে হয় কেউ যেন বলছে বামন হয়া চান্দের পানে হাত বাড়াইও না।
একটা গান খুব মনে পরছে... 'প্রেম কি কাঁচের বাসন... ঠুনকো সে কি এমন, ভেঙ্গে যায় ছুঁলে পাড়া পড়শী, প্রেম কি কমে বাড়ে নিন্দে হলে কম বেশি ?'

