মুক্তিযুদ্ধ, আমাদের শুদ্ধ আবেগ



১
"মিলিটারিরা একটানা চারদিন আমাদেরকে ক্যাম্পে আটকে রেখে উপর্যুপরি নির্যাতন করে। সেসব ভয়ঙ্কর কথা ভাবা যায় না, বলা যায় না। অনেকের সঙ্গে ছোট ছোট ছেলেমেয়ে ছিলো, কারো কোলে নবজাত শিশুও ছিলো। ওরা ভয়ে ত্রাসে চিৎকার করে কেঁদে উঠছিলো। কিন্তু ওই জানোয়ারদের কোনো ভাবান্তর ছিলো না। কোনোদিকে ফিরেও তাকায়নি। শিশুদের সামনেই তাদের মা ও অন্যান্য মহিলাদেরকে ভীষণ নোংরাভাবে বিবস্ত্র করে, টানাটানি করে বীভৎসভাবে নির্যাতন করছিলো। এসবের বর্ণনা দেয়া কখনও কারও পক্ষে সম্ভব হবে না। ওই পশুরা আমাদেরকে কামড়ে খামচে অত্যাচারে অত্যাচারে রক্তাক্ত করে দিতো। এভাবে একটানা পাশবিক নির্যাতনের পরও তারা আমাদেরকে লাঠি দিয়ে পেটাতো এবং জিজ্ঞেস করতো, 'মুক্তি কোথায়?'"
"আমার একমাত্র শিশুকন্যা সন্ধ্যার উপর পাকি আর্মিরা যে অমানুষিক শারীরিক নির্যাতন চালিয়েছিলো তা মনে হলে এখনও আমার হৃৎপিণ্ড যেন গলার কাছে উঠে আসে। মাথায় এমন একটা চাপ অনুভব করি যে কয়েক ঘন্টার মধ্যে মাথা উঁচু করতে পারি না। মেয়েটাকে তো বাঁচাতে পারলাম না। সে সময় কোন ডাক্তারও দেখাতে পারিনি। কি জানি কি হয়েছিলো। হয়তো পেটের কোন নাড়িই ছিঁড়ে গিয়েছিলো। চারদিন পর ক্যাম্প থেকে ছেড়ে দিলে আমরা লজ্জায় আর নিজ গ্রামে ফিরলাম না। সবাই মিলে পার্শ্ববর্তী এক গ্রামে আশ্রয় নিলাম। সন্ধ্যা তখন অসুস্থ। ক্রমে ক্রমে ওর অবস্থার অবনতি ঘটছে। প্রথম প্রথম রক্ত ঝরছিলো, পড়ে তা বন্ধ হয়ে এলো। ওর চোখ মুখ ফ্যাকাসে হয়ে উঠলো। ছোট ছোট নিঃশ্বাস নিচ্ছিলো, গায়ে ভীষণ জ্বর। দুএকবার অস্ফুট কণ্ঠে জল চাচ্ছিলো। আমি ওর মুখে জল তুলে দিচ্ছিলাম। মাঝে মাঝে চোখ খুলছিলো, এলোমেলো বকছিলো, ভয়ে চেঁচিয়ে উঠছিলো। এভাবে একসময় ও নিথর হয়ে গেলো। আমি শুধু চেয়ে চেয়ে ওকে মরে যেতে দেখলাম, ওর জন্য কিছুই করতে পারলাম না।"
[মনখুশী সিকদার, কুড়িয়ানা, নেছারাবাদ, ঝালকাঠী]
২
"আমার স্বামী তখন বাড়িতে ছিলেন না। তারা বাড়ির ভেতর ঢুকে আমার ভাশুরকে গুলি করে হত্যা করে এবং ঘরে আগুন লাগিয়ে দেয়। তারপর তারা আমাকে ঘিরে ধরে এবং ঘরের ভেতরে নিয়ে যাবার জন্য টানা হেঁচড়া শুরু করে। আমি তাদের পায়ে ধরে অনেক অনুনয় বিনয় করে বলেছি, 'আমি আপনার মা, আমাকে ছোঁবেন না'। কিন্তু সতীত্ব রক্ষার জন্য আমার সেই অনুনয় বিনয় তারা কানেই তুলল না। তারা আমাকে রাজি করাতে না পেরে আমার পাঁচ মাসের ছেলে রঞ্জুকে আগুনে ছুঁড়ে ফেলতে উদ্যত হলো। আমি তখন দুর্বল হয়ে পড়লাম এবং নিজেকে তাদের লালসার কাছে সমর্পণ করতে বাধ্য হলাম। এভাবে ঘন্টাখানেক নির্যাতনের পর একসময় আমি জ্ঞান হারিয়ে ফেলি। হুঁশ হবার পর দেখি আমার যাচ্ছেতাই অবস্থা আর পশুরা চারদিকে দাঁড়িয়ে দাঁত বের করে হাসছে। ঐ অবস্থায় তারা ফিরে যাবার সময় আমার কানের দুল, গলার হার ছিনিয়ে নেয় এবং আমার শরীরে গান পাউডার ছিটিয়ে জ্বলন্ত আগুনের মধ্যে ধাক্কা মেরে ফেলে দেয়। এতে আমার শরীরের পিছনের দিককার অংশ আগুনে সম্পূর্ণভাবে ঝলসে যায়।"
"প্রথম দিন গ্রামে ঢুকে তারা সব বাড়িঘরে আগুন লাগিয়ে দেয়। কজনকে আগুনে পুড়িয়েও ফেলে। পাকি আর্মিদের দেখে ভয়ে দুটো শিশু আমার বাড়ির খড়ের গাদায় লুকিয়ে ছিলো। পাকিরা ওখানে পাউডার ছিটিয়ে আগুন দিয়ে দিলো। চোখের সামনে বাচ্চা ছেলে দুটো সেই লেলিহান আগুনে পুড়ে ভস্ম হয়ে গেলো। আর্মিরা আমাদের গ্রামের মনসুরের মাসহ অনেককে গুলি করেও হত্যা করে। তারা জোবেদা নামে বারো বছরের একটি মেয়েকে আমাদের সামনে থেকে জোরপূর্বক ঘরের ভিতরে নিয়ে পালাক্রমে ধর্ষণ করে এবং শেষে রক্তাক্ত অবস্থায় ফেলে রেখে যায়। প্রচুর রক্তক্ষরণের কারণে সে দুর্বল হয়ে পড়েছিলো। পরে আস্তে আস্তে সুস্থ হয়ে ওঠে।"
"আমার জানামতে হায়দারের বউ, শচীন মালির বউ এবং ভাস্কর মেম্বারের মেয়েকেও পাকি আর্মিরা ধর্ষণ করেছিলো। মেম্বারের মেয়েকে পাকি আর্মিরা তাঁর বাবার সামনেই গোয়াল ঘরে নিয়ে ধর্ষণ করে। মেয়েটির নাম এখন আমার ঠিকমতো মনে নেই। আমাকে উঠানের মধ্যে নিয়ে যখন ওরা টানাটানি করছিলো তখন কজন পাকি আর্মি হায়দারের বউয়ের পেছনে ধাওয়া করে। সে ভয়ে চিৎকার করে দৌড়ে পায়খানার মধ্যে গিয়ে লুকায়। নরপশুরা ঐ পায়খানার দরজা ভেঙে ওখানেই বউটাকে ধর্ষণ করে। বেশ কজন পাকি আর্মি ছোট একটা জায়গার মধ্যে ওকে নিয়ে ধস্তাধস্তি করছিলো। এই ফাঁকে হায়দারের বউ সেখান থেকে দৌড়ে বেরিয়ে আসে। একেবারে নগ্ন, শরীরে কোন কাপড় নেই। উরু বেয়ে রক্ত ঝরছে। উঠান থেকে ছুটে গিয়ে সে ধান ক্ষেতে নেমে পড়ে। ক্ষেতে তখন বর্ষার পানি, বড় বড় ধান গাছ। সেই কাদা পানির মধ্যেই চেপে ধরে চার চারটি পাকি পশু ওকে আবারও ধর্ষণ করে।"
[ভানু বেগম, টাঙ্গাইল]
৩
"এরপর আর্মিরা আমাদের [একশ থেকে দেড়শ মহিলা] সব মেয়েকে ঘর থেকে বের করে নিয়ে লাইন করে দাঁড় করালো। তারা আমাদের বুকের উপর বন্দুক তাক করে ধরছিলো, কিন্তু গুলি করছিলো না। আমাদের বাচ্চারা চিৎকার, কান্নাকাটি করছিলো। এই পরিস্থিতি দেখে আর্মিরা বলল, তাদের প্রস্তাবে রাজি না হলে বাচ্চাদের পা ধরে তারা ছিঁড়ে ফেলবে। গুলি করবে বলেও ভয় দেখালো। তখন ছেলেমেয়েদের মুখের দিকে চেয়ে মেয়েরা তাদের অত্যাচার মেনে নিতে বাধ্য হয়। এরপর আর্মিরা মেয়েদের এক এক করে ঘরের মধ্যে নিয়ে যাচ্ছিলো আর ঘর থেকে বের করে আনছিলো। অনেক মেয়েকে বাড়ির বাইরেও নিয়ে যাচ্ছিলো।"
[জোহরা, নাটোর]
৪
"রাজাকাররা আমার সতীনের মেয়ে হাসিনা বানুকে ধরে নিয়ে গেলো আর্মিদের ক্যাম্পে। যে মুহূর্তে ছেলেটি খপ করে ওর হাতটা চেপে ধরলো সেই মুহূর্তে আমার হৃৎপিণ্ড যেন হঠাৎ বন্ধ হয়ে গেলো। আমি উচ্ছল মেয়েটাকে সর্পবিষে আক্রান্তদের মতো নীল হয়ে যেতে দেখলাম। তার টলটলে সুন্দর চোখ দুটো ভয়ে বিস্ফারিত হয়ে উঠল। ঠোঁট দুটো নীল হয়ে উত্তেজনায় কাঁপতে লাগলো। এলোমেলো হয়ে গেলো বেশবাস। চোখের কোন থেকে গড়িয়ে এলো রাগ দুঃখ ও হতাশার অশ্রু। আমি অনেক কাকুতি মিনতি করে ছেলেটাকে বললাম, 'বাবা তুমি আমার ধর্মের ছেলে, আমার মেয়েটাকে নষ্ট করো না। ওকে বাঁচতে দাও। যেভাবেই হোক আর্মিদের কবল থেকে ওকে বাঁচিয়ে আন।' কিন্তু কোন কথাতেই কাজ হলো না। আর্মিদের নির্দেশে সে আমার মেয়েটাকে তুলে নিয়ে গেলো।
এভাবে অনেকক্ষণ কেটে যাবার পর সে আমার মেয়েটাকে ফিরিয়ে দিয়ে গেলো। ভয়ঙ্কর বিপর্যস্ত ও অসুস্থ। নির্যাতনে নির্যাতনে তার তখন মুমূর্ষু অবস্থা। ওরা আমাকেও রেহাই দিলো না। কিছুক্ষণ পর দোকান থেকে আমাকে ধরে নিয়ে গেলো। একজন আর্মিই সেখানে আমার ওপর নির্যাতন চালিয়েছিলো। কিন্তু কৌশলে আমি তার হাত থেকে বেঁচে আসতে পেরেছিলাম। সারারাত মেয়েকে নিয়ে আমরা সবাই ঐ দোকানের মধ্যে পড়ে রইলাম। 
কিন্তু নিয়তি আমার পিছু ছাড়ছিলো না। আবারও আমি আর্মিদের কবলে পড়লাম। ঝিনাইদহ থানার পাশে এক হিন্দু বাড়িতে আর্মিরা ক্যাম্প করেছিলো, আমাকে ওরা সেই ক্যাম্পে নিয়ে আটক করে রাখলো। ঐ বাড়িতে আমার মতো আরও পাঁচ ছয়শ মহিলাকে আটক রাখা হয়েছিলো। তাদেরকে সম্ভবত দূর দূরান্ত থেকে ধরে আনা হয়েছিলো, একারণে আমরা চেনা কাউকে তাদের মধ্যে পেলাম না। পাকিস্তানি আর্মিরা ঝিনাইদহের নতুন কোর্ট বিল্ডিংয়ের একটি ঘরে নিয়ে এই মহিলাদেরকে পালাক্রমে ধর্ষণ করতো। তারা আমাকেও ওখানে নিয়ে নির্যাতন করেছে। যে হিন্দু বাড়িটিতে আমাদেরকে আটকে রাখা হয়েছিলো, সেখানেও তারা আমার উপর পাশবিক নির্যাতন ও ধর্ষণ চালিয়েছে। মানুষ যা করতে পারে না, তারা তাই করেছে। ঐ ভয়ঙ্কর নরপশুদের এতটুকু লজ্জা বা মানবিক বোধ ছিলো না। একটা পশুর যে বোধটুকু থাকে তাদের তাও ছিলো না। নিষ্ঠুর যৌন নির্যাতনের কারণে অনেককে অজ্ঞান হয়ে যেতে দেখেছি। বিকারগ্রস্ত প্রক্রিয়ায় প্রচণ্ড ক্রোধ ও উল্লাসের মধ্যে উপর্যুপরি ধর্ষণ করে অনেক মহিলাকে মেরে ফেলতেও দেখেছি। তারা খামচে, কামড়িয়ে, ধর্ষণ করে রক্তাক্ত করেছে বন্দি নারীদের। যতক্ষণ না রক্তপাতে এক একজন নেতিয়ে পড়েছে ততক্ষণ চলেছে সেই ভয়ঙ্কর যৌন নির্যাতন। কিন্তু আমি এসব অসহায় মেয়েদের কারোরই পরিচয় জানতে পারিনি। 
তারপর ঝিনাইদহ থেকে আমাদের সবাইকে অনেকগুলো ট্রাকে করে মেহেরপুরে নিয়ে গেলো। সেখানে আমাদের সবাইকে একটা গোডাউনের মধ্যে আটকে রাখলো। আগে থেকেই অগনিত মহিলাকে সেখানে আটক রাখা হয়েছিলো। সবার ইতিহাসই প্রায় এক। সেই ক্যাম্পে নিয়ে যাওয়া, সবার সামনে উলঙ্গ করে দলবদ্ধ করে রাখা। তারপর কখনও এককভাবে, কখনও সম্মিলিতভাবে, কখনও দুএকজনকে কখনও অনেককে গণধর্ষণ এবং যৌন নির্যাতন চালিয়ে যাওয়া। এদের অনেকেই ছিলো ক্ষত বিক্ষত, হাত পা ও তলপেটের ব্যথায় হাঁটতে পারতো না। অনেকে অন্তসত্ত্বা হয়ে পড়েছিলো। আমিও তখন কমাসের অন্তসত্ত্বা।"
[কামরুন্নেসা, ঝিনাইদহ]
৫
"ঐ জারজ আর শুয়োরের বাচ্চারা সেদিন বারান্দায় সবার সামনেই আমাকে নগ্ন করে ফেলল। এরপর অর্ধনগ্ন হয়ে আমার উপর পাশবিক নির্যাতন চালাতে শুরু করল। একজন যখন নির্যাতন করছিলো বাকিরা তখন দাঁড়িয়ে দাঁড়িয়ে দেখছিলো আর দাঁত বের করে উল্লাস করছিলো। ঐ অবস্থার মধ্যেও আমি দেখতে পেলাম ওদের চোখে মুখে বীভৎস জান্তব হাসি এবং সমস্ত মুখমন্ডল জুড়ে ঘৃণ্য লালসা, কয়েকজনের বুকে আল্লাহু লেখা বড় বড় তাবিজ, কোরআনের আয়াত লেখা লকেট ও মাদুলি ঝোলানো। কোরআনের আয়াত বুকে ঝুলিয়েই ঐ জানোয়াররা আমার ওপর চেপে বসে নির্যাতন চালিয়ে গেলো।"
[রেবেকা খাতুন, ঝিনাইদহ]
***ড. এম এ হাসান এর "যুদ্ধ ও নারী" বই থেকে***
..........................................................
মানবতাবিরোধী অপরাধের বিচার নিয়ে কাজ করছেন Yale Law School এর Laurel E. Fletcher, আগেও বাংলাদেশে ঘুরে গেছেন। এবার এসেছেন দুই ছাত্রী Tessa Bialek ও Freya Pitts কে নিয়ে। সে উপলক্ষ্যেই আজ একটা কনফারেন্স ছিলো "Comparative Study of International Tribunals in Addressing Issues of Sexual Violence" শিরোনামে। সেখানে সারাদেশ থেকে এসেছিলেন মুক্তিযুদ্ধকালে নির্যাতিত নারীদের নিয়ে কাজ করা কিছু মানুষ। এক কোনায় বসে সারাদিন তাদের কথা শুনছিলাম। 
ডঃ সাফিনা লোহানী, সিরাজঞ্জে একটি পুনর্বাসন কেন্দ্র চালান। মুক্তিযুদ্ধকালে নির্যাতিত ধর্ষিত সমাজহারা ২১ জন নারী সেখানে থাকেন। আগে ২২ জন ছিলেন, একজন কলঙ্কজীবন পাড়ি দিয়ে বেঁচেছেন। সাফিনা লোহানী শোনাচ্ছিলেন এই ২১ জনের কথা। সেইসব অপমানের কথা। ২১ জনের একজন চল্লিশ বছর ধরে মলত্যাগ করছেন পেট দিয়ে! করতে বাধ্য হচ্ছেন! কারো শরীরের ক্ষতই এই চল্লিশ বছরেও শুকায়নি। শুনতে শুনতে বার বার চোখ ভিজে যাচ্ছিলো জলে। 
ফেরদৌসী প্রিয়ভাষিণী যখন নিজের অভিজ্ঞতা বলা শুরু করলেন, শেষ করতে পারলেন না, কণ্ঠ বুজে আসছিলো। পুরো মিলনায়তন স্তব্ধ হয়ে রইলো।
সারাটা দিন এমনই কাটলো। ক্ষণে ক্ষণে জলে ভরে উঠছিলো চোখ, মন। বাড়ি ফিরে দেখি বড়ভাই, ভাবী, ভাগ্নি এসেছে। সপরিবারে "গেরিলা" দেখতে বের হয়েছিলো। কিন্তু হাউজফুল, টিকিট পায়নি, তাই দেখা হলোনা, আরেকদিন চেষ্টা করবে। অবাক হলাম, মুক্তির এতোগুলো সপ্তাহ পার হয়ে গেলো এখনো "গেরিলা" হাউজফুল! চাহিদা তাই না? 
অবাক কেন হবো? তাই তো হওয়া উচিত, তাই তো হতে হবে। 
সচলরাও ছিলো বাড়িতে। আড্ডা। সবাই চলে গেলে যুদ্ধ ও নারী বইটা খুলে বসলাম। এই যে, এখনো আমার চোখ ভর্তি জল। মন ভর্তি আবেগ... 
হ্যাঁ জনাব হাসান ফেরদৌস, মুক্তিযুদ্ধটা আমাদের কাছে শুদ্ধ আবেগেরই ব্যাপার। পাকিপ্রেম দেখে আপনার আবেগ উথলে ওঠে, জল ভরা চোখ মুছতে হয়। আপনার মতো নির্বোধ মনে নির্যাতিতা, ধর্ষিতা এই নারীদের জন্য কখনো কান্না তৈরি হয় না। না হোক। 
কিন্তু মেহেরজানের মতো কোনো ছবির জন্য বাংলাদেশ যেন কখনোই কোনো কালেই তৈরি না হয়। আপনারা যতোই কান্নাকাটি করুন না কেন মেহেরজানের চাহিদা বাংলাদেশে কখনোই ছিলো না, হবে না। মনে রাখবেন।

