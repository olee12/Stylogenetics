গুড়াকাল



ডিগলা
আমার খুব গুড়াকালের কিছু কাহিনী আমার এখনো মনে আছে । তখন আমি বলতে গেলে গুড়াই, আমার দিদি ফোর কি ফাইভে পড়ত । আমারে কোলে কোলে নিয়া ঘুরত । ঘরে থাকা অবস্থায় তেমন কোলে না চড়লেও বাড়ির বাইরে গেলেই আমি দিদির কোলে আরোহন কইরা বসতাম । দিদির শখ ছিল নানা রকম ভিউ কার্ড জমানোর, আর ছোট ছোট বাটির আচার খাওয়া । আচার খাওয়ার পরে সেই বাটিও জমানো হইত এবং তাতে আমারও বেশ উৎসাহ আছিল । তো একদিন বাড়ির পাশের দোকানেই আচার কিনতে যাওয়া হবে । দিদি আমাকে কোলে নিয়া প্রস্তুত, মনে পরে কেন জানি সে ওইদিন আমারে নিয়া যাইতে অত আগ্রহী ছিল না । তবু আমিতো যামুই তাই ঘ্যান ঘ্যান কইরা কোলেও চাইপা বসছিলাম । দিদি আর কোলে চড়া আমি রাস্তায় নামছি, দূরেই দোকান, কিন্তু আমার আর তর সইতাছিল না । আমি খালি কোলে বইসাই হাটু দিয়া দিদির পেটে গুতা দিতেছিলাম, মানে 'যাও না কেন্‌, চল চল !' দিদির ভাষায় এই গুতার নাম ছিল ডিগলা । তো এরকম তিন চাইরটা ডিগলার পরে বেচারী দিদি একসময় তাল সামলাইতে না পাইরা পইড়া যায় রাস্তায় আমারে নিয়াই । আমি অত ব্যাথা না পাইলেও দিদি পাইছিল আমারে বাচাইতে গিয়া-ই, কিন্তু কানছিলাম আমিই বেশী ( স্বাভাবিক ) ।
বেড়ানো
তখন মোটামুটি বড়, ওয়ান টু তে পড়তে পারি । দাদা মানে বড় ভাই কই জানি যাবে বাইরে, আমাকে আশ্বাস দিয়া রাখছিল যে আমারেও নিবে । কিসের কি ! আমি রেডি হইয়া দেখি সে চিউ চিউ কইরা পলাইতেসে আমারে রাইখাই । আমার মেজাজ হেভি খারাপ হইছিল আমার মনে আছে , দৌড়াইয়া গিয়া ধরছিলাম দাদার ঠ্যাং ! আমারেও নিতে হবে । দাদাতো বুঝায় আজকে না কালকে, আমি তো ছাড়ি না । এরপর দাদা বকাবকি শুরু করল, আমারে নেবেই না, হেনতেন । আমি বুঝতে পারছিলাম যে সে আমারে নিবে না, দুঃখে জিদে দিলাম কাইন্দা আর তার পায়ের উপরই কইরা দিলাম হিশু ! এক্কেরে তার প্যান্ট-জুতা-টুতা সহ ! যা ! আমি যখন যাইতে পারুমই না তোরও অসুবিধা কইরা দিলাম !

