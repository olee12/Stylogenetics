বাজি



জনির মুখে গল্পটা শুনলাম। ওর দুলাভাইয়ের গল্প। ব্যাটা নাকি ভয়ানক বিটল। কোন বন্ধুর সাথে কি নিয়ে জানি তর্ক লাগছে, একদম কাডাকাডি অবস্থা! এ কয় না আমি ঠিক ও কয় হইলে আমার কান কাইটা ফালামু! তো দুজনে বাজি লাগসে। সেও ভয়ানক বাজি,  যেই হারবো সেই বাজারের রাস্তা দিয়া ন্যাংটু হইয়া বাড়ি ফিরবো। দুইজনেই রাজি। তো জনির দুলাভাইয়ের কপাল খারাপ, সে হাইরা গেল। কিন্তু বাজি তো বাজিই, কোন মাফ নাই। তাকে ন্যাংটা হইতেই হবে, নাহলে সে নাকি এক বাপের ব্যাটাই না, হেন তেন.. জনির দুলাভাই মাইনা নিলো, কিন্তু সেই বন্ধুর কাছে তার শর্ত হইলো আমি ঠিকই নেন্টুপুটু হমু কিন্তু তোরেও আমার সাথে যাইতে হবে। বন্ধু তখনো বুঝে নাই কি হইতে যাইতাছে, সেও রাজি। ঘটনার দিন জনির দুলাভাই খালিগায়ে লুঙ্গি পইড়া রাস্তায় নামলো। তার বাজিবন্ধু আর অন্যান্য বন্ধুরা কইলো, "হইলো না !হইলো না! ফেল ফেল!" সে কইলো, "আরে রাখ ব্যাটা, এখনি নেন্টু হইতাছি, নেন্টু হওয়া দিয়া কথা তো?" সে একটা রিকশা ঠিক করলো, বাজিবন্ধুরে বলল উঠ। বাজিবন্ধু উঠল, কিন্তু সে বুঝতাছে না.. রিকশা কেন? জনির দুলাভাই উঠল, উইঠা রিকশাওয়ালারে বাজারের রাস্তা দিয়া যাইতে বইলাই সে তার শেষ খেলা দেখাইল। সে একটানে পড়নের লুঙ্গি নিজের মাথায় উঠায়া উপরে গিট দিয়া দিল। দুইপাশে দিয়া হাত বাইর করার জায়গা রাখছিল, সেখান থিকা হাত দিয়া বন্ধুরে জড়াইয়া ধইরা রাখলো। বন্ধু তো এমনেই ভ্যাবাচ্যাকা খাইয়া গেছিলো, এখন এরকম কাকড়া বানে পইড়া সেতো ফাঁপরে। দোস্তের হাত ছাড়াইতেই পারে না! কোস্তাকুস্তি করে দুইটায়! রাস্তার মানুষ দেখলো সে এক অভিনব দৃশ্য। মাথা মুখ দেখা যায় না একটা কি জানি আধা ন্যাংটা রকম বস্তু একটা লোকরে জড়াইয়া হাচড়পাচড় করতাসে।
এরপরে ওই রাস্তা দিয়া জনির দুলাভাইয়ের আসা যাওয়ায় কোনই কষ্ট হয় নাই, তবে তার বন্ধুরে দেখলেই সবাই মুখ টিপ্পা হাসতো।

