একদিন আমি



লোকটা বড়ই খিটখিটে, স্কচটেপ দেয়া দুটাকা বাড়িয়ে ধরতেই খ্যাকখ্যাক করে উঠল, "এইটা চলব না বদালাইয়া দ্যান !"
"আরে ভাই এখন তো সব দুই টাকা মানেই স্কচটেপ, সবাই তো নেয়, কেউ তো কিছু জিগায়ো না .., তোমরাই তো দাও এইগুলা, আবার নিবা না কেন .." বললাম আমি ।
"হ হ .. আমরাই তো দেই ! আপনেরা নেন ক্যান ?" গজগজ করতে করতে টাকাটা নেয় সে । দোকানের ভিতর থেকে খুঁজতে থাকে ব্লেডের বাক্স । "নাহ ! সুপার ম্যাক্স নাই ..বলাকা আছে দিমু ?"
"তখন কইলেন যে আছে ?"
" না ভাই নাই .. বলাকা নিবেন ? " বিরক্ত গলায় বলে সে ।
" বলাকা বলাকা করতাছেন ক্যান ? আমি কি আপনার কাছে বলাকা চাইছি ?", আমিও বিরক্ত ।
"আরে কি মুস্কিল, আমার কাছে তো সুপার ম্যাক্স নাই, না থাকলে কি এখন বানামু নাকি আমি ?"
"আপনে এত মেজাজ দেখাইতাসেন কিসের জন্য ? সমস্যাটা কি আপনের ? আপনের থিকা কি মাগনা সদাই করত আসছিলাম নাকি ? "
"হই মিয়া আমি মেজাজ দেখাইলাম কই ? সাত সকালে ক্যাচক্যাচ করতাসেন !! যান, সুপার ম্যাক্স নাই আমার কাছে, পাশের দোকানে দেখেন !"
"পাশের দোকান কিছু খুলে নাই, এত ভোরে আপনেরটাই খুলে, এর জন্যই তো আসছি।" একটু থেমে বলি, "বলাকা কি ভাল ?"
"বেচা বিক্রী তো খারাপ দেখি না, ভালাই হইব" এবার সে অনেক নরম ।
"কই দেন তো দেখি, কত একটা ?"
"এডি একটাকা"
বলাকা ব্লেডের মোড়কটা খুলে ফেলি আমি । আঙ্গুল দিয়ে ধরে দেখি, ধারটা কেমন যেন ভোঁতা ভোঁতা মনে হয় । রাস্তায় এদিকটায় এখনো কেউ নেই । কয়টা বাজে ? ছয়টা হবে মনে হয় ।
"আরেকটা ব্লেড আছে শার্প, এইটার থিকা ভাল হইতে পারে" বলে উঠে সে আবার, আমার মুখ কুঁচকানো দেখে হয়ত ।
"তার আর দরকার হবে না" বলি আমি আর ঝুঁকে পড়ি তার উপর । বাম হাতে চেপে ধরি মুখ খপ করে, আর ডান হাতে ডাবিয়ে দেই ব্লেডটা তার গলার একপাশে,  খুব গাঢ় করে আঁকি একটা সরলরেখা ওপাশ পর্যন্ত .. দাঁপড়াতে থাকে সে ..  ঘরঘরে শব্দ করে ।  .. দেশী ব্লেডগুলো দেখি খারাপ না ...।
.............................................................................
আগেরগুলি :
এবং আমি
আমি ( ক্রমশঃ )

