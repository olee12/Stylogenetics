পুরাণ পেজগী



১
ঈশ্বর কইলো, 'হও' আর সব হইতে শুরু করলো, আলো হইলো, মহাবিশ্ব হইলো, স্বর্গ হইলো, নরক হইলো, পিথিমী হইলো, পিথিমীতে আদম হইলো, লিলিথ হইলো, আদম আর লিলিথ উইঠাই বেক্কল হইয়া দেখলো সব হইতাছে। আদম কইলো, 'বাহ মজা তো! আমিও কমু!'
আদম তখন হেভি ভাব নিয়া গুরুগম্ভীর গলায় লিলিথরে কইলো, 'শোও..'
লিলিথ কইলো, 'কুথায়?'
আদমের মেজাজ খারাপ হইলো, ভ্রু কুঁচকাইয়া কইলো, 'নিচে!'
লিলিথ কইলো, 'এহ!'
২
নিশি কালা রাইত। চাইরদিকে পানি। কিচ্ছু দেখা যায় না। ঝড় একটু কমলে নাওয়ের থিকা মাথা বাইর কইরা নোয়া কয়, 'মনু হে-এ-এ-এ, মাছ কিবা?'
মনুর নাওয়ের আগায় বান্ধা মৎস্যাবতারের বুক ছ্যাৎ কইরা উঠে। মনু দাঁত সব ভেটকাইয়া তারে দেইখা আবার চিল্লায়, 'মাছ জব-অ-অ-অ-অ-র!'
৩
হনুমানে লাফ দিয়া আইসা পড়ল আব্রাহামের ঘাড়ের উপরে। আব্রাহাম তো, 'কিরে!! কিরে!!' কইরা লাফ, হাতের থিকা চাকু পইড়া গেসে, আইজাক তো দৌড়! হনুমানে একপাশে গন্ধমাদন ধারাম কইরা রাইখা একটা শ্বাস নিলো। আব্রাহামে দেখল পাহাড়ের চাপে একলগে সডম আর গোমোরাহ্‌ একদম ভর্তা! আব্রাহাম ঢোক গিল্লা কয়, 'করলি কি মমিন? তুই কি ফেরেশতা?' হনুমান কয় 'হেইডা আবার কি?'  আব্রাহাম কয়, 'বাদ দে... কিন্তু তোর বগলে কি?' হনুমান কয়, 'কোন বগলে? দুই বগলে দুই জিনিস। এইখানে আইলাম একটু দম নিতে। আবার যামুগা, বিয়ানের আগে যাইতে হইবো, লক্ষণে আবারো কাইত। তাই বাম বগলে সূর্যমামারে চাপ দিয়া রাখসি।' কইয়া হনুমানে একটু ফাঁক কইরা দেখাইলো বাম বগল আর ভিতর থিকা করুণ আর্তনাদ শুনা গেল, 'আরে ব্যাটা তখন থিকা কইতাসি আমি অ্যাপোলো! ব্যাটা তুই হুনসই না...!'
'হে হে ব্যাটা তখন থিকা চিল্লাইতাসে' হনুমান কইলো।
'আর ডাইন বগলে?' আব্রাহাম টাস্কি খাইয়া কয়।
'হেহে সে আরেক জন্তু, উইড়া যাইতে যাইতে দেখি কি একলা পাইয়া বনের পরীডির লগে ফস্টি নস্টি কইরা, ভয়া পাওয়াইয়া বেড়াইতাসে, সব দেখলাম ভয়ে প্যানিকড, ধরলাম ব্যাটার খুর পেচাইয়া, ভরলাম বগলে! সূর্যতো এহন বগলে, একটু খানাপিনা কইরা লই। এইডারেই স্যাক্রিফাইস কর, আমিও খাই তুইও খা।'

