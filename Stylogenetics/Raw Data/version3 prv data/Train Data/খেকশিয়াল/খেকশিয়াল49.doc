সম্রাটের গল্প



ক্লাস শেষ হয়ে যাবে এখনি । কিন্তু সম্রাট আর পারছে না । ঘন্টা পড়ার ৫/৬ মিনিট আগেই ও হাত তুললো,
- স্যার ! বাথরুমে যাব !
- আরেকটু চেপে বসে থাক, এখনি ঘন্টা পড়বে ।
- স্যার পারতেসি না ।
- আচ্ছা সামনে আয়, আগে একটা গান গা, তারপর যা ।
সম্রাটের গলা খুব ভাল ছিল । যখন পড়া শেষ হয়ে যেত লঙ্কা স্যার ওকে ডেকে সামনে আনতেন গান গাইতে । ও সামনে আসল, কি জানি একটা গান ধরল আর আমরা দেখছিলাম সে ততক্ষনে হিশু শুরু করে দিয়েছে,
- স্যার ! স্যার !
স্যার দেখলেন অবস্থা বেগতিক ! বললেন , 'যা যা ! দৌড় দে !' আমরা দেখলাম পথে হিশুরেখা আঁকতে আঁকতে সম্রাট দৌড় দিল বাথরুমের দিকে । 
এই হল আমাদের সম্রাট । ঘটনাটা ছিল ক্লাস ফোরের । সম্রাটের কথা শুরু করলে আমরা ঠিক বুঝে পাই না কোথায় শেষ করব । এমন অনেক দিন আছে আড্ডাতে ওর কথা বলেই সময় ফুরিয়ে গেছে । স্কুলে সম্রাট ছিল মোটামুটি প্রথমসারিরই ছাত্র । ভাল আঁকতে পারত, পারে এখনো, গলা ভাল তো বলেছিই, ভাল ছড়া, কবিতা লিখত, হাতের লেখাও খুব ভাল ছিল । আমরা বন্ধুরা সব তখন থেকেই 'একটা পাগল, একটা গোয়াড়' । সম্রাট ছিল এর মধ্যে এক উজ্জ্বল জ্যোতিষ্ক । কয়েকটা ঘটনা বলি - 
তখন এস.এস.সি দিয়ে বসে আছি । সারাদিন আড্ডাবাজি চলে স্কুলে । একদিন সম্রাট এসেছে হাঁপাতে হাঁপাতে । আমরা বলি, 'কিরে কি হইসে' ও বলল, 'আরে কইস না, ওই মাইয়াটারে ফলো করতেসিলাম আজকে , এক মহিলা দৌড়ানি দিসে !
এর মধ্যে বলে রাখি, তখন সম্রাট এই এক মেয়ের প্রেমে হাবুডুবু । সম্রাটের ছোট বোন পড়ত জুবিলী স্কুলে ওকে প্রতিদিন দিয়ে আসতে গিয়ে ওই মেয়েকে দেখা, তারপরই এইসব মন কেমন করা ইত্যাদি ইত্যাদি... যাই হোক আমরা বললাম, 'কাহিনী ক !'
- আরে কই থিকা জানি এক মহিলারে ভাড়া করসে, আমি আজকে মেয়েটারে কত কইলাম দেখ, এরকম নাক সিটকাও ক্যা, আমি পোলাটা কি খারাপ ? তারপর ওরে একটা ছড়াও দিসি লেইখা, লইলো ঠিকই, একটু দেইখা ফালাইয়া দিল, আমার তো মাথা আউট! কুড়াইয়া নিয়া রিক্সাআলার হাতে দিয়া কইলাম, শুন শুক্কুর !( সম্রাট রিক্সাওয়ালাদের নানারকম নামে ডাকে ), এই ধর, এইটা তোর এই আপারে দিবি, আমি পিছন পিছন আইতাসি, তোর আপা যদি আবার ফালায়া দেয়, আমি কিন্তু তোরে ধরুম ! তো এমনে যাইতাসি ওর পিছন পিছন এক জায়গায় আইসা দেখি কি ওই মাইয়া রিক্সা থামায়া কোন মহিলারে জানি কি কইলো, হুইনা মহিলা দেইখা কুইদা আইতাসে আর কইতাসে, 'কই কই কেডা ফলো করে তোমারে !!' সিন দেইখা তো আমি রিক্সা মিক্সা ফালায়া দৌড় !
সেই মেয়েটাকে লেখা ছড়াটার চার লাইন আমার এখনো মনে আছে ,
'তুমি যেন বোশেখ মাসের রসে ভরা আম
তুমি যেন বর্ষাকালের মিষ্টি পাকা জাম
তুমি যেন রাস্তার উপর কিটানুমুক্ত কুকুর
তুমি যেন বিরানী খাবার পর বিশাল ঢেকুর'
তখন কলেজে পড়ি । একদিন ওর সাথে রিক্সা করে যাচ্ছি, পাশ দিয়ে আরেকটা রিক্সা দ্রুত পাস করল, দেখলাম দুই অতীব সুন্দরী বসে । দেখেই সম্রাট লাফ দিয়ে উঠল, রিক্সাওয়ালাকে বলল, 'ওই কালিম, তুই যদি সামনের ওই রিক্সারে ধরতে পারস তাইলে তোরে দুই টাকা বেশী দিমু' শুনে রিক্সাওয়ালা তো হেভি একটা টান দিল, একটানে ওদের রিক্সাকে ছাড়িয়ে অনেকদূর এসে পড়ল , সম্রাট তো পাড়লে রিক্সাওয়ালাকে ছিড়ে খায় 'ওই !! তোরে অগোটা ধরতে কইসি তুই এতদূর আইলি কে? তোর দুই টাকা মাইনাস !!'
আপাতত আরেকটা গল্প দিয়ে শেষ করি, পরে আবার করা যাবে । এটা ওর ভার্সিটির গল্প । এক ক্লাসে কি জানি পরীক্ষা চলছিল, তো সম্রাট বাইরে হল দিয়ে হেটে যাচ্ছিল । এমন সময় নাকি বাইরে ধুম ধাম কোন শব্দ হয় । ততদিনে সবাই মোটামুটি সম্রাটকে চিনে যে এই ছেলে একটু দুষ্ট । স্যার বেরিয়ে এসে  সম্রাটকেই ধরলেন, আর ও শব্দ কেন করল এ নিয়ে বকাঝকা শুরু করলেন । সম্রাট কিন্তু কিছুই করে নাই, ওর গেল মেজাজ বিগড়ে, ও রেগে বলেছিল, 'স্যার ভীড়ের মধ্যে কেউ যদি পাদ দেয়, আপনে কি আইসা প্রথমে আমারেই ধরবেন ?'

