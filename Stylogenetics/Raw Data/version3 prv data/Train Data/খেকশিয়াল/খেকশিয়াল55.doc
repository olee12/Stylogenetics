ভুত আর মানুষ (কিছু সংযোজনা)



কীর্তিনাশার ভুতের ছড়া দেখে লিখতে ইচ্ছা হল । ছড়াটা উৎসর্গ করলাম রোদেলা, শ্রুতি, মৃদুলতনয়া মৌনামী, ক্যামেলিয়াদির ছানাপোনাসহ সব সচল, অতিথি বাপ-মাদের পিচ্চিকাচ্চিদের ।
ভুতদুটো বেশ মৌজে ছিল
দাঁতগুলো সব কেলিয়ে
জুত করে বেল গাছের ডালে
চারখানি ঠ্যাং ঝুলিয়ে
করছিল বেশ গল্প ওরা
হঠাৎ চেঁচায় মামদোটা
" বাপরে মারে ! ঐটা কিরে
যাচ্ছে নিচে পেটমোটা !!
দুলকি চালে হাঁটছিলো ও
পেট এলিয়ে বেজায় খুশ
দেখিস নি তুই ? কানা নাকি ?
এরেই বুঝি কয় 'মানুষ' !"
বেম্মভুতে শুনছিল সব
বিরক্তিতে মুখ ঠেসে
ভয় দেখে পর মামদো ভুতের
খেঁকিয়ে উঠে বদমেশে
"দুত্তুরি ছাই 'মানুষ' কিরে ?
খায় নাকি সে দেয় মাথায় ?
শোয় নাকি দে পিঠের তলে
কিংবা পিষে কল যাতায় ?
রাত বিরেতে কিসব দেখিস
গিলিস জানি কি পাশ ছাই
শুন বলি ভাই মামদো ওরে
'মানুষ' বলে কিছুই নাই "
.................................
অপরাধ :
একটা উদ্ভট ব্যাপার বলি, যারা তারাপদ রায়ের ভুত ও মানুষ পড়েছেন আর আমার উপর রেগে যাচ্ছেন তারা দয়া করে ভুল বুঝবেন না । আমি কৌতুকটাই আগে শুনেছিলাম । কবিতাটা আমিও পড়েছিলাম বেশ আগে, কিভাবে জানি ভুলেও গেলাম । তাই আজকেই সবজান্তাকে জিজ্ঞাসা করলাম মনে আছে কিনা কবিতাটা কারন আমার মন খচখচ করছিল কবিতাটাও এই একইভাবে দুই ভুতের মানুষ নিয়ে গল্পগুজবের কাহিনী । সবজান্তারও মনে নেই ! ধরলাম বন্ধু অম্বরকে । হ্যাঁ ! যা ভেবেছিলাম তাই, ও বলল কবিতার কিছু লাইন আর আমার মনে পরে গেল ! তবে কবিতাটা একটু টাচি, ওইখানে এক ভুত মানুষ দেখে ঠিকই, কিন্তু অন্য ভুত নানা যুক্তি দিয়ে উড়িয়ে দেয় তার কথা, আবেগ, মন, হৃদয় এসব না দেখে কখনো যেন না বলে সে মানুষ দেখেছে ! হয়ত এখান থেকেই পরে কৌতুকটা এসেছিল । তাই ব্যাপারটা সবাইকে জানাবার প্রয়োজন মনে করলাম । কিন্তু এরকম একটা ভুল আমি কিভাবে করলাম? কিভাবে এতো দারুন একটা কবিতা ভুলে গেলাম ?

