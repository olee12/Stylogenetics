বনের রাজা





শীতের সাঁঝে কে যায় তেড়ে
বনের মাঝে ঘোড়ায় চড়ে?
ঘোড়ার পিঠে সওয়ার বাবা
জাপটে বুকে ছোট্ট থাবা
লেপ্টে আছে ওম গরমে
বাবার ছেলে ঘুম নরমে
হঠাৎ শোনে ফিসফিসানি
বরফ বাতাস হিসহিসানি..
- 'দেখছো বাবা, বনের রাজা!
মাথায় মুকুট, পাকিয়ে ন্যাজা!
আসছে দেখো সাথে সাথে,
ধরতে আমায় লম্বা হাতে!'
-'খোকন আমার তুই যে বোকা
এসব যে তোর চোখের ধোঁকা
পাসনে রে ভয় এই  কুয়াশায়
পৌঁছে যাবো দেখিস বাসায়'

মিষ্টি খোকন, আয় এ বেলা
খেলবো মোরা মজার খেলা
গাঁথবো মালা রঙ্গীন ফুলে,
বুনবো জামা সোনার উলে,
ঘুরবি পরে নদীর ধারে
আয় চলে আয়, যাই এবারে
- 'শুনলে বাবা! শুনতে পেলে!
রাজা আমায় লোভ দেখালে!'
-'কান পেতে শোন বুদ্ধু ছেলে
শুকনো পাতায় বাতাস খেলে'..

আয় চলে আয় খোকন সোনা
মেয়েরা আমার গোমড়াপানা
তোকে পেলেই ঝলমলিয়ে
বলবে কথা খলবলিয়ে
দেখিস কেমন নাচ দেখাবে
গান শুনিয়ে ঘুম পাড়াবে 
-'বাবা! বাবা! দেখলে এবার!
রাজার মেয়েরা মুখ করে ভার,
ওইখানে ওই গাছের ডালে
মুখ ফুলিয়ে গোমড়া গালে'
-'দেখছি আমি পষ্ট করে..
চোখ ঘষে ফের দেখ না ওরে
ছাইরঙা সব উইলো দাদা
অন্ধকারে ঘুমিয়ে কাদা'

খোকন তোকে ছাড়বো না আর!
কেড়ে নিয়ে ছুটবো এবার!
ছুটবো নিয়ে বনের মাঝে,
ছিনিয়ে তোরে এমন সাঁঝে.. 
‘বাবা! ও যে ধরলে আমায়!
বাবা! দেখো, কই নিতে চায়!
বাবা! আমায় লুকিয়ে রাখো!
শক্ত করে জড়িয়ে থাকো!
হঠাৎ তখন ঘোর কুয়াশায়
দমকা ঝড়ো বাতাস আসায়,
উঠলো কেঁপে ছেলের বাবা
ধরলো লাগাম বাগিয়ে থাবা
টানলো কষে শক্ত করে
খোকনরে তার বুক পাঁজরে
-'আরেকটু ক্ষণ! এইতো মানিক!
দম ধরে থাক একটু খানিক'..
আর সে খোকন দম ধরে হায়..
বাবার ফাঁসেই প্রাণটা হারায়।
(ইয়োহান ভোয়ল্ফগাং ফন গোয়েঠে 'এর 'দের এয়ার্লকোয়নিগ' অবলম্বনে। বেশ সাহস করেই লিখলাম, জানি না কেমন হলো। অবলম্বন কবিতাটা হলেও অনুপ্রেরণা আসলে রামস্টাইনের 'দালাইলামা' গানটা, যে গানটি ওরা 'দের এয়ার্লকোয়নিগ' অবলম্বনেই তৈরী করেছিল।)

