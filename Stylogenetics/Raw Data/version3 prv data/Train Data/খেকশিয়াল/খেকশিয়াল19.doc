গল্প : শুরু (?)



গল্প 
গল্প ২
------------------
উফ এই অন্ধকার আর ভাল লাগছে না । গল্প শুরু হয়নি এখনো, ব্যাটার ঘ্যানঘ্যান চলছে । নাহ ব্যাটাকে থামিয়ে দেই ! ..
- 'এই যে .. স্যার .. !' কই থামে নাতো, কার সাথে কথা বলছে ব্যাটা, আমি তো এখানে ।
থেমেছে ! ... শুনল কি ?
- 'আরে পাঠক ভাই যে ! কি খবর ?'
কিছুই দেখা যায় না । গলা শোনা যাচ্ছে কেবল । কিন্তু গলা শুনে মনে হচ্ছে আমাকে দেখবে যেন ধরেই নিয়েছিল সে ! .. অবাক হবার ছিটেফোঁটা নেই ! ..
- ভাবছেন কি? কেমন বুঝলেন গল্পটা ? অনুভূতিটা কেমন ছিল ?
- তা .. ছিল... কিন্তু আপনি... কি করে জানলেন যে আমি.. সব বুঝেছি ?
- কোনটা সবচেয়ে ভয়াবহ লেগেছে আপনার কাছে ? মৃত্যু নাকি খুন ?
- দুটোই .. মরতে গিয়ে আমি তলিয়ে যাচ্ছিলাম হারিয়ে যাচ্ছিলাম .. বোঝাতে পারব না .. সম্ভব না .. তবে খুন করাটা খুবই, খুবই ভয়াবহ ! খুন করাটা খুবই স্বাভাবিক মনে হচ্ছিল, যা করছি ঠিক করছি মনে হচ্ছিল, ভয়াবহ ঘৃণায় কাঁপছিলাম আমি ! আর এখন ? অপরাধবোধে ভুগছি, ভয়াবহ অপরাধবোধে ...  নিজেকে বিশ্রী কুৎসিত একটা জানোয়ার মনে হচ্ছে । কিন্তু তা আপনি কি করে জানবেন ! আপনি তো লিখেই খালাস !
- হা হা হা ... আপনার তাই মনে হচ্ছে ?
- আপনি পড়েছেন ? আপনি তো লিখেছেন ..
- এর এই লেখাটাকে দাম দিলেন না আপনি ? আপনি কি মনে করেছেন মনোসংযোগ শুধুই আপনার একলারই ছিল ? এত কষ্ট করে লিখে পুরে দিলাম আপনাকে আর আমাকে দামই দিলেন না ?
- তার মানে আপনিও অনুভব করেছেন সবকিছু ?
- হাড়ে হাড়ে .. ।
- কিন্তু আপনিতো একটু আগেই ঠিক গল্পের মতই পাঠককে উদ্দেশ্য করে বলছিলেন সেই কথাগুলো । .. আপনি কি গল্পেরই একটা অংশ নন ? আপনিতো গল্পের বাইরে কথা বলতে পারেন না ! কিছুই বুঝতে পারছি না ... সব গুলিয়ে যাচ্ছে ।
- হা হা .. বুঝিয়ে দিচ্ছি তবে । অবশ্যই আমি এই গল্পের লেখক কিন্তু একই সাথে আহবায়কও । গল্পের শুরুতেই আমি ডেকেছিলাম পাঠকদেরকে । আমাকে দৃঢ়ভাবে বিশ্বাস করতে হয়েছে, কেউ আসবে, অবশ্যই আসবে, সব কিছু বুঝতে চাইবে !.. আর তখনই, সেই মনোসংযোগের কারনে আমার মনের একটা অংশ বাঁধা পরে যায় গল্পে ।
- তার মানে আপনি গল্পের বর্ণিত লেখক নন ? কি সর্বনাশ !
- বুঝতে পারছেন না কেন .. এখানে আমি লেখক আহবায়ক সবই । আর আপনার সাথে কথা বলতে আমাকে থামতে হতই । কারন আপনার কারনেই আমার এখানে থাকা ।
- এখন বুঝেছি !
- বুঝেছেন ? বাঁচলাম !
- তার মানে এখন আমি যা চাই তাই হবে ?
- মোটামুটি ধরতে পারেন ।
- মোটামুটি কেন ? পুরোপুরি না কেন ?
- যেমন আপনি যদি চান গল্পটাকে আবার ভালমত উলটে পালটে দেখতে, দেখতে পারেন । যেহেতু আপনি ভালমত গল্পটা অনুভব করতে পেরেছেন সেহেতু আপনার ইচ্ছাকে আমার দাম দিতেই হবে । তারপর যদি আপনি আমাকে নতুন কোন বুদ্ধি দেন, গল্পটা আরো অন্যরকম করে কিভাবে উপস্থাপন করা যায়, তা-ও আমি আর আপনি মিলে বসে করতে পারি । অবশ্যই এখানে আপনার উপদেশের দাম আছে ।
- আমি কি এটাকে হাসির একটা গল্পে পরিণত করতে পারি ?
- হ্যাঁ, যদি সেইরকমই মজাদার হয়, সেক্ষেত্রে খুবই ভাল করে ভাবতে হবে কারন বুঝতেই পারছেন, একটা মাত্র দৃশ্য । আপনার মাথায় কি এরকম থিম আছে ?
- মমম.. না .. নেই । জিজ্ঞাসা করছিলাম শুধু । .. আচ্ছা .. কিছু মনে করবেন না ..
- না না, বলুন ? ..
- আপনার কথা শুনে ভাবছিলাম .. আমি কি কোনভাবে আপনার অস্তিত্বকে ধ্বংস বা শেষ করে দিতে পারি ?
কি হল ? পারি ?
- ... ভাবছিলাম, হমম .. না পারেন না, তবে আমি আমার চাকরীটা হয়ত আপনাকে দিয়ে দিতে পারি।
- মানে ?
- সেক্ষেত্রে গল্পের খাতিরে আপনাকেই আহবায়ক হতে হবে, আর সে দায়িত্ব আমি আপনাকে দিতে পারি ।
- বলছেন কি ? সেক্ষেত্রে তো গল্পই পরিবর্তিত হয়ে যাবে !
- সেটাই দেখার বিষয় .. আসলেই হয় নাকি .. । করে দেখতে চান ?
- না না ! আমার এত সময় নেই ! আমি এখন যাব । আর ভাল্লাগছে না ।
- একি ! কোথায় যাবেন ?
- এই এক গল্পে পড়ে থাকলে কি চলবে ? আমার নিজের জীবনের গল্প কে চালাবে ভাই ?
- কিন্তু .. আপনি কিসের কথা বলছেন আমি বুঝতে পারছি না ..
মাফ করবেন, আপনি কি বাইরের জগতের কথা বলছেন ?
- হ্যাঁ আমাকে বেরুতে হবে ।
- কিন্তু আপনিতো বেরিয়ে গিয়েছিলেন অনেক আগেই ! এখানে তো আপনি আপনার মনোসংযোগের একটা খন্ড হয়ে রয়ে গেছেন ! বুঝতে পারছেন না ?
- কি বলছেন এসব ? তা কেন হবে ? এইতো কিছুক্ষন আগেই তো আমি ভেবেছিলাম আমি বাইরে বেরুতে পারব আর তখনই, হ্যাঁ তখনই আলো দেখতে পেয়েছিলাম, আমার ঘরের ঘুলঘুলি দেখতে পেরেছিলাম, জেগে উঠছিলাম আমি !
- উফ! আপনি এখনো বুঝতে পারছেন না ! নাহ এবার আমি কিছু বলব না আপনি নিজে নিজেই চেষ্টা করুন । 
ও কি বোঝাতে চাইছে ? আমি বুঝতে পারছি না । আমি কি চাইলেই এখান থেকে বের হতে পারব না ? কি ভয়ানক ! আচ্ছা আরেকবার চেষ্টা করে দেখব ? হয়ত ও মিথ্যা বলছে ! আমাকে এখানে আটকে রাখে চায় ! না ভয় হচ্ছে, যদি না হয়? অন্য কিছু হয়ে গেলে ? আচ্ছা  ও কি ভাবার কথা বলল ? আমি একটু সহজ করে ভেবে দেখি । ... খুব ভাল লাগলে বা খারাপ লাগলে বা অন্যরকম লাগলে আমরা সেই ব্যাপারগুলিকে কিভাবে মনে রাখি ? ব্যাপারগুলির স্বকীয়তা দিয়ে নয় কি ?
- হ্যাঁ হ্যাঁ ঠিক ভাবছেন, এগিয়ে যান !
মানে কি ?! ব্যাটা কি এখন আমার মনের কথাও বুঝতে পারে নাকি ?
- আপনার মনে মুখে বলে এখানে কোন ব্যাপার নেই, আপনি যা ভাবছেন বা বলছেন সবই আমি বুঝতে পারি । যেহেতু আপনি চেষ্টা করছেন না তাই আমার ভাবনাগুলো আপনি ধরতে পারছেন না । তখন যখন আমি ভাবছিলাম, আমি মনে করেছিলাম আপনি বুঝতে পারবেন আমার মনের কথাগুলো ।
- তার মানে কি ? এখানে আমার ব্যাক্তিগত ব্যাপার বলে কিছু নেই ।
- এখানে ব্যাক্তিগত কিছুই নেই, আমার আপনার কারোরই না। আমরা দুটি ভিন্ন ভিন্ন লেখক পাঠক মন মিলে একটা গল্পের জন্য উৎসর্গকৃত সত্ত্বা বলতে পারেন । আপনি ভাবছিলেন কোন মনে রাখার মত জিনিস আপনি যখন মনে রাখেন, যা বহু বছর পরেও আপনার মনে থাকে, তা কিভাবে থাকে ? ..
- তার স্বকীয়তা দিয়ে ?
- অবশ্যই ! সেই ঘটনা, পড়া গল্প, যাই হোক না কেন, সেগুলোর মনে দাগ ফেলে যাওয়া, আনন্দ, দুঃখ বা অদ্ভুত বৈচিত্রতা আপনাকে টেনে আনে ওইখানে, তাই নয় কি ? এখন এখানে ব্যাপারটা মনে করুন ওগুলোর সবচেয়ে বিচিত্রতম উদাহরন । এতই বিচিত্রতম যে আপনার মনটাই ..
- যে আমার মনটাই চলে যাবে ওখানে .. একটা বিচ্ছিন্ন সত্ত্বা !
- সত্ত্বা ঠিক আছে কিন্তু বিচ্ছিন্ন নয় । এই গল্পটা খুবই সাধারন ছিল, মনে রাখার কোন কারন নেই । কিন্তু এই পরিস্থিতি সৃষ্টি হবার একমাত্র কারন আপনি গল্পের চরিত্র হয়ে বুঝতে চেয়েছিলেন আর বুঝতে পেরেছিলেন ।
- যেহেতু বিচ্ছিন্ন নয়, তার মানে কি... আমি চাইলেই এখন বেরুতে পারব ?
- অবশ্যই পারবেন ? এখুনি বেরিয়ে দেখুন না !
আমার আর তর সইছিল না ! আমি বেরুতে চাচ্ছিলাম .. আর তাই যখনই ভাবলাম.. আসলেই বেরিয়ে গেলাম । হ্যাঁ ওইতো আমার ঘরের সিলিং ! শুয়ে শুয়ে পড়ছিলাম আমি গল্পটা । .. কতক্ষণ আটকে ছিলাম আমি ওখানে ?.. নাকি এক সেকেন্ডও ছিলাম না ? লেখক ব্যাটার জ্ঞানী জ্ঞানী কথা শোনা যাচ্ছে না আর । খুবই শান্তি লাগছে । আচ্ছা পুরোটাই তো মনের ভিতর, তাই নয় কি ? আমি কি ইচ্ছা করলেই আবার যেতে পারব না ওখানে ? ভাবতেই গায়ে কাঁটা দিচ্ছে আমার ! .. আসলেই কি এতটা মনোসংযোগ করতে পারি আমি ? .. দেখিই না আবার গিয়ে !
- এইতো আবার চলে এসেছেন, এখন বিশ্বাস হলতো ?
- হ্যাঁ ! .. ব্যাপারটা অদ্ভুত ! দারুন !
- আরো অদ্ভুত একটা ব্যাপার কি জানেন ?
- কি ?
- আমি যদি বলি আপনি যখন মনে করেছেন এখান থেকে চলে গেছেন আর ফিরে এসেছেন আর এই আসা যাওয়ার মধ্যে যে ব্যবধান ছিল, সে সময়ের পুরোটাই আপনি এখানে ছিলেন, আপনি বিশ্বাস করবেন ?
- হ্যাঁ করব ! .. কারন গল্পের ভিতরের আমি আর বাইরের আমি জায়গা বদল করেছি মাত্র, কিন্তু দুজনেরি দুজনের অবস্থা বুঝতে একটুও সময় লাগেনি !
- একদম ঠিক ! আর এই ব্যাপারটা এই 'ব্যাটা' লেখকের সাথেও একই ভাবে হচ্ছে !
- হা হা হা ...
- তো এক্সপেরিমেন্টটা করবেন নাকি ?
- আহবায়কের চাকরীর কথা বলছেন ?
- হ্যাঁ, আমি কিন্তু অন্যান্য এক্সপেরিমেন্টও করেছি, অন্য পাঠকের সাথে । নিশ্চয়ই বুঝতে পারছেন গল্পটা আপনি একাই পড়েননি ..
- দারুন ! আমি তাদের সাথে এভাবে যোগাযোগ করতে পারি ?
- হ্যাঁ তাদের সাথে আমি আপনি এই গল্পের মাধ্যমে যুক্ত, আপনি ইচ্ছা করলেই তাদের সাথে যোগাযোগ করতে পারেন । আর আমরা সবাই মিলে চেষ্টা করলে হয়ত গল্পটা পরিবর্তিতও করতে পারি ।
- তাও কি সম্ভব ? ছাপা অক্ষরের লেখা .. ! কড়কড়ে কাগজে কিভাবে পরিবর্তিত হবে ? ভাবতে পারছি না !
- এত কিছু করতে পারলাম আমরা , আর আপনি কাগজ, কালির কথা ভাবছেন ? মনটার কথা ভাবছেন না ? আপনার ইচ্ছাশক্তি কি সবকিছু ভেঙ্গে আপনাকে এখানে নিয়ে আসেনি ?
- কিন্তু বিজ্ঞানটা কি ?
- টেলিকাইনেসিস ব্যাপারটা জানা আছে ? সাইকিকদের ব্যাপারে কিছু পড়েছেন ?
- হ্যাঁ কিন্তু ওরা কিভাবে করে ওগুলো.. বিজ্ঞান তো এখনো বুঝতে পারেনি  ..
-  কিন্তু থেমে তো থেকেনি .. দেখুন কোনকিছুই বিজ্ঞানের বাইরে নয় .. আজ যা মিরাকল কাল তা দুধভাত । আমাদের এই ঘটনায় মনোসংযোগই প্রথম সিঁড়ি । আমরা আমাদের মনের কতটুকুই বা জানি বলুন ? বলতে গেলে কিছুই না .. তাই বাকিটা আসুন নিজেরাই খুঁজে বের করিনা কেন ..
পুনশ্চঃ
আমি একটি গল্প । আমি বিস্তার করে থাকি সবকিছু ঘিরে । যত শূন্য সীমাবদ্ধতা, নিযুত অসীম পরিবর্তন অসীম সম্ভাবনাকে ব্যাপ্ত করে । আমাকে ঘিরে থাকে হয়ত আরো অদ্ভুত কোন গল্প, তাকে ঘিরে হয়ত আরো অনেক । আমি জানি না আমার শুরু আছে কিনা .. জানিনা আমার শেষ কোথায় .. । আমি একটি গল্প .. আর হয়ত কেউ লেখেনি আমায় ।

