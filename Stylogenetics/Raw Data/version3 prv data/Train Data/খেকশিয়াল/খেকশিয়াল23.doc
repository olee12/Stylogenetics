সহস্রমাল্যের কথা : নরসুন্দর বস্ত্রবণিক পর্ব



বহুকাল পূর্বের কথা। ভারতবর্ষের কৌশাম্বি নগরে সহস্রমাল্য নামে এক তস্কর বাস করিত। চুরি করিয়াই সে জীবন ধারণ করিত আর গৃহে বৃদ্ধা জননীর দেখাশোনা করিত। এক রাত্রে সহস্রমাল্য চুরি করিতে বাহির হইল। এদিক ওদিক চাহিয়া, কাউকে না দেখিতে পাইয়া সে এক স্বর্ণকারের দোকানের ছাদে উঠিয়া বসিল। কিন্তু সহস্রমাল্য জানিত না, সেইদিন দোকানে স্বর্ণকারের ছেলে ঘুমাইয়া ছিল। সহস্রমাল্য অতি সন্তর্পণে ছাদে গর্ত করিতে লাগিল। কিন্তু সে গর্ত করিবার শব্দেই সেই স্বর্ণকারের ছেলে জাগিয়া গেল। উঠিয়া দেখিল, ছাদে একখানা গর্ত এবং তা হইতে কার একখানা পা ঝুলিতেছে। তড়িৎগতিতে সে লাফ দিয়া পা খানা চাপিয়া ধরিল, বলিল, "ধরিয়াছি!" সহস্রমাল্য এমনিতেই ঝুলিতেছিল, তদুপরি পায়ে টান খাইয়া সে ব্যথায় চিৎকার করিতে লাগিল। স্বর্ণকার পুত্রের করুণা হইল, সে সহস্রমাল্যকে ছাড়িয়া দিল। ভাবিল, চোর মহাশয় বেশ ভয় পাইয়াছে, এই কয়দিনে হয়ত আর চুরি করিবে না।
এইদিকে সহস্রমাল্য প্রকৃতই বেশ ভয় পাইয়াছিল। পা ছাড়া পাইয়াই সে উর্ধ্বশ্বাসে দৌড়পূর্বক বাড়িতে প্রত্যাবর্তন করিল। ভয়ে কাঁপিতে কাঁপিতে মাকে বলিল, "মাতঃ! ..আজ আমাকে ধরিয়া ফেলিয়াছিল! কিন্তু.. কিন্তু আবার ছাড়িয়াও দিল! সেই লোক যদি প্রহরী ডাকিয়া আমাকে ধরাইয়া দিত, আমি এতক্ষনে কারাগারে থাকিতাম!" জননী বলিলেন, "সবই ভাগ্য বৎস! কিন্তু তুমি ভয় পাইয়ো না, এই পেশায় তোমাকে ভয় পাইলে চলিবে না। .. যাক ভালই হইল। এখন হইতে তুমি আরও ধীর স্থির মস্তিষ্কে চিন্তা ভাবনা করিয়া অগ্রসর হইবে, তবেই সাফল্য লাভ করিবে। আমি জানি, তুমিই পারিবে।" বলাই বাহুল্য, সহস্রমাল্যের এই চৌর্য্যবৃত্তিতে তাহার জননী ছিলেন একমাত্র অনুপ্রেরণাদাত্রী।
মাতৃদেবীর কথায় আপ্লুত হইয়া সহস্রমাল্য অনেক ভাবিল। আর একদিন প্রত্যুষে, আগে হইতে ধার করা জমকালো পোশাক পরিধান করিয়া সে শহরের এক নামী নরসুন্দরের দোকানের সামনে দিয়া বেশ গুরুগম্ভীর ভাব নিয়া হাঁটিতে লাগিল। নরসুন্দর তাহাকে দেখিল, ভাবিল, 'উচ্চবংশীয় হইবেন বোধকরি..' আর বলিল, "মহাশয় কি ক্ষৌরকার্যসাধন অভিপ্রায়ে আসিয়াছেন? এইদিকে আসুন.."। সহস্রমাল্য দোকানে ঢুকিল, আসনে উপবিষ্ট হইয়া বলিল, "ক্ষৌর.." অনেক সময় নিয়া নরসুন্দর তাহার ক্ষৌরকর্ম সম্পন্ন করিল। নরসুন্দর ভাবিল, অনেক নিপুণ কাজ করিয়াছি। সহস্রমাল্য উঠিয়া দাঁড়াইলো, কহিল, " তোমার হাতের কাজ চমৎকার। আমি অনেক খুশি হইয়াছি। আমি তোমাকে পুরস্কৃত করিব। তোমার ছেলেটিকে আমার সহিত প্রেরণ কর, তাহার হাতেই আমি পুরস্কার দিব।" নরসুন্দর করজোড়ে গদগদ কন্ঠে কহিল, "মহাশয়ের অনেক দয়া.."।
সহস্রমাল্য দোকান হইতে বাহির হইয়া নরসুন্দরপুত্রকে সাথে করিয়া হাঁটিতে লাগিল। হাঁটিতে হাঁটিতে সে এক বস্ত্রবিপণীর সম্মুখে উপস্থিত হইল। দোকানীকে বলিল, "আমি কিছু পরিধানের বস্ত্র কিনিতে চাই, সবচাইতে উৎকৃষ্ট কিছু.. দেখিতে পারি কি?" বণিক শশব্যস্ত হইয়া পথ করিয়া দিতে দিতে সহস্রমাল্যকে নিয়া ভিতরে প্রবেশ করিল। নরসুন্দর পুত্র কোনদিন এত সুন্দর বিপণীতে আসে নাই, অবাক হইয়া এদিক ওদিক ঘুরিতে লাগিল। তস্কর সহস্রমাল্য বাছিয়া বাছিয়া সবচাইতে সুন্দর আর দামী বস্ত্রগুলা পৃথক করিল আর বলিল, "এইগুলা বাঁধাই করিয়া দিন। কিন্তু একটা কথা.. আমি সঙ্গে অর্থ নিয়া আসি নাই.. যদি কিছু মনে না করেন.. অতি নিকটেই আমার বাটী ।" তারপর সে অনতিদূরে নরসুন্দরপুত্রকে দেখাইয়া কহিল, " আপনি যদি আমার পুত্রটিকে দেখিয়া রাখেন তা হইলে আমি বাটী হইতে অর্থ নিয়া আসিতে পারি।" বণিক ভাবিল মন্দ কি, কহিল, "বেশ!" সহস্রমাল্য বালককে বলিল, "এইখানে অপেক্ষা কর, আমি আসিতেছি"। বণিক কহিল, "আপনি চিন্তা করিবেন না, আমি লক্ষ্য রাখিব।" 
সহস্যমাল্য উৎফুল্ল চিত্তে বিপণী হইতে বাহির হইয়া সোজা বাটীতে প্রত্যাবর্তন করিল। সকল দামী বস্ত্র জননীকে দিয়া কহিল, "মাতঃ, সকলই আপনার জন্য।" জননী অতীব প্রীত হইলেন, কহিলেন, "দারুণ বৎস! দেখিলে তো? কিভাবে ধীর স্থির মাথায় বুদ্ধি করিয়া তুমি সফল হইলে? মনে সর্বদা আত্মবিশ্বাস রাখিবে, তবেই সকল কার্যে সফল হইবে।" সহস্রমাল্য জননীকে কহিল, "মাতঃ, কাল প্রত্যুষে আপনি নগরে যাইবেন আর এই জানিবেন, সকলে এই চুরি নিয়া কি বলে.." জননী কহিল, "অবশ্যই!"
এইদিকে সেই বিপণীতে বণিক ততক্ষনে ভাবিতে শুরু করিয়াছে- মহাশয় গেলেন, এখনো আসিলেন না.. কি হইল.. ভুলিয়াই গেলেন.. না কি.. । সে বালকটিকে বলিল, "আমাকে তোমার পিতার নিকট লইয়া চল।" অতঃপর দুইজনে বাহির হইয়া পড়িল। বালক বস্ত্রবণিককে লইয়া তাহার নরসুন্দর পিতার নিকট উপস্থিত হইল, বলিল, "এই যে, আমার পিতা.." বণিক তো নরসুন্দরকে দেখিয়া চক্ষু কপালে তুলিয়া বলিল, "কি বলিতেছ? ইনি তো তোমার পিতা নহেন! ইনি তোমার পিতা হইবেন কেন?" ততক্ষনে নরসুন্দর তাহার পুত্রকে আগুন্তুকের সহিত দেখিয়া কাছে আসিয়াছে, আগুন্তুকের কথা শুনিয়া সে বিষম রাগিয়া গেল। কহিল, "আপনার স্পর্ধা তো কম নহে! অবশ্যই আমি উহার পিতা!" তারপর পুত্রকে জিজ্ঞাসা করিলেন, "পুত্র, কে এই আগুন্তুক? আর তুমি যে সেই যুবকের সহিত পুরস্কার আনিতে গেলে তাহাই বা কই?" বণিক তখন কহিল, "কোন যুবক!" তারপর তাহাদের দুইয়ে দুইয়ে চার করিতে বেশী সময় লাগিল না। উভয়েই বুঝিল তাহারা উত্তমরূপে ঠকিয়াছে। ক্ষুব্ধ হইয়া তাহারা রাজার নিকট নালিশ করিতে চলিল।
রাজা সব শুনিলেন, বেশ চিন্তিত হইলেন। নরসুন্দর আর বণিক করজোড়ে কহিল, "মহারাজ, দয়া করুন, ইহার একটা বিহিত করুন!" তক্ষনে সভায় এক অশ্ববণিক উপস্থিত ছিল। সে কহিল, "মহারাজ, একজন তস্করের আজ হোক বা কাল, শীঘ্রই তাহার অশ্বের দরকার হইবে। আমি দেখিয়াছি, আমি জানি। তাহার এখন অর্থ হইয়াছে, সে যদি সত্যই অশ্ব কিনিবার অভিপ্রায়ে আমার নিকট আসে, আমি নিশ্চয়ই তাহাকে ধরিব!" খবর ছড়াইয়া পড়িল সেই সন্ধ্যায় রাজার প্রধান নর্তকীও আসিয়া কহিল, "মহারাজ, এই তস্করের কিছুদিন হয় টাকা হইয়াছে। সে নিশ্চয়ই তা উড়াইতে আমার বাটীতে আসিবে। যদি সত্যই আসে, আমি তাহাকে ধরিব আর আপনার নিকট সমর্পণ করিব।" চারিদিকে দ্রুত খবর ছড়াইয়া পড়িল, সবাই জানিল রাজ্যে এক চতুর তস্করের আবির্ভাব হইয়াছে, এক অশ্ববণিক আর নর্তকী রাজাকে সাহায্য করিবেন বলিয়া প্রতিশ্রুতি দিয়াছেন। সহস্রমাল্যের জননীও সব শুনিলেন। বৃদ্ধা আসিয়া সবকিছু সহস্রমাল্যের নিকট খুলিয়া বলিলেন, কহিলেন, "বুঝিলে তো! তোমাকে আরো সাবধান হইতে হইবে।" সহস্রমাল্য স্মিত হাসিয়া কহিল, "মাতঃ, চিন্তা করিবেন না। ইহাদের সহিত যখন শেষ করিব, ইহারা কপাল চাপড়াইয়া দুঃখ করিবে, কহিবে- কেন উহার পথ মাড়াইতে গেলাম.."
(চলিবে)

