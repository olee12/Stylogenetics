কাইদান তিন : কামড়



বেলা গড়িয়ে এসেছে । বুড়ো আশিটাকা বিড়বিড় করে উঠলো, ‘আহ ছায়া সব লম্বা হল যে! কই হে ওতোমো সেরে ফেলো তোমার হাতের কাজ !’ আষ্টেপৃষ্টে বাঁধা লোকটা কেঁপে উঠল হঠাৎ, ‘আ-আমাকে মাফ করুন, এ একেবারেই ঠিক হচ্ছে না .. একেবারেই না ! এ-এমন আর হবে না .. একবার সুযোগ দিন, আমি একটা রামগাধা ..একটা আস্ত গাধা ! আমার জন্যই সব হয়েছে, কিন্তু বিশ্বাস করুন আমি ইচ্ছা করে করিনি , দয়া করুন !  একবার দয়া করুন ’ বলে উঠল ও । পিছমোড়া বাঁধা হাতে একবার চেষ্টা করল পিঠে লেগে থাকা তীক্ষ্ণ পাথরটা সরাতে, বস্তা থেকে বের হয়ে ছিল । পানির বালতি আর পাথরে ভরা বস্তাগুলো দিয়ে ঠেসে রাখা হয়েছিল ওকে, নড়তে পারছিলো না এতটুকু ।
নাহ্‌ অনেক হয়েছে ! এগিয়ে এলেন সামুরাই ওতোমো । এক হাত রাখলেন কাতানার খাপে, আলগোছে । এবার খেপে গেল লোকটা, ‘দেখিস ! দেখিস আমি কি করি ! আমাকে মারবি ? মার ! ভাবছিস পার পেয়ে যাবি ? কক্ষনো না ! আমি ফিরে আসব ! দেখিস তোরা ! তখন বুঝবি মজা !’ বলে উঠল ও ফুঁসতে ফুঁসতে । ঘিরে থাকা লোকগুলো পিছিয়ে গেল একটু, ভয়ে ভয়ে দেখতে লাগল ওর চোখ, জ্বলছিল ওদুটো । ওতোমো একটু হাসলেন, শান্তস্বরে বললেন,
‘তুই ভুত হয়ে যতখুশি ভয় দেখাস আমাদের কোন আপত্তি নেই, কিন্তু সমস্যাটা কি জানিস তো ? তুই যে গাধা, তোর কথায় ঠিক বিশ্বাস করতে পারছি না ।’
‘দেখিস তুই ! আমি আসব, তোকে কাঁচা খাব, তুই দেখিস !’
‘ও তাই নাকি ! প্রমাণ দে তাহলে !’
‘কি..ক্কি প্রমাণ চাস ? এক্ষুনি দিচ্ছি !!’
‘ বে..শ ’ বলে উঠলেন ওতোমো, বের করে আনলেন দুধারী কাতানা, ‘আমি এখন এক কোপে তোর মাথা কেঁটে ফেলব । তাকিয়ে দেখ্‌, ওই যে ওখানে, .. দেখেছিস পাথরটা ? এখন শোন, তোর মাথা কাটার পরেও তুই যদি ঐ পাথরটায় কামড়ে ধরতে পারিস তবেই বুঝবো তোর ভুতের কেরামতি !’
‘আমি কামড়াব ! দেখিস !’ চিৎকার করে উঠল ও ‘দেখিস তুই ! আমি কামড়ে ... ’
..তীক্ষ্ণ শিসে ঝিলিক দিলো ওতোমোর কাতানা, ঘুরে যখন ওটা মাথার উপরে, দুহাত দূরে গড়াগড়ি খাচ্ছিল লোকটার মাথা । মুন্ডুবিহীন ধড়টা হেলে পড়েছিল বালতির উপর, ফিনকি দিয়ে রক্ত বেরুচ্ছিল সেখান দিয়ে । মাথাটা নাক মুখ খিঁচে ছিল তখনো, মাটিতে পরে ঘুরছিল টালমাটাল হয়ে .. হঠাৎ গড়াতে শুরু করল ওটা .. আর তারপর, একবুক আতঙ্ক নিয়ে সবাই দেখল, কিভাবে কামড়ে ধরল ওটা পাথরটাকে !
কথা বলছিল না কেউ । ওতোমোর চাকরগুলো বড়বড় চোখে তাকিয়েছিল তাদের প্রভুর দিকে । কাতানা ধোবার সময় দেখছিল ওরা ওতোমোকে, ভয়ের চিহ্নমাত্র ছিল না শান্ত কঠিন মুখটিতে ।
কিন্তু আর সবাই ভয় পেল, বেশ ভালমতই পেল । একমাস ধরে ভয়ে সিটিয়ে রইল সব । রাত হলেই বড়বড় চোখে ঘুরত সবাই, যেন কাঁটা একটা মাথা দেখবে যেকোন মূহুর্তে । ওতোমোর চাকরগুলোর ভয় ছিল আরো বেশী । আস্তে আস্তে নানারকম কথা শোনা যেতে লাগল । কে বলে পুকুরের ধারে দেখেছে কাঁটা মাথা গড়িয়ে যেতে, আবার কে জানি বাঁশ বাগানে দেখেছে মুন্ডুহীন ধড় ! কিন্তু কে যে দেখেছে কেউ বলতে পারে না ঠিক করে । মুখে মুখেই ঘুরতে লাগল গল্পগুলো । তারপর একদিন, সবাই এসে হাজির হল ওতোমোর বাড়ি । সবার ফিসফাস থেমে গেলে ওতোমোর চাকরপ্রধান বলল, ‘প্রভু আমাদের একটা কথা ছিল’
‘বলে ফেল’
‘কাঁটা মাথার গল্পগুলো শুনেছেন ? অনেকেই নাকি দেখেছে .. ওর আত্মার শান্তি চেয়ে একটা শ্রাদ্ধ প্রায়শ্চিত্ত করে দিলে হত না ?’
‘কোন দরকার নেই’ চায়ের কাপে চুমুক দিয়ে বলে উঠলেন ওতোমো, ..‘আমি জানি ব্যাটা মরার আগে যেভাবে বলছিল কথাগুলো, ভয় পাবারই কথা । কিন্তু তোমরা বিশ্বাস করো তোমাদের ভয়ের কিছু নেই ।’
‘কিভাবে প্রভু ?’
‘ব্যাপারটা আসলে খুবই সহজ । ’ কাপটা নামিয়ে রাখলেন ওতোমো, .. ‘ লোকটা কিন্তু আমাদের ভয়ের যথেষ্ঠ কারন হতে পারত । তোমরা যেসব আজগুবি গল্প ফেঁদেছো তার হয়ত কিছু সত্যিই হয়ে যেতে পারত । কারন আমি দেখেছি, আমি জানি । তোমরা কল্পনাও করতে পারবে না মানুষের অন্তিম ইচ্ছা কতটা ভয়ঙ্কর একটা ব্যাপার হতে পারে । ওইদিন ওর চোখে তীব্র ঘৃণা দেখে ভয় পেয়ে গিয়েছিলাম, বুঝতে দেইনি কাউকে। আমাকে ঠান্ডা মাথায় শুধু একটাই চালাকি করতে হয়েছে । ওকে ওর প্রতিশোধ ভুলিয়ে দিয়ে পাথরে কামড়ের বাজে গল্প ফাঁদতে হয়েছে । মরার আগ মূহুর্ত পর্যন্ত ও শুধু পাথরের কথাই চিন্তা করছিল । ওটাতে কামড় দেয়াই হয়ে উঠে ওর একমাত্র উদ্দেশ্য । তাই মরে গিয়ে যখন ওর প্রেত পাথরে কামড়ে ধরল, তখনই শেষ হয়ে গিয়েছিল সবকিছু । কামড় ছাড়া বাকিসব ও ভুলে গিয়েছিল মরার সাথে সাথেই । তোমরা সব নিশ্চিন্ত মনে বাড়ি যেতে পারো । আমার মনে হয় এ নিয়ে সামনে আর কিছুই হবে না ।’
সত্যিই, এরপরে আর হল না কিছুই ।
Lafcadio Hearn এর Diplomacy কাইদান অবলম্বনে

