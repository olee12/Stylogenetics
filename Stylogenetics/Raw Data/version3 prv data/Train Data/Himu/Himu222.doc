বিভিন্ন ব্যাঙ্কনোটে প্রাণীর প্রতিকৃতি



বিশ্বের পয়সাওয়ালা দেশগুলির ব্যাঙ্কনোটের ছবি দিচ্ছি, কারণ গরীবের বউ সবার ভাবী।
শুরু করি অস্ট্রেলিয়া দিয়ে।

  অস্ট্রেলিয় এক ডলারের নোট, ১৯৮৩ সালে ইস্যু করা। রাণী দ্বিতীয় এলিজাবেথ একা থাকলে কথা ছিলো, সাথে আবার কোট অব আর্মসের দুই পাশে ক্যাঙারু আর এমু। শুধু তা-ই নয়, উল্টোপিঠে আদিবাসীদের শিল্পকর্ম, সেখানেও নানা জীবজন্তুর ছবি। 
  এক ডলারের কথা ছাড়ি, আসুন দুই ডলারের কথা বলি। অস্ট্রেলিয় দুই ডলারের নোট, ১৯৮৫ সালে ইস্যু করা। এখানেও এক পিঠে জন ম্যাকআর্থার আর একটা আস্তভেড়া, উল্টোপিঠে উইলিয়াম ফারার আর গমের শীষ।
  পাঁচ ডলারের নোটটা দেখুন, ১৯৯০ সালে ইস্যু করা। এখানে এক পিঠে জে. ব্যাঙ্কস, উল্টোপিঠে সি. কিশোম। আরো কিছু ইকড়িমিকড়ি চামচিকড়িও রয়েছে। অনেক আদমসন্তানের মাথা দেখা যায়


  ১৯৯২ সালে ইস্যু করা পাঁচ ডলারের নোটে আবার রাণী দ্বিতীয় এলিজাবেথ। রাণী দ্বিতীয় এলিজাবেথ রাষ্ট্রের মাথা, তাঁর মাথা তো নোটে থাকবেই। তাঁর মাথা থাকবে না তো কার মাথা থাকবে? কিন্তু কেন তাঁর মাথা থাকবে?


  কী আপদ, ১৯৯৮ সালে ইস্যু করা নোটেও রাণীমা। এদের রাণীমা ফেটিশ তো কিছুতেই যাচ্ছে না নোট থেকে। অতি ভক্তি চোরের লক্ষণ। কিন্তু নোট ওদের, ভক্তি ওদের, আমার কী বলার থাক্তে পারে? ওরা চাইলে রাণীর ছবি দিক, চাইলে ক্যাঙারুর ছবি দিক, আমার কী?


  ২০০১ সালে এসে ইস্যু হওয়া পাঁচ ডলারের নোট থেকে অবশেষে রাণী দ্বিতীয় এলিজাবেথে হঠেছেন,  কিন্তু আপসোস, তাঁর জায়গা দখল করে বসেছেন দুইজন ব্যক্তি, এইচ. পার্কস আর সি. এইচ. স্পেন্স। 


  ১৯৯১ সালে ইস্যু করা দশ ডলারের নোটের দুই পিঠে গ্রীনওয়ে আর লসনের ছবি। নাহ, প্রাণীর প্রতিকৃতি হঠছে না নোটের গা থেকে। এদের রগে রগে মজ্জায় মজ্জায় বাতিল-বেদাতের জীবাণু।


  আর ১৯৮৮ সালে ইস্যু করা দশ ডলারের নোটে ক্যাপ্টেন কুক। ক্যাপ্টেন কুক একা নন, একজন আদিবাসীর আবক্ষ প্রতিকৃতিও দেখা যাচ্ছে। সে আবার বেপর্দা। বোঝাই যাচ্ছে আমল-আকিদার ব্যাপারে অস্ট্রেলিয়ানদের কোন হুঁশ হয় নাই এখনো।


  ১৯৯৮ সালে ইস্যু করা দশ ডলারের নোটে প্যাটারসন, গিলমোর আর ঘোড়া। ঘোড়া একা নয়, ঘোড়ার পিঠে ঘোড়সওয়ার রয়েছে। একে রামে রক্ষা নাই, সুগ্রীব দোসর। কে এদের বোঝাবে. কে দেখাবে সত্যের সরল পথ, আর আলো?


  ২০০৬ সালে ইস্যু হওয়া দশ ডলারের নোটে দেখতে পাচ্ছি এবি "ব্যাঞ্জো" প্যাটারসন আর মেরি গিলমোরকে। এঁরাও বিভিন্ন কারণে স্মরণীয়, বরণীয়।


  ভেবেছিলাম ১৯৯৮ সালে ইস্যু হওয়া কুড়ি ডলারের নোটে এসে বোধহয় এদের একটু হুঁশজ্ঞান হবে, কিন্তু ওখানেও মেরি রাইবি আর রেভারেন্ড জন ফ্লিনের চেহারা, আর পবিত্র প্রাণী উট (পবিত্র জকিসহ)। 


  ১৯৯৫ সালে ইস্যু হওয়া পঞ্চাশ ডলারের নোটেও বেদাতি কাজকর্ম চলছে সমানে। ডি. উনাইপন আর ই. কাওয়ান এর ছবি দেখা যাচ্ছে দু'পিঠে। 


  ১৯৯৬ সালে ইস্যু হওয়া একশো ডলারের নোটে এন. মেলবা আর জে. মোনাশের ছবি শোভা পাচ্ছে। হায় রে, কোথায় যাই? বড়লোক হয়েও শান্তি নাই।




আমার কেন যেন মনে হয় অস্ট্রেলিয়ায় কোন মুমিন ব্যক্তি বাস করলে পদে পদে গুনাহগার হন  । 

ছবিসৌজন্য ব্যাঙ্কনোটস ডট কম।


 
