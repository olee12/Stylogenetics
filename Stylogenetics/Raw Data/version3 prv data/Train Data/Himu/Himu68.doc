পিঠটা একটু চুলকে দিন না!




এই পোস্টের অবতারণা দীর্ঘদিন ধরে বেশ কিছু দিক থেকে পাওয়া ফিডব্যাকের স্তুপ থেকে। আজ বহুতমবারের মতো একটা ফিডব্যাক পেয়ে লিখছি।
সচলায়তনে "ভালো" লেখাকে উৎসাহিত করা হয় সবসময়। ভালো-র অর্থ করা যেতে পারে, যে লেখা ভাবায়, যে লেখা বিনোদন দেয়, যে লেখা একাধিকবার পঠিত হবার সম্ভাবনাকে উসকে দেয়, যে লেখা নতুন চিন্তাকে পাঠকের সামনে হাজির করে। 
যে কাজটি আমাদের এখন করতেই হবে, সেটি হচ্ছে "ভালো" মন্তব্যকে উসকে দেয়া। এখন প্রশ্ন হচ্ছে, ভালো মন্তব্য কী?
আমরা যখন সচল শুরু করি, তখন অপবাদ রটানো হয়েছিলো, আমরা একটি পিঠ চুলকাচুলকির বৈঠকখানা খুলতে যাচ্ছি। সুফিচর্মাবৃত একটি নিতান্ত অসুফির গর্ভ থেকে এই অপবাদশিশুটির জন্ম। কিন্তু কাজটি করে সে আমাদের মনের মধ্যে একটি সতর্কতাও তৈরি করে দিয়েছিলো, যাতে এমন কিছুতে আমরা পরিণত না হই।
সচলে প্রতিদিন মনে ছাপ ফেলার মতো লেখা আসে। দারুণ বৈচিত্র্যময় সব লেখা, আমরা প্রবল উৎসাহে নানা প্রশংসাসূচক মন্তব্যও করি। কিন্তু একটি উদ্বেগজাগানিয়া প্রবণতা লক্ষ করছি, যত দিন যাচ্ছে, মন্তব্যের ধার কমে যাচ্ছে। পড়ে থাকছে ভোঁতা, অযথা প্রশংসাবাক্য। আমি মন্তব্যকারীদের নিরুৎসাহিত করতে চাই না, কিংবা নিন্দাও করছি না, কিন্তু ভেবে দেখুন, গালভরা বিশেষণের পরিবর্তে আপনি যদি আপনার সহসচলকে বলেন ভালো লাগার কারণ (কিংবা খারাপ লাগার কারণ), আপনি যদি আবেগের রাশ একটু টেনে তাতে এমন কিছু যোগ করেন, যার ফলে সে পুনরায় এমন আরেকটি লেখা লিখতে উৎসাহিত হয়, লাভটা কিন্তু লেখকেরই। 
প্রশংসার উল্টোটা নিন্দা, নিন্দা করতে আমি বলছি না। আমি বলছি না আজ থেকেই চলুন একেবারে আছোলা বাঁশ নিয়ে ঝাঁপিয়ে পড়ি আরেকজনের ওপর, কিন্তু আসুন মন খুলে বলি ভালো-না-লাগা নিয়ে। হয়তো রুষ্ট হবেন লেখক, তারপরও বলি। লেখকের রোষের আয়ু ধরানো সিগারেটের মতোই। তিনি উল্টে চড়াও হবেন আপনার ওপর? হতে দিন না! শুনুন তাঁর কী বলার আছে আপনার খারাপ লাগার ব্যাপারে? তারপর নাহয় আপনিও বললেন? আলাপ গড়াতে থাকুক।
লাগামহীন প্রশংসাবাক্য অযথা সবাইকেই প্রশ্নবিদ্ধ করবে। আসুন আরো যত্নবান হই প্রশংসার ব্যাপারে, আরো সাহসী হই ত্রুটিনির্দেশের ব্যাপারে। কারণ আমরাই আমাদের কল্যাণকামী। আজ আপনার কথা শুনে আমার সাময়িক মন খারাপকে মূল্য দেবেন না। কাল আপনার কথা ঠিকই কাজে লাগিয়ে আমি হয়তো এমন কিছু লিখবো, লাখ টাকা দিলেও যার ত্রুটিনির্দেশ আপনি করতে পারবেন না।
মডারেটরদের প্রতি অনুরোধ থাকবে, অতিথিদের বল্গাহীন স্তুতিমাখা মন্তব্যের রাশ টেনে ধরতে। অতিথিদের কাছ থেকে আমরা চাইবো সমালোচনার শক্তি। লক্ষ্য করুন, সমালোচনা --- নিন্দা বা খিস্তি বা নিরুৎসাহিত-করা-বাক্যবাণ নয়। আমরা দেখতে চাই আমাদের অতিথিদের বিবেচনাবোধ কতটা প্রখর। সচলায়তন হোক বিবেচক মানুষদের সম্মিলনস্থল।
সচলদের ওপর মডারেটরদের কোনো নিয়ন্ত্রণ নেই, তাই তাঁদের কাছে অনুরোধই সম্বল। আমাদের চারিত্র্য ধরে রাখতে এই পদক্ষেপ জরুরি। একদিন দু'দিন তিনদিনের জন্যে নয়, সবসময়ের জন্যেই।
খুব ভালো লাগলো আর চরম জঘন্য লাগলো, এই দুই সাদা কালোর মাঝে অযুত ধূসর এলাকা অব্যবহৃত পড়ে থাকছে। আর একজন আরেকজনকে বলছি, মন রে, কৃষিকাজ জানো না? এ দিন ফুরাক।
পিঠটা চুলকে দিন। চুলকে চুলকে দাগ ফেলে দেখিয়ে দিন, পিঠের কোথায় কী সমস্যা। 


