প্রায়নেভারেস্ট পোস্ট: সর্বত্র অন্নপূর্ণা-৪ এর ছবিকে এভারেস্টের ছবি হিসেবে চালিয়ে দিচ্ছে মুসা ইব্রাহীম ও তার পৃষ্ঠপোষক মিডিয়া




আগেই উল্লেখ করেছিলাম, মুসা ইব্রাহীমের এভারেস্ট জয়ের কোনো সপক্ষে সুস্পষ্ট প্রমাণ দিতে পারে, এমন কোনো ছবি বা ভিডিও আমজনতার দৃষ্টিগোচরে আনা হয়নি। 
পরিবর্তে মুসা এবং মুসার পৃষ্ঠপোষক মিডিয়াগোষ্ঠী আশ্রয় নিয়েছে একটি কৌশলের। সর্বত্র মুসার অন্নপূর্ণা-৪ অভিযানের ছবি এভারেস্ট প্রসঙ্গে চালিয়ে দেয়া হচ্ছে। বাংলাদেশের অনেকেই জানেন না, কোনটি কোন অভিযানে গিয়ে তোলা ছবি। আলাদা করে না বললে বোঝার উপায়ও নেই।
এই কদর্য কৌশলটির কিছু প্রমাণ এই পোস্টে উপস্থাপন করছি।
বাংলাদেশের মাটিতে পা রাখার আগেই কাঠমাণ্ডুর ত্রিভূবন এয়ারপোর্টে মুসাকে সংবর্ধনা দেয়ার জন্যে কী কূট কৌশলের আশ্রয় নিয়েছে মুসা ইব্রাহীমের সাঙ্গপাঙ্গরা।

ছবিটিতে ধরা ব্যানারে দেখতে পাবেন, পাহাড়ের পটভূমিতে তিনটি ছবি। মাঝখানের দীর্ঘ ছবিটি মুসার অন্নপূর্ণা-৪ অভিযানে গিয়ে তোলা একটি ছবি থেকে ক্রপ করা। মূল ছবিটিতে তৌহিদ হোসেনও সাথে ছিলেন।

ব্যানারে ডানদিকে আমরা দেখতে পাচ্ছি মুসা ইব্রাহীমের একটি ক্লান্ত ছবি, কোন একটি তাঁবুর ভেতরে। বিবিসি বাংলা তাদের ২৫ মে, ২০১০ তারিখের রিপোর্টে এ ছবিটি প্রকাশ করেছিলো [১]। প্রকৃতপক্ষে ছবিটি তোলা হয়েছে অন্নপূর্ণা-৪ অভিযানে, মূল ছবিতে দেখুন মুসার পাশে সারিন প্রকাশ প্রধানকে দেখা যাচ্ছে।

সেক্ষেত্রে প্রশ্ন হচ্ছে, মুসা কেন তার এভারেস্টের কোনো ছবি সরবরাহ করলেন না? ধরে নিলাম বিবিসিকে তিনি এভারেস্টে তোলা কোনো ছবি দিতে অরাজি, কিন্তু ঢাকায় তার বন্ধুদের কাছে তো স্বাগতম ব্যানারের জন্যে এভারেস্টের ছবি সরবরাহ করতে কোনো বাধা নেই। নেপালে অবস্থান করছিলেন যতক্ষণ, এভারেস্টের কোনো ছবি বাংলাদেশের কোনো মিডিয়ায় প্রকাশ পায়নি। ১৮ জুন, ২০১০ তারিখে তিনি ডেইলি স্টারে একটি অস্পষ্ট ছবি প্রকাশ করেন এভারেস্টে তোলা বলে। ঐ ছবিটিও যে এভারেস্টে তোলা হয়েছে, এমন কোনো সুস্পষ্ট প্রমাণ মুসা দিতে পারেননি। 
শুধু তা-ই নয়, দেশে ফেরার কয়েক সপ্তাহ পর মুসাকে সংবর্ধনা দেয়ার ব্যবস্থা করেছিলো তার ভক্তের দল। সেই ভক্তের দলকেও মুসা সরবরাহ করেছেন তার অন্নপূর্ণা-৪ অভিযানের ছবি। 

এবার আসুন আমরা ছবিতে মুসার পেছনে টাঙানো ব্যানারে পর্বত অভিযানের ছবিটি মন দিয়ে দেখি।

এই ছবিতে মুসা ইব্রাহীম, তৌহিদ হোসেন ও সারিন প্রকাশ প্রধানকে দেখা যাচ্ছে। সাথে আরো দুই শেরপা, ছবি তুলছেন আরেক শেরপা।
উল্লেখ্য, নেভারেস্ট সিরিজের প্রথম পর্বে মুসা ইব্রাহীমের অন্নপূর্ণা-৪ নিয়ে বক্তব্যের অসঙ্গতি আমি তুলে ধরে দেখিয়েছি, তিনি সত্য কথা বলছেন না।
মুসা এভারেস্ট শীর্ষে তোলা কোনো ছবিই দেখাতে পারছেন না, যা তার এভারেস্ট শীর্ষজয়কে প্রমাণ করতে পারে। প্রায় চার মাস হতে চললো, বাংলাদেশ তার কথিত প্রথম এভারেস্টজয়ীর এভারেস্ট শীর্ষে তোলা কোনো ছবি বা ভিডিও দেখতে পায়নি।
সম্ভবত, এমন কোনো ছবি বা ভিডিওর অস্তিত্বও নেই। তার শেয়াল পণ্ডিতের মতো বারেবারে ঝুলি হাতড়ে বের করে আনতে হয় অন্নপূর্ণা-৪ এর পাদদেশে তোলা কয়েকটি ছবিকেই। আর এ কাজ করে তিনি পার পেয়ে যাচ্ছেন সরলচিত্ত অডিয়েন্সের পর্বত সম্পর্কে পর্বতপ্রমাণ অনভিজ্ঞতার জোরেই।

তথ্যসূত্র:
[১] "২জুন ঢাকা ফিরছেন মুসা ইব্রাহীম", বিবিসি বাংলা


