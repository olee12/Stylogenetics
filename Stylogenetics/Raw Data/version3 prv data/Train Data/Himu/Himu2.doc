আকাশকুসুম



সেদিন স্বপ্নে খুব মনোযোগ দিয়ে মহাত্মা গান্ধীর নামে হত্যা মামলার তদন্ত দেখছিলাম। চাপাবাজি নয় একটুও, একেবারে বর্ণে বর্ণে সত্যি। মহাত্মার বিরুদ্ধে অভিযোগ খুব শক্ত, তিনি কাকে বা কাদের যেন রীতিমতো ছুরি মেরে খুন করেছেন। ছুরিটাকে তোয়ালে দিয়ে জড়িয়ে এনে সবাইকে দেখানো হচ্ছে। বাপুজি তাঁর সামান্য বস্ত্র পরে এক কোণায় কাঁচুমাচু হয়ে বসে আছেন। কে যেন খুব হাঁকডাক দিচ্ছে।
ঘুম ভেঙে গেলো সময়মতো। বেশিরভাগ স্বপ্নই মানুষ ভুলে যায় ঘুম ভাঙার কয়েক সেকেন্ডের মধ্যে, এটা বেশ গেঁথে গেছে মাথার ভেতরে।
তবে কিছু আকাশকুসুম জেগে জেগেই দেখি। কিছুদিন আগে জার্মান রেলসংস্থা ডয়েচে বান এর ওয়েবসাইট ঘাঁটাঘাঁটি করছিলাম এক শহর থেকে আরেক শহরে যাবার রেল যোগাযোগের হালত যাচাই করার জন্যে। জার্মান রেলযোগাযোগ বেশ কার্যকরী জিনিস, কিছু জিনিস বাদ দিলে বেশ উপযোগীই বলা চলে, যদিও অনেকেই রেলে চলাচলের বদলে মিটফার (পেইড লিফট বলা চলে) পছন্দ করেন, কিছুটা আর্থিক কারণে, কিছুটা চলার স্বস্তির জন্যে।
আমার আকাশকুসুম ফুটে উঠেছিলো এমন, যে  একদিন বাংলাদেশেও রেলযোগাযোগ এমনি পল্লবিত হয়ে উঠবে। ঢাকা থেকে চট্টগ্রাম, বা ঢাকা থেকে কুমিল্লা, কিংবা কিশোরগঞ্জ থেকে লাকসামযাত্রাও সহজ হয়ে উঠবে রেলের কল্যাণে। আর, নতুন লাইন বসুক না বসুক, টিকেট কাটার ব্যবস্থাটা সহজ হয়ে উঠবে।
তথ্যপ্রযুক্তি নিয়ে আমরা মুখে প্রচুর ফেনা তুললেও অনেক গুরুত্বপূর্ণ খাতকে আমরা তথ্যপ্রযুক্তি দিয়ে সজ্জিত করতে পারিনি। ব্যাংকিং তার মধ্যে একটা। নিরাপত্তার খাতিরে অনলাইন লেনদেন দেশে বিকশিত হতে পারেনি। এটিএম বুথ-ব্যবস্থা যদিও তৃতীয় প্রজন্মের দেশী ব্যাংক আর বিদেশী ব্যাংকগুলির কল্যাণে সম্প্রসারিত হয়েছে, নিরাপত্তার কথা ভাবলে সেগুলি থেকেও সাবধান হতে হয়। হের চৌধুরী একবার জানালেন, তাঁর এক পরিচিত ভদ্রলোককে রাত পৌনে বারোটার দিকে ছিনতাইকারী ধরে পাকড়াও করে একটা এটিএম বুথে নিয়ে গেছে। সেখানে দিনে সর্বোচ্চ কুড়ি হাজার টাকা তোলা যায়। এগারোটা পঞ্চান্নতে একবার, আর বারোটা পাঁচে আরেকবার সেই ভদ্রলোককে মোট চল্লিশ হাজার টাকা তুলে সশস্ত্র ছিনতাইকারীর হাতে তুলে দিতে হয়েছিলো। একই ঘটনা ঘটতে পারে অনলাইন ব্যাঙ্কিঙের ক্ষেত্রেও। তবুও বলি, অনলাইন ব্যাংকিঙের সুবিধাগুলো দেশে জরুরি ভিত্তিতে চালু করা উচিত। প্রকৌশল বিশ্ববিদ্যালয়ে যতবার ফি জমা দিতে যেতাম, এই কথাটা মাথায় ঘুরতো। পুরো একটা দিন জলাঞ্জলি দিতে হতো ফি দিতে গিয়ে, হাজার তিনেক ছাত্রছাত্রীর জন্যে তিন বা চারজন অসহায় ব্যাংককর্মী সেখানে মুখে ফেনা তুলে কাজ করতেন, তাদের সামনে ছোট ঘরে ঘিঞ্জি লাইন ধরে আমরাও মুখে ফেনা তুলে দাঁড়িয়ে থাকতাম। এই একই সফেন দৃশ্য প্রতিদিন প্রত্যেকটা সরকারি ব্যাঙ্কে দেখা যায়, দেখা যায় কিছু বেসরকারি ব্যাঙ্কেও। 
অথচ খুব সহজেই এই ঝামেলার হাত থেকে নিষ্কৃতি পাওয়া যেতো বলে বিশ্বাস করি। যে কোন ধরনের বিল যদি অনলাইনে মেটানোর সুযোগ দেয়া হতো গ্রাহকদের, তাহলে যে বিপুল পরিমাণ সময় বাঁচতো মানুষের, তা অন্য কাজে লাগতো। কোন বিল দিতে যাওয়া মানেই বিশ-তিরিশ টাকা রিকশাভাড়া খরচ, দেড় থেকে তিন ঘন্টা সময় পন্ড। একে মোট গ্রাহক সংখ্যা দিয়ে গুণ করা হলে ক্ষতির মোট পরিমাণ বেরিয়ে আসে।
এ কথা সত্য যে টেলিযোগাযোগব্যবস্থা আগের চেয়ে বহুগুণে সম্প্রসারিত হয়েছে, কিন্তু তা মানুষের জীবনকে যতটুকু সহজ করে তুলতে পারতো, সেই সম্ভাবনার (পোটেনশিয়াল) কত শতাংশ বাস্তবায়িত হয়েছে? ঢাকা থেকে রেলে চট্টগ্রাম যেতে হলে আমার বন্ধু দস্তগীরকে মিরপুর থেকে কমলাপুর যেতে হচ্ছে টিকেট কেনার জন্যে। রেলের টিকেটের সাথে যোগ করতে হবে এই সময় আর যাতায়াতের খরচ। যদি রেলের টিকেট কেনার ব্যবস্থা অনলাইন হতো, তাহলে বাড়তি খরচটা দস্তু হারামজাদার বহন করতে হতো না। সে অনলাইনে টিকেট বুক করতো, উত্তরে একটা বড়সড় বারকোড পাঠানো হতো তাকে, সেটা প্রিন্ট করে নিয়ে সে যাত্রার সময় স্টেশনে হাজির হতো, বারকোড রিডার দিয়ে চেক করে টিটি তাকে স্টেশনে ঢুকতে দিতো। দস্তু যদি বাসে করে মিরপুর থেকে কমলাপুর যাওয়া-আসা করে, তাহলে তার খরচ হবে পঁচিশ টাকা আর তিনঘন্টা। দস্তু যদি ট্যাক্সি করে যায়, তাহলে তার খরচ হবে আড়াইশো টাকা আর দুইঘন্টা। ওদিকে একটা প্রিন্ট আউটের জন্যে দস্তুর খরচ পড়তো একটাকা আর এক মিনিটের মতো। আমাদের রেলের টিকেট ব্যবস্থা একটা অব্যক্ত মোটাসোটা অপরচুনিটি কস্টের বোঝা আমাদের কাঁধে চাপিয়ে দিচ্ছে, অযথাই, বিকল্প ব্যবস্থা গ্রহণ না করে। 

