শেরালী-এগার (মুক্তির মন্দির সোপান তলে-৩)



আগুন লাগলে মন পোড়া যায়
দেখে নাতো কেউ।
পানি ঢালে দুই নয়নে
নিভে আগুন কৈ!
কাঁচা সোনার মত শোল মাছের পোনা, ভরা যৌবনে, ভাদ্রের গলায়, সোনার হারের মত অলংকার হয়ে, বর্ষার শোভা আরো বাড়িয়ে দিয়েছে। শেরালী সুন্দরের বন্দনা করতে শেখেনি। বিনাশেই মুক্তির আনন্দ খোঁজে। এত সুন্দর মাছের পোনা গুলো বড় হয়ে কালচে সাপের রং ধারণ করে কেন! সব জীবনই কী পরিণত বয়সে শৈশবের মাধূর্য্য হারিয়ে বেঁচে থাকার সংগ্রামে এমন কঠিন কঠোর হয়ে উঠে? হয়ত এ কারণেই শেরালী নির্মম নিষ্ঠুর ভাবে গেঁথে ফেলছে বড়শিতে একটার পর একটা সোনালী মাছের পোনা। জট বেঁধে থাকে বলে, জটলার ভেতর আদার ছাড়া বড়শি ফেলে টান দিলেই গেঁথে যাচ্ছে একটার পর একটা। কেরামত মাওলা বেঁচে থাকলে শেরালী এ বড়শি হাতে নেয়ার সাহস কখনই সঞ্চয় করতে পারতো না। তবে রতনের সাথে হয়তো ছল-চাতুরী করে জিততেও পারতো। বাবার সাথে কখনো তেমন খাতির তৈরী হয়নি শেরালীর। তাই তার মৃত্যুতে তেমন আফসোসও নেই। তবে রতনের জন্য মনটা মাঝে মাঝে মোচড় দিয়ে উঠে। ঈর্ষা ছিল রতনের শক্ত সমর্থ শরীরের উপর। কিন্তু ভরসাও ছিল। সেবার দবার সাথে চারা-খেলা নিয়ে লেগে গেল। দবা সমানে কিল ঘুষি চালিয়ে শেরালীকে প্রায় তক্তা বানিয়ে ফেলছিল। এমন সময় চিৎকার শুনে রতনের আর্বিভাব। দবার ঘাড়টা ধরে কুত্তার ছাওয়ের মত শূন্যে তুলে ছেড়ে দিল রতন। দবা মরি কি বাঁচি দৌড়। শেরালীর খুব মজা লাগছিল দেখে। আর মনে মনে বলছিল; জাননা যাদু, অমি কার ভাই? আমার সাথে লাগলে মজা খবর আছে! কিন্তু এখনতো রতন নেই, শেরালী একা। যার যা খুশী শেরালীকে করতে পারে। টু শব্দটিও করতে পারবে না। একটু অসহায় বোধ করছে শেরালী।
মায়ের তিন কূলে কেউ নেই। শেরালী দাদা-দাদী, নানা-নানী কাউকে দেখেনি। এই ভিটেয় কোন আত্মীয়ের পা পড়েনি কখনো। নানির ঘরে ছুইকা (নব জাতক) অইলেই টাহুইরায় (ধনুষ্টংকর) ধরত। ছুইকা অইয়া বাঁচত না। এর জন্য মা যখন বেঁচে রইলেন, পাঁচ দিন বয়সে নাম রেখেছিলেন হুরুণী ( ঝাড়ুদার)। অবহেলায় যেন টাহুইরায় হুরুনিরে ফালায়া যায়! হুরুনিকে "টাহুইরায়" ফেলে গেছে ঠিকই কিন্তু নিয়ে গেছে হুরুনির মাকে। অভিশপ্তের জীবন হুরুণীর অসহনীয় হল। বাবা রামচন্দ্র পুর বাজারে নাওঘাটে কুলির কাজ করতো। নাওয়ের মাল রেল গাড়িতে তুলতো। ছয় পারি বোঝা বা হাতে উঠাতো। এমন জোর ছিল গায়ে। পাক ভারত যুদ্বের সময় রামচন্দ্রপুর বাজারেও হিন্দু মুসলীম দাঙ্গার ঠেলা লাগে। সে দাঙ্গা মেটাতে পুলিশের গুলিতে এতিম হয় হুরুণী। দশ-বার বছর বয়সে, আরেক এতিমের সাথে পাড়ার লোকের ঘটকালিতে জীবনের ঘাট-ছরা বাঁধেন। সবাই বলল " হুরুণী, তর কেউ নাই, মাওলার কেউ নাই।
" দুইজনের দুঃখ কষ্ট দুই জনে বুঝবি।
মাঝে মাঝে যখন কেরামত নিজের কষ্ট বুঝানোর জন্য মায়ের পিঠে আইল্লাফাজন (গরু তাড়ানোর বাঁশের দন্ড) ভাংতো তখন লাজে, দুঃখে, কষ্টে অভিমানে মায়ের কোথাও যাওয়ার জায়গা ছিল না। ফোলা পিঠ নিয়ে বাড়ির পেছনের শেওড়া গাছটার তলায় বসে বসে বিলাপ করতো। আর বাপ মাকে অভিশাপ দিত।
টাহুইরায় আমারে কেন ফালায়া গেল!
বাবার তাতে কিইবা আসে যায়।
শেরালী আর রতন গিয়ে সাধাসাধি করতো।
মা বলতেন; তগ মরণ নাই? তগ লাইগ্যাই আমি এই অশুরের ঘর ছাইরা যাইতে পারি না।
ওরা বুঝে নিতো, সাধাসাধিতে কাজ হয়েছে।
ম্লান মুখে রান্না চড়াতেন, না হলে বাছারা কী খাব!
এখন মায়ের আর সেই মার সহ্য করতে হবে না।
রতনের সাথে সুযোগ পেলেই নিজের বাবার চেহারাটা মিলিয়ে নিতেন মা। শেরালী ঈর্ষা করতো। এখন আর তা করতে হবে না। পাড়ার লোকে বলতো রতনের মা, তর পোলায় বলিষ্ঠ হইছে ঠিক তোর বাপের মতো। মা বলতো; দোয়া কইরেন। ঘর থেকে বের হওয়ার সময় বা পায়ের কানি আঙ্গুলের ধূলা বা হাতের কানি আঙ্গুলে নিয়ে রতনের কপালে ছুঁয়ে দিতেন। এখন থেকে হয়তো তা আমার কপালে জুটবে।
"আজ এত দিন পরে, ফাঁসীর দড়ি গলায় পরে, এ সব কথা বলে কোন লাভ নেই। আমিই বা মায়ের জন্য কী করেছি। পোড়া জীবনটার কলংক হয়তো আরো বাড়িয়ে দিচ্ছি। মায়ের "গৌরব" শান্ত সুবোধ ছেলে না হয়ে, প্রতিশোধের বিষ বুকে নিয়ে বিষাক্ত করেছি আপনাদের সুন্দর সাজানো সমাজ সংস্কার। প্রতিশোধের আগুনে জ্বালিয়ে পুড়িয়ে ছাই করেছি আরো কত মানুষের জীবন, সংসার। হয়তো বেঁচে থাকলে আমার রক্ত পিপাসা নষ্ট করতো; আরো কত সুখের নীড়! তার চেয়ে এখন শৈশবেই ফিরে যাই, সেই ভাল।"
(এখানে আমি সামান্য সম্পাদনা করলেও প্রায় সব কথা শেরালীর মতই রেখেদিলাম, _কিরণময়ী বড়ুয়া)
শেরালীর সাফল্যে আজ মায়ের এতটুকু আনন্দ নেই। অবহেলায় সোনালি মাছের পোনা গুলো দেখে নিয়ে, আবার দৃষ্টি প্রসারিত করলেন অজানায়। পিঁড়িতে বসে শূন্য দু'চোখ শূন্যেই মিলিয়ে দেন অনাদরে। আকাশের কিনারায় আজ শকূনের আনাগোনা অনেক বেশি। নীল বেদনার সমুদ্র ঢেকে দিতে, কাশ ফুলের মত ধবল মেঘ, ব্যর্থ চেষ্টা করছে। দিনটি মায়ের মতই নির্লিপ্ত, বড় শান্ত।
শরৎ -এর দিনগুলি এমনই, বিরহীনির বসন্তের মত। প্রিয়ার অভিসারে গোপন প্রনয়ে বিলাসীনী বালিকার মনের মত অবাধ্য ব্যাকুলতার কুসুম প্রস্ফুটিত করে না।
এদিকে দিন দিন মুক্তি ফৌজের অতর্কিতে আক্রমণ বেড়েই চলেছে। আগে শুধু রাতেই হামলা চলত। কিন্তু সেদিন, প্রকাশ্য দিবালোকে বোয়ালমারী বাজারে পেঁয়াজ কেনার ভান করে, লুঙ্গীর খোট থেকে গ্রেনেট বের করে, পাঁকা পেয়ারার মত আস্তে গড়িয়ে দিল, টহলদার পাক বাহিনীর ট্রাকের নীচে। দু'দিন না যেতেই ধানের ডোলে লুকিয়ে থাকা মন্টু রাজাকারকে বিড়ালের বাচ্চার মত চেং দোলা করে সবার চোখের সামনে দিয়ে ধরে নিয়ে গেল। এমন ভয়ঙ্কর পরিস্থিতী মোকাবেলায়; রাজাকার, আলবদর, শান্তি কমিটি পাক প্রভূদের সাথে যুক্তি করে, বালুচর গ্রামে বাবুদের পরিত্যাক্ত দালানে সম্মিলিত বাহিনীর অস্থায়ী ঘাঁটি স্থাপনের সিদ্ধান্ত নিল।
শেরালীদের শোকের সাথে যুক্ত হল ক্ষুধা। নিরাপত্তার কথা এখন মনে নেই। আর নিরাপত্তা দিয়ে হবেই বা কি! আপাততঃ ক্ষিধেই বড় শত্রু। কয়েক জন পাকসেনা সাথে নিয়ে লোকমান রাজাকার ওদের এই পরিস্থিতির কথা ভেবেই বাড়ি এসে উদ্ধারের সংকল্প ব্যক্ত করলো। 
লোকমান রাজাকার: বইন, মুক্তি ফৌজের কীর্তিকলাপ দেখতাছেন তো! হেরা কহন কারে ধরে ঠিক নাই। আমনের কামাই করুণ্যা পোলাডা খাইল, জামাই খাইল। শেষ সম্বল এই (শেরালীর দিকে ইংগিত করে) দুধের ছাওয়ালডা যদি যায়!
পাক হানাদারের একজন ওদের দুঃখে দুঃখি হয়ে আবেগ সামলাতে না পেরে উর্দুতেই বল্লেন: বহিনজী, পাকিস্তান কা লিয়ে আপকা কোরবান হামলোগ কাভী নিহি ভুলেঙ্গে। ইহাপর আপকা হেফাজত করনে ওয়ালা কুই নেহিহে। আপ চলিয়ে হামারা সাথ। যবতক হাস লোগ জিন্দাহে আপকা কুচ নিহি করসাক্তা ইয়ে হারামীকা বাচ্চা মুক্তি ফৌজ। লোকমান ভাই আপ বহিনজীকে আপনা জবানমে থোরা সামঝাইয়ে!
এদের বিণীত অনুরোধ, বর্ববরতার অলংঘনীয় নির্দেশে পরিনত হওয়ার আগেই মা সুবোধ বালিকার মত কাপড়ের পুটলি এক হাতে আর একহাতে শেরালীর হাত ধরে নৌকায় উঠলেন। এমন শক্ত করে মা বুঝি আর কখনো শেরালীকে ধরেন নি। অজানা ভবিষ্যতের আশংকা, এই রমণীর একমাত্র ভরসা, শেরালীর দূর্বল কঁচি হাত কতটুকু দূর করতে পেরেছে!
মাকে ওদের রাঁধুনি নিয়োগের বড় কারণ: ওদের ধারণা মুক্তি যোদ্ধাদের প্রতি মায়ের এক ধরণের ঘৃণা জন্মেছে। ওদের ধারণা হয়তো ঠিক। কিন্তু এদের প্রতি শ্রদ্ধা জন্মানোর কোন কারণও এই হায়েনার দল জীবিত রাখেনি। 
পরের দিন মায়ের লজ্জিত মুখ প্রচন্ড রোদে চুপসে যাওয়া রক্তজবার মত দেখালো। ছেলের দিকে তাকাতে কেমন যেন অস্বস্তি বোধ করছিলেন। বায়তুল মালের মত চেটেপুটে খেয়েছে হায়েনার দল, মায়ের একান্ত ব্যাক্তিগত সম্পদ। কাঁচা মাংস দেখে বিড়ালের শিকারী প্রবৃত্তির মত জ্বলে উঠল শেরালীর চোখ। মায়ের আশংকা তাতে আরো বাড়ে। শেষ সম্বল শেরালী এই হায়েনাদের বিষদাঁতে উচ্ছিষ্টের চেয়ে বেশী কিছুনা। জাপটে ধরে চোখের জলে শেরালীর প্রতিশোধের আগুনে আপাতত ছাইচাপা দিলেন। 
ক্রমশ...

