বই লিখে কেউ কখনো দেউলিয়া হয়নি



জার্মান ভাষায় কিছু কিছু বই পড়ে অনুবাদের খুব শখ হয়েছিল। সময়ের অভাবে বড় 
কোন বই না ধরে ছোট্ট এক রাজ কুমারের অনুবাদ করলাম। নাম দিলাম খোকা বাবু। প্রকাশনা শিল্পের সাথে কোন পরিচয় কখনো ছিল না। কিন্তু প্রকাশক পেয়ে গেলাম সচলায়তনেই।
প্রথম দফায় অনেক ভুল-ভ্রান্তি থাকায় শুদ্ধস্বর পুনঃ মুদ্রণ করেছে বইটি। কয়েক দিন আগে পাঁচটা নতুন কপি নিয়ে এসেছে সুমি। ছবি গুলোতে ব্লু রঙটা একটু বেশী হয়েছে। তাও খুব সুন্দর হয়েছে বইটা। আমি যেমন চেয়েছি, তার প্রায় পঁচানব্বুই ভাগ পূর্ণ হয়েছে। কথা রাখার জন্য শুদ্ধস্বরকে ধন্যবাদ।
রশিদ ভাই নতুন বইটার নব্বুই কপি আমার ছোট ভাইয়ের হাতে দিয়ে দিয়েছেন বহু আগেই। অনেক ব্যক্তিগত জিনিস বাদ দিয়ে সুমি পাঁচ কপি এনেছে আমার জন্য। আনিস ভাইকে এক কপি দিয়ে আমার কাছে রয়েছে মাত্র চার কপি। আনিস ভাই যাচ্ছেন জানুয়ারিতে। আরো কয়েক কপি তিনি নিয়ে আসবেন। অবশ্য আনিস ভাইয়ের নিজের বইও আনতে হবে। 
গত বছর জাহাজী যাযাবরের মোড়ক উম্মোচণের অনুষ্ঠান একটু ঘটা করেই করেছেন আনিস ভাই। কিন্তু বিক্রি-বাট্টা তাতে বাড়ে নাই তেমন একটা। সাথে এনেছিলেন পঁচিশ কপি জাহাজী যাযাবর আর ছোট গল্পের সংকলন অন্ধরাতের গোড়া। বিলি করেছেন আমাদের মাঝে।
এভাবেই আমিও পরিচিত বন্ধু-বান্ধবীদের বিলি করবো একদিন আমার বই। পরিচিত এবং প্রতিষ্ঠিত লেখকরাও বইয়ের বিজ্ঞাপন দেয় পত্রিকায়। সাক্ষাৎকার, বই পরিচিতি, স্বরচিত লেখা পাঠ এসব তো থাকেই। কাজেই তাদের বই কম বেশী বিক্রি হয়। 
অন্তত আমার মতো নাখান্দা নালায়েকের বই তো পাঠক পয়সা দিয়ে কিনবেন না। কাজেই প্রকাশকরা অবিক্রীত বই দিয়ে তাক ভরে রাখেন না। কিন্তু খারাপ লাগে আনিস ভাইয়ের বইগুলোর জন্য। জাহাজী যাযাবরের মতো বই বাংলায় খুব বেশী লেখা হয়নি। জার্মান থেকে সরাসরি বাংলায় প্রথম অনুবাদ করেন আনিস ভাই। অন্যশরীর নামের অনুবাদ সংকলনের অবস্থাও খুব ভাল না। এতো ভাল অনুবাদ তাও তেমন পাঠকপ্রিয় হয়নি। অপরিচিত লেখকের লেখা আমি নিজেও পড়ি না। পাঠককে দোষ দিয়ে লাভ কী!
প্রকাশকরাই বা করবেন কী! ফরমায়েশ মতো ছাপানো বই আমাদেরকে দিয়ে দেন। আমরা গর্ব করি একটা বই লিখেছি। ক’জন পড়ল সেটা কোন ব্যাপার না। বই লিখে কেউ কখনো দেউলিয়া হয়েছে বলে শুনিনি। আমরাও হবো না।  
 
