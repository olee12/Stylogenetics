শেরালী তেইশ (উৎসর্গ সকল নারী সচলকে)



জলের ঘাটে বাঁশী
বাজে গো কমলা
আমরা জলে যাই।
আগের কলসী জলে ভরা
পাছের কলসী কাঙ্খে
ঢেউ লাগিয়ে ভাইসা গেল
রূব্বানের কলসী গো কমলা
আমরা জলে যাই।
রুব্বান কন্যা আর রহিম বাদশার যাত্রা পালার রিহার্সেল শোনার পর থেকে মায়া উপরের গানটার কথা একটু নিজের মত করে নিয়েছে। বাঁ হাতে কলসীর গলা জড়িয়ে ধরে ডান হাত কোমরে রেখে প্রতি পায়ে একটু থেমে থেমে তাল রাখে আর আগের পা আগেই বাড়িয়ে পেছনের পা টেনে আবার
পেছনেই ফেলে। চক্রাকারে ঘুরতে ঘুরতে গায়;
জলের ঘাটে বাঁশী বাজ এ গো কমলা
আমরা জলে যাই।
আছাড় খাইয়া ভাইঙ্গা গেল
রূপবানের কলসী গো কমলা
আমরা জলে যাই।
মায়ার গলায় রূব্বানের ভাঙ্গা কলসীর বিবর্তন অমুলক নয়। দেব-দেবী আর রাজা-বাদশাহদের রোষানলে সীতা, বেহুলা রূপবানদের বনবাসে, মান্দাসে স্বামী নামক দেবতাদের প্রাণ রক্ষায় অতিমানবীয় পরীক্ষা দিতে হয়। অর্ধেক মানবী আর অর্ধেক দেবীত্বের আকাঙ্খায় পুরুষ শ্রোতারা উৎর্কীণ হয়ে থাকে। কিন্তু তাদের বাসনায় সমন্বয় ঘটাতে বিধাতা পুরুষ সে সকল উপাখ্যানে শেষ পর্যন্ত নারীকে আর দেবীত্বের মর্যাদায় আসীন করেন না!
বাল্যে পিতার আশ্রয় শেষে, যৌবনে স্বামীর আশ্রয়ে থাকতে থাকতেই নারী, বার্ধ্যকে ছেলের গলগ্রহ হতে পুত্র সন্তানের কমনায় বলে;
একটি পুত্র দেরে আল্লাহ,
একটি পুত্র দে,
কামাই খাইবার সাধতো নাইরে
মাটি দিবো কে?
সে সব উপাখ্যানের বাইরে দাঁড়িয়ে নারী যদি রক্ত-মাংসের মানুষের মত কাম-ক্রোধে আসক্তি দেখায় তবেই সমাজপতিরা গোস্বা করেন।
অপয়া বালিকা-বধূ বৃদ্ধ-স্বামীর সহমরনে সাথী হয়েছে। তখন পূন্যবান লোকে কাশীরাম দাসের অমৃত সমান মহাভারতের কথা মন দিয়ে শুনেছে! রামায়নে সীতার দুঃখে কত মানুষের চোখের জল নাকের পানির সাথে মিশেছে! হ্রেষা রবে মর্দরা সেনদের রক্তে তরবারি রঞ্জিত করে ভারতে সালতানাত কায়েম করার পর রাম-লক্ষণ-সীতার শোকগাঁথায় ভাটা পরে। রাজর্ষিদের দাক্ষিণ্য মিটাতে দরিদ্র বণিকেরা সুলতানের সহযোগী হয়ে সওদাগরী উপঢৌকন লাভের পর; বেহুলার দুঃখে বুক ভাসায়।
এখন বেলায়েতের মানুষ বংশবৃদ্ধির জোরে ভারতবাসী সেজেছে। বহুদেবত্বের হিন্দু পুরানে অশ্রু বিসর্জণ অনভিপ্রেত। তাই রহিম বাদশাহ আর রূপবান কন্যা নাম নিয়ে নারীর অসহায়ত্বে পুরুষের ক্রন্দনরোল রচিত হয়েছে। দেবদেবীর জায়গায় বাদশাহ-র পুত্রানুতাপে রূপবান নারীর আত্মত্যাগের মহিমা অভিনীত হচ্ছে। সীতা আর বেহুলা রূপবানে রূপান্তরিত হয়েছে। কাহিনী যা ছিল তাই রয়ে গেছে।
সোনার বাংলা যাত্রা পালার কুশিলবরা বিবেকের "আল্লা-হরি, রাম-রহিমে কোন প্রভেদ নাই রে" গানের শেষবাণী গাওয়ার আগেই আইউব খানের হুক্কায় টান দেয়ার মর্দরা বাংলার মঞ্চ দখল করেছে। বিসমিল্লাহ বলে এখন সে মঞ্চে সেনাপতির প্রবেশ।
তারই অংশ বিশেষ পাল বাড়ীর প্রাইমারী স্কুলে অভিনীত হবে। খাল কাটলে তো কুমির আসবেই। সে ভাবেই গ্রাম সরকারে লোকমান রাজাকাররা নেতা হয়েছে। মুক্তিযুদ্ধে পরাজিত হয়ে সৌদি আরবে পালিয়ে গিয়ে জীবন ও জীবীকা, দুটোই রক্ষা করেছে। উপরি পাওনার মত আলহাজ টাইটেল সাথে নিয়ে সুযোগ বুঝে এখন জনসেবার বাসনায় গ্রাম সরকারে লোকমান হাজী সভাপতি হয়েছে। সিংহাসন দখলের রক্তপাত মুছতে "আমরা শক্তি আমরা বল" শ্লোগান মুখে নিয়ে সমবেত ছাত্রদলকে রূপবানের ক্রন্দনে উৎসাহিত করাই আপাততঃ গ্রাম সরকারের প্রধান দায়িত্ব।
তারই অশং হিসাবে ছাত্রদলের আজকের সমাবেশ। সেখানে লোকমান হাজী উপস্থিত হয়ে সমবেত ছাত্রজনতাকে উদ্দেশ্য করে বলেন; নওজোয়ানরা তোমরা আমাদের দেশের ভবিষ্যৎ। এদেশ এবং সমাজের ভাল-মন্দের দায়ীত্ব তোমাদের হাতে বুঝিয়ে দিয়ে আমরা বাকী জীবন আল্লাহর নাম জপতে জপতে পার করতে চাই। তো, বাবারা দেশের খোঁজ-খবর তোমরা কিছু রাখ? আমার তো মনে হয় না। শক্তি ও বলের অধিকারী ছাত্ররা বোকার মত একে অন্যের মুখের দিকে তাকায়! ঘটনা কী! বল আর শক্তির সাথে বুদ্ধি মিলিয়ে হাজী সাহেব বলেন; গ্রামে অনেক অনাচার হচ্ছে। তোমাদের কঁচি মাথায় তা ঢুকবার কথা নয়। শোন মিয়ারা; মাওলার বউ, ছাওয়ালের মত বয়সের এতিম পোলা মতির লগে, নাজায়েজ ভাবে, এতদিন ধইরা জেনা কইরা যাইতাছে। আস্তাগফিরুল্লাহ, নাউজুবিল্লাহ বলে হাজী সাবের পেছন থেকে শ্লোগানের মত চিৎকার করে উঠে রকমত আলী।
সমবেত ছাত্ররা বল আর শক্তির সাথে বুদ্ধি যোগ করে বলে; খারান এই অনাচার আমরা আজই আহনই দূর করতাছি। ছাত্রদলের ইউনিয়ন সভাপতির নির্দেশে কয়েকজন যুবক মাওলার বউরে টেনে হিঁচড়ে সভায় নিয়ে আসে।
বিড়ালের সামনে ইঁদুর যেমন, জুবুথুবু হয়ে বসে আছে হুরুনি! বলাই বাহুল্য; এ সভায় হুরুনিই একমাত্র মাইয়া মানুষ। গুঞ্জুণের মাঝে আবহ সংগীতের মত হুরুনির কান্না। তাকে ছাপিয়ে ক্ষিপ্ত জনগনের ক্ষোভ; মাগীর হোগার মনি-রগডা বককাঁচি দিয়া কাটা দরকার। আরেক জন কথার রেশ ধরে বলে; ছিনাইল্যা মাগী আবার বিলাপ পারে! গামছায় মরিচের গুরা বাইন্দা খানকীর বোদায় হান্দাইয়া দেওনের দরকার। তাদের পরামর্শ মন মত না হওয়ায় তৃতীয় মাতবর কয়; আরে মিয়ারা হোনেন; হাদিসে আছে "জিনার বিচার, মাটির নীচে বুক সমান গাইরা যার যতক্ষণ মনে লয়, পাথ্থর মারবা।
বিদ্রোহী জনতার রোষ নিয়ন্ত্রনে রেখে তাকে প্রয়োজন মত প্রবাহিত করার উদ্দেশ্যে এবার হাজী সাবের বয়ান; হোনেন ভাইসাবেরা, আফনেগো দোয়ায় খোদার ঘর জিয়ারতের নসিব হইছে। আপনি আমি এসবের কী বুঝি! বুজুর্গ মানুষ আমাদের ইমাম সাব, তিরিশ ছি পড়া কোরান তার ছিনার ভিতর। আমরা বিচারের দায়ীত্বটা তার হাতে ছাইড়্যা দেই।
এই না হলে সমাজের সর্দার! হাজী সাবের কথায় সবাই এবার ইমাম সাবের দিকে ফিরল। ইমাম সাহেব এতক্ষণ এই মনোযোগের অপেক্ষায়ই ছিলেন। বয়ানের সুয়োগ পেয়ে শুরু করলেন; তওবা আস্তাগফিরুল্লাহ্। জিনার শাস্তি বড় কঠিন! কিন্তু সাক্ষী দেওয়া তার চেয়ে কঠিন! জিনা কারী জেনানাকে জেনার সময় স্বচক্ষে দেখতে হবে। যদি জেনা মশারীর ভেতর ঘটে এবং সাক্ষী মশারীর বাইরে থেকে তা দেখে, তবে সে সাক্ষী গ্রহন করা যাবে না। কিন্তুক চল্লিশজন মমিনের ভেতর একজন খাটি ইমানদার ব্যাক্তি থাকে। এখানে চল্লিশের অধিক মুমিন আছেন। এবং আপনারা সবাই বিশ্বাষ করেন যে, জেনা করেছে। কারো সন্দেহ থাকলে আওয়াজ দেন! একটু চুপ করে থেকে ইমাম সাব ফতোয়া জারী করলেন; যেহেতু প্রত্যক্ষ্য সাক্ষী নাই, তাই শিনা পর্যন্ত মাটির নীচে গাইরা পাথ্থর মারার বদলে একশ দোড়রা মারা হোক!
সমবেত জনতার অনুরোধে হাজি সাহেব ইমামের ফতোয়া মোতাবেক শরীরের সমস্ত শক্তি আর বল দিয়ে দোড়রার কয়েক ঘায়েই হুরুনিকে ভূলুন্ঠিত করলেন।
সমাজের সকল পাপ স্খলন করে এবার রূপবান কন্যা আর রহিম বাদশাহর মহড়ায় সবাই মনোযোগী হতে পারেন।
কৃতজ্ঞ:স্নিগ্ধা, দময়ন্তী, মাহবুব লীলেন।     

