মুক্তিযুদ্ধে অঞ্জলি লাহিড়ীর “জগজ্যোতি”



মাসিক আড্ডায় এবার আমরা চারজন। তীরুদা মেলা থেকে অনেক বই এনেছেন। জাহাজী যাযাবর, অন্ধরাতের ঘোড়া উশী ভাবী আগেই দিয়েছেন। বিরানীর পরে যাই যাই করতে করতে আমরা গেলাম তীরুদার পড়ালেখার ঘরে। 
দেখালেন মেলা থেকে আনা অনেকগুলো তরতাজা বই। বেবাট, ম্যাগনাম ওপাস ও কয়েকটি গল্প। সচলায়তন সংকলন তৃতীয় খণ্ডে মুস্তাফিজ ভাই প্রচ্ছদে আগের খণ্ডের অরূপকে মনে রেখেছেন দেখে ভাল লাগলো। আমাদের বইয়ের মলাট দিনদিন শিল্প হয়ে উঠছে। কিন্তু ঘন রং-এর ব্যবহার খুব চোখে লাগে। আমি তাক থেকে বই হাতে নেই। প্রভুদা পড়ে দেখে। আবার নতুন একটা নেই। উল্টেপাল্টে দেখি লীনা ফেরদৌসীর কবিতার বই। অবাক হয়ে তাকিয়ে ভাবি এতো সুন্দর বই হতে পারে!
এভাবেই হাতে আসে শেখ জলিলের কবিতার বই “সভ্যতা, থামাও যাত্রা”। কি দূর্দান্ত প্রচ্ছদ। কবিতা ঠিক বুঝিনা, তবুও পাতা উল্টে দেখি। নিজের চোখকে বিশ্বাস হয় না। উত্তেজিত ভাবে আমি তীরুদাকেই বলি; দেখেন জলিল ভাই বইটাতে আমার নাম লিখে দিয়েছেন। তীরুদা এমন ভাব নিয়ে তাকায় যেনো তিনি ঘটনাটা জানতেন না! কলেজে কবিতা লিখে প্রথম পুরস্কারে আমার নাম শুনে এমনি ভাললাগার উত্তেজনায় কেঁপে উঠেছিলাম। জীবনে অনেক ভাল লাগা আছে। কিন্তু এমনটি আর কখনো ঘটে নি। জলিল ভাই আমি ঋণীই থাকি। এই সারপ্রাইজের শোধ কখনো দেবো না তীরুদা। কথা দিলাম।
আগের আড্ডায় আমাদের মুক্তিযুদ্ধ নিয়ে পারমিতাদির স্মৃতিচারণ  আপনাদের মনে আছে নিশ্চই। অনেক দিন থেকেই বইটার কথা জানি। শুনেছিলাম পারমিতাদির মুখে। কিন্তু কখনো হাতে পাই নি। নতুন বইগুলোর গায়ে বুলানো আমার হাত গিয়ে ঠেকে “জগজ্যোতি”-র গায়ে। 
আমাদের মহান মুক্তিযুদ্ধ নিয়ে লেখা এটি আমার হাতে দ্বিতীয় উপন্যাস। প্রথম উপন্যাসটা ছিল ঢাকা শহরের কিছু মুক্তিযুদ্ধের এডভেঞ্চার। হুমায়ূন আহমেদের আগুনের পরশমনিতে খুন, ধর্ষণ উদ্বাস্তু সমস্যা তেমন করে এসেছে বলে মনে নেই।
কয়েক বছর হলো কথায় কথায় বলেছিলেন পারমিতাদি বইটির কথা। অঞ্জলি লাহিড়ী পারমিতাদির মা। আমাদের মুক্তিযুদ্ধে পারমিতাদির পরিবারের মতো আরো অসংখ্য পরিবারগুলোর সাহায্য সহযোগীতার জন্য আমাদের দেশের পক্ষ থেকে কৃতজ্ঞতা জানানো উচিত। আসলে তাঁদের সহযোগীতা ছাড়া আমাদের জগজ্যোতিদের পক্ষে যুদ্ধটা করা সম্ভবই হতো না। ভাত-কাপড়-বাসস্থান-চিকিৎসার ব্যবস্থা করেছেন শরণার্থীদের জন্য। আবার মুক্তিযুদ্ধে যোগ দিতে লুঙ্গি-গেঞ্জী পড়ে আসা জগজ্যোতিদের সংগঠিত হবার কাজেও সহায়তা করেছেন অক্লান্ত ভাবে। দিয়েছেন প্রথম তৃষ্ণার জল, ক্ষুধার অন্ন।
অদ্বৈতমল্ল বর্মনের “তিতাস একটি নদীর নাম” উপন্যাসের পাণ্ডুলিপি হারিয়ে যায় কোলকাতার ট্রামে। মাসিমা (অঞ্জলি লাহিড়ী)-র পাণ্ডুলিপি হারায় প্রকাশক থেকে প্রকাশকের হাতে ঘুরতে ঘুরতে। ৭৫-এর ১৫ আগষ্টের পর বাংলাদেশে ৭ই মার্চের ভাষণ অঘোষিত ভাবে নিষিদ্ধ ছিল অনেক বছর। কেন কোনো প্রকাশক বইটি প্রকাশ করতে চায় নি তখন, ব্যাপারটা বোঝা সহজ। এই সব হেজেমনিতে জগজ্যোতি হারিয়ে যায়। যেমন হারিয়ে গেছে জগজ্যোতির বীর-উত্তম খেতাবটি। কে জানে, হয়তো তা চিরকালের তরে। আমরা জগজ্যোতির কোন খবর নেই নি।
কিন্তু অঞ্জলি লাহিড়ী নিয়েছেন। সাহিত্য প্রকাশের মফিদুল হকের সাথে যোগাযোগ হওয়ায় অঞ্জলি লাহিড়ী আবার মাঠে নামেন। যোগাড় করেন সিরাজের বাবাকে লেখা চিঠি। ছুটে যান আমজাদের মায়ের কাছে। খোঁজ নেন আমজাদের গুনমুগ্ধ রৌশন আরা-র। ভূপেনের স্বপ্নাকে রাজাকাররা পাকিদের জীপে তুলে দিয়েছে। তাদের বাংকার থেকে স্বপ্নাকে উদ্ধারের সংকল্প নিয়ে লড়ে যায় ভূপেন। টেকের ঘাট থেকে তাহেরপুর, তাহেরপুর থেকে সাচনা, দিরাই থেকে সাল্লার পথে আমাদের ঘুরিয়ে আনেন মুক্তিযুদ্ধের শত্রুবেষ্টিত সংকটের ভেতর দিয়ে। 
কানের পাশ দিয়ে গুলি চলে গেলে আমরা বেঁচে যাই। কিন্তু সহযোদ্ধা সিরাজের মাথায় গুলি লাগলে নিজেই আহত হই, পরাজিত হই, আবার আশায় বুক বাঁধি। আবার ঝাপিয়ে পড়ি যুদ্ধে জগজ্যোতির নেতৃত্বে। অঞ্জলি লাহিড়ী আমাদের এভাবেই যুদ্ধে নামিয়ে দেন।
আমাদের মহান মুক্তিযুদ্ধ নিয়ে এমন গবেষণালব্ধ উপন্যাস আমাদেরই লেখা উচিৎ ছিল। আমাদের এই দৈন্যতাও পূরণ করেন ওপার বাংলার এক লেখিকা। মাসিমা এই লেখার মাধ্যমে আমার পক্ষ থেকে আপনি প্রণাম গ্রহন করুন।
জগজ্যোতির মতো তরুণদের আত্মত্যাগের মাধ্যমে আমরা স্বাধীনতা পেয়েছি। কিন্তু তাদের কি দিয়েছি আমরা। জগজ্যোতি বাবু, আমরা জাতিগত ভাবে আপনার প্রাপ্য সম্মানটুকু দিতে পারি নি, কিন্তু ব্যাক্তি আমি আজীবন আপনাকে শ্রদ্ধা করে যাবো।
পাতা উল্টাই আর বলি আর নয় মাসিমা। আর কোন ধর্ষণ, হত্যার খবর আমি শুনতে পারব না। কিন্তু মাসিমার কলম থামে না। গ্রামের পর গ্রাম জ্বলে। পাখির মতো ঝাঁকে ঝাঁকে নারী, শিশু, বৃদ্ধের লাশে ভরে উঠে হাওরের জল। পাকিদের বাংকার থেকে ভেসে আসা যুবতীর আর্তনাদে কেঁপে ওঠে বাতাস। একটা বৈদ্যুতিক খুঁটিতে জগজ্যোতির ক্ষতবিক্ষত মৃতদেহ বাঁধা। নির্যাতনের বর্ণনা ছবি থেকেই পড়া যায়। আমার হাত নিশপিশ করে। পাণ্ডবদার বিচার প্রক্রিয়ার পোষ্টে দেয়া “বিচার মানি” মন্তব্য মনে মনে প্রত্যাহার করি। কারণ এই বর্বরতার কোন বিচার নেই। বিচার চাই না, চাই প্রতিশোধ।
উপন্যাস: জগজ্যোতি
লেখিকা: অঞ্জলি লাহিড়ী
প্রচ্ছদ: অশোক কর্মকার
প্রকাশক: মফিদুল হক, সাহিত্য প্রকাশ, ৩৭/২ পুরানা পল্টন, ঢাকা।
পৃষ্ঠা: ৯৬
মূল্য: সত্তর টাকা
প্রথম প্রকাশ ফেব্রুয়ারী ২০০৩।

