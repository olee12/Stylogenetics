বইমেলায় বই বিক্রি বন্ধ হোক!




একুশের বইমেলায় বাংলা একাডেমী একাই (বাংলা একাডেমীকে প্রকাশনা সংস্থা ধরলে) বিক্রি করে কোটি কোটি টাকার বই। লেখক-প্রকাশক-প্রচ্ছদশিল্পী-ছাপাখানা-বাধাইকর সবাই এই মেলার দিকে হা করে তাকিয়ে থাকে। এর পর সবাই এক সাথে বেকার। 
এর ফল যা হয়: পাঠক আর নতুন বই কেনেন না। নতুন কোন বই বেরও হয় না। সব চেয়ে ক্ষতির শিকার হয় পুরো শিল্প। মেলার সময়টা কারো চোখে ঘুম নেই। আর তারপর সারাটা বছর মাছি তাড়াতে হয়। এর সাথে নিজের জীবিকা নির্ভর করে এমন লোক কেবল বাংলা একাডেমীতেই আছে। 
পত্রিকার পাতা, দূরদর্শনের পর্দা মেলায় প্রকাশিত বইয়ের উপস্থাপন বা বিজ্ঞাপন দিয়ে শেষ করতে পারে না। প্রতিটা বইয়ের ঘোমটা খোলার অনুষ্ঠানে যেতে পারে না অনেক আগ্রহী পাঠক। পাঁচ মিনিটে শেষ করতে হয় মোড়ক উম্মোচন। পাঠক লেখকের আলাপচারিতা এই পরিস্থিতিতে অসম্ভব।
উল্টোদিকটা ভাবতে গেলে ভয় হতে পারে। বই মেলায় বই বিক্রি হবে না! কিন্তু মেলাটা যদি কেবল বই উপস্থাপনের বা বই পরিচিতির হয়, লেখক তার বই থেকে পড়ে শোনাতে পারেন। পাঠক লেখককে প্রশ্ন করতে পারেন। বই এবং লেখকের পরিচিতি বইয়ের বিষয়, সব নিয়ে একটু কথা বলা যায়। 
বইয়ের প্রাপ্তিস্থান বা বিপণন মানে বইটি কোথায় পাওয়া যাবে সেটা পাঠক জেনে নিতে পারেন। বই কেনাটা আর আজকেই শেষ করতে হবে না। এতে একটা শক্তিশালী বিপণন ব্যবস্থা গড়ে উঠবে। পাঠক বিবেচনা করার সুযোগ পান কোন লেখকের কোন বইটা তিনি কিনবেন। সব গুলো প্রকাশনা সংস্থা তাদের প্রকাশিত বইয়ের তালিকা, সংক্ষিপ্ত বই এবং লেখক পরিচিতি সহ বিনামূল্যে বা স্বল্পমূল্যে তুলে দিতে পারেন পাঠকের হাতে। 
এতে করে বই আর ঐ মেলার সময়টাতেই লিখিত, পঠীত, বিক্রীত বা প্রকাশিত হতে হবে না। বইয়ের দোকানেও প্রতিদিন ক্রেতার ভীড় না হলেও অন্তত যাতায়াত হবে। একদিনে অনেক আয়ের চেয়ে প্রতিদিন কিছু কিছু বই বিক্রি হলে এর উপর নির্ভর করে বাঁচার অন্তত চেষ্টা করা যাবে। তৈরী হবে সার্বক্ষনিক বই নির্ভর পেশা।
বইয়ের বিশাল বহর বহন করতে না হলে বই মেলাটা দেশের বিভিন্ন শহরে করা যাবে। সেটা খুব জরুরী। ঢাকা কেন্দ্রীক বাংলাদেশে থেকে আমাদের বের হতে হবে।       

