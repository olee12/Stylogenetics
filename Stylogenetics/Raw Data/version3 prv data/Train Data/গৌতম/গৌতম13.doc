তিনি চোখ বড় বড় করে তাকিয়ে বললেন- 'পানি মুসলমানদের শব্দ না? হিন্দুরা জল বলে না?'



একটা অভিজ্ঞতা শেয়ার করি।
২৪তম বিসিএসে লিখিত পরীক্ষায় উত্তীর্ণ হয়ে মৌখিক পরীক্ষায় গেলাম। বোর্ডের চেয়ারম্যান ড. হাসানুজ্জামান।
টুকটাক দু'একটা কথার পর তিনি বললেন- হিন্দু ধর্মমতে পৃথিবীর উৎপত্তি কীভাবে হয়েছে বল। আমি বলতে লাগলাম। 
এর মধ্যেই তিনি জিজ্ঞাসা করলেন-  ব্রহ্মা এ সময় কোথায় থাকতেন?
আমি বললাম- তিনি পানির ওপর অবস্থান করছিলেন...
এইপর্যায়ে তিনি আমাকে থামিয়ে দিয়ে বললেন- এই যে তুমি পানি বললা- পানি তো মুসলমানদের শব্দ। তোমার তো জল বলা উচিত ছিলো।
আমার জীবনের প্রথম বিসিএস। তখন অলরেডি একটা চাকরি করছি। কাটখোট্টা উত্তর দিবো কিনা ভাবতে ভাবতে বলেই ফেললাম- আপনি কোথায় পেলেন পানি মুসলমানদের শব্দ?
তিনি চোখ বড় বড় করে তাকিয়ে বললেন- পানি মুসলমানদের শব্দ না? হিন্দুরা জল বলে না?
আমি মেজাজ ঠিক রাখতে পারলাম না। বললাম- না। আপনি বোধহয় ভুল জানেন। পানি শব্দটি সংস্কৃত। জল হয় সংস্কৃত, নয় বাংলা। এর মধ্যে হিন্দু-মুসলিমের কিছু নেই। বাংলাদেশের অধিকাংশ মানুষ পানি বলে, আমিও তাই পানি বলি। কলকাতা কিংবা ত্রিপুরা থাকলে অন্য সবার মতো আমিও জল বলতাম। আবার দিল্লিতে থাকলে পানি বলতাম। শুধু আমি না, আপনিও বলতেন। এর সাথে ধর্মের কোনো সম্পর্ক নেই।
উত্তর শুনে তিনি স্মার্টলি বললেন- ও, আচ্ছা, আচ্ছা।
এর পরে তিনি আমাকে আর মাত্র দুটি প্রশ্ন জিজ্ঞাসা করলেন- রুশোর শিক্ষাদর্শনটা কী? আর রাস্তার ওপরে যে পায়ে হাঁটার ব্রিজ আছে, সেটাকে কী বলা হয়? (সম্ভবত আমাকে সরকারি চাকুরি না খুঁজে বনেবাদাড়ে-প্রকৃতিতে যেতে বললেন অথবা সোজা ওই ওভারব্রিজ পার হয়ে বাসায় চলে যেতে বললেন- উদ্দেশ্য, ওহে, এভাবে জবাব দিয়ে চাকুরি পাওয়া যায় না।)
যাই হোক, বোর্ডের বাদবাকি সদস্যরা কোনো প্রশ্ন জিজ্ঞেস করেন নি। একজন শুধু কাগজপত্র নেড়েচেড়ে দেখছিলেন।
জীবনে এই প্রথম ও শেষবারের মতো বিসিএস পরীক্ষা দিয়েছিলাম।
দুই.
লিখিত পরীক্ষা বেশ ভালো হয়েছিলো। এরকম মৌখিক পরীক্ষার পরও আশা ছিলো টিকে যাবো। সরকারি চাকুরির প্রতি লোভও ছিলো। যে কারণে ঘটনাটি কাউকে জানাই নি। আমি তখন সাপ্তাহিক মৃদুভাষণে চাকরি করতাম। সেখানে নির্বাহী সম্পাদক বিভুরঞ্জন সরকারকে ঘটনাটি বলেছিলাম। তিনি আমার অভিজ্ঞতাটি তাঁর একটি লেখায় ব্যবহার করেছিলেন, আমার অনুরোধে আমার নাম উল্লেখ না করে। পরে অবশ্য পরিচিত অনেককে বলেছি। তবে শেষমেষ সরকারি চাকুরিটা আর হয় নি। অবশ্য এর পর বিসিএস পরীক্ষার জন্য ফরমও কিনি নি।
রাগিব ভাইয়ের এই লেখাটি http://www.sachalayatan.com/ragib/21371 পড়ে পুরনো স্মৃতি মনে পড়লো।

