আমার ছুটি হয়েছে। আমি বাড়ি যাচ্ছি।



এই ঢাকা শহর অস্থির কিনা আমার জানা নেই। কিন্তু এটুকু বুঝতে পারি, অস্থিরতার আন্তনগর ট্রেন আমার মধ্যে সেই যে চলা শুরু করেছিলো কিছুদিন আগে, তা এখনো থামছে না। সম্ভবত থামার মতো কোনো স্টেশন পাচ্ছে না। কিন্তু আমাকে যে থামতেই হবে!
এই শহরটার প্রতি আমার খুব মায়া। এই শহর আমাকে অন্যচক্ষু দিয়েছে, এই শহর আমাকে গতি দিয়েছে, এই শহর আমাকে মানুষ দেখিয়েছে, এই শহর আমাকে স্বস্তি দিয়েছে, আর এই শহর আমাকে দিয়েছে অন্য এক বিচ্ছিন্নতাবোধ।
কেমন যেন ঘোরের মধ্যে কেটে যাচ্ছে দিনগুলো। যে হাতে সোনা ফলার কথা, সেখানে আবিষ্কৃত হচ্ছে কেবলই প্রমিথিউসের শেকল; ওই শেকল আবার লোহার নয়, পাথরের তৈরি। প্রতিটা দিন শুরুর সময় একটু একটু করে খুললেও সন্ধ্যাকালে ঝপ করে পুরো শিকলই বসে যায় পুরো শরীরের ওপর।
অসংখ্য রাত ঘুম হচ্ছে না। বাসার ছাদটা চমৎকার। কিন্তু রাতে বন্ধ থাকে। কোনো একদিন বাড়ির মালিকের কাছ থেকে চাবি নিয়ে উঠেছিলাম। কালো আকাশ জুড়ে অসংখ্য তারা। এরই মাঝে কেউ যেন বোধ দিয়ে গেলো- এই শহরটা দিন দিন অস্থির হয়ে যাচ্ছে আমার জন্য।
শহরের মানুষ শহরের মতো। আমাকে তৈরি করা হয়েছে গ্রামের প্যাক-কাদা দিয়ে। উপরে ঝালাই করা হলেও মাঝে মাঝে রঙ-আস্তর বেরিয়ে আসল স্বরূপ প্রকাশ করে দেয় নিজের কাছেই। নিস্তব্ধতা তখন সঙ্গী হয়। নির্জনতা তখন বন্ধু হয়।
যে চাকরিটা করি, সেখানেও আমার অস্থিরতা। জাগতিক উপকরণ শারীরিক অস্থিরতা কমিয়ে দেয় সত্য,  কিন্তু মানসিক অস্থিরতাকে কি উপেক্ষা করে? হয়তো। হয়তো এই চাকরিটা ছেড়ে দিবো কিছুদিনের মধ্যেই। হয়তো ঢাকা ছেড়ে চলে যাচ্ছি সহসাই। হয়তো আরও নির্জন কিন্তু খুব কাছের গাছগুলোর সাথে দিন কাটানো শুরু করবো আর মাত্র কটি দিন পর থেকেই।
তবে এর জন্য আরেকটা চাকরি লাগবে। পেটের যন্ত্রণার কাছে ক্যান্সারের শারীরিক ব্যাথা কচ্ছপের গতিসম। আমার শহর নেত্রকোনার এক কামলামালিক আমাকে কামলা নিতে চান। আমি ভাবি, নিজের শহরটাকে রেখে দিই নিজের কাছে। নিজেকে স্লো করে ফেলি আস্তে আস্তে। কামলা খাটতে তাই আপত্তি করতে মন চায় না। কিন্তু বেতনটা মনমতো না। এখন যা পাচ্ছি তারও কম। তবে সেটা বোধহয় সমস্যা হবে না। ওখানে টাকা দিয়ে জীবন চলে না। জীবনের জন্য কিছু টাকার দরকার হয়।
আজ নেত্রকোনা যাচ্ছি। হয়তো এখনকার অর্ধেক বেতনই পাবো, হয়তো এসিটা মিস করবো, হয়তো টয়লেট থেকে ভেসে আসবে না লেবুর গন্ধ, হয়তো পাঁচতলা সিঁড়ি ভাঙতে হবে দিনের কয়েকবার। কিন্তু হয়তো অনেকটাই আলো পাবো, বাতাস ছুঁয়ে যাবে মাঝেমাঝেই, হয়তো চাইলেই নিজেকে কাট অফ করে রাখা যাবে সমস্ত গতিময়তা থেকে। হয়তো বা বড়জোর ভাতে টান পড়বে কিছুটা; কিন্তু পেট চলবে তো! তাই সই।
কামলারও দাবি-দাওয়া থাকে। আজ সন্ধ্যায় মালিকপক্ষ-শ্রমিকপক্ষ আলোচনায় বসবে। সব টার্মস-কন্ডিশন মিলে গেলে ঢাকা ছাড়া এখন, এই আমার, সময়ের ব্যাপার মাত্র। এই ঢাকা শহর আমাকে প্রতিদিন মারে, প্রতিদিন বাঁচায়। আমি বলি, একেবারেই মেরে ফেলো না! নইলে একেবারেই বাঁচিয়ে তুলো না! এতো খেলো কেন?
চাকরি খুঁজতে আমি আজ নেত্রকোনা যাচ্ছি। তারপর মাকে দেখতে আমি আজ বাড়ি যাচ্ছি। আজ আমার ছুটি। একদিন নেত্রকোনায় আমার সব ছুটি হবে।

