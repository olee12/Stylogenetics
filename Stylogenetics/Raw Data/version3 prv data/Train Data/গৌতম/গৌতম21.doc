ছুটাগল্প ১: পরী ও পাপনের প্রেম - অনুভূতিতে বিলাস, বিচ্ছেদে বাহুল্য



পাপন জানে, অনুভূতির তীব্রতা নিয়ে সুস্থভাবে বেঁচে থাকা যায় না।
ইংরেজি নববর্ষে সে তাই কিছু সিদ্ধান্ত নিতে চেয়েছিলো। কিন্তু চেয়েছিলো- সিদ্ধান্তগুলো নেওয়ার আগে অন্তত পরীর সাথে যেন একবার দেখা হয়। তাতে সিদ্ধান্তগুলো নিতে তার সুবিধা হবে। আদৌ সেসব সিদ্ধান্ত নেয়ার দরকার আছে কি-না, সেই প্রশ্নটিরও একটি উত্তর পাওয়া যেতে পারে। কিন্তু সিদ্ধান্ত নেওয়ার আগে পরীর সাথে দেখাটা হয়নি।
ফলে এক তীব্রতম আবেগের রাতে হাঁটতে হাঁটতে পাপন সিদ্ধান্তগুলো নিয়ে নেয়। রোম্যান্টিক মুহূর্তগুলোতে আকাশে চাঁদের আলো থাকে। সেদিন ছিলো না, কারণ পরীকে তার চাঁদের চাইতেও বেশি কিছু মনে হয়। ফলে সিদ্ধান্ত নেওয়ার মুহূর্তগুলোতে সে পরীর আবেশের বেষ্টনীতেই আসলে নিজেকে জড়িয়ে রেখেছিলো।
পাপনের মান-অপমানবোধগুলো খুব সূক্ষ্ম নয়। ফলে সাদা চোখে যে অপমানগুলো উপেক্ষা করা যায়, সেগুলো সে অনায়াসেই ডাস্টবিনের মতো করে ফেলে দেয়। তবে অভিমানবোধ অসম্ভব তীব্র। ফলে ফেলে দেওয়া অপমান জমা হয় তার মধ্যে অভিমানাকারে। কিছু কিছু ঘটনা সে উপেক্ষা করতে চেয়েছিলো, পারেনি। ফলে সেগুলো অপমান-অভিমান-ক্ষোভে মিশে অলিন্দ-নিলয়ে জমাট বেধে আছে।
পাপন ভাবে, কোনো রোম্যান্টিক মুহূর্তে আপাদমস্তক প্রেমিককে যদি প্রেমিকা জানায়- সে যে ধরনের পুরুষ চায় প্রেমিকটি সে ধরনের নয়; বরং তার প্রেমিকার কোনো বন্ধুর মাঝে সে তার কাঙ্ক্ষিত পুরুষটিকে খুঁজে পেয়েছে, প্রেমিকা যদি বলে- তার চাইতে ওই বন্ধুর সাথে সময় কাটাতে সে পছন্দ করে, তাহলে প্রেমিকের কি অপমানিত হওয়া উচিত? হাঁটতে হাঁটতে এসব অলস চিন্তা ভর করে পাপনের মাথায়। এ যেন এক ধরনের ধাঁধা। জীবন নিয়ে, মানসিক টানাপোড়েন নিয়ে ধাঁধা। পাপন ভাবতে চেষ্টা করে, তার পরী যদি কোনোদিন তাকে এ কথা বলে, সেদিন পাপন কি নিজেকে অপমানিত মনে করবে? আহত বোধ নিয়ে অভিমানের কাঁথায় নিজেকে জড়িয়ে ছেড়ে দিবে কয়েকটি ঘুমজাগানিয়া ওষুধের মাঝে? পাপন ভাবতে থাকে, হাঁটতে থাকে, ঘোর বাড়তে থাকে, ওষুধ কিনতে থাকে, ... থাকে, সিদ্ধান্ত নিতে পারে না।
পাপনের বোধ একসময় হোঁচট খায় নিজের বোধের সাথেই। তীব্রতম বোধ জানায়- অনুভূতির তীব্রতা নিয়ে সুস্থভাবে বেঁচে থাকা যায় না। সাথে সাথেই পাপন বুঝতে পারে তার কী করা উচিত। নববর্ষের সিদ্ধান্ত সে নেয় বর্ষ যখন আস্তে আস্তে বাসি হতে থাকে। পাপন এখন জানে- পরী তাকে যতোটুকু ভালোবাসবে, পাপন বাসবে তার বহুগুণ বেশি। পরী যখন তাকে কষ্ট দিবে, উপেক্ষা করবে, বাসবে না ভালো, আরেক যুবকের দিতে নির্ণিমেষ তাকাবে, পরীর যে অনুভূতি শুধু পাপনের দিকে আসার কথা ছিলো সেগুলো লক্ষ্যচ্যুত হয়ে অন্য কারো দিকে যাবে- তখন সে হয়তো থাকবে পরীর সাথেই, কিন্তু সে আসলে থাকবে না পরীর সাথে। কারণ তখন পাপন সঞ্জীব চৌধুরীর মতোন গাইতে থাকবে-
... কষ্ট পেয়ে চলে যাবো ফিরেও তাকাবো না;
... রাগ করে চলে যাবো কাছেও আসবো না।
পরী কি তখন বুঝবে পাপন আছে তার শরীরের কাছে, মনের কাছে নেই? পরী হয়তো কিছুই বুঝবে না; কারণ পাপন তাকে এগুলো বলবে না কখনোই, কখনোই না।

