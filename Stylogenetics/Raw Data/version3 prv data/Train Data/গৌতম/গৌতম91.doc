ফেব্রুয়ারি ১৪: ব্যবসায়িক ভালোবাসা, নাকি চেতনার রক্তাক্ত জমিন?



বেহায়া-খুনি এরশাদ আজকে রাজনৈতিক দলগুলোর কাছে গুরুত্বপূর্ণ। আজকে শফিক রেহমান রক্তলাল মশকরা করে লাল গোলাপ নিয়ে হাজির হয় মিডিয়ার দুয়ারে। অন্যদিকে জাফর-জয়নাল-দিপালী এবং তাঁদের রক্তরঞ্জিত কালো পিচপথ কোনো এক প্রশ্নহীন বোবামুখে বিস্ময়চোখে দেখে উত্তরপ্রজন্মের গোল্ডফিশ স্মৃতি। ব্যবসা যখন কোমর দুলিয়ে নাচে, মুষ্ঠিবদ্ধ হাতের বাতাসে-ঘুষি কি জমিন থেকে হারিয়ে যায়? বারবার এড়িয়ে গেলেও উত্তর কিন্তু একসময় দিতেই হবে, বর্তমান প্রজন্ম! রক্তঋণ শোধ না করে মুক্তি মিলবে না- তা সে যতোই সাধন-ভজন কর!
ক. আচ্ছা, আমরা কজন জানি এই ১৪ ফেব্রুয়ারি দিনটির কথা? যারা জানি, তারা আদৌ জানি কি? না হয় জানতাম, একসময়। এখন কি ভুলে যাই নি? আমরা কয়জন তরুণ-যুবাকে জানিয়েছি- শফিক রেহমানরা রক্তলালগোলাপ নিয়ে ব্যবসা করে? আমরা কয়জনকে বলেছি- এই দুনিয়ায় একসময় একজন জাফর ছিল? একজন জয়নাল মিছিল দেখে এগিয়ে গিয়েছিল? একজন দিপালীর কণ্ঠ শুনে চমকে উঠেছিল লোহার আয়ূধ?
খ. না হয় আমরা অপরাধী। শফিক রেহমানদের প্রোপান্ডার প্রত্যুত্তরে আমরা কিছুই বলি নি আপনাকে। কিন্তু, হে তরুণ!  আপনি নিশ্চয়ই এতক্ষণে বুঝতে পারছেন উপরে কী বলতে চেয়েছি! ধৃষ্ঠতা মার্জনা করলে আবার একটু বলি? নির্ভয়ে বলি? - ধন্যবাদ।
গ. তখন মজিদ খান নামে এক ব্যক্তি ছিল যে কিনা স্বৈরাচারী এরশাদের শিক্ষামন্ত্রী হিসেবে কাজ করতো (আহা! কে বলেছে এই বাক্য পড়ে হীরক রাজার শিক্ষামন্ত্রীর কথা মনে করতে!)। আমরা জানি না, ওই শিক্ষামন্ত্রী শিক্ষার কী জানতো! কিন্তু দিয়ে দিল বিশাল এক প্রতিবেদন- এই দেশের শিক্ষা কীভাবে চলবে সে বিষয়ে। বললো, বিশ্ববিদ্যালয়ের উপর বাড়বে সরকারি কর্তৃত্ব। বললো- আরবি শিখতে হবে প্রথম শ্রেণী থেকে। বললো- টাকা নাই তো পড়ার যোগ্যতাও নাই! জানেন তো হে তরুণ- আপনি, আমি, আমরা যারা সাধারণ ঘরের মানুষ, তাদের জন্য শিক্ষাকে দুর্বিষহ করে তুলতে এই প্রতিবেদনের সুপারিশগুলোর তুলনা ছিল না!
সেদিন জাফর-জয়নাল-দিপালীদের দিয়ে ইতিহাস শুরু হয়েছিল। কিন্তু ইতিহাস সহসা শেষ হয়ে যায় নি। একে একে আসতে থাকে সেলিম-দেলোয়ার-কাঞ্চনদের নাম। আসতে থাকে তিতাস-তাজুল-ময়েজউদ্দিন। কিংবা বসুনিয়া-শাহজাহান। এবং এরই ধারাবাহিকতায় একসময় নূর হোসেন। আমরা কীভাবে এদেরকে ভুলে ভালোবাসা নিয়ে ন্যাকামি করতে পারি?
ঘ. মিছিলটি শুরু হয়েছিল কলাভবন থেকে। গন্তব্য তো সেখানেই- শিক্ষাভবন। মজিদ খানের শিক্ষানীতি বাতিল না করলে যে নিজেদের অস্তিত্ব লুটিয়ে পড়ে! অস্তিত্ব রক্ষায় প্রকম্পিত ঢাকা বিশ্ববিদ্যালয়, ঢাকা শহর, বাংলাদেশ। স্বৈরাচার এরশাদের গুলিবাহিনী ট্রাক তুলে দেয় মিছিলের ওপর। গুলি-টিয়ার শেল। গ্রেফতার। হাজার হাজার। ছাত্র। ছাত্রী। জনতা। কৃষক। শ্রমিক। চাকুরে। শিক্ষক। মানুষ। প্রতিবাদে পরদিন হরতাল। আবারো গুলিবাহিনীর সক্রিয়তা। শহীদ হন জগন্নাথ কলেজের শিক্ষার্থী আইয়ুব-কাঞ্চন। অনেকে বলেন, এই দুই দিনে শহীদ হন ৫০ জনেরও বেশি। শোনা যায়, চট্টগ্রামে শহীদ হয়েছিলেন ৪-৫ জন। তাঁদের লাশ নেই। এরশাদের গুলিবাহিনী গুম করে দিয়েছিল। এই উত্তাল কদিনে ক্যাম্পাসে রাজত্ব করতে চেয়েছিল বুটের শব্দ। কার্জন হল-কলাভবন-সায়েন্স অ্যানেক্স-মহসিন হল-জগন্নাথ হল-জহুরুল হক হল। প্রথমবারের মতো আক্রান্ত হয় বুয়েট ক্যাম্পাস। কোথায় ছিল না তারা? ফুলবাড়ির রাস্তা সেদিন খুব তাড়াতাড়ি শুষে নিয়েছিল গ্যালন গ্যালন রক্ত, যাতে বুটের ফণায় লোহিত কণাগুলো অপমানিত না হয়।
ঙ. ১৯৮৩ সালের এই ১৪ ফেব্রুয়ারি দিনটি খুব দুঃসহ। বিশেষত তখন যারা তরুণ ছিলেন, তাঁদের স্মৃতি যদি কোনোমতে আমরা মন্থন করতে পারতাম! আপনি হয়তো নানা কথাবার্তায় জেনে গেছেন- এই দিনটিতেই বাংলাদেশ স্বাধীন হওয়ার পর সবগুলো ছাত্র সংগঠন প্রথম একসঙ্গে সামরিক শাসনের বিরুদ্ধে বিদ্রোহ করেছিল। অনেকে বলেন, মুক্তিযুদ্ধপরবর্তী প্রথম সংঘবদ্ধ উত্থানের দিন ছিল এই দিনটি। আর ওই স্বৈরাচারী আজকে নিজেকে বর্তমান প্রধানমন্ত্রীর বড় ভাই বলে দাবি করে। এ তথ্য দিয়ে অবশ্য আমরা এক ঠোঙ্গা চানাচুর ভাজা খাবো না।
চ. কিছুটা হলেও এই দিবসটি একসময় পালন হতো। যায়যায়দিন নামক একটি সাপ্তাহিকের সম্পাদক জেনেশুনেই এই দিবসটিকের তাৎপর্য ক্ষুণ্ন করার জোরালো উদ্যোগ নেয় তার পত্রিকার মাধ্যমে। ভালোবাসা দিবস পালনের নামে আত্মত্যাগের ঘটনাকে সরিয়ে দিয়ে আদেখলাপনার বেসাতি গড়ে তুলে।
আচ্ছা, এটা শফিক রেহমানদের সফলতা? নাকি আমাদেরও ব্যর্থতা?
ছ. আমার একটা আক্ষেপের কথা বলি? মাঝে মাঝে প্রবল বিস্মিত হই- এই দিনটি কী কারণে যেন রাজনৈতিক অঙ্গনে, শিক্ষা অঙ্গনে, মানুষের অঙ্গনে একটি বিশেষ দিন হয়ে উঠলো না! তবে কি চেতনার চেয়ে ব্যবসা-ই মনোজগতে আঙটার মতো দৃঢ়ভাবে উপনিবেশ স্থাপন করে? আজকের তরুণ- এই প্রশ্নটার উত্তর গত বছরগুলোয় আমরা এড়িয়ে গিয়েছিলাম। আজকে হয়তো আপনি এড়িয়ে যাবেন। ভবিষ্যতেও হয়তো অন্য তরুণেরা এড়িয়ে যাবে। কিন্তু যতোদিন পর্যন্ত উত্তর আমরা খুঁজে না পাচ্ছি; ততোদিন প্রশ্ন তাড়া দিয়ে ফিরবে আমাদের। তাড়াখাওয়া মানুষ হিসেবে আমরা কতোদিন টিকতে পারবো? নিজের অস্তিত্বের জন্যই কি প্রশ্নের উত্তর খোঁজা দরকার না আমাদের?
জ. এখন বলেন, জাফর-জয়নাল-দিপালী-আইয়ুব-কাঞ্চনদের ভুলে ভালোবাসার প্যানপ্যানানি কীভাবে সম্ভব?
ঝ. ভালোবাসা আজ ব্যবসা। ভালোবাসা আজ সীমাবদ্ধ- একটি দিনে। গিফট কার্ডে। বুক খোলা টি-শার্ট কিংবা কামিজে। মিডিয়ার ফ্যাশন পাতায়। লাল গোলাপে। ন্যাকামিতে। অসহ্য প্যানপ্যানানিতে।
ভালোবাসা আজ অনুভূতি নয়। যাদের জন্য আমরা পড়তে পারছি, ভালোবাসা আজ কোথাও দেখি না তাদের জন্য। পলাশের রক্তরাঙা দিনে ভালোবাসা আজ বড় কৃত্রিম।
ঞ. বসন্তের শুরুতে একটা আহ্বান জানাই? চলুন না, সমস্ত ব্যবসাকে দলিত করে আজকে-কালকে-পরশু আমরা আশেপাশের অন্তত কয়েকটা মানুষকে বলি ফেব্রুয়ারি ১৪ তারিখের আসল তাৎপর্যটি কোথায়। কী হয়েছিল এই দিনটিতে। অন্তত উপলব্ধি করি, আমাদের জন্য যারা মারা গিয়েছিল তাদেরকে বাদ দিয়ে কোনো ভালোবাসাই সম্ভব না।

