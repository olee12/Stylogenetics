চেয়েছিলাম আকাশে মেঘ, পেলাম অঝোর বৃষ্টি



কীভাবে যেনো ঘুরতে ঘুরতে হাজির হয়েছিলাম সচলায়তনে। প্রথমদিন ভালো লাগে নি। ফন্ট ভালো লাগে নি। মতপ্রকাশের স্বাধীনতা যখন মানুষের দুয়ারে দুয়ারে হাজির হচ্ছে, তখন ভালো লাগে নি নতুন লেখকদের মডারেশনের বিষয়টিও। কিন্তু সচলায়তন ত্যাগ করা সম্ভব হয় নি, কারণ ভালো ভালো কিছু লেখা আমি তখন পড়তে শুরু করেছিলাম। আর ততোদিনে বদলে নিয়েছিলাম ফন্টটিও।
কৌতুহলের বশেই নাম রেজিস্ট্রেশন করলাম। ভেবেছিলাম, কোনো লেখা পড়ে যদি মন্তব্য করতে ইচ্ছে হয়, তাহলে নাম রেজিস্ট্রেশন করলে কিছু সুবিধা পাওয়া যাবে। খানিকটা আশাহত ও ক্ষুব্ধ হয়েছিলাম তার পরপরই। মন্তব্য করা বা লেখা পোস্ট করার পর অনেকক্ষণ অপেক্ষা করতে হয়। এতো মডারেশন! পাশাপাশি কিছু বিষয় জানতে চেয়ে কর্তৃপক্ষকে মেইলও করেছিলাম। সেখানেও একই অবস্থা। আমি ঠিক বুঝতে পারছিলাম না কেনো এমন হচ্ছে।
তাই আজ সকালে এই বিষয়ে একটি পোস্ট লিখি। একই অবস্থা! অবশেষে আড্ডাঘরে গিয়ে কথা হলো কয়েকজনের সাথে- থার্ড আই, ইশতিয়াক রউফ, সশব্দ পথচারি, মাহবুব লীলেনের সাথে। কিছু ভুল ধারণা ভাঙলো। জানলাম, স্বেচ্ছাশ্রমের ভিত্তিতে কয়েকজন এই মডারেশনের কাজটি করেন। এটা জানার পর আমার সেই অনুযোগ আর ক্ষোভ থাকে নি।
লেখালেখির কাজটা কঠিন মনে হয় আমার কাছে। পড়া তুলনামূলকভাবে সহজ। তাই এখানে মূলত পড়তেই এসেছিলাম। সময়-সুযোগ পেলে ছোটখাটো লেখার ইচ্ছেও ছিলো, তবে সেটা সুপ্ত। এখনো সুপ্তই আছে। তাই মূলত লেখার চাইতে পড়ার কাজটাই হবে বেশি।
মডারেটরদের ঘুম ভাঙানোর জন্য আগের পোস্টটি দিয়েছিলাম। মনে হচ্ছে তাঁদের কাঁচা ঘুম ভাঙিয়ে দিয়েছি। আমার নিজের ধারণার চাইতেও তাড়াতাড়ি সচল হয়ে গেলাম মনে হচ্ছে। তারপরও ওই একই আহ্বান থাকবে মডারেটরদের কাছে- অতিথি লেখকদের লেখা যেনো তাড়াতাড়ি ছাড়া হয়। তাতে তাঁরা উৎসাহ হারাবেন না। আমি যেমন মেঘ চাইতে গিয়ে বৃষ্টি পেয়েছি, সবাই যেনো তাই পায়। সবাইকে ধন্যবাদ।

