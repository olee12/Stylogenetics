মেডিক্যালে ভর্তি পরীক্ষা বাতিল: পার্শ্ব-প্রতিক্রিয়া



মেডিক্যাল কলেজগুলোতে ভর্তি পরীক্ষা বাতিলের সরকারি সিদ্ধান্তে আপাতঃসমর্থন থাকলেও যে প্রক্রিয়ায় এবং যে সময়ে সিদ্ধান্তটি নেয়া হয়েছে, তা বিবেচনা করে আন্দোলনরত ভর্তিচ্ছু শিক্ষার্থীদের দাবি ও অনুভূতির সঙ্গে একাত্ম পোষণ করতে চাই। এই মুহূর্তে ভর্তিচ্ছু শিক্ষার্থীদের দাবি যৌক্তিক এবং সে কারণে সরকারের উচিত সব দিক বিবেচনা করে এবারের মতো মেডিক্যাল কলেজে ভর্তি পরীক্ষা চালু রাখা। পাশাপাশি আগামীবার (ভালো হয় আরো কয়েকবছর পর থেকে চালু করলে, সেই আলোচনা নিচে রয়েছে) থেকে ভর্তি পরীক্ষা না নেয়ার সিদ্ধান্তটিও এই মুহূর্তেই গ্রহণ করা উচিত। ভর্তি পরীক্ষার বদলে মেডিক্যাল কলেজগুলোতে আগামী বছরগুলোতে কোন প্রক্রিয়ায় ভর্তি করা হবে- তাও সুস্পষ্টভাবে জানিয়ে দেয়া উচিত।
মেডিক্যাল কলেজগুলোতে ভর্তি পরীক্ষা বাতিলের এ সিদ্ধান্তের পক্ষে ও বিপক্ষে ইন্টারনেট মিডিয়ায় বেশ কিছু লেখা চোখে পড়েছে এবং টেলিভিশনে বেশ কয়েকজন গুরুত্বপূর্ণ ব্যক্তি (যারা নীতিনির্ধারণী প্রক্রিয়ায় নানাভাবে জড়িত) তাদের মতামত দিয়েছেন। অধিকাংশ ক্ষেত্রে, বিশেষ করে গুরুত্বপূর্ণ ব্যক্তিরা সরকারের সিদ্ধান্তকে সমর্থন জানিয়েছেন। তত্ত্বাবধায়ক সরকারের সাবেক উপদেষ্টা রাশেদা কে. চৌধূরী নানা উদাহরণ দিয়ে সরকারের সিদ্ধান্তকে জায়েজ করার চেষ্টা করেছেন যদিও তাঁর যুক্তিগুলো ততোটা শক্ত হতে পারে নি; যতোটা তাঁর মতো একজন শিক্ষা-বিশেষজ্ঞের কাছ থেকে আশা করা যায়। সরকারের সিদ্ধান্তের বিপক্ষে যে লেখাগুলো এসেছে, সেগুলো মূলত ভর্তিচ্ছু শিক্ষার্থীদের মতামতকে প্রতিফলিত করেছে। সিদ্ধান্তটি কতোটুকু ভালো বা খারাপ- বর্তমান লেখায় প্রাসঙ্গিকভাবেই এ বিষয়টি আসবে; তবে বাংলাদেশের শিক্ষাক্ষেত্রে সিদ্ধান্ত গ্রহণের বর্তমান পদ্ধতি যে একটি মূল সমস্যা হয়ে দাড়িয়েছে, তার ওপরও লেখার ফোকাস থাকবে।
অনেক আগে সচলায়তনেই একটি লেখায় বলার চেষ্টা করেছিলাম যে, বাংলাদেশের শিক্ষার নীতিনির্ধারণী বিষয়ে প্রধান প্রতিবন্ধকতা হলো সুস্পষ্ট শিক্ষানীতি না থাকা এবং এর ফলে নির্বাহী আদেশ বা অ্যাড-হক ভিত্তিতে গুরুত্বপূর্ণ সিদ্ধান্ত নেয়া। ওই লেখার পর অনেকটা সময় পার হয়েছে। ইতোমধ্যে দেশে প্রথমবারের মতো পূর্ণাঙ্গ শিক্ষানীতি প্রণীত হয়েছে কিন্তু শিক্ষাক্ষেত্রে নীতিনির্ধারণী বিষয়ে সিদ্ধান্তগ্রহণে নির্বাহী আদেশ কিংবা অ্যাড-হকভিত্তিতে কাজ করার পুরনো অভ্যাসটি এখনও টিকে রয়েছে- যার সর্বশেষ উদাহরণ এই সিদ্ধান্ত। বলা হয়েছে, স্বাস্থ্য মন্ত্রণালয়ের এই সিদ্ধান্তের সাথে শিক্ষা মন্ত্রণালয় একমত; কিন্তু শিক্ষা মন্ত্রণালয়ে যারা বিশেষজ্ঞ হিসেবে কর্মরত আছেন, তারা কীভাবে এ ধরনের একটি সিদ্ধান্তের সঙ্গে একমত হতে পারলেন তা প্রশ্নবোধক এবং বিস্ময়-উদ্রেককারী। এই পরিপ্রেক্ষিতে স্বাস্থ্য মন্ত্রণালয়ের সঙ্গে শিক্ষা মন্ত্রণালয়ের ঠিক কী আলোচনা হয়েছে তা যেমন জানা জরুরি, তেমনি শিক্ষা ও স্বাস্থ্য মন্ত্রণালয়ের কর্তাব্যক্তিরা হুট করে এ ধরনের সিদ্ধান্ত নিতে পারেন কিনা, সেই প্রশ্নেরও উত্তর জানাও জরুরি। সন্দেহ নেই, কোনো কার্যক্রম গতিশীল করতে নির্বাহী আদেশ কিংবা অ্যাড-হকভিত্তিতে কাজের আলাদা গুরুত্ব রয়েছে, কিন্তু সেগুলো দৈনন্দিন কাজের মধ্যেই সীমাবদ্ধ রাখা উচিত। দীর্ঘমেয়াদী প্রভাব পড়তে পারে এমন কাজে নির্বাহী আদেশ এবং অ্যাড-হকভিত্তিতে কার্যক্রম প্রয়োজনে আইন করে বন্ধ করে দেয়া দরকার।
সরকারের এ সিদ্ধান্তের সঙ্গে ব্যক্তিগতভাবে একমত পোষণ করার পেছনে কিছু কারণ রয়েছে- তবে সেটি দীর্ঘমেয়াদের কথা চিন্তা করে। প্রথমত, এইচএসসি পরীক্ষায় উত্তীর্ণের পর শিক্ষার্থীকে মেডিক্যাল কলেজ বা বিশ্ববিদ্যালয়ে ভর্তি হওয়ার প্রথাটি কার্যত এইচএসসি পরীক্ষার গুরুত্বকেই প্রশ্নবিদ্ধ করে- যা বন্ধ হওয়া দরকার। দ্বিতীয়ত, এসএসসি বা এইচএসসি পরীক্ষায় শিক্ষার্থীদের যেভাবে মূল্যায়ন করা হোক (হোক তা শত প্রশ্নবিদ্ধ), তার বিপরীতে এক ঘণ্টার মূল্যায়ন শিক্ষার্থীর অর্জিত জ্ঞান কিংবা দক্ষতা মূল্যায়ন করতে যথার্থ নয়। তৃতীয়ত, এইচএসসি পরীক্ষার পর একজন শিক্ষার্থী মেডিক্যাল কলেজে ভর্তির জন্য প্রচণ্ড আর্থিক-মানসিক-সময়-শ্রম এবং বৌদ্ধিক বিনিয়োগ করে। এই বিনিয়োগটুকু আসলে করা উচিত এসএসসি এবং এইচএসসির পরীক্ষার আগে- তাতে বিষয়ভিত্তিক জ্ঞানের দক্ষতা শিক্ষার্থীদের একটু হলেও বাড়বে এবং মুখস্থভিত্তিক পড়ালেখার চর্চা কিছুটা হলেও কমবে। এরকম আরো কারণ দর্শানো যায়, কিন্তু ভর্তি পরীক্ষা বাতিলের পক্ষে উপর্যুক্ত কারণগুলো আপাতদৃষ্টিতে যথেষ্ট বলে মনে হচ্ছে।
প্রশ্ন হচ্ছে, ভর্তি পরীক্ষা বাতিলের সিদ্ধান্তের সঙ্গে একমত পোষণ করেও তাহলে কেন ভর্তিচ্ছু শিক্ষার্থীদের কারণকে সমর্থন করছি? মূল কারণ হলো বাতিলের পক্ষে সরকারের দর্শানো কারণ এবং এই সিদ্ধান্তগ্রহণ প্রক্রিয়ার অসারতা। শিক্ষার যে কোনো ক্ষেত্রে এ ধরনের বড় সিদ্ধান্তে গ্রহণের পেছনে জোরালো যুক্তি থাকতে হয়। সরকার চাইলেই ভর্তি পরীক্ষার বিপক্ষে নানা জোরালো যুক্তি বের করতে পারে, তবে এর জন্য চটকদার ভঙ্গিতে মুখের কথার চাইতে গবেষণা ভিত্তিতে যুক্তি উপস্থাপন জরুরি। সরকার সেদিকে যায় নি, কারণ গবেষণা করে তাদের দাবিকে প্রতিষ্ঠিত করতে চাইলে সময় প্রয়োজন যেটা সরকার কোনো কারণে করতে চাইছে না। তারা দোহাই দিচ্ছে কোচিং সেন্টারের। মেডিক্যাল কলেজে ভর্তির ক্ষেত্রে কোচিং সেন্টারগুলো বড় সমস্যা বটে, কিন্তু তার জন্য ভর্তি পরীক্ষা বাতিলের সিদ্ধান্তটি পুরোপুরিই অযৌক্তিক। বর্তমান সরকার কোচিঙের বিরুদ্ধে অবস্থান নিয়েছে। চাইলেই মেডিক্যাল কলেজে ভর্তির সঙ্গে জড়িত কোচিং সেন্টারগুলোকে নিয়ন্ত্রণ করতে পারে। কিন্তু তা না করে একজনের দোষ আরেকজনের ঘাড়ে চাপানোর মতো কোচিং বন্ধ করতে গিয়ে শিক্ষার্থীদের বিপাকে ফেলেছে। তাও সমর্থনযোগ্য হতো যদি সিদ্ধান্তটি যথাযথ সময়ে জানানো হতো। বলা হচ্ছে, শিক্ষার্থীদের এসএসসি ও এইচএসসি পরীক্ষার ফলাফল ও আরো কিছু বিষয়ের ওপর ভিত্তি করে ভর্তির প্রক্রিয়া ঠিক করা হবে। যদি সেটাই হয়, তাহলে এক বছর আগে সরকারের এই বোধোদয় হলো না কেন? অনেক শিক্ষার্থীই মেডিক্যাল কলেজে ভর্তির জন্য এ সময়টাতে জানপ্রাণ দিয়ে পড়ালেখা করে। এটি বহু বছরের চর্চা (যদিও সমর্থনযোগ্য নয়); কিন্তু হুট করে এ চর্চা বন্ধ করলে তা শিক্ষার্থীদের ক্ষতিগ্রস্ত করবে বেশি। কোনো প্রতিযোগিতায় অংশগ্রহণের জন্য শিক্ষার্থীদের প্রতিযোগিতার শর্তাবলী জানিয়ে তৈরি হওয়ার জন্য প্রয়োজনীয় সময় দিতে হয়। না হলে সিদ্ধান্ত যতো কল্যাণকামীই হোক না কেন, তা আদতে দুর্ভোগ বয়ে আনে। সবকিছুরই একটি সময় থাকে। ভালো সিদ্ধান্তও উপযুক্ত সময় এবং পরিপ্রেক্ষিতে গ্রহণ না করা হলে তা উল্টো ফল বয়ে আনতে পারে। সিদ্ধান্তগ্রহণকারী কর্তাব্যক্তিরা যদি এসব বিষয় বিবেচনা না করেন, তাহলে পড়ালেখার মৌলিক বিষয়গুলো নিয়ে সিদ্ধান্ত নেয়ার মতো যথাযথ যোগ্যতা ও দক্ষতা তাদের রয়েছে কিনা, কারো মনে সে সন্দেহ দেখা দিলে তা দোষের হবে না।
তাছাড়া এসএসসি ও এইচএসসি পরীক্ষায় শিক্ষার্থীদের যেভাবে মূল্যায়ন করা হয় তাও প্রশ্নবিদ্ধ। সুতরাং দুটো পাবলিক পরীক্ষার ফলাফলের ভিত্তিতে মেডিক্যাল বা বিশ্ববিদ্যালয়ে ভর্তি করতে চাইলে এই পরীক্ষাগুলোর কিছু বিষয়ে পরিবর্তন আনা খুবই জরুরি। যে হারে এখন জিপিএ ৫ পাচ্ছে শিক্ষার্থীরা, তাতে এটা পরিষ্কার যে, নম্বরের পরিবর্তে প্রচলন করা এই জিপিএ পদ্ধতিও আগের পদ্ধতির মতোই সমভাবেই প্রশ্নবিদ্ধ। শতকরা আশি ভাগ নম্বর পেলেই যদি জিপিএ ৫ পাওয়া যায়, তাহলে ১০০ পাওয়ার জন্য প্রাণপণে পড়ালেখা করার প্রয়োজন পড়ে না এবং ঠিক এই ব্যাপারটি ঘটছে আমাদের শিক্ষার্থীদের মধ্যে। এই সমস্যার সহজ সমাধান করা যায় রিলেটিভ গ্রেডিং সিস্টেমের প্রচলন করে। জিপিএ পদ্ধতি প্রচলনের সময় বিষয়টি নিয়ে অনেক কথাবার্তা হয়েছে কিন্তু এতে সরকার আগ্রহী নয় বলেই মনে হয়েছে। অন্যদিকে দেশের সব বোর্ডের মূল্যায়ন পদ্ধতি এক নয়, প্রশ্ন করা কিংবা নম্বর দেবার ধরনও এক নয়। যেখানে সবগুলো বোর্ডের মূল্যায়ন পদ্ধতিই একরকম নয়, সেখানে কীসের ভিত্তিতে দেশের সব শিক্ষার্থীকে এক পাল্লায় মাপা হচ্ছে? মেডিক্যাল কলেজে ভর্তির ক্ষেত্রে শিক্ষার্থীরা অন্তত একটি পাল্লায় মূল্যায়িত হওয়ার সুযোগ পেত। যতোদিন না এসএসসি ও এইচএসসির পাল্লাটা এক না হচ্ছে ততোদিন শিক্ষার্থীদের ভর্তি পরীক্ষা ছাড়া মূল্যায়ন করা যৌক্তিক হবে কিনা, তাও জোরালোভাবে ভাবা দরকার। তাছাড়া পাবলিক পরীক্ষাগুলোতে নম্বর প্রদানের ক্ষেত্রেও অনেক অভিযোগ শুনতে পাওয়া যায়। বোর্ড থেকে খাতা নেয়ার সময় পরীক্ষকদের নম্বর বাড়িয়ে দিতে বলা হয়। এটা না করলে অনেক পরীক্ষককে পরবর্তী বছর থেকে খাতা দেখতে দেয়া হয় না। এই অভিযোগগুলো হয়তো প্রমাণ করা যাবে না, কিন্তু এগুলো অনেকেই বলে। এখন যে শিক্ষার্থীকে ইচ্ছাকৃতভাবে নম্বর বাড়িয়ে দেয়া হয়েছে, সে মেডিক্যাল কলেজে পড়ার উপযুক্ত কিনা, তা কে যাচাই করবে? তাছাড়া ঠিক এ কারণেই কোনো কোনো বোর্ডের শিক্ষার্থীরা কিছু অগ্রিম সুবিধাও পেতে পারে! শিক্ষাবিষয়ে একাধিক গবেষণায় দেখা গেছে, নানা দিক দিয়ে সিলেট বোর্ড দেশের অন্য বোর্ডগুলোর তুলনায় পিছিয়ে আছে। কিন্তু এবারের এইচএসসি পরীক্ষায় দেখা গেল উল্টো চিত্র। সিলেট বোর্ডের এবারকার রেজাল্ট অনেককেই হতভম্ব করেছে। 
সুতরাং শিক্ষার্থীদের জন্য একটি সমমানের মূল্যায়ন ব্যবস্থা চালু না করে তাদেরকে শুধু নম্বরের ভিত্তিতে স্বল্প সময়ের নোটিশে মেডিক্যাল কলেজে ভর্তির মতো এতো গুরুত্বপূর্ণ বিষয়ে সরকার যে সিদ্ধান্ত নিয়েছে, সেটি অবশ্যই পুনর্বিবেচনা করা দরকার। শিক্ষার্থীরা এই সিদ্ধান্তের বিরুদ্ধে রাস্তায় নেমেছে। যে কোনো আন্দোলনেই আমাদের সর্বশেষ গন্তব্য ঢাকার রাজপথ, কারণ রাজপথে না নামলে সরকার কোনো আন্দোলন-প্রতিবাদে গা করে না। এর জন্য যে লাখ লাখ মানুষকে ভোগান্তি পোহাতে হয়, সেই চিন্তা সরকার বা আন্দোলনকারী কারোরই থাকে না। ভর্তিচ্ছু শিক্ষার্থীরা রাস্তায় না নেমে অন্য কোনোভাবে আন্দোলন করলে সরকার সেটিকে পাত্তা দিত বলেও মনে হয় না। সুতরাং উপায়ান্তর না থাকলেও শিক্ষার্থীদের এই আন্দোলনকে অনেকে সমর্থন জানাচ্ছে। কোচিং সেন্টারগুলো অবশ্য তাদের নিজস্ব ধান্ধা থেকে এ আন্দোলনকে সমর্থন করবে। সরকারের সেটিকে পাত্তা না দিলেও চলবে, কিন্তু হাজার হাজার শিক্ষার্থীকে অপ্রস্তুত অবস্থায় একটি সিদ্ধান্তের মুখে ঠেলে দেয়ার অযৌক্তিক সিদ্ধান্তকে পুনর্বিবেচনার আহ্বান জানাই। সেই সঙ্গে অন্তত তিন বছর পর থেকে যেন এই সিদ্ধান্তটি চালু করা হয় এবং এর মাঝে পাবলিক পরীক্ষাগুলোর মূল্যায়ন পদ্ধতিকে আরো উপযোগী, যথাযথ ও নিরপেক্ষ করা হয়, সেটি নিশ্চিত করারও আহ্বান জানাই।
শুরুতে যা বলছিলাম, নির্বাহী আদেশ বা অ্যাড-হক ভিত্তিতে নেয়া কোনো গুরুত্বপূর্ণ সিদ্ধান্ত দেশের জন্য বুমেরাং হতে পারে। বরং এরকম সিদ্ধান্ত গ্রহণের আগে প্রয়োজনীয় গবেষণা এবং যাচাইবাছাই দরকার। দরকার এমন একটি কর্তৃপক্ষ যারা নানা ধরনের প্রাসঙ্গিকতা ও উপযোগিতা বিবেচনা করে দীর্ঘমেয়াদী লক্ষ্য ও উদ্দেশ্যের ভিত্তিতে নানা সিদ্ধান্ত গ্রহণ করবে। আমাদের দেশে প্রাথমিক ও গণশিক্ষা মন্ত্রণালয়ের কার্যক্রমের সঙ্গে শিক্ষা মন্ত্রণালয়ের (যারা মাধ্যমিক ও উচ্চশিক্ষার বিষয়টি তদারিক করে) কার্যক্রমের সমন্বয় কম বলে দেখা যায়। শিক্ষার একটি পর্যায়ের সঙ্গে অন্য পর্যায়ের সরলরৈখিক, উল্লম্ব, স্পাইরাল এবং অনুভূমিক যোগসূত্র থাকা দরকার। মন্ত্রণালয় এ কাজগুলো করতে পারে না, কারণ তাদের কাজের অধিকাংশ সময় নিয়ে নেয় প্রশাসনিক বিষয়গুলো। দেশে তাই একটি স্থায়ী শিক্ষা কমিশন কর্তৃপক্ষ গঠন করা জরুরি। এতে যেমন শিক্ষার নানা বিষয়ে দীর্ঘমেয়াদী পদক্ষেপ গ্রহণ করা সম্ভব হবে, তেমনি নির্বাহী আদেশ বা অ্যাড-হকের ঝামেলাও দূর করা সহজতর হবে। আমি দৃঢ়ভাবে বিশ্বাস করি, দেশে একটি স্থায়ী শিক্ষা কমিশন থাকলে আজকে ভর্তিচ্ছু শিক্ষার্থীদের এ দুর্ভোগ পোহাতে হতো না, দেখতে হতো না অপরিণামদর্শী সিদ্ধান্তও।

