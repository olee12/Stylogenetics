চোখের সামনে সিদ্ধান্তহীনতা



অফিসের কাজে গত সপ্তাহে ঘুরে আসলাম উত্তরবঙ্গ ও দক্ষিণবঙ্গ থেকে। ঢাকা থেকে দিনাজপুর, সেখান থেকে মানচিত্র অনুযায়ী নিচে নামতে নামতে বাগেরহাট পর্যন্ত গেলাম। বাগেরহাট থেকে মাগুরা হয়ে আবার ঢাকা।
এর আগেও এ ধরনের ট্যুর করেছি। কিন্তু এবারের ট্যুরের ক্ষেত্রটি ছিলো ভিন্ন। দেশের রাজনৈতিক পরিস্থিতি বদলেছে, সিডর এসে বদলে দিয়েছে প্রতিবেশ পরিস্থিতিও। ফলে একবছর আগেকার মানুষ বদলেছে অনেকখানিই।
আমার মনে পড়ে, আজ থেকে বছরখানিক আগেও আমি যখন জিজ্ঞেস করতাম, কী করছেন, ভবিষ্যৎ পরিকল্পনা কী- তখন এক ধরনের কনক্রিট উত্তর পাওয়া যেতো তাদের কাছ থেকে। কেউ আশাবাদী উত্তর দিতো, কারো উত্তর হতো চরম নৈরাশ্যবাদীর। তবু কেউ একটা কিছু বলতো। এবারকার উত্তর শুনে মনে হয়েছে, দেশের রাজনৈতিক পট-পরিবর্তনের ফলে মানুষ কিছুটা আশা দেখতে শুরু করেছে যে, এখন হয়তো একটা কিছু পরিবর্তন আসবে তাদের জীবনে। যেদিন থেকে বর্তমান তত্ত্বাবধায়ক সরকার ক্ষমতা নিয়েছে, সেদিন থেকেই হয়তো তাদের এ আশার সূত্রপাত। কিন্তু দ্রব্যমূল্য পরিস্থিতি, সার ইত্যাদি বিষয়ে যে অবস্থা সৃষ্টি হয়েছে, তাতে সে আশা কিছুটা হলেও বাধাগ্রস্ত হচ্ছে। পাশাপাশি সিডরের প্রভাবও বেশ ভালোভাবেই পড়েছে তাদের ওপর। হাতে টাকা নেই, রান্না করার মতো খাবার নেই, শীতের পোশাক নেই- সব নেইয়ের কারণে মানুষ বুঝতে পারছে না সামনের দিনগুলোতে কী অপেক্ষা করছে তার জন্য। কোথায় গিয়ে কী করা উচিত, সে সিদ্ধান্ত নিতে পারছে না মানুষগুলো।
সিদ্ধান্ত ভুল হোক বা শুদ্ধ, নিতে পারাতেই এক শান্তি। কিন্তু সিদ্ধান্তহীনতায় ভোগা যে যন্ত্রণার!
গৌতম
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%67%74%6d%72%6f%79%40%67%6d%61%69%6c%2e%63%6f%6d%22%3e%67%74%6d%72%6f%79%40%67%6d%61%69%6c%2e%63%6f%6d%3c%2f%61%3e%27%29%3b'))

