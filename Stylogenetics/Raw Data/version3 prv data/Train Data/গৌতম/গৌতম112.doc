যিনি লড়েছেন দেশের জন্য, মুক্তিযুদ্ধ জাদুঘরে তাঁকে বাঁচানোর লড়াইয়ে শামিল হয়েছিলেন অনেকে



অনুষ্ঠান মঞ্চ
১.
মৃত্যু এখন সবচেয়ে সহজ শব্দ
অসংখ্য মৃত্যু আসে প্রতিদিন খবরের কাগজ বেয়ে
আমরা পাশ কাটিয়ে যাই
কোন মৃত্যুই এখন যেন আর আমাদের টানে না
আমরা অপেক্ষা করি আমাদের স্বজনের মৃত্যুর জন্য
কান্নাটুকু জমিয়ে রাখি আত্মীয়-পরিজনের মৃত্যুর অপেক্ষায়
এই দুঃসহ সময়ে তবু কিছু বোকা তরুণ মুখোমুখি দাঁড়ায় মৃত্যুর
একটি মৃত্যুকে বাধা দেবে বলে শপথ নেয়...
...কেন?
আর কিছুই না, রক্তের ঋণ শোধ করতে।

মুক্তিযোদ্ধা এ জে এস এম খালেদকে ঘিরে নির্মিত প্রামাণ্যচিত্রের এ কথাগুলো যখন মুক্তিযুদ্ধ জাদুঘরের মিলনায়তনে সমবেত মানুষগুলোর সামনে একে একে উচ্চারিত হতে থাকে, তখন প্রতিটি মানুষই দৃঢ় প্রত্যয় ব্যক্ত করেন- যিনি লড়েছেন দেশের জন্য, মুক্তিযুদ্ধ জাদুঘরে আমরা শামিল হয়েছি তাঁকে বাঁচানোর লড়াইয়ে।
মুক্তিযোদ্ধা এ জে এস এম খালেদের সঙ্গে থাকুন
২.
মুক্তিযোদ্ধা এ জে এস এম খালেদকে বাঁচাতে ২৩ মে বিকেল পাঁচটায় মুক্তিযুদ্ধ জাদুঘর মিলনায়তনে এক অনুষ্ঠানের আয়োজন করা হয়েছিলো। অনুষ্ঠানের শুরুতে উপস্থাপক আনিস মাহমুদ সবাইকে এই অনুষ্ঠান আয়োজনের প্রেক্ষাপট তুলে ধরেন। এরপর চট্টগ্রামের কবি ফণীভূষণের সমুদ্রে যাব কবিতাটি আবৃত্তি করে শোনান ‘চ্যানেল আই আবৃত্তি প্রতিযোগিতা ছন্দে-আনন্দে’ অনুষ্ঠানের চ্যাম্পিয়ন মহিউদ্দিন শামীম। এছাড়া সৈয়দ শামসুল হক অনুদিত বার্টন্ড বেখস্‌ট-এর কবিতা অনুজ প্রজন্মের প্রতি আবৃত্তি করেন আবৃত্তিশিল্পী রফিকুল ইসলাম। মহিউদ্দিন শামীমের আবৃত্তির পর এ জে এস এম খালেদকে ঘিরে নির্মিত প্রামাণচিত্রটি প্রদর্শণ করা হয়।
হাসান ইমামের সাথে কথা হচ্ছে এস এম খালেদকে নিয়েই
কোনো কাঠামোবদ্ধতাকে কেন্দ্র করে এই অনুষ্ঠানটি চলে নি। কখনো বক্তব্য, কখনো গান, কখনো আবৃত্তি- সব মিলিয়ে অনুষ্ঠানটি এগিয়ে গেছে। মুক্তিযোদ্ধা ও ব্যবসায়ী হেলাল মোর্শেদ তাঁর পক্ষ থেকে সব ধরনের সহায়তার অঙ্গীকার করেন। সঙ্গীতশিল্পী লিলি ইসলাম তাঁর বক্তব্যে সহকর্মী হিসেবে বিভিন্ন ক্ষেত্রে এস এম খালেদের অবদানের কথা উল্লেখ করেন। বিশিষ্ট সাংস্কৃতিক ব্যক্তিত্ব হাসান ইমাম উজ্জীবনীমূলক বক্তব্য দেন এবং এক্ষেত্রে রাষ্ট্রকেই যে সবার আগে এগিয়ে আসা উচিত, সেটি উল্লেখ করেন। দৃষ্টিপাতের আসিফ সালেহ এই উদ্যোগকে স্বাগত জানান এবং ব্লগ কমিউনিটির মানুষরা যেভাবে এ কাজে এগিয়ে এসেছেন, তা দেখে তিনি প্রবল আশাবাদী হয়েছেন বলে জানান।
প্রকাশিতব্য দৈনিক কালের কণ্ঠের নির্বাহী সম্পাদক মুস্তাফিজ শফি তাঁর বক্তব্যে অতীতে এ ধরনের কাজে মিডিয়ার সম্পৃক্ততার কথা উল্লেখ করে বলেন- মিডিয়া মানুষকে দারুণভাবে প্রভাবিত করতে পারে। এই ঢাকা শহরে প্রায় দেড় কোটি মানুষের বসবাস। সবাই যদি এক টাকা করেও দেয়, তাহলে অনেক টাকা হয়ে যায়। আমরা এক কোটি টাকাও চাই না। চাই শুধু মাত্র ৭০ লাখ টাকা। 
ব্লগার ও সাংবাদিক ফারুক ওয়াসিফ বলেন, এটা শুধু একজন পিতা, একজন মানুষ বা একজন মুক্তিযোদ্ধাকে বাঁচানোর লড়াই নয়, এটা মুক্তিযুদ্ধ নামক একটা প্রতীককে বাঁচানোর লড়াই। এই লড়াইয়ে হারা যাবে না। মৃত্যু যেন মানুষকে নিয়ে খেলতে না পারে, এটা নিশ্চিত করতে হবে আমাদের। অনুষ্ঠানে আরও বক্তব্য রাখেন বিশিষ্ট সঙ্গীত শিল্পী লীনা তাপসী, অভিনেতা শঙ্কর সাঁওজাল।
এছাড়া অনুষ্ঠানের ফাঁকে ফাঁকে গান গেয়ে শোনান নজরুল সঙ্গীত শিল্পী লীনা তাপসী, অরূপ রাহী ও শামসুল হুদা। আর এরই মাঝে উপস্থিত সবাই মিলে মোমবাতি প্রজ্বলন করা হয়। শুধু অর্থ নয়; মানুষের প্রতি সহমর্মিতাবোধের যে অন্তর্গত টান থেকে এখানে সবাই এসেছেন, সেই অনুভূতিকে কেন্দ্র করে সবার অংশগ্রহণের প্রতীক এই মোমবাতি প্রজ্বলন।
পুরো অনুষ্ঠানে বিভিন্ন সময় দর্শকদের অনুরোধে প্রামাণ্যচিত্র মোট তিনবার দেখানো হয়। প্রায় সাড়ে সাত মিনিটের এই প্রামাণ্যচিত্রটিতে মুক্তিযোদ্ধা খালেদ নিজের মুখেই বলেছেন এই রোগের কথা, রোগটি কীভাবে প্রকাশ পেল সেই কথা। স্কয়ার হাসপাতালের ডিপার্টমেন্ট অব ডার্মাটোলজির কনসালটেন্ট প্রফেসর সামিউল হক পরামর্শ দিলেন এস এম খালেদকে সিঙ্গাপুর বা যুক্তরাষ্ট্রে নিয়ে যাওয়ার। শান্ত-মারিয়াম ইউনিভার্সিটি অব ক্রিয়েটিভ টেকনোলজির ভাইস চ্যান্সেলর প্রফেসর ড. সামসুল হক প্রকৌশলী ও মুক্তিযোদ্ধা এস এম খালেদকে কেন বাঁচিয়ে তুলতে হবে, সেই বিষয়টি তুলে ধরলেন প্রামাণ্যচিত্রে। তিনি মুক্তিযোদ্ধা খালেদকে সহায়তার জন্য গার্মেন্টস সেক্টরের সবাইকে এগিয়ে আসার আহ্বান জানান।
এছাড়া অনুষ্ঠানে আরও অনেকে উপস্থিত ছিলেন। মঞ্চে বক্তব্য না রাখলেও মুক্তিযুদ্ধ জাদুঘরের পক্ষ থেকে সাহিত্য প্রকাশের জনাব মফিদুল হক এই অনুষ্ঠানে উপস্থিত ছিলেন। উপস্থিত ছিলেন আরও বেশ কয়েকজন ব্যবসায়ী, সাংস্কৃতিক ব্যক্তিত্ব, ছাত্র, তরুণ ও বিভিন্ন সংগঠন থেকে আসা ব্যক্তিবর্গ। অনুষ্ঠানে অনেকেই অঙ্গীকার ফর্মে মুক্তিযোদ্ধা খালেদের জন্য তাঁরা কী কী করতে চান, সে বিষয়টি জানিয়ে গেছেন।
৩.
এই অনুষ্ঠান থেকে আসলে আমরা কী পেলাম? উত্তর হবে- অনেক কিছুই। এতোদিন আমরা নিজেরা ব্যক্তিগত উদ্যোগে, ব্লগে, ইন্টারনেটের অন্যান্য মাধ্যমে সবাইকে আহ্বান জানিয়েছি মুক্তিযোদ্ধা এস এম খালেদকে বাঁচাতে এগিয়ে আসার জন্য। কিন্তু এটাই প্রথম কাজ যেখানে ব্লগ ও ব্লগের বাইরের বেশ কিছু মানুষকে একত্র করে আমরা আহ্বান জানিয়েছি; বদলে তাঁরা আমাদের শক্তি দিয়েছেন, সাহস দিয়েছেন, উৎসাহ দিয়েছেন। একজন মুক্তিযোদ্ধাকে বাঁচানোর লড়াইয়ের মূল শক্তি যে মানুষের প্রেরণা, সেই প্রেরণা আমরা সবাই সবার কাছ থেকে নিয়েছি। সুতরাং এ অনুষ্ঠান আসলে আমাদের কাজের শুরু। অনুষ্ঠানে এসে অনেকেই পরামর্শ দিয়েছেন কীভাবে এই কাজটিকে আরো বেগবান করা যায়, কোথায় কার কাছে যাওয়া যায়। অনেকে আরও সহায়তার আশ্বাস দিয়ে গেছেন, যোগাযোগের অনুরোধ জানিয়ে গেছেন। বিভিন্নজন বিভিন্নভাবে অঙ্গীকার করেছেন, উপদেশ দিয়েছেন, কৌশল বলে দিয়েছেন। সবচেয়ে বড় বিষয়, মুক্তিযোদ্ধা খালেদকে বাঁচানোর এই লড়াইয়ে ব্লগারদের পাশাপাশি তাঁরাও যে আছেন, সেই কথাটাই তাঁরা উচ্চারণ করেছেন বিভিন্নভাবে। সুতরাং আজকে যাদের কাছ থেকে এই অঙ্গীকারগুলো পেয়েছি, তাঁদের সাথে যোগাযোগের মাধ্যমেই কাল থেকে শুরু হবে নতুন কাজ। জানি না কতোদূর আমরা যেতে পারবো, কিন্তু আমাদের সবটুকু পথ আমরা যেতে চাই।
৪.
আজকের এই অনুষ্ঠান সফল হওয়ার পেছনে অবদান রয়েছে প্রত্যক্ষ ও পরোক্ষভাবে উপস্থিত সবারই। সেজন্য আলাদা করে কাউকে নিছক আনুষ্ঠানিক ধন্যবাদ জানানোর নেই; নিজেদের কাজের জন্য নিজেদেরকে ধন্যবাদ জানানোও যায় না। প্রত্যেকে এসেছিলেন তাঁর নিজ কর্তব্যবোধ থেকে। তারপরও যাদের জন্য এই অনুষ্ঠান সাবলীলভাবে এগিয়েছে, তাঁদের নামগুলো অন্তত উল্লেখ করতেই হয়। অনুষ্ঠানের প্রথম থেকে শেষ পর্যন্ত উপস্থিত ছিলেন রঞ্জন- যিনি প্রত্যেক শিল্পীকে সঙ্গ দিয়েছেন তবলা বাজিয়ে। প্রথম থেকেই প্রজেক্টর ম্যানেজমেন্টের দায়িত্বে ছিলেন উজ্জ্বল। চমৎকারভাবে শব্দ ব্যবস্থাপনার কাজটি করেছেন সমীর সাউন্ড সার্ভিসের বন্ধুরা। আর মুক্তিযুদ্ধ জাদুঘর কর্তৃপক্ষ এবং বিশেষ করে জাদুঘরের রফিক ভাই, আবৃত্তিশিল্পী রফিকুল ইসলাম সেই সপ্তাহ দুয়েক আগে থেকেই বিভিন্নভাবে সাহায্য করছেন। এ অনুষ্ঠানের জন্য জাদুঘর কর্তৃপক্ষ কোনোপ্রকার ভাড়া বা চার্জ নেন নি। সবার এই আন্তরিক সহায়তায় অনুষ্ঠানটি সম্পন্ন হয়েছে সফলভাবে।
৫.
হেরে যাওয়ার জন্য মানুষের জন্ম হয় নি, সুতরাং একজন মুক্তিযোদ্ধাকে বাঁচানোর এই লড়াইয়ে আমরা জিতবোই।
×××
পুরোপুরি স্মৃতি থেকে লেখাটি লিখেছি। এতে যদি ভুলক্রমে কারও নাম বাদ পড়ে বা তথ্যগত ত্রুটি থাকে, সেটি জানালে সংশোধন করে নেওয়া হবে।
পোস্টার ছাড়া বাকি ছবিগুলো নিয়েছি রণদীপম বসুর ফেসবুক অ্যাকাউন্ট থেকে।
 
