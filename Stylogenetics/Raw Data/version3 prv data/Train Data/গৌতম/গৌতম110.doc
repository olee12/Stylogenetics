ছুটাগল্প ৪: বিজ্ঞাপনের পর বাস্তব নাটকের খসড়া



[আলিশান বাড়ির অসম্ভব উঁচু  জেলখানার মতো বাইরের দেওয়ালের একপাশে পরী। দারোয়ানের চোখ এড়িয়ে অপেক্ষা করছে কারো জন্য। একটু পরে রিকশা থেকে নামে পাপন। চলে যায় দেওয়ালের অপর পাশের নির্দিষ্ট জায়গায়। দুজনের মাঝখানে এখন শুধুই একটা দেওয়াল। সাথে নিয়ে আসা গোলাপটি ছুঁড়ে দেয় পরীর দিকে। পরীর ঠিক পায়ে পড়ে গোলাপটি, তুলে নিয়ে গালে ছোঁয়ায়।]
পাপন: পরী, আজ বিকেলে বেরুতে পারবা?
পরী: কী বলছ, বুঝতে পারছি না... জোরে বল....
পাপন: বিকালে বেরুতে পারবা-আ-আ-আ?
পরী: সকালে বেরুই নি তো...
পাপন: কী বললা? বুঝতে পারি নাই...
[এভাবে কথোপকথন চলতে থাকে কিছুক্ষণ। একজনের কথা আরেকজন বুঝতে পারে না, অসম্ভব উঁচু দেওয়ালের কারণে। হঠাৎই বুদ্ধি আসে পরীর মাথায়। মোবাইল থেকে ফোন করে পাপনকে। তারপর দুজন শরীরে শরীর ঠেকিয়ে কথা বলতে থাকে, অঅঅনেকক্ষণ! মাঝখানে তখন শুধুই ইটের একটি দেয়াল, কিন্তু পরস্পরের ছোঁয়ায় সেটিও হয়ে ওঠে তাদেরই শরীরেরই একটা ছোট্ট অংশ।
(নেপথ্যে বাজতে থাকে কণ্ঠস্বর) পরস্পরকে কাছে টানতে দেওয়াল এখন আর কোনো বাধা নয়। ব্যবহার করুন অমুক মোবাইল... আপনার সাথে সবসময়...
*
অসম্ভব যত্ন নিয়ে একটি মোবাইল ফোন কোম্পানির জন্য বিজ্ঞাপনটি বানিয়েছিলো গৌতম। সুপারহিট হওয়ার পর এই জুটিকে নিয়ে একটি নাটক বানানোর সিদ্ধান্ত নেয় সে। তবে এখানে দেওয়াল নয়, একজন অন্য পুরুষকে সে দাঁড় করিয়ে দেয় পরীর দিকে মুখ করে। পাপন আর পরীর মাঝখানে এখন একটি জ্যান্ত দেওয়াল। পাপনের গোলাপের চাইতে যার গ্ল্যাডিওলাসের নেটওয়ার্ক অনেক শক্তিশালী...
*
নাটকটি প্রচারিত হচ্ছে, পাপন-পরী-অন্যপুরুষের ব্যক্তিগত চ্যানেলে। নিজে অভিনয় করা নাটক বাসায় দেখতে দেখতে পাপন উপলব্ধি করে- উত্তম পুরুষ থেকে সে ক্রমেই পরিবর্তিত হচ্ছে তৃতীয় পুরুষে।

