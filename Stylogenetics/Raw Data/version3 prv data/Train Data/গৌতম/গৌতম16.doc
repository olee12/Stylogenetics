এসএসসির ফলাফল: কিছু আশঙ্কা ও প্রশ্নের পর শিক্ষার্থীদের অভিনন্দন



১.
ফলাফল যদি মেধাপ্রকাশের সূচক হয়, তাহলে কোন জাদুমন্ত্রে জানি না, যতো দিন যাচ্ছে বাংলাদেশে মেধাবী শিক্ষার্থীদের সংখ্যা শনৈ শনৈ বাড়ছে। গত কয়েক বছরের এসএসসি ও এইচএসসি পরীক্ষার ফলাফল থেকেই এই সত্য স্পষ্ট। এবার রেকর্ডসংখ্যক পরীক্ষার্থী জিপিএ ৫ পেয়েছে। সবচেয়ে ভালো ফলাফল দেখিয়েছে মাদ্রাসা বোর্ড।
একজন জিজ্ঞেস করেছিলো, যতোজন পরীক্ষার্থী পরীক্ষা দিয়েছে, তাদের সবাই জিপিএ ৫ পেলে তোমার সমস্যা কী? পেতেই তো পারে! সবাই মিলে ধুমসে পড়ালেখা করেছে, সব প্রশ্নের যথাযথ উত্তর দিয়েছে আর শিক্ষকরাও যথাযথ নম্বর দিয়েছেন। এমন কি কোনো কথা আছে যে, সবাই জিপিএ ৫ পেতে পারবে না? তোমার তাতে সমস্যা কী?
ভদ্রলোকের উষ্মার কারণ বুঝতে পারি। যুক্তি ধরে কথা বললে, ৪৫ হাজার কেন, জিপিএ ৫ পাওয়া সংখ্যাটা দ্বিগুণও হতে পারে। আর যারা জিপিএ ৫ পাচ্ছে, তারা নিঃসন্দেহে মেধাবী। আর ফলাফলকে ভিত্তি ধরে কথা বললে, এমনকি সাধারণ শিক্ষাধারার শিক্ষার্থীর চাইতে মাদ্রাসা বোর্ডের শিক্ষার্থীরা তুলনামূলকভাবে বেশি মেধাবী। এ আর এমন কি! হতেই পারে!
২.
প্রথমে প্রশ্ন জাগে, সাম্প্রতিক সময়ে দেশে এমন কী পরিবর্তনের বাতাস বইয়ে গেলো যে, হাজার হাজার শিক্ষার্থী জিপিএ ৫ পেয়ে যাচ্ছে? মানুষজন কি দিন দিন দ্রুত মেধাবী হয়ে যাচ্ছে? নাকি উন্নয়নের জোয়ার দেখাতে ধরে ধরে জিপিএ ৫ পাওয়ানো হচ্ছে?
তার পরেই আশা জাগে, যারা জিপিএ ৫ পেয়েছে, তারা সবাই যদি সত্যিই মেধাবী হয়ে থাকে এবং এই ফলাফলের উপযুক্ত হয়ে থাকে, তাহলে দেশের সামনে এক দারুণ ভবিষ্যত অপেক্ষা করছে।
ঠিক তার পরেই আশঙ্কা জাগছে, যদি তাদের একটি বিরাট অংশ সত্যিই মেধাবী না হয়, সিস্টেমের ফাঁকফোকর কিংবা রাজনৈতিক উচ্চাভিলাষের কারণে যদি তারা জিপিএ ৫-এর অংশীদারিত্ব হয়, তাহলে অদূর বাংলাদেশকে কি এক ছদ্মমেধাসঙ্কটে পড়তে যাচ্ছে না?
আমি জানি না। কোন দিক থেকে কী হচ্ছে, সত্যিই জানি না। চারপাশে আশঙ্কার জগতে প্যান্ডোরার বাক্সে বসে কেবল আশার বুক ঢিবঢিব করছে।
৩.
এই প্যারার সাথে উপরের দু’প্যারার কোনোই সম্পর্ক নেই। 
সারা বছর পড়ালেখা করে, পরীক্ষায় একটা ভালো রেজাল্ট করার যে আনন্দ, সেই আনন্দ যারা ভোগ করছে, তাদের সবাইকে অভিনন্দন। অনুরোধ ও আশা একটাই- তোমাদের পঞ্চইন্দ্রিয় থেকে বের হওয়া এই আনন্দ দেখতে চাই জীবনভর।
যারা কাঙ্ক্ষিত ফলাফল করতে পারো নি, তাদেরকেও অভিনন্দন। কারণ আগামী দিনগুলোতে তোমরা যে ভালো করবেই, সেই বিশ্বাস ও বিশ্বাসের প্রতিচ্ছবি সবসময়ই তোমাদের মুখে খেলা করে। সাময়িক প্রতিকূলতা হয়তো আকাঙ্ক্ষার পূর্ণ বাস্তবায়ন করতে পারে না, কিন্তু আকাঙ্ক্ষাকে দমিয়েও রাখতে পারে না।
যারা একেবারেই ভালো ফলাফল করতে পারো নি, তাদেরকেও অভিনন্দন। জানি, এই আগামীবারেই তোমরা দেখিয়ে দিবে, রবার্ট ব্রুসরা কেবল বিদেশেই থাকেন না; এই অভাগা বাংলাদেশেও প্রচুর রবার্ট ব্রুস আছে যারা সমস্ত প্রতিকূলতাকে ডিঙ্গিয়ে জীবনের সাফল্য অনায়াসেই উপভোগ করে।

