উইকিযুদ্ধে শামিল মুক্তিযুদ্ধ জাদুঘর



মুক্তিযুদ্ধ ও বিজয়আনন্দের সঙ্গে জানাতে চাই, সচলায়তনে রাগিব ভাইয়ের উইকিযুদ্ধ - মুক্তিযুদ্ধের ইতিহাস লেখার সমবেত প্রয়াস (পর্ব ১) পোস্টের সূত্র ধরে যে উইকিযুদ্ধের সূচনা হয়েছে, সেই যুদ্ধে শামিল হয়েছে মুক্তিযুদ্ধ জাদুঘরও। জাদুঘর কর্তৃপক্ষ জানিয়েছেন, উইকিযুদ্ধের এই কাজে জাদুঘরের পক্ষ থেকে যে যে ধরনের সহায়তা করা সম্ভব, সব ধরনের সহায়তা তারা করবেন। নানা ধরনের ব্যক্তি ও প্রাতিষ্ঠানিক উদ্যোগের মাধ্যমে মুক্তিযুদ্ধ জাদুঘর ইতোমধ্যে মুক্তিযুদ্ধ-বিষয়ক নানা বই, ডকুমেন্ট, পেপার ক্লিপিং, ছবি, অডিও-ভিডিও ইত্যাদির একটি বিশাল ভাণ্ডার গড়ে তুলেছে। উইকিপিডিয়ায় মুক্তিযুদ্ধের সঠিক ইতিহাস লিপিবদ্ধ করার লক্ষ্যে নিয়মতান্ত্রিক উপায়ে জাদুঘর কর্তৃপক্ষ এই রিসোর্সগুলো উইকিপিডিয়ার কাজে ব্যবহার করতে দিতে সম্মত হয়েছেন। উইকিযুদ্ধে শামিল হওয়ায় মুক্তিযুদ্ধ জাদুঘরকে আন্তরিক ধন্যবাদ জানাচ্ছি।
শনিবার বিকেলে মুক্তিযুদ্ধ জাদুঘর কর্তৃপক্ষের সাথে বিষয়টি নিয়ে আনুষ্ঠানিক আলোচনা হয়। জাদুঘরের পক্ষ থেকে ট্রাস্টি মফিদুল হক উইকিপিডিয়ায় কী কী কাজ হচ্ছে এবং কীভাবে হচ্ছে, উইকিপিডিয়ার কর্মপদ্ধতি কীরকম, কারা কারা এর সাথে যুক্ত আছেন ইত্যাদি বিষয় জানতে চান। বিষয়গুলো ব্যাখ্যার পাশাপাশি তাঁকে মুক্তিযুদ্ধ ও ভাষা আন্দোলনের সঙ্গে সম্পৃক্ত বেশ কয়েকটি ভুক্তির প্রিন্ট-আউট দেখানো হয় এবং সচলায়তনে রাগিব ভাইয়ের উইকিযুদ্ধের আহ্বান ও মুক্তিযুদ্ধ জাদুঘরের প্রতি হিমু ভাইয়ের আহ্বান দুটোও পৌঁছে দেয়া হয়। এরপর উইকিযুদ্ধের এই কাজে মুক্তিযুদ্ধ জাদুঘরের কাছ থেকে আমরা কী ধরনের সাহায্য চাই বা জাদুঘর এতে কীভাবে সম্পৃক্ত হতে পারে এবং তাঁদের রিসোর্সগুলো কীভাবে ব্যবহার করা যায়, সে বিষয়েও আলোচনা হয়। মফিদুল হক পুরো প্রক্রিয়াটিতে আগ্রহ প্রকাশ করেন এবং এ কাজে জাদুঘরের পক্ষ থেকে সর্বোচ্চ সহায়তার কথা ব্যক্ত করেন। আজকে আলোচনায় মূলত উইকিপিডিয়ার কাজে জাদুঘরের সম্পৃক্ততার বিষয়টি নিয়েই কথা বলা হয়েছে অর্থাৎ নীতিগতভাবে একসাথে কাজ করার বিষয়টি গুরুত্ব পেয়েছে বেশি। কাজের পদ্ধতি কীরকম বা কীভাবে হতে পারে, সে সম্পর্কিত আলোচনা হয়েছে কম। ঠিক করা হয়েছে, পরবর্তীতে কোনো একসময় মফিদুল হকের সাথে সচল ও উইকিপিডিয়ানদের একটি টিম বসে কীভাবে এই কাজটি করা যায়, সেটি আরও সুনির্দিষ্টভাবে নির্ধারণ করবে। পাশাপাশি লেখা, ছবি বা অন্যান্য ডকুমেন্টের কপিরাইট ও লাইসেন্সের বিষয়গুলোও সেখানে আলোচিত হয়েছে।
আলোচনা থেকে যে বিষয়গুলো উঠে এসেছে

 মুক্তিযুদ্ধ জাদুঘরের একটি গ্রন্থাগার আছে যেখানে মুক্তিযুদ্ধ-বিষয়ক হাজারখানেকেরও বেশি বই রয়েছে। জাদুঘর কর্তৃপক্ষ জানিয়েছেন, এ কাজে বইগুলো গ্রন্থাগারে বসে ব্যবহার করা যাবে। প্রয়োজনে বই ফটোকপি বা স্ক্যান করার সুবিধা জাদুঘর কর্তৃপক্ষ প্রদান করবে। গ্রন্থাগারে যেহেতু প্রতিটি বইয়ের একটি করে কপি সংরক্ষণ করা হয়, তাই আপাতত গ্রন্থাগারের বই বাইরে আনার সুবিধাটি তাঁরা দিতে পারছেন না।
 সপ্তাহের বিশেষ বিশেষ দিন (যেমন- শুক্রবার ও শনিবার) অনেকে মিলে জাদুঘরে চত্বরে ক্যাম্প করে এ সম্পর্কিত কাজ করা যেতে পারে। ক্যাম্প করার ক্ষেত্রেও জাদুঘর কর্তৃপক্ষ সহায়তা প্রদান করবে।
 জাদুঘরের কাছে পুরনো পত্রিকা ও ডকুমেন্টের (যেমন- আগরতলা মামলার মূল দলিল) বড় সংগ্রহ রয়েছে। সেগুলো উইকিপিডিয়ার কাজে ব্যবহার করা যাবে।
 মুক্তিযুদ্ধের অনেক দুর্লভ ছবির সত্ত্ব রয়েছে মুক্তিযুদ্ধ জাদুঘরের কাছে। শুধু ছবি নয়, জাদুঘরের সত্ত্বের আওতায় যা যা আছে, তার সবকিছুই উইকিপিডিয়ার কাজে ব্যবহার করা যাবে।
 জাদুঘরের নিজস্ব ওয়েব সাইটটি নতুন করে সাজানোর কাজ চলছে। ওয়েব সাইট তৈরি করার পর উইকিপিডিয়ায় মুক্তিযুদ্ধ-সম্পর্কিত যে যে ভুক্তি রয়েছে, সেগুলোর লিংক সেখানে যুক্ত করে দেয়া হবে।
 মুক্তিযুদ্ধ জাদুঘরে বর্তমানে যে বিষয়গুলো প্রদর্শিত হচ্ছে, সেগুলোর ছবি জাদুঘরের কাছে রয়েছে। সেগুলোও উইকিপিডিয়ায় দেয়ার ব্যবস্থা করা যাবে।

আরও বেশ কিছু বিষয় যেমন- মুক্তিযুদ্ধ-সম্পর্কিত বই অনুবাদ করা বা প্রকাশিত বইগুলোর কপিরাইটের বিষয়ে মুক্তিযুদ্ধ জাদুঘর কী কী করতে পারে, সেগুলো আজকে সময়-স্বল্পতা ও অন্যান্য কারণে আলোচনা না করা গেলেও জাদুঘর কর্তৃপক্ষও মনে করেন, এ বিষয়ে আরও নানা ধরনের নানা মাত্রায় কাজ করা সম্ভব, যেগুলোর প্রয়োজনীয়তা কাজ করতেই বোঝা যাবে এবং সে অনুযায়ী তখন আরও ব্যবস্থা গ্রহণ করা যাবে।
***
সুতরাং আমরা চাইলেই এখন থেকে কাজ শুরু করে দিতে পারি। তবে কাজ শুরুর আগে আমাদের পক্ষ থেকে দুটো কাজ করতে হবে:

 জাদুঘর কর্তৃপক্ষের কাছে একটি আনুষ্ঠানিক চিঠি দিতে হবে যেখানে আমরা কী কী কাজ  করতে চাই ও কীভাবে করতে চাই, সুনির্দিষ্টভাবে সেগুলো লেখা থাকবে।
 আমাদের পক্ষ থেকে কারা কারা নিয়মিত কাজ করবে, তাদের একটি টিমের সদস্যদের নাম-পরিচয় দিতে হবে।

কাজ শুরুর আগে সচল ও উইকিপিডিয়ানদের একটি যৌথ টিম বসে এই বিষয়গুলো ঠিক করতে পারে। প্রয়োজনে কাজের প্রক্রিয়া বা পদ্ধতি নিয়ে মফিদুল হকের সাথেও বসা যেতে পারে এবং এক্ষেত্রে তিনি আমাদের সাথে বসতেও রাজি হয়েছেন। এক্ষেত্রে আমার প্রস্তাব হচ্ছে- সচলায়তনের পক্ষ থেকে উপর্যুক্ত বিষয়গুলো উল্লেখ করে একটি আনুষ্ঠানিক চিঠি জাদুঘরের কাছে পাঠানো হোক। পাশাপাশি যারা এ কাজে পর্যাপ্ত সময় দিতে পারবেন তাদেরকে নিয়ে একটি টিম গঠন করা হোক এবং টিমের মধ্য থেকে একজনকে পুরো কাজের সমন্বয়ের দায়িত্ব দেয়া হোক। মূল কাজ শুরুর আগে টিমটি মফিদুল হকের সাথে বসে জাদুঘরের রিসোর্স সম্পর্কে ধারণা দিয়ে কীভাবে কাজ শুরু করা যায় তার একটি পরিকল্পনা তৈরি করবে এবং সে অনুযায়ী কাজ শুরু করবে। সময় ও অন্যান্য বিষয় বিবেচনা করে সচল ও উইকিপিডিয়ানরা কে কোন কাজে কীভাবে যুক্ত হবেন, তার একটি ধারণা পাওয়া গেলে খুব সহজেই এটা করা সম্ভব। এ বিষয়ে সবার আলোচনা ও পরামর্শ খুবই দরকার।
***
বরাহশিকারে যখন নেমেছি, আর দেরি করা উচিত হবে না। চলুন ঝাঁপিয়ে পড়ি, এখুনি। 
(ছবিটি নেওয়া হয়েছে মুক্তিযুদ্ধ জাদুঘরের ওয়েব সাইট থেকে)
 
