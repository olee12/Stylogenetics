আমরা তাহলে কেন ট্যাক্স দিব?



কিছুদিন আগেই সচলে আয়কর নিয়ে একটি পোস্ট দিয়েছিলাম। আমরা অনেকে নানা কারণে সরকারকে ট্যাক্স বা কর দিই না, যদিও কর দেয়াটা নাগরিক দায়িত্বের মধ্যে পড়ে এবং কোনো বছরের আয় করযোগ্য না হলেও প্রতি বছর আয়কর রিটার্ন দাখিল করাটাও এই দায়িত্বের মধ্যেই পড়ে। আয়কর মেলার কারণে অনেক নতুন করদাতা কর দিতে উৎসাহী হচ্ছেন, ঝুটঝামেলা ছাড়া কর দেয়া যাচ্ছে, মানুষের কর বিষয়ে সচেতনতা বাড়ছে ইত্যাদি কথা উল্লেখ করে পোস্টে সরকারের এই উদ্যোগকে সাধুবাদ জানানো হয়েছিল। পাশাপাশি সরকারের প্রতি আহ্বান জানানো হয়েছিল মানুষের কাছে যেন আয়করের সুফলগুলো দৃশ্যমান করা হয়- কারণ সেটি করা গেলে অনেকে স্বতস্ফূর্তভাবেই কর দিতে এগিয়ে আসবে।
সরকার করের প্রতি ইতিবাচক মনোভাব পোষণ করছে- এই ধারণাটা পোক্ত হয়েছিল যখন বাজেট বক্তৃতায় অর্থমন্ত্রী সরকারি কর্মকর্তা-কর্মচারীদের করের আওতায় এনেছিলেন এবং মন্ত্রী-সাংসদদেরও কর দিতে হবে বলে ঘোষণা দিয়েছিলেন। একটি দেশের সাধারণ মানুষ কর দিবে, অথচ যারা দেশ পরিচালনার নানা স্তরে নিয়োজিত আছেন তাঁরা কর দিবেন না- এটি কোনো সভ্য দেশের রীতি হতে পারে না। ফলে অর্থমন্ত্রীর বাজেট বক্তৃতার এই ঘোষণাটি সত্যিকার অর্থেই করের দিক দিয়ে একটি ইতিবাচক পদক্ষেপ ছিল। কিন্তু আজকের প্রথম আলোতে এই খবরটি পড়ে রীতিমতো স্তম্ভিত হয়ে গেলাম! বাজেট বক্তৃতায় থাকলেও আইন সংশোধন না করার কারণে নাকি প্রধানমন্ত্রী, স্পিকার, মন্ত্রী পরিষদের সদস্য এবং সংসদ সদস্যদের এ বছর কর দিতে হবে না।
নিজে চিনি খাওয়ার অভ্যাস ছেড়ে মহানবী এক বালককে চিনি খেতে নিষেধ করেছিলেন- বহুল প্রচলিত এই ঘটনাটি মানুষকে অন্তত এটা শেখায়- যে কাজ আমরা অন্যকে করতে বলি, নিজে যেন আগে সেই কাজটির প্রতি বিশ্বাস স্থাপন করি। এটি গেলো একটি দিক। আরেকটি দিক হলো আইন। আইন দেশের সব মানুষের জন্যই সমানভাবে প্রযোজ্য, যদি না কোনো বিশেষ কারণে সরকার সুনির্দিষ্টভাবে কাউকে সেই আইন থেকে অব্যহতি দেয় (এই অব্যহতি দেয়াটাও আইনেরই অংশ)। উদাহরণস্বরূপ (যদি ভুল না শুনে থাকি), দেশে অনেক ধনী কৃষক আছেন যারা আমার মতো চাকুরেদের চেয়ে বহুগুণে আয় করে থাকেন। তাদের বাৎসরিক আয় হিসেব করলে আমাদের মাথা ঘুরে যাওয়ার মতো অবস্থা হয়। কিন্তু সরকার কৃষিখাতে উৎসাহ দেয়ার জন্য কৃষকদের আয়কর দেয়া থেকে রেহাই দিয়েছে। এ থেকে আশা করা হয়, কৃষকরা যে পরিমাণ টাকা কর দিতো, সেই পরিমাণ টাকা হয় তারা কৃষিখাতে বিনিয়োগ করবে, কিংবা সেই টাকাটা তাদের জীবনমান উন্নয়নে কাজে লাগবে কিংবা সরকারের এ ঘোষণার ফলে আরো অনেকে কৃষির প্রতি আকৃষ্ট হবে। নানা ধরনের নিকট এবং দূরবর্তী লক্ষ্যকে সামনে রেখে সরকার এ ধরনের কর অবকাশ সুবিধা দিয়ে থাকে।
কিন্তু কোন বিচারে মন্ত্রী বা সংসদ সদস্যদের কর থেকে রেহাই দেয়া হলো? তাঁরা দেশ চালান, আইন তৈরি করেন- সেই আইন অনুযায়ী আমরা কর দিই। যে আইন তাঁরা জনমানুষের জন্য তৈরি করেন, সেই আইন কি তাঁদের নিজেদের জন্য প্রযোজ্য নয়? তাঁরা কি আমাদের চেয়ে কম আয় করেন? মন্ত্রীত্ব কিংবা সংসদ সদস্য থেকে পাওয়া বেতনের পাশাপাশি অনেকেরই নিজস্ব ব্যবসা বা আয়ের উৎস রয়েছে। সেগুলোর জন্যও কি তাঁরা কর দিবেন না? প্রথম আলোর রিপোর্টটিতে মন্ত্রী-সাংসদ কার কী পরিমাণ বেতন, সেই হিসাব দেয়া আছে। দেখুন তো, বাংলাদেশের কজন মানুষ এই পরিমাণ টাকা আয় করে? এর চেয়ে বহুগুণে কম আয় করে যদি তারা কর দিতে পারে কিংবা তাদেরকে কর দেয়ার কথা বলা হয়, তাহলে প্রভূত পরিমাণে আয় করেও মন্ত্রী-সাংসদরা কেন কর দিবেন না? কেন শুধু আমরাই কর দিব? শুধু তো বেতন নয়; বেতনের পাশাপাশি তাঁরা যেসব সুযোগ-সুবিধা (যাতায়াত ভাতা, টেলিফোন বিল ইত্যাদি) পান, সেগুলো হিসাব করলে আয়ের পরিমাণ আরো বহুগুণে বেড়ে যাওয়ার কথা। এসব তো আমাদেরকে নিজের বেতন থেকেই সংস্থান করতে হয়! মন্ত্রী-সাংসদরা কি সুবিধাবঞ্চিত কোনো গ্রুপ যাদেরকে কর থেকে রেহাই দিলে দেশ বিশেষ সুবিধা পাবে? লাখ লাখ টাকা আয় করে মন্ত্রী-সাংসদরা যদি কর না দেন, তাহলে কোন মুখে তাঁরা সাধারণ মানুষদের কর দিতে বলেন? এনবিআর কোন হিসেবে মন্ত্রী-সাংসদদের মতো বড় বড় মানুষদের কর থেকে রেহাই দিল? 
আগের লেখাটি লিখেছিলাম এক অর্থে মানুষকে কর দেয়ার ক্ষেত্রে উৎসাহিত করার জন্য। কিন্তু আজকের এই খবরটি পড়ে আক্ষরিক অর্থেই দমে গেলাম। এই দেশে যে যেভাবে পারছে নিজের সুযোগ-সুবিধা বাড়িয়ে নিচ্ছে। সব ধরনের সুযোগ-সুবিধা ভোগ করেও মন্ত্রী-সাংসদরা যদি কর থেকে রেহাই পান, তাহলে ন্যূনতম ২০০০ টাকা কর না দিয়ে একজন সাধারণ চাকুরে যদি বউ-বাচ্চা নিয়ে একদিন সেই টাকাটা চাইনিজ রেস্টুরেন্টে খরচ করে, তাহলে তাকে কর না দেয়ার অভিযোগে দোষারোপ করার যুক্তি থাকে না।
সময়ে সময়ে আমি আশাবাদী মানুষ- কোনো একজন মন্ত্রী বা সাংসদ সরকার বা এনবিআরের এ অবস্থানের বিপক্ষে অবস্থান নিবেন, সেটি দেখার আশায় আগামী কয়েকটা দিন পত্রিকার পাতায় চোখ রাখব।
***
আপডেট
আমি আশাবাদী ছিলাম, এই সিদ্ধান্ত বদলাবেই। আজ (৩০ সেপ্টেম্বর) ঘুম থেকে উঠেই পত্রিকার পাতায় দেখলাম যে, এনবিআর জানাচ্ছে- মন্ত্রী-সাংসদদেরও কর দিতে হবে, আইনে যাই থাকুক না কেন। এনবিআরকে ধন্যবাদ জানাচ্ছি। সেই সাথে এ সম্পর্কিত যাবতীয় নিয়মকানুন যেন সংশোধন করা হয় (যাতে ভবিষ্যতে এ নিয়ে আর কোনো কথা না উঠে), সে ব্যাপারে যথাযথ উদ্যোগ নিতে এনবিআরকে আহ্বান জানাচ্ছি। পাশাপাশি, যাদেরই আয় নিম্নতম আয়সীমার উপরে, তাদের সবাইকেই আয়করের আওতায় আনার আহ্বান জানাচ্ছি।

