পশুখামার  (দুই), মূল: জর্জ অরওয়েল, অনুবাদ: তীরন্দাজ



বন্ধুরা, আমাদের জীবনের এই অসহনীয় অবস্থার জন্যে একমাত্র এই মানুষ-প্রাণীদের একচ্ছত্র আধিপত্যই দায়ী। এদের দুর করতে পারলেই তোমাদের নিজস্ব পরিশ্রমের ফসল তোমাদেরই।  এক রাতের মাঝে আমরা স্বাধীন ও সম্পদশালী হতে পারি। কী করতে হবে আমাদের?  এই মানুষজাতীয় প্রাণীকে দুর করাই হতে হবে আমাদের প্রতিটি দিন ও রাতের একমাত্র ভাবনা। এজন্যে  শারীরিক ও মানসিক- দু’ভাবেই কাজ করে যেতে হবে। তাই তোমাদের কাছে আমার এই আহ্বান বন্ধুরা: বিপ্লব! একমাত্র বিপ্লবই আমাদের মুক্তির পথ। কখন এই বিপ্লবের আগুন জ্বলবে, জানি না এখনও।  কিন্তু যে খড়ের গাদায় বসে আছি, সেটি যেমন সত্য,  তেমনই সত্য যে একদিন ন্যায়বিচারের জয় হবে। এই স্বল্পকালীন জীবনে সেদিকেই দৃষ্টি নিবদ্ধ রাখতে হবে তোমাদের। সবচেয়ে বড় কথা, আমার এই ডাক তোমাদের পরবর্তী প্রজন্মের কাছে পৌঁছে দিও, যাতে তারা যতদিন না বিজয় আমাদের, ততদিন যুদ্ধ চালিয়ে যেতে পারে।
মনে রেখো বন্ধুরা, কোনো পরিস্থিতিতেই আমাদের এই লক্ষ্য থেকে বিচ্যুত হওয়া চলবে না। কোনো যুক্তিই যেন পথচ্যুত না করতে পারে আমাদের। কেউ যদি বলে, মানুষ ও পশুর একই লক্ষ্য, একজনের মঙ্গল আরেকজনেরও মঙ্গল, মানবে না কক্ষনোই।  এসব যুক্তি ভিত্তিহীন মিথ্যা! নিজের স্বার্থ ছাড়া অন্য কারোর স্বার্থ কখনোই দেখেনা মানুষ। আরেকটি কথা, পশুদের মাঝে পুরো একাত্মটা ও সৌহাদ্র বজায় থাকতে হবে। সব পশুরা পরস্পর পরস্পরের বন্ধু আর প্রতিটি মানুষ তাদের শত্রু।“   
ঠিক সেই মুহূর্তে বিকট এক চেঁচামেচি শোনা যায়। বুঢঢা মেজরের বক্তৃতার সময় কয়েকটি মোটাসোটা ইঁদুর তাদের গর্ত থেকে বেরিয়ে এসে তার কথা শুনছে বসে বসে।  হঠাৎ কুকুরগুলো তাদের দিকে লক্ষ্য স্থির করায় ভযে তড়িঘড়ি নিজেদের গর্তে ঢুকে পড়ে তারা। ঘটনাটি দেখে সবাইকে শান্ত করার জন্যে সামনের একটি পা তোলে বুঢঢা মেজর। 
বলে, “বন্ধুগন! এ বিষয়েও আমাদের আলোচনা করা দরকার। বন্য প্রাণী, যেমন ইঁদুর, খরগোস- ওরা আমাদের বন্ধু না শত্রু?  আমাদের মাঝে ভোটাভোটি হোক! আমি সভার সবাইকে প্রশ্ন করছি, ইঁদুর কি আমাদের বন্ধু? ”
সাথে সাথেই ভোট গ্রহণ শুরু হল ও বিপুল ভোটাধিক্যে ইঁদুরদেরকে বন্ধু হিসেবে গ্রহণ করা হল। বিপক্ষে ভোট পড়লো মাত্র চারটি।  তিন কুকুর ও এক বিড়ালের। কিন্তু পরে দেখা গেলো, প্রস্তাবের পক্ষে ও বিপক্ষে, দুদিকেই ভোট দিয়েছে তারা।
“বেশী আর বলার নেই আমার। শুধুমাত্র এ কথাই পরিষ্কার করে বলতে চাই যে, মানুষ ও তাদের কর্মকাণ্ডকে শত্রুকর্ম হিসেবে দেখা প্রতিটি পশুর কর্তব্য। দু'পেয়েরা আমাদের শত্রু। চারপেয়ে ও যাদের পাখা আছে, তারা আমাদের বন্ধু। আরেকটি কথা মনে রেখো, মানুষের বিরুদ্ধে যুদ্ধে আমরা যেন তাদেরই মতো না হই। তাদেরকে পরাজিত করেও আমরা যেন তাদের খারাপ স্বভাব ও বদ অভ্যাসগুলো গ্রহণ না করি। কোনো পশু যেন কোনো মানুষের ঘরে না থাকে! তারা যেন কোনো পোশাক না পরে ও কোনো বিছানায় না ঘুমায়! মদ, সিগারেট আর ব্যবসা পশুদের জন্যে একেবারেই নিষিদ্ধ। মানুষদের দুর্বলতা আমরা যেন কোনোভাবেই  গ্রহণ না করি। শক্তিশালী বা দুর্বল নির্বিশেষে আমরা পশুরা সবাই ভাইভাই। কোনো পশু যেন কখনোই অন্য পশুকে হত্যা না করে। পশুরা সবাই সমান!
এবার গতরাতের স্বপ্নের কথা শোনাতে চাই তোমাদের। স্বপ্নের অর্থ বুঝিয়ে বলার ক্ষমতা আমার নেই। শুধুমাত্র একথাই বলতে চাই যে, মানুষদের পৃথিবী থেকে তাড়ানোর পর যে সুসময় আমাদের আসবে, আমার স্বপ্ন সেটিই দেখাতে চেয়েছে। পাশাপাশি এই স্বপ্ন বিস্তৃত এক পুরনো কথা মনে করিয়ে দিয়েছে। বহু বছর আগে, যখন আমার বয়েস একেবারেই কম, আমার মা ও তার সঙ্গীরা একটি প্রাচীন গান গাইত মনের আনন্দে। শুধুমাত্র গানটির তিনটি কলি ও সুর জানা থাকলেও গাইতে কোনো সমস্যা হতো না তাদের। আমার নিজেরও সে সুরটি জানা থাকলেও ভুলে গিয়েছিলাম এতদিনে। গতকাল স্বপ্নের মাঝে সে সুরটিই ফিরে পেয়েছি আবার। আমার বিশ্বাস, একসময় প্রতিটি পশুই এই গানটি গাইতে জানতো ও এক প্রজন্ম থেকে আরেক প্রজন্মে ছড়িয়ে দিতো। এই গানটিই তোমাদের শোনাতে চাইছি আমি। বয়েস হয়েছে, গলার স্বরও ভালো নয় আমার। তবে এটুকু বলতে পারি, একবার শেখার পর গানটি আমার চেয়েও ভালো গাইবে তোমরা। গানটির নাম "ইংল্যান্ডের পশু"।“
জাগো, ইংল্যান্ডের পশুসব , জাগো রে জাগো
জাগো, আয়ারল্যান্ডের পশুসব, জাগো রে জাগো
জগতের সব পশু জাগোরে জাগো,
জাগো জাগো ।
মানব-অত্যাচারে, ভীম বজ্র হানি,
শোনো সোনালী দিনের নব মথিত বাণী,
শোনো মথিত বাণী,
শাসক শোষক মানুষ, তার বিনাশের দিন.
ওরে ওই আগত, জাগো জাগো।
নব ভিত্তি পরে, নব মুক্তি নিশান আজ উত্থিত রে,
নব ভিত্তি পরে,
শোন মানুষ প্রাণী, শোন অত্যাচারী, 
মোরা সর্বহারা, আজ ছিঁড়ব দড়ি!
আজ টুটবে বেড়ি!
ওরে সর্বশেষের এই সংগ্রাম মাঝ,
নিজ নিজ অধিকার খুঁজে দাড়া পশু আজ
এই মানব বিরোধী এই সংহতি রে,
করে নিখিল পশুর শির সমুদ্ধত,
জাগো জাগো।
এই শৃঙ্খল সনাতন কসাই খামার,
মূল সর্বনাশে মোরা ভাঙ্গিব এবার,
ভেদী মানব কারা,
এসো সর্বহারা,
পশু রহিবে আর কারো পদানত।
জাগো জাগো।
জাগো, ইংল্যান্ডের পশুসব , জাগো রে জাগো
জাগো, আয়ারল্যান্ডের পশুসব, জাগো রে জাগো
জগতের পশুসব জাগোরে জাগো,
জাগো জাগো ।
সামান্য গলা ঝেড়ে গাইতে শুরু করে মেজর। গলার আওয়াজ সামান্য  ‌ফ্যাসফেসে হলেও গায়ক হিসেবে মন্দ নয় সে। এমনকি গানটির সুরও উদ্বেলিত করে সবাইকে।
সমস্ত পশুদের মাঝে অপার এক উত্তেজনার সঞ্চার করে মেজরের গান। তার গাওয়া শেষ করার আগেই সবাই গাইতে শুরু করে তার সাথে। এমনকি কম বুদ্ধির পশুরাও সুর ও কয়েকটি কলি চটপট শিখে ফেলে। যারা বুদ্ধিমান পশু, যেমন শুকর ও কুকুর, তারা কয়েক মিনিটের মাঝেই পুরো গানটি মুখস্থ করে ফেলে। অবশেষে, কয়েকবার অনুশীলনের পরই "ইংল্যান্ডের পশু" সমস্ত পশুদের মাঝে অবিশ্বাস্য এক একাত্মতার বীজ ছড়িয়ে দেয়। গরুরা হাম্বা হাম্বা, কুকুরের ঘেউ ঘেউ, ভেড়ার পালের  ম্যা ম্যা, ঘোড়াদের হ্রেষাধ্বনি এমনকি হাসেরাও প্যাক প্যাক করে সুর তুলে। এত বেশী আনন্দ পায় যে, সবাই মিলে পর পর পাঁচবার গেয়ে ফেলে গানটি। কোনো বাঁধা না পেলে হয়তো তার সারারাতটি গাইতে থাকতো।  
দুর্ভাগ্যক্রমে এই গোলমালে ঘুম ভেঙ্গে যায় জোনসের। ভাবে শেয়াল পড়েছে খামারে। ঘরের কোণে ঠেস দিয়ে দাঁড় করা ছররা বন্দুকটি নিয়ে জানলা খুলে অন্ধকারে গুলি ছোড়ে একরাশ। খামারের দেয়ালের গায়ে ইতস্তত ছিদ্র করে তার বন্দুকের গুলি ও পশুদের সমাবেশের সমাপ্তিও ঘটে সেখানেই। প্রত্যেকেই তড়িঘড়ি করে তাদের নিজদের ঘুমের স্থানে ছোটে। পাখিরা তাদের আড়কাঠে ও পশুরা খড়ের গাদায়। মুহূর্তের মাঝেই পুরো খামারবাড়ি পুরোপুরি নিঃশব্দ।
চলবে ...

