দেশের মাটিতে আমার বইয়ের প্রকাশনা উৎসবে আপনাদের আমন্ত্রণ জানাই 



হুহু করে ছুটছে ট্রেন, মসৃণ গতিতে। কোনো ঝক্কর ঝক্কর নেই, কোন কাঁপুনি নেই। সঙ্গিরা নিজেদের মাঝে জোর আলোচনায় মত্ত। সেদিকে নজর নেই আমার। নজর বাইরের জানলার দিকে। প্রতিটি ছোটবড়ো শহর, গ্রাম পেরুলেই তার নামটি জানতে ইচ্ছে করে। আতিপাতি খুঁজি, কোন সাইনবোর্ড চোখে পড়ে কি না। ছোট স্টেশনগুলো এতো দ্রুত পেরিয়ে যায় যে, নামও পড়া যায় না। বেশ হতাশ লাগে তখন। ছোটার আনন্দটাই মাটি হয়ে যায় এই অপরিচিতির আচ্ছাদনে। এক অপূর্ণতা এসে ভর করে ভেতরে। 
বাংলাদেশের দোকানের সাইনবোর্ডগুলো বেশ ভালো। গতির স্বল্পতার কারণে পড়তেও পারা যায়। “মুখরোচক মিষ্টান্নভান্ডার, প্রো: মো: সদর আলী, কদমপুর, ঢাকা ১৭১৪। এমনকি টেলিফোন নম্বরও দেয়া থাকে। আমার খুব ভালো লাগে। অকারণেই আপন আপন মনে হয়। এমনকি ব্যাঙ্কের সাইনবোর্ডেও লেখা থাকে শাখার নাম, শহরের নাম, ইত্যাদি, ইত্যাদি। এদেশে এসবের বালাই নেই। ষ্টেশনে লেখা নাম পড়তে না পারলে আর কোথাও নাম পড়ার উপায় থাকে না। জায়গাটিই অপরিচিত থেকে যায় তখন। এখানকার লোকজনের তাতে কিছু যায় আসে বলে মনে হয়না। অপরিচিতির আড়ালে নিজেদের লুকিয়ে রাখতেই এরা ভালবাসে বেশী। অকারণে কোন শহরের নাম জেনে ওদের কী লাভ!  
আত্মীয় স্বজনদের দেখার পাশাপাশি এসব অপূর্ণতাকে পূর্ণ করার জন্যে মাঝে মাঝে নিজদেশে যাই। যাচিত, অযাচিত সহস্র সমস্যার মুখোমুখি হয়েও এক অজানা পরিতৃপ্তি নিয়ে ফিরে আসি আবার। এবার আরো একটি উদ্দেশ্য যোগ হয়েছে। দুটো বই বের করছি এবারের বইমেলায়। ভ্রমণ ও জীবন কাহিনী ‘জাহাজী যাযাবর’  ও আমার ছোটগল্প সংকলন- ‘অন্ধরাতের ঘোড়া’।  প্রকাশ করছে, প্রগতি প্রকাশনী। আপনারা অনেকেই হয়তো আমার এই লেখাগুলোর সাথে পরিচিত। এবার একযোগে বইয়ের আকারে । 
খুব ইচ্ছে ছিল, এই লেখার সাথে বইয়ের প্রচ্ছদেরও ছবি দেবার। সে অপেক্ষাতেই রইলাম এতদিন। কিন্তু বইদুটো আজ ছাপাখানায় উঠলেও, আজ হবে, কাল হবে হতে হতে আজ অবধি সে দুটো তৈরি হয়ে ওঠে নি। হলেই এই পোষ্টের সাথে যোগ করে দেবো। প্রচ্ছদ আঁকছেন ধ্রুব এষ।        
ঢাকা পৌঁছুবো ২৫শে জানুয়ারির সকালে। ৩১শে জানুয়ারি বইয়ের কাজ পুরো শেষ হবার কথা। অনেক হতাশার মাঝেও সে বিশ্বাস আমার আজও অটল রয়েছে। তারপর বইমেলায় ও সেখানে প্রগতির স্টলে সময় কাটবে অনেকটাই।
একটি প্রকাশনা উৎসব করছি ফেব্রুয়ারির ৪ তারিখে। বই পরিচিতি, রবীন্দ্র সঙ্গীতের আসর আর খাবার-দাবারের আয়োজন। সচলদের মাঝে যারা ঢাকায় আছেন বা সে সময়ে থাকবেন, সবাইকে সে সন্ধ্যায় সাদর আমন্ত্রণ জানাচ্ছি। আপনাদের সবাইকে একসাথে পাওয়া, কথা বলা,- বই প্রকাশনার পাশাপাশি আমার জন্যে অবশ্যই পরম এক প্রাপ্তি। অনুষ্ঠানের স্থান: রাইটার্স ক্লাবের একটি হল, (আজিজ মার্কেটের সামনে)।আরো বিশদ কিছু জানাতে পেলে, সময়মতো জানিয়ে দেবো আপনাদের। 
এই আমন্ত্রণ যারা গ্রহণ করছেন, তাঁদের সম্মতিসূচক খবর পেলে কৃতজ্ঞ হবো। প্রস্তুতির কাজে এই খবর আমাকে এগিয়ে নেবে অনেকখানি। ঢাকায় পৌঁছেই আমার মোবাইল নম্বর জানিয়ে দেবো আপনাদের। আপনাদের টেলিফোন নম্বর যদি আমাকে মেইল (anisul.haque@gmx.net) করে জানিয়ে দিতে পারেন, তাহলে আমি নিজেই যোগাযোগ করতে প্রয়াসী হবো। আপনাদের সবার জন্যে অযুত শুভকামনা।

