অণুগল্প: দুইপাখী ও গ্রীমের উল্টোকথা 



অণুগল্প এক:  
ছোট্ট দুই পাখি বসে বসে সুখ দু:খের আলাপে মগ্ন। বাইরে আলোকিত দিনের সুন্দর আকাশ ওদের দিকে চোখ মেলে তাকালো একবার।
-	এই সুন্দর দিনেও আমাদের জীবনের প্রতিপদেই বিপদ! বললো প্রথম পাখিটি।
-	ঠিক বলেছো! বড় বড় পাখিরা আমাদেরকে খাবার জন্যে ওত পেতে থাকে সারাক্ষণ।
বিষণ্ন স্বরে উত্তর দিল দ্বিতীয় পাখি। তাতে প্রথম পাখির বিষণ্নতা আরো বেশী বেড়ে গেলো।
-	মা হারা আমি! মাকে একদিন এক ঈগল ধরে নিয়ে গেলো! বললো দ্বিতীয় পাখি।
-	আমার ভাইকে মারলো এক বাজ! তারপর থেকে একেবারেই একা!
-	আমাদের জীবনই এক অভিশাপ!
-	আর ভালো লাগেনা...! কিছু একটা করা দরকার!
-	ঠিক বলেছো তুমি। প্রতিবাদ না করলে একদিন আমাদের বংশই থাকবে না!
খুব বিরক্ত করছে আজ পাখিদুটো! সারাক্ষণ শুধু কিচিমিচি! কাল অংক পরীক্ষা। কিন্তু ওদের চেঁচামেচিতে একেবারেই মন বসানো যাচ্ছেনা। পাথির খাঁচাটি বারান্দায় রেখে এসে আবার অংকে মনযোগ দিল ছেলেটি।
অণুগল্প দুই:
অনেক অনেক বছর আগের কথা। সাত পাহাড়ের পেছনে এক বনে সুখে শান্তিতে এক বামন বাস করতো। কোন ঝামেলা ছিলনা, গোলমাল ছিলনা, শুধু নিরবচ্ছিন্ন নীরবতা। সেটাই ভালোবাসতো বামন। কিন্তু একদিন এক অবাক ব্যাপার ঘটলো। বামন তার ঘরে ফিরে দেখে, তার সবুজ গ্লাসটি খালি। একফোটা পানিও নেই। কে যেনো তার ফুলতোলা খাবারের থালা থেকেও পুরো খাবার কে যেনো খেয়ে নিয়েছে।
-	আমার গ্লাস থেকে পানি খেলো কে? আমার খাবারটুকুও শেষ করলো সে? ভাবলো সে অবাক হয়ে।
বিরক্তির একটি ভাজও পরলো কপালে। তাতে যেনো আরো বেশী ছোট হয়ে গেলো সে। শোবার ঘরে ঢুকে আরো বেশী অবাক হয়ে গেলো সে। তার বিছানাতেও শুয়ে আছে কেউ।
“আমার বিছানায় কে ঘুমুচ্ছে?” ভাবতে ভাবতে জানলার পর্দা সরিয়ে ঘর আলোকিত করতেই বিস্ময়ে থ’ হয়ে গেলো বামন। সাতজন বরফকন্যা ঘুমিয়ে আছে বিছানায় গাদাগাদি করে।   
“এতো বাড়াবাড়ি ভালো লাগেনা একেবারেই” বলতে বলতে বিরক্তিতে ভ্রূ কুঁচকাতেই নড়েচড়ে উঠলো সাত বরফকন্যা। আর তাতেই দড়াম করে পায়াসুদ্ধো মাটিতে ভেঙ্গে পড়লো বামনের সুন্দর খাটটি!

