গল্প: একটি মৃত্যুর পরিপ্রেক্ষিত



                        দীপার ফর্সা মুখটা রাগে গনগন করছিল। আগুন-চোখে তাকিয়ে আছে ওর মায়ের দিকে। যেন মাকে জ্বালিয়ে পুড়িয়ে ছারখার করে দেবে। ওর দাঁড়ানোর ভঙ্গিটাও অত্যন্ত হিংস্র। এবং আক্রমণাত্মক।  মাহমুদা মেয়েকে বোঝানোর চেষ্টা করে। বলে, তোর বাবা এখন অত টাকা কোথায় পাবে বল । ফ্ল্যাট কেনার সময় অনেক টাকা খরচ হল। কথা শেষ হল না। দীপা ঘরের ভিতরে ঢুকে দরাম করে দরজা বন্ধ করে দিল। তারপর থেকেই  মাহমুদা কে টেনশন আচ্ছন্ন করে রেখেছে। এই বয়েসের মেয়েরা কথায়-কথায় সুইসাইড করে। দীপা কি তেমন কিছু করে বসবে? দীপার বাবা অফিসে। ফোন করল একবার। ধরল না। রশিদ সম্ভবত মিটিং-এ । কাজের মেয়েটা কাজ করে চলে যায় বারোটার আগে। রাফি ঘরে নেই । ইউনিভারসিটি। মাহমুদা দিশেহারা বোধ করে। ফ্যান ছেড়ে ড্রইংরুমের সোফায় এসে বসে। আজ সকাল থেকে ছেড়ে ছেড়ে বৃষ্টি হচ্ছে বলে ভ্যাপসা গরম। ভীষণ ঘামছে। পাশের ফ্ল্যাটে লোকজন নতুন এসেছে। ওদের ডাকতে লজ্জ্বা করে। প্রায়ই দীপার চিৎকার শোনে। রশিদকে আবার ফোন করার জন্য মোবাইল তুলে নিল। ঠিক তখনই কারেন্ট চলে যায়। ড্রইংরুমে জেনারেটরের লাইন আছে। অনেক সময় সংযোগ দেয় না। এই ফ্ল্যাটবাড়িতে নানারকম অনিয়ম চলছে।  সিদ্ধেশ্বরীর এই   ফ্ল্যাটটা বছর দুয়েক হল কিনেছে। গলির অনেকটা ভিতরে ফ্ল্যাট । তারপরও  ধারদেনা করে ষাট লাখ টাকা খরচ হয়ে গেল। মেয়ের জন্যই কিনল। ভিকারুন্নেসায় পড়ত দীপা।  রেজাল্ট ভালো ছিল। তবে মেয়েকে প্রাইভেট বিশ্ববিদ্যালয়ে পড়াতে চায়নি। মাহমুদা ইডেনে পড়েছে ; ইচ্ছে ছিল দীপাও ইডেনে না হোক ঢাকা  বিশ্ববিদ্যালয়ে পড়বে। মেয়ে শুনলই না। উলটো ঢাকা বিশ্ববিদ্যালয় সম্বন্ধে অত্যন্ত বাজে মন্তব্য  করল।  দীপা ওর নাম বদলে ফেলেছে। রোজ। ...  দীপা এখন আবার  ইংল্যান্ড যাওয়ার জন্য নতুন বায়না ধরেছে। এসব নিয়ে রশিদ টেনশনে আছে। গত মাসে একবার অফিসে সেন্সলেস হয়ে গিয়েছিল রশিদ। একদিন একরাত প্রাইভেট হাসপাতালে থাকতে হয়েছিল।  মাহমুদার ভয় লাগে। কিছু দিন হল বিচ্ছিরি স্বপ্ন দেখছে ...দুপুরের আগে রাফি এল। দরজা খুলতে খুলতে মাহমুদা চাপা গলায় ছেলেকে বলল, দীপা আবার দরজা বন্ধ করেছে । এখন কি করি বল তো? তোর আব্বা ফোন ধরছে না।  রাফি কাঁধ ঝঁকিয়ে ওর ঘরে চলে যায় । ও জানে আপু সুইসাইড করবে না। আর আপুর ঘরে শুকনো খাবার থাকে। রাফি এসব নাটক বরং ইনজয় করে।  কাজের মেয়েটা টেবিলে ভাত বেড়ে গেছে।  তরকারি গরম করে টেবিলে রাখল মাহমুদা। তারপর ছেলেকে খেতে ডাকল।  রাফি এসে টেবিলে বসে। ওর খিদে ছিল না। আজ অয়নের সঙ্গে দেখা । ওদের ব্যান্ডের একটা গান একটা মিক্সড অ্যালবামে বেরিয়েছে। বেইলি রোডে নিয়ে পিজা খাওয়াল অয়ন। আজ রুই মাছের দো পেঁয়াজা রেঁধেছে মাহমুদা । এই পদটা রাফির পছন্দ। অথচ ছেলেটা আজ খেল না। চামচ নিয়ে নাড়ছে। এই এক বদঅভ্যাস এদের! হাত দিয়ে খায় না।  অল্পখানি ভাত চামচ নিয়ে খায়।  মেয়েটা আগেই হাতছাড়া এখন ছেলেটাও। স্কুলের পড়ার সময়ও রুই মাছের দো পেঁয়াজা খাওয়ার বায়না ধরত রাফি। আর আজ?   দীর্ঘশ্বাস ফেলে মাহমুদা। রাফির  নীচের ঠোঁটের নীচে ছোট চারকোনা দাড়ি, বাঁ কানের লতিতে রিং। অস্বস্তি লাগে মাহমুদার। ভীষণ অস্বস্তি। আজকাল নিজেকে দুভাগ মনে হয়। একভাগ ছেলেমেয়েদের চেনে, অন্যভাগ  চেনে না। মাহমুদা ছেলের প্লেটে এক চামচ আচার তুলে দিয়ে অনেকটা আপনমনেই বলল, দীপা ইংল্যান্ড যেতে চাচ্ছে। এখন তোর বাবা এখন অত টাকা কোথায় পাবে বল তো?  দীপা আপার বন্ধুরা  ইংল্যান্ড চলে যাচ্ছে। তাই আপুও যেতে চাইছে।  সাবধানে মাকে বলে রাফি। সত্যটা মার জানা উচিত। মাহমুদা দীর্ঘশ্বাস ফেলল। এরকমই কিছু আঁচ করেছিল। রাফির খাওয়া শেষ।   মেয়ের জন্য প্লেটে ভাত বাড়ে মাহমুদা। তারপর বলে, যা, ওর ভাতটা দিয়ে আয়। রাফি ভাতের প্লেট দীপার ঘরে সামনে এসে দাঁড়ায়। নক করে। দীপা ওর নক চেনে। দুই ভাইবোনের সম্পর্ক ভালো। মা-বাবার তুলনায়  এরা দুজনের ভাষায়, চিন্তাধারায় এবং রুচিতে অনেক আলাদা। ...দরজা ফাঁক করে ভাতের প্লেট নিল দীপা। সিগারেটের গন্ধ পায় রাফি। রাফি ঘরে এল। রাফি অবশ্য ঘরে সিগারেট খায় না। আপুর মত অতটা বেপরোয়া নয় ও।  তিনটের সময় বেরুবে। তখন নীচে নেমে ধরাবে। আজ চারটের সময় রাব্বিদের বাড়ি জ্যাম আছে। ওদের একটা ব্যান্ড আছে। ব্যান্ডের নাম: “অকাল্ট জোন”। ... আজ রাব্বিদের বাড়িতে ফারহান ভাই আসবে । ফারহান ভাই রাফিদের সিনিয়ার; দূদার্ন্ত কী বোর্ড বাজায়।  ফারহান ভাই দীপা আপার  ক্লাসমেট। নর্থ-ইস্টে পড়ছে। রাফি জানে  দীপা আপার সঙ্গে ফারহান ভাইয়ের ডিপ অ্যাফেয়ার।  ফারহান ভাই  ইংল্যান্ড চলে যাচ্ছে। যে কারণে দীপা আপাও ইংল্যান্ড  যেতে চায় ... রাফি বেজঅ্যাম্পটা  অন করে কানে হেডফোন অ্যাডজাস্ট করে নেয় । তারপর  বেজ গিটারটা কোলে তুলে নেয়। বেজ বাজানো ছাড়াও কম্পোজও করে রাফি। আজকাল  অবশ্য  রাফি ওর কম্পোজিশন নিয়ে  ইনফিওরিটি কমপ্লেক্সে ভুগছে। আনিকা মনে হয় ওর কম্পজিশন ঠিক পছন্দ করে না। আনিকা রাব্বির কাজিন, হলিক্রশে পড়ে। রুবেল চমৎকাল কম্পোজ করে। আনিকা স্পষ্টতই রুবেলের দিকে ঝুঁকছে। আজকাল এইসব আত্মঘাতী ভাবনা রাফিকে  কুঁড়ে- কুঁড়ে খাচ্ছে। ... ওর ক্লাসমেটরা অনেকেই ইয়াবা ট্রাই করেছে। রিকি, প্রিন্স, তৈয়েবা। রাফি কি করবে ঠিক বুঝতে পারে না। সন্ধ্যায় স্বামীর মুখ গম্ভীর দেখল মাহমুদা । অফিসে গোলমাল।  পোশাক ছাড়তে-ছাড়তে রশিদ  বলল, একবার মুরশিদার ওখানে  যাওয়া দরকার। হঠাৎ ?মুরশিদা ফোন করেছিল। ফকরুলের শরীর নাকি ভালো না।মাহমুদার বুক  ছ্যাঁত করে ওঠে  । দুঃস্বপ্নটা মনে পড়ে।  মাগরিবের নামাজের পর স্বামী-স্ত্রী বেরুল। মুরশিদা থাকে পুরানা পল্টন। জমিটা রশিদের পৈত্রিক। রশিদের একটাই বোন, আর কোনও ভাই নেই; আড়াই কাঠা জমি বোনের জন্য ছেড়ে দিয়েছিল রশিদ। মুরশিদার স্বামী ফকরুলের  বিষয়ী লোক; বিজয় নগরে ট্র্যাভেল এজেন্সি আছে।  হাউজ বিল্ডিংয়ের লোনটোন নিয়ে  আড়াই কাঠা জমির ওপর ১৯৯৫ সালে ঝকঝকে চার তলা দালান তুলেছে ফকরুল। রিকশায় মাহমুদা  বলছিল, আজ মুরশিদাকে  বল না কয়েক লাখ টাকা দিতে। ফ্ল্যাট কেনার সময় চাও নি। এই জমির দাম এখন কোটি টাকা। তোমারই তো বাবার জমি। অন্তত একটা ফ্ল্যাট বেচে দিক। তখন বোনকে আপন মনে করে  লিখে দিলে। সময় তো আর সবার একরকম যায় না। রশিদ সবই বোঝে। তবে তার বোনের কাছে টাকা চাইতে সঙ্কোচ হয়। মুরশিদা ছোট বোন। একমাত্র পরম আত্মীয়; গভীর  স্নেহ করে। টাকার কথা বলতে বাঁধে। ওদিকে  দীপাকেও কম  ভালোবাসে না রশিদ। দীপা  ইংল্যান্ডে পড়াশোনার জন্যই তো যাচ্ছে। দীপা ইংল্যান্ডে চলে গেলেই ভালো। প্রতি দিন চিল্লাচিল্লি কার সহ্য হয়। গত বছরে হার্টের  সমস্যা ধরা পড়ার পর ডাক্তার সাবধানে থাকতে বলেছেন। ওরা চারতলায় উঠে এল । নিচের ফ্লোরগুলি ভাড়া।দরজা খুলল মুরশিদা । রশিদ জিজ্ঞেস করল, কি রে, ফকরুল কই?নামাজ পড়তে গেছে।তুই না বললি শরীর খারাপ? বলে আপেলের ঠোঙা দিল বোনের হাতে দিল রশিদ।মুরশিদা বলল, অফিসে খারাপ লাগছিল বলে দুপুরের পর  ফিরে এল। আজ বন্যা বাসায় ছিল। ওই প্রেশার মাপল। সন্ধ্যার পর ভালো লাগছিল বন্যার  বাবার। বলল, এশার নামাজ মসজিদে পড়ব। ও। আসলে অল্পতেই এখনও ভাইয়ের ওপর নির্ভরশীলতা কাটেনি মুরশিদা। ভালো-মন্দ যে কোনও ভাইকে আগে খবর দেয়। সাজানো-গোছানো ড্রইংরুম। মুরশিদার একটাই মেয়ে। বন্যা। একটা প্রাইভেট মেডিকেলে পড়ছে। মামা-মামীকে এসে সালাম করে গেল। পরীক্ষা চলছে। বসল না।    চমৎকার রবীন্দ্রসংগীত গায় বন্যা। ড্রইংরুমে অনেকগুলি ক্রেস্ট সাজানো। মুরশিদা চা নিয়ে এল। চায়ের কাপ নিয়ে মাহমুদা বারান্দায় চলে আসে। ঝিরঝির বৃষ্টি পড়ছিল।  দক্ষিণ খোলা। এলোমেলো হাওয়া আছড়ে পড়ছিল গ্রিলে। মাহমুদার শ্বশুর ল ইয়ার ছিলেন। ষাটের দশকের মাঝামাঝি মাত্র ২০০০ টাকায় ৫ কাঠা  জায়াগা কিনেছিলেন। পরে অসুস্থতা, ছেলেমেয়েদের পড়ালেখা, ছোটমেয়ের বিয়ে-এসব নানা কারণে আড়াই কাঠা বিক্রি করার পরও  আড়াই কাঠা জমি ছিল। ঢাকায় এখন জমির অগ্নিমূল্য।   রশিদ আজ খানিকটা বেপরোয়া। মুরশিদা কে যা বলার বলল। বলার সময় অবশ্য ছোট বোনের চোখের দিকে সরাসরি তাকাতে পারল না। ভাইয়ের কথা শুনে মুরশিদার মুখ নিমিষে কালো। বলল, ভাইজান। বন্যার বাবার সঙ্গে কথা বলে জানাব। ও একটা ডেভেলাপার-এর সঙ্গে কথা বলছে। আমাদের জানাসনি কেন?  অত্যন্ত চাপা এবং কর্কস স্বরে কথাটা রশিদের  মুখ থেকে ফসকে বেড়িয়ে যায়। মুরশিদা নীচুস্বরে বলল, জানাতাম। কথাবার্তা প্রাথমিক পর্যায়ে আছে। রশিদ সামলে নিল। এত উত্তেজিত হওয়ার দরকার ছিল না। হাজার হলেও একমাত্র বোন। বুকটা ভীষণ কাঁপছে। ভালো লাগছে না। ঘরের আলো কেমন কম মনে হল। ঘামও হচ্ছে ভীষণ। কথা আর বাড়াল না। ঘর থেকে বেরিয়ে দ্রুত নীচে নেমে এল রশিদ। পিছন পিছন মাহমুদা। রশিদের ধূমপানের অভ্যেস আছে। মাঝেমাঝে সেটা বেড়ে যায়। মাহমুদা কিছু বলে না। বলে আর কি লাভ।  রিকসায় ওঠার আগে বেনসন ধরালো রশিদ। বলল, আজ মুরশিদা কেমন পর হয়ে গেল? মাহমুদা চুপ করে থাকে। রশিদ আপন মনে বলে, দীপাও পর হয়ে গেছে। ওকে কারা যেন কেড়ে নিল - কথটা বলার পরই রশিদের হাত থেকে খসে পড়ল সিগারেট। অ্যাই, কি হল তোমার? মাহমুদা আর্ত চিৎকার করে ওঠে।  চলন্ত রিকশা থেকে ঢলে পড়ে যায় রশিদ । মাহমুদার চিৎকারে রিকশাওয়ালা রিকশা থামায়। রাস্তার লোকজন ছুটে আসে। মাহমুদা শরীরে হিমশীতল স্রোত টের পায় ...

