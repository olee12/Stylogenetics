দেশবিদেশের উপকথা-ডাফনি(গ্রীক)



ডাফনি ছিলো নদীদেবতা পানিয়াস এর মেয়ে। মেয়ে ছোটো থেকেই খুব ডাকাবুকো স্বভাবের, যেমন তেজী তেমনি জেদি। দিনে দিনে মেয়ে বাড়ে, যত বাড়ে ততই সুন্দরী আর শক্তিমতী হয়ে ওঠে। কিশোরী বয়স থেকেই স্বাধীন আরণ্য সিংহীর মত সে বনে বনে শিকার করে বেড়ায়। সে পশুচর্মের পোশাক পরে, চুল খোলা রাখে। সে আরণ্যক হ্রদে স্নান করে, বনের ফল আহার করে।
দেশের সুন্দরী, শান্ত, লক্ষ্মীমতী মেয়েদের মতন কেশবিন্যাস করে গলায় মালা পরে নখপালিশ মুখপালিশ ঠোটপালিশ লাগিয়ে সাজগোজ করার কথা সে স্বপ্নেও ভাবতে পারে না। তবু বসন্তের নতুন পাতার মতন সতেজ অনাবিল সৌন্দর্য উছলে পড়ে তরুণী ডাফনির সর্বাঙ্গ থেকে, শরৎশিশিরের মতন ঝলমল করে তার চোখ দু'টি। 
পানিয়াস মেয়ের বিয়ে দেবার জন্য ব্যস্ত হয়ে পড়েন। দূর দূর দেশ থেকে আর কাছের দেশ থেকেও তিনি সুন্দর সুন্দর সব তরুণদের নিয়ে আসেন ডাফনির পানিপ্রার্থী হিসাবে। কিন্তু ডাফনির কাউকে পছন্দ  হয় না।বস্তুত ডাফনি কোনো ছেলেকেই বিশেষ সুনজরে দেখতো না। সে ছিলো শিকারপ্রিয়া চন্দ্রদেবী ডায়ানার উপাসিকা।
দিনের পর দিন যায় এভাবে। পানিয়াস খুব বিষন্ন হয়ে বলেন, "মামণি, কেন তুই বিবাহ করে ঘরসংসার করতে চাস না মা? আমার কপালে কি আর নাতিনাতনি নিয়ে আনন্দ করা হবে না? "
ডাফনি বলে, "কেন বাবা আমায় তুমি বন্দিনী হয়ে দাসীবৃত্তি করতে বলছ? বনের সিংহীকে পিঞ্জরে রাখলে সে কখনো সুখে থাকে বলো? আমার কাছে বিবাহ ব্যাপারটাই তাই, সব স্বাধীনতা শেষ। আমাকে তুমি দেবী ডায়ানার উপাসিকা হয়ে থাকতে দাও বাবা। লক্ষ্মী বাবা, সোনা বাবা, অমত কোরো না। তুমি অমত করলে যে মরণ ছাড়া গতি নেই আমার।"
পানিয়াস আর কী করেন, আদরের মেয়ে, জেদি মেয়ে, জোরাজুরি করলে যদি সত্যিই গাছের ডালে দড়ি লাগিয়ে গলায় দড়ি দিয়ে ঝুলে পড়ে? ও মেয়ে তা পারে। পানিয়াস দীর্ঘশ্বাস ফেলে নিরস্ত হন, আর চাপাচাপি করেন না।
একদিন ডাফনি গভীর বনে শিকারে ব্যস্ত, খোলা এলোমেলো চুল বাতাসে উড়ছে, চর্মের পোশাক অবিন্যস্ত, উত্তেজিত মুখে বিন্দু বিন্দু ঘাম। সূর্যদেব অ্যাপোলো এই অবস্থায় ডাফনিকে দেখে একেবারে যাকে বলে একদেখায় ঘোরতর প্রেমে পড়ে গেলেন। 
ডাফনির দিকে দৌড়ে আসছেন সূর্যদেব, ডাফনি দেখতে পেয়েই উল্টোদিকে দৌড় দিলো। ডাফনি খুব দ্রুত ছুটতে পারতো, অচিরেই সূর্যদেব পিছিয়ে পড়লেন। পিছন থেকে তিনি চিৎকার করে বললেন, " ভয় পেয়ো না, আমি কোনো বাজে লোক না, আমি স্বয়ং সূর্যদেব অ্যাপোলো। একবার পিছন ফিরে তাকাও। আমি তোমার কোনো ক্ষতি করবো না, আমি তোমায় ভালোবাসি। আমি তোমাকে বিবাহ করতে চাই।"
 ওরে বাবা! দেবতা বিয়ে করতে চায়। এ যে সাড়ে সব্বনাশ! ওদের তো কিছু টাক্করটিও লাগে না, কাজকাম মিটলেই ওরা পালায়, যত ঝামেলা তো তখন পৃথিবীর মেয়েটার! জানাজানি হলেই হয় মৃত্যু, নয় নির্বাসন। আর নির্বাসন, সে যে মৃত্যুর চেয়েও ভয়ংকর!
ডাফনি আরো জোরে দৌড়ালো। পালাতেই হবে, পালাতেই হবে। এদিকে  অ্যাপোলোও দৌড়ের গতি বাড়িয়ে দিয়েছে, তার তখন একেবারে প্রেম আর মানসম্মানেরও ব্যাপার। একটা মেয়ে দৌড়ে হারিয়ে দেবে তাকে? অ্যাপোলো ডাফনিকে প্রায় "ধরি-ধরি মনে করি ধরিতে পারি না" অবস্থায়, এমন সময়ে ডাফনি সামনে দেখলো নদী। ডাফনির বাবা পানিয়াস এই নদীর দেবতা। ডাফনি করজোড়ে প্রার্থনা জানালো, "বাবা, আমাকে রক্ষা করো।"
পিতা কন্যার প্রার্থনা শুনলেন। মুহূর্তের মধ্যে ডাফনির পা মাটিতে শিকড় হয়ে ছড়িয়ে গেল, সর্বাঙ্গ ছেয়ে গেল বল্কলে, বাহু হয়ে গেল শাখাপ্রশাখা, হাজার হাজার পাতা বার হয়ে এলো শাখায় প্রশাখায়। ডাফনি হয়ে গেল লরেল গাছ।
অ্যাপোলো ছুটে এসে ডাফনিকে জড়িয়ে ধরতে গিয়ে দেখলেন ডাফনি পাল্টে গেল, মানুষ থেকে হয়ে গেল লরেল গাছ। গাছ রূপেও তিনি ভালোবাসলেন ডাফনিকে, লরেল হলো তার প্রিয় গাছ, এই লরেল পাতার মুকুট পুরস্কার দেওয়া হতো বিজয়ীদের।
লরেলের পাতায় পাতায় সূর্যের আলো ঝলমল করতে লাগলো। কোনোদিন অ্যাপোলো পেলেন না যে মানুষ ডাফনিকে, তাকে লরেল গাছ হিসাবে চিরকালের জন্য পেয়ে গেলেন।
*******

