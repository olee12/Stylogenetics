দেশবিদেশের উপকথা(১)



চীনদেশের উপকথা
গ্রেকো-রোমান উপকথার শক্ত রাগী রাগী টাফ টাফ সব দেবতাদের সাংঘাতিক-সাংঘাতিক গল্প শুনে আমাদের যখন তিরিক্কি মেজাজ, তখন চীন দেশের একটি গল্প স্নিগ্ধ জলের মতন, মিঠে সরবতের মতন আমাদের মেজাজ জুড়িয়ে দিয়েছিলো। আজকে সেই গল্প বলতে ইচ্ছে করছে।
জীবনদেবতা শাউশিং আর মৃত্যুদেবতা পি-তাউয়ের গল্প। চীনদেশে স্পাইকা বা চিত্রা তারাকে জীবনদেবতা ও দীর্ঘ আয়ুর দেবতা শাউশিং এর সঙ্গে অ্যাসোসিয়েট করা হয়। জ্বলজ্বলে হাসি চোখে নিয়ে একমুখ সাদা দাড়ি সেই বৃদ্ধ দেবতা সস্নেহে পৃথিবীর মানুষের দিকে তাকিয়ে আছেন।
এর সম্পর্কে কবিতা আছে অনেক, আমাদের বাঙালি কবি তারই একটার অনুবাদে বলেছেন,
"মেঘের মতন সাদা চুল তার, সাদা দাড়ি ধবধবে
মুখে লেগে আছে প্রাণের হাসির ফেনাই বুঝিবা হবে
কেহ যদি তারে কখনো শুধায় এ হাসি কোথায় পেলে?
সাধু হেসে কয় পেয়েছি হদৃয় আঁখিজলে ধুয়ে ফেলে।
 ... "
চীনদেশের এক পরিবারে এক পুত্র জন্মালে খুব আনন্দের জোয়ার বয়ে গেলো পরিবারে। কিন্তু সে আনন্দ স্থায়ী হলো না, জ্যোতিষী গণনা করে দেখলেন ছেলেটির আয়ু মাত্র ১৯ বছর। এত তরুণ বয়সে সে মারা যাবে।
বাবামা দু:খ বুকে চেপে যত্ন আত্তি করেন ছেলের, দিনে দিনে সে বেড়ে উঠতে থাকে, সুন্দর হতে থাকে, শক্তিশালী হতে থাকে, শস্ত্র ও শাস্ত্রশিক্ষায় পারঙ্গম হয়ে ওঠে। তার দিকে চেয়ে গোপণে বাবামায়ের দীর্ঘশ্বাস পড়ে।
এসব কথা কি বেশীদিন চেপে রাখা যায়? একদিন সেই ছেলেও জেনে ফেললো সব। কিন্তু তরুণ বয়সে মৃত্যুভাবনা নিয়ে বিষন্ন হয়ে বসে থাকতে কারুর ভালো লাগে না, সে তার স্বাভাবিক কাজকর্ম করে যায়,  মাঝে মাঝে শুধু একটা ভয় চমকে ওঠে তার মনের মধ্যে, আঠেরো হয়ে এলো তার, আর মাত্র একটা বছর পরে এই সুন্দর পৃথিবী, এই স্নেহময় বাবামা, এই এত এত ভালো ভালো বন্ধুবান্ধব সব ছেড়ে ... জোর করে মন থেকে ভাবনা তাড়িয়ে দেয় সে, কিন্তু একেবারে তাড়াতে পারে না।
এই করে দিন যায়, এখন সে আরো বড়ো, আর মাত্র কয়েকটা সপ্তাহ সে থাকবে বেঁচে। সে শিকারে গিয়ে ইচ্ছে করে দলছাড়া হয়ে গভীর অরণ্যে ঢুকে চুপ করে এক গাছতলায় বসলো। বসে বসে নানা কথা ভাবতে ভাবতে একসময় গভীর ঘুমে সে আচ্ছন্ন হয়ে পড়লো।
ঘুম ভেঙে দেখে বেলা পড়ে এসেছে, ঢলে পড়া সূর্য তির্যক আলো ঢেলে দিচ্ছে গাছের ফাঁকফোঁকড় দিয়ে। বনের মধ্যে একটুখানি ঘাসে ঢাকা পরিষ্কার জায়্গায় দুই বুড়ো বসে দাবা খেলছেন, একজনের পোশাক বনের মতন সবুজ, আরেকজনের পোশাক রাত্রির মতন নীল, তাতে তারা আঁকা।
ছেলেটি গিয়ে এদের কাছে চুপ করে বসলো। এনারা দুজন কিছু বললেন না, যেমন দাবা খেলেছিলেন খেলেই চললেন। নীলপোশাক বুড়ো ভারী গম্ভীর আর সবুজপোষাক বুড়ো বেশ হাসিখুশী। নীলপোশাক চাল দিলেন, বললেন "৩৮। আহা বেশ মাঝামাঝি, কমও নয়, বেশীও নয়।"
সবুজ পোশাক দাবার চাল দিলেন, বললেন," ৫০।এও মাঝামাঝি।"
নীলপোষাক বুড়ো আবার চাল দিলেন,"৭। ঈশ, খুব কম। "
অনেকক্ষণ খেলাটা দেখে ছেলেটা বুঝলো এরা মানুষের জীবনও মৃত্যু দাবা খেলে ঠিক করেন, সবুজ পোশাক বুড়ো জীবনদেবতা হলেন শাউশিং আর নীলপোশাক হলেন মৃত্যুদেবতা পিতাউ।
এদের পায়ে লুটিয়ে পড়ে সেই তরুণ বললো,"আপনারা আমার জীবন নিয়ে আরেকবার খেলুন। দয়া করুন। আমার মা বাবা আমাকে এভাবে হারিয়ে বাঁচবেন না।"
জীবনদেবতা শাউশিং স্নেহকরুণ হেসে কইলেন,"বাছা, এতো ছেলেখেলা নয়। জীবনের আর মরণের খাতায় একবার উঠে গেলে আরকি সেই সংখ্যা পালটানো যায়? কিন্তু পিতাউ এর কাছে তুমি প্রার্থনা করো বাছা, জীবন আমার হাতে, কিন্তু মৃত্যু তো ওনার হাতে।"
পিতাউ গম্ভীর লোক বটে কিন্তু রাগেন নি। ছেলেটা যখন ওনার পায়ে পড়ে কাকুতি মিনতি করছে, তখন উনি আস্তে আস্তে ওকে ধরে তুললেন, বললেন,"শোনো, খেলা একবার হয়ে গেলে আর কিছু করা যায় না। তবে একটা উপায় আছে, তোমার আয়ু উল্টে দিচ্ছি, ছিলো ১৯, করে দিলাম ৯১। কি এবার খুশী?"
ছেলেটা কিচ্ছু বলতেই পারলো না,আনন্দে আপ্লুত হয়ে লুটিয়ে পড়ে এদের প্রণাম করে যখন মাথা তুললো তখন ওনারা কেউ নেই। রোদও নেই,সন্ধ্যে নেমে গেছে। দক্ষিণ আকাশ থেকে ওকে চেয়ে দেখছেন শাউশিং আর উত্তর আকাশ থেকে পিতাউ।
এরপর একানব্বই বছর সে এদের প্রদীপ দিয়েছে, আর প্রার্থনা করছে সকলের মঙ্গল।

