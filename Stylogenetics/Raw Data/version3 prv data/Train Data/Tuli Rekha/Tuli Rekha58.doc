সচলচারণ ৮



আজকের লেখাটা লিখতে গিয়েও বহুৎ‌ চিন্তায় পড়েছি। ভাবছি বলবো কি বলবো না? বললে ভয়ে বলি কি নির্ভয়ে বলি?( আগে জানতাম প্রভুর সামনে এরকম কইলে প্রভু অভয় দেন, সেরকমই নাকি দস্তুর। এরকম দেখেছি পুরানো রাজতন্ত্রের সময়কার ঘটনা নিয়ে তৈরী নাটক ইত্যাদিতে। কিন্তু কিছুদিন আগেই এক বাংলা নাটকে দেখলাম ভিলেন তার সাগরেদকে কইছে,"আরে ভয়ে বল্‌ হতভাগা, আমার সামনে নির্ভয়ে বলবি কিরে? তোর এত আস্পর্ধা!!!!"    ) 
 প্রথম সচলচারণেই বলেছিলাম নেটে আমি পুরানো পাপী।  বহুদিন থেকে ঘোরাঘুরি। তো, নানা সাইটে যাই, এটা ওটা নিয়ে বকমবকম করি (যদি ফোরাম ধরনের কিছু থাকে ), কিছুদিন পরে দেখেটেখে বেরিয়ে আসি। প্রথমদিকে বেশীরভাগই ছিলো অনিয়মিত সাইট, আপডেট  হত কালেভদ্রে। এই করতে করতে এক জায়গায় গিয়ে বেশ কায়েমী হয়ে গেলাম(না না, চিন্তা নেই,নাম করবো না কিছুতেই। আমি শুধু ব্যক্তিগত ভালোলাগা মন্দলাগা কইছি, এতে আর কারুর দায় নাই, পাঠকগণ উত্তেজিত হবেন না  ) প্রথমে ওখানে বেশ ভালো লাগতো, নানারকম আলাপ-আলোচনা হতো, গল্প, কবিতা স্মৃতিচারণ মজারু সজারু সবই হতো। মনে হয়েছিলো বা:, বেশ তো! এমন সব আলোড়নকারী আলোচনা হতো যে খুবই আশাজনক লাগত, উদারপন্থী সব লোকজন-আউট  অব দ্য বক্স চিন্তাভাবনা, মনে হয়েছিল এই লোকেরা জেগে উঠলে হয়ত সমাজের বদ্ধজলায় পরিবর্তন আসবে, ভালোর দিকে।
 কিন্তু আশায় মরে চাষা। ক্রমে সব গেলো হেজে। দেখা গেলো সেখানে প্রায় সব একই পেশার লোক, হাতেগোণা দুয়েকজন বাদে। আলোচনাও সব ছকে বাধা হয়ে গেলো আস্তে আস্তে।  সেই একই খাড়া বড়ি থোড়-গাড়ী, ফ্ল্যাট, ক্যামেরা, দামী মদ, দামী ইস্কুলে বাচ্চাকে দেওয়া যায় কিকরে আর মাঝে মাঝেই নিজ নিজ কম্পানির বড়কর্তাকে মেজোকর্তাকে অথবা যেই উপরে আছে তাকে গালাগালি।  এইভাবে সবটাই একই পেশার কর্মীদের সন্ধেবেলার ক্লাব হয়ে গেলো।  সমাজবিপ্লব, মার্কস, লেনিন, জন লেনন, পাবলো নেরুদা, অক্তাভিও পাজ, চমস্কি,সাম্যবাদ, চার্বাক সবই ঘুরেফিরে আসতে থাকলেও বোঝা গেলো আসলে এগুলো বলতে হয় বলে বলা, কাজের বেলা এসব না, তখন ওই গাড়ী বাড়ী টাকা ওসব। তা হোক, মানুষ তো এসব চাইবেই, ভালো থাকতে, সুখে থাকতে কেনা চায়! কিন্তু ভয়ের যেটা লাগলো সেটা ওই ছকে পড়ে যাওয়া, ঝাঁকের মত। সেই "বয়েজ ফ্রম ব্রাজিল" বা "ব্রেভ নিউ ওয়ার্ল্ডের"  ক্লোনেদের মতন, অর্ডার দিয়ে তৈরী শত শত মানুষ, একরকম সব, একজন আরেকজনের কপি, দলে দলে মানুষ, একভাবে কাজ করে, একই কথা বলে, ঝগড়াও করে একইভাবে! একই ভাবে হাসে, একইভাবে কাঁদে! রোবোটের সংগে তফাত কি? ভাবলেই শিরদাঁড়া দিয়ে শীত-শীত একটা কি বয়ে যায়। আকাশ বাতাস ধাতব লাগে!
 পেশা ও নেশা বৈচিত্র হীন সেখান থেকে পালিয়ে পালিয়ে ঘুরে বেড়াই, একদিন সচলে এসে পড়ি, আস্তে আস্তে চিনতে থাকি। আমায় সবচেয়ে আশ্বস্ত করে মানুষের বৈচিত্র। নানা পেশার লোক দেখি, কেউ ছাত্র, কেউ ছড়াকার, কেউ নাট্যকার, কেউ সিনেমা বানান, কেউ চিংড়ীর ভেড়ি চালান, কেউ অধ্যাপক, কেউ নৃত্যশিল্পী, কেউ শিক্ষক, কেউ বা এসব কিছু না, একদম নতুন কিছু করেন। লেখার মধ্যে ধরা পড়ে এই জ্যান্ত সমাজ, মানুষের সৃষ্টিশীল মনুষ্যত্ব এখনো যেখানে ছকে পড়ে যায় নি। ভালো লাগে, রোবটদুনিয়ার ভয়ের সেই শীত-শীত ভাবটা কেটে যায়, আরামদায়ক একটা উষ্ণতা টের পাই,প্রায় রোজই আসতে থাকি সেই উষ্ণতাটুকুর জন্য। 
(চলবে)

