ঠাকুরমার ঝুলি; ফকিন্নির রাজদর্শন



আমার নিজের বই ছাড়া যত বই আছে সব কার্টন খুলে গতকাল রাতে ফ্লোরে ছড়িয়ে ছিটিয়ে ফেললাম। কার্টন উল্টাই আর ছুঁড়ে ছুঁড়ে মারি ফ্লোরে
শেলফ টেলফ কিচ্ছু নাই তাই সব বইই কার্টনে রাখি। দুই ধরনের কার্টন। পড়া বইয়ের জন্য এক ধরনের আর না পড়া বইয়ের জন্য আরেক ধরনে। কাল সবগুলাই তিনটা ঘরের ফ্লোরে ছড়িয়ে ছিটিয়ে বিড়ি ধরিয়ে বইয়ের উপর দিয়ে হেঁটে হেঁটে নামগুলা পড়া শুরু করলাম। অনেক পদের অনেক অনেক বই। পদ্য-গদ্য-কবিতা-গল্প-জ্ঞান-গুণ-বিজ্ঞান-বৃক্ষ-মাছ-পুরাণ-ফিল্ম-ধর্ম-আইন-অর্থনীতি হাবিজাবি বহুত বই
তার মধ্যে না পড়া বইও অনেক। বইগুলো ছড়ানোর উদ্যেশ্য ছিল পড়ার জন্য একটা বই খুঁজে বের করা। কিন্তু কোনোটাই পছন্দ হয় না। হাতে তুলি- মলাট দেখি আর দেয়ালে ছুঁড়ে মেরে দেখি বাঁধাইটা কতটুকু শক্ত। অনেকগুলা ভচকায়। অনেকগুলা টিকে থাকে আর অনেকগুলা একেবারে ঠোঙার উপযোগী হয়ে পড়ে এক আছাড়েই
এই করতে করতে দেখি নীল মলাটের নড়বড়ে ঠাকুরমার ঝুলি। দক্ষিণারঞ্জনের। ইসকুলের বইয়ের বাইরে এটা আমার জীবনে প্রথম পড়া বই। কিন্তু এই কপিটা সেইটা না। এই কপিটা ৯৪/৯৫ দিকে বিশ্বসাহিত্য কেন্দ্রের স্টক লাইব্রেরি থেকে চুরি করা। দক্ষিণারঞ্জন মরার আগের প্রকাশনা
জ্ঞানী জ্ঞানী বইগুলারে লাত্থি দিয়ে সরিয়ে আস্তে আস্তে ঢুকে পড়লাম ঠাকুরমার ঝুলির ভেতর...
একটার পর একটা গপ্প পড়ি। নো-সমস্যার জীবন যাপন। এক তলোয়ারে কেল্লাফতে...
কিন্তু পড়তে পড়তেই হঠাৎ খেয়াল হয় গল্পগুলা সবগুলাই রাজাবাদশার ঘরের হিংসা আর সোনা রুপার ঝকমকানি। তার সাথে লাফাঙ্গা রাজপুত্রদের বিয়ে পাগলামি আর রাজার স্বেচ্ছাচার আর দুয়েকটা ফকিন্নির পুতের মন্ত্রী টন্ত্রি হয়ে জাতে উঠার কাহিনী...
পড়ি আর চোখের সামনে ভেসে উঠে এক না খাওয়া ঠাকুরমার ছবি। তিনি তার অনাহারী নাতিদের চোখে লোভ জাগিয়ে তুলছেন মণিমান্যিকের ঝকমকানির কাহিনী শুনিয়ে। রাজকন্যার রুপের বর্ণনা করে ঘোর লাগাচ্ছেন নাতিদের চোখে
আর একই সাথে শেখাচ্ছেন রাজাদের কাছে অনুগত হতে। রাজারা যখন যা ইচ্ছা করতে পারেন। যার তার গর্দান নিতে পারেন। যাকে তাকে মন্ত্রী বানাতে পারেন। যাকে ইচ্ছা রাণী করে আবার পরেরদিন ঘুঁটে কুড়ানি দাসি বানাতে পারেন....
তিনি পার্থক্য বুঝিয়ে দিচ্ছেন রাজার সন্তানেরা খালি সুন্দর আর সুন্দর হয়। রাজার সন্তান ছাড়া বাকিসবাই দাসিপুত্র। তারা কালাকুচ্ছিত হয়। আর কালাকুচ্ছিতরা রাজবংশে ঢুকে পড়লেও তাদের স্বভাবে থাকে হিংসা
পড়ি আর ভাবি রাজপুত্রদের মেয়েদের পেছনে ছোটা ছাড়া কোনো কাজ নেই কেন? রাজদরবারে রাজার ব্যক্তিগত কাজ ছাড়া আর কোনো কাজ নেই কেন? হিংসা ছাড়া রাণীদের আর কোনো কাজ নেই কেন?
এবং তখনই আবিষ্কার করি রাজনীতিহীন রাজা আর রাজত্ব। এবং বুঝে যাই ইচ্ছা করেই ঠাকুরমা রাজনীতি এড়িয়ে যান। কারণ গল্পের ভেতর রাজনীতি এলেই নিজের অনাহারিত্ব ঢুকে পড়বে কিচ্ছায়। পরিষ্কার হয়ে উঠবে নাতিনাতনিদের সম্ভাবনাহীন ভবিষ্যতের ছবি...
তাই সেখানে তিনি মুনি ঋষি রাক্ষস খোক্ষস ঢুকিয়ে দিয়ে গল্পের ব্যালেন্স করেন। কারণ তিনি জানেন নাতিদের ভাতের অভাব ভুলিয়ে রাখার জন্যই এই ঘোরলাগা গল্পের বুনন করছেন তিনি। চকচকে হীরামাণিক্যের ঘোরে পড়ে যদি নাতিরা ঘুমিয়ে পড়ে অনাহারে ঠাণ্ডায়; তবে অন্তত একটা দিন পার করতে পারবে তারা...
এবং এই কৌশলে ভুল করেন না ঠাকুর মা কিন্তু ভুল করে বসেন রবীন্দ্রনাথ ঠাকুর। বইটার ভূমিকা লিখতে গিয়ে তিনি শুধু লোকঐতিহ্য দেখেন। লোকইতিহাসের সমাজবাস্তবতা চোখ এড়িয়ে যায় তার....
০২
জীবনানন্দের আট বছর আগের একদিন কবিতার শেষ প্যারাটা মনে পড়ে
হে প্রগাঢ় পিতামহী
আমিও তোমার মতো বুড়ো হবো
বুড়ি চাঁদটারে আমি করে দেবো কালিদহে বেনোজলে পার
আমরা দুজনে মিলে
শূন্য করে চলে যাবো জীবনের প্রচুর ভাঁড়ার
জীবনে যে কোনোদিন ভাঁড়ারই দেখেনি সে আর কী শূন্য করবে?
বানের জল দিয়ে চাঁদকে ভাসিয়ে নেয়া ছাড়া তার আর কীইবা গতি?
০৩
ধন্যবাদ ঠাকুরমা
নাতিনাতনিকে বীভৎস বাস্তবতা থেকে ভুলিয়ে দূরে সরিয়ে রাখার জন্য
আর দুঃখিত দক্ষিণারঞ্জন রীন্দ্রনাথ আর আব্দুল্লাহ আবু সাইদ
আপনারা যাকে লোকঐতিহ্যের বই বলেন সেটা যে মূলত লোকদাসত্ব আর লোকদারিদ্রের ইহিহাস
আপনাদের বড়ো মাথায় তা একবারও ঢোকে না
২০১০.০২.২৫ বিষুদবার

