কথাকলি। ০৮। রাবারের চাপা



ঘর ঝাড়ু– দিতে কিংবা কেটলিতে করে চা এনে সবাইকে খাওয়াতে এখন আর জাতে ধরে না। তক্তা কাটা কিংবা হাতুড়ি পেটানোতো এখন এনজয়ই করি। কিন্তু মাথায় ঠাঠা ফেলল গ্রুপের নতুন নাটকের সুভেনির প্রকাশনা। নতুন নাটক উপলক্ষ্যে সুভেনির প্রকাশ হবে জেনে খুশিই হয়েছিলাম; ভেবেছিলাম সুভেনিরে একটা মারাত্মক লেখা লিখে দেখিয়ে দেবো অভিনয় কিংবা বাংলা উচ্চারণ না জানলেও লেখায় আমি এইসব গোঁয়ার গোবিন্দের নাগালের কতটা বাইরে। কিন্তু সুভেনিরের জন্য আমার কাছে কেউ লেখাটেখা তো চাইলই না; বরং আক্তার ভাই জানিয়ে দিলো- সুভেনিরের জন্য প্রত্যেককে কমপক্ষে এক হাজার টাকার বিজ্ঞাপন জোগাড় করতে হবে
- বিজ্ঞাপন?
- সুভেনির বের করতে টাকা লাগবে না?
- আমি সুভেনিরে একটা লেখা দিতে চাচ্ছিলাম
- বিজ্ঞাপন পেলে আমি শামসুর রাহমানের লেখাও নিয়ে আসতে পারব। তোমার লেখা লাগবে না। তুমি এক হাজার টাকার বিজ্ঞাপন দিলেই হবে...
আক্তার ভাইর মতো তক্তা-পিটানো মানুষের সাথে সাহিত্য নিয়ে আলাপ চলে না; তাই চেপে গেলাম। উল্টা সুভেনিরে লিখতে চাওয়ার জন্য দেখলাম কয়েকজন ত্যাড়া করে হাসল। মনে মনে ভাবলাম- হালারা আমার প্রতিভায় হিংসা করে; একদিন দেখাব নে...
ততদিনে পার্টির চাঁদা তোলায় বেশ দক্ষ হয়ে গেছি। দল বেঁধে দোকানে গিয়ে ঢুকে পড়লে লোকজন মোটামুটি টাকা দিয়ে দেয়। কিন্তু এই বিজ্ঞাপন তুলতে হবে একা একা...। কী আর করা? গেলাম। কিন্তু যেখানেই যাই লোকজন আমার আগায় মাথায় তাকায়- নাটক? টিভিতে?
- না মঞ্চে
- ও বুঝছি। নিজেরা করে নিজেরাই দেখবে
- না না। কমপক্ষে দুই- তিনশোজন লোক তো অবশ্যই দেখবে
আমার কথা শুনে প্রথমে লোকজন হাসে। তারপর কাকুতি মিনতি করলে ধমকায়- যাও যাও। এইসব যাত্রাফাত্রায় আমরা বিজ্ঞাপন দেই না। সঙ্গে নাটক ছেড়ে লেখাপড়ায় মন দেবার জন্যও কেউ কেউ ফাও উপদেশ দেয়
একটাও বিজ্ঞাপন জোগাড় করতে পারলাম না। কিন্তু অন্যরা টাপাটপ করে জমা দিচ্ছে। টাকা জমা দেয়ার শেষ দিনে আক্তার ভাইর হাতে টাকা দিলাম...
- বিজ্ঞাপন কই?
- বিজ্ঞাপন নাই
- এই টাকা তুমি পকেট থেকে দিচ্ছ?
- তো আর কী করব?
- তুমি ডাবল অপরাধ করছ। প্রথমটা বিজ্ঞাপন তুলতে না পারা। আর দ্বিতীয়টা পকেট থেকে টাকা দেয়া
- কিন্তু বিজ্ঞাপন পাই না তো
- টেকনিক জানলে ঠিকই পেতে। আর ওটা না শিখলে নাটক করতে পারবে না
- কিন্তু দুই তিনশোজন দর্শকের জন্য লোকজন টাকা দিতে চায় না
- দুই তিনশোজন লোকের কথা বললে কার ঠেকা পড়েছে তোমাকে বিজ্ঞাপন দিতে?
- তো?
- যেভাবে বললে লোকজন টাকা দেবে সেভাবেই বলতে হবে
- মিথ্যা বলব?
- মিথ্যা দিয়ে লোকজনের পকেট থেকে টাকা বের করা যায় না; চাপা ঝাড়তে হয়
আক্তার ভাই টাকাটা নিল না। আমাকে আরো তিন দিন সময় দিয়ে বলে দিলো- বিজ্ঞাপন না আনতে পারলে গ্রুপে জায়গা নেই
কথাকলির লোকজনের চাপার বদনাম আছে। কিন্তু চাপা বলতে অতদিন বুঝতাম খালি ‘মুই কী হনুরে’ প্রমাণ করা। কিন্তু চাপার যে ব্যবহারিক মূল্যও আছে সেটা বুঝিনি। ... আইচ্ছা তাহলে; এইবার দেখি...
আমরা করছিলাম রাজনৈতিক নাটক কিন্তু এক নোট বই প্রকাশকের কাছে গিয়ে বললাম দুই মাসে বিশটা স্কুল-কলেজে আমরা নাটকটা করব। হাজার দশেক ছাত্রছাত্রীর জন্য দশ হাজার কপি সুভেনির ছাপাব আমরা। ইস্কুল কলেজের নাম তো বললামই; সাথে সাথে নাটকেরও একটা ইস্কুল উপযোগী নাম বলে দিয়ে কড়কড়ে পাঁচশো টাকার দুইটা নোট পকেটে ঢুকিয়ে হাঁটতে হাঁটতে ভাবলাম- আক্তার ভাইরে পাঁচশো টাকার একটা নোট দিলে কী সমস্যা?
বিজ্ঞাপন দেবার জন্য আরো একদিন বাকি আছে। অর্ধেক টাকা পকেটে রেখে অর্ধেক আক্তার ভাইকে দিতে গিয়েও শুধু বিজ্ঞাপনের টেক্সটটা দিলাম- টাকা কাল দেবে বলেছে
আক্তার ভাই কাগজটা রেখে বলল- টাকা না দিলে কিন্তু বিজ্ঞাপন ছাপা হবে না
পরেরদিন বললাম- আজকেও দেয়নি; বলেছে কাল...
পরেরদিন আক্তার ভাই জানিয়ে দিলো- টাকা বাকি রেখে বিজ্ঞাপন ছাপা সম্ভব না তার পক্ষে। কিন্তু আমাকে গ্র“প থেকে বের করা না করার বিষয়ে আর কিছু বলল না। আমিও চেপে গেলাম। আরো দুয়েকজন দেখলাম বিজ্ঞাপন জোগাড় করতে পারেনি। তাদেরকে জিজ্ঞেস করতে তারা বলল- দুর। গ্র“প থেকে বের করে দেয়া অত সোজা নাকি? ওইসব ভয় দেখায়...
আইচ্ছা তাহলে। ভয় দেখালে ভয় পামু কিন্তু টেকা দিমু না। ৮৯ সালে এক হাজার টাকা আমার প্রায় দু মাস গ্রুপে যাওয়া আসার গাড়ি ভাড়ার সমান...
নোট বই প্রকাশককে নাটকের আমন্ত্রণপত্র আর দশ কপি সুভেনির দেবার কথা ছিল। তার কাছে গিয়ে বললাম স্কুলে পরীক্ষার জন্য শিক্ষা মন্ত্রণালয় নাটক পিছিয়ে দিয়েছে। পরীক্ষার পরে আরো অনেকগুলো স্কুলে একসাথে নাটকটা হবে। চিন্তার কোনো কারণ নেই। আমাদেরকে বোধহয় প্রায় পনেরো হাজার সুভেনির ছাপাতে হবে...
নাটক হয়ে গেলো। সুভেনিরও ছাপা হলো। যারা বিজ্ঞাপন তুলতে পারেনি তাদেরকে জানিয়ে দেয়া হলো এবার রেহাই পেলেও পরবর্তীতে বিজ্ঞাপন তুলতে না পারলে গ্রুপে জায়গা নেই। লিটন ভাই একটা লেকচার দিয়ে বুঝিয়ে দিলো- খালি বুদ্ধিজীবীগিরি করে নাটক করা যাবে না; বুদ্ধিকে নাটকের জন্য কাজে লাগাতে হবে। আর এটা না পারলে যেন নাটক ছেড়ে অন্য রাস্তা দেখি...
পুরো এক হাজার টাকা পকেটে রেখে আমি মুখ কাঁচুমাচু করে বসে থাকলাম। আর মনে মনে বললাম- হ। বুদ্ধি কইরাইতো শুক্রবারীবাজার থেকে সিলেট শহরে দুইমাস রিহার্সেলে আসা যাওয়ার ভাড়াটা কামই করে ফেললাম; এইবার দেখা যায় নাটকে কে থাকে আর কে না...
২০১১.১০.০৬ বিষুদবার

কথাকলি।০৭। বিট এন্ড হিট
কথাকলি।০৬। আমি একটা দল
কথাকলি।০৫। অচেনা সেতার
কথাকলি।০৪। কী যেন ডাকে
কথাকলি।০৩। বাঙালের বাংলা শিক্ষা
কথাকলি।০২। এ্যানার্জি পয়েন্ট
কথাকলি।০১। প্রেমিক পাগল আর কবি

ছবি: 


 



