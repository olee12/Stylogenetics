একটি সচলায়তন বিষয়ক রচনা



রামায়ণের পরেও রাম-রাবণের ঘটনা আছে। গ্রামাঞ্চলের ঢপযাত্রায় সে ঘটনাগুলো দেখা যায়। কিন্তু রামায়ণোত্তর রাম-রাবণের ঘটনাটা আমাকে প্রথম বলেন সিলেটের দয়ামীরের এক থুত্থুরে দাদিমা। শাড়ি জিলাপি নিমকি আর চিটাগুড় মাখানো হুকার তামাক নিয়ে আমি তার কাছে গিয়েছিলাম কিচ্ছা সংগ্রহ করতে ৯২ সালে। এক ভিনদেশী লোকের কাছে কিচ্ছা জোগাড় করে বিক্রির চুক্তি করেছিলাম আমি...
দিদিমা ছিলেন কিচ্ছার ডিপো। কিন্তু তার তখন স্মৃতিগণ্ডগোলের সময়। এক কিচ্ছার রাজপুত্রের জৌলুস বর্ণনা করতে গিয়ে অন্য রাজপুত্রের পোশাকবর্ণনায় চলে যান। এক রাজকুমারির রূপবর্ণনা দিতে গিয়ে মুদ্ধতা প্রকাশ করেন অন্য রাজকন্যার রূপে। ফলে শুরু করা কিচ্ছাটা শেষ করার জন্য প্রতিবারই তাকে আমার সূত্র ধরিয়ে দিতে হতো। কখনও তিনি সূত্রে ফিরে যেতেন; কখনও যেখান থেকে শুরু করেছিলেন সেখানে ফিরে যেতে না পেরে অর্ধেক থেকে নতুন আরেকটা গল্প শোনাতেন...
গল্প শোনাতে শোনাতে একদিন ঝেড়ে ধমক লাগালেন আমাকে। বললেন- বলোতো রামের প্রতি রাবণের শেষ উপদেশ কী ছিল?
আমি বললাম জানি না
তারপর তিনি রামায়ণোত্তর রাম-রাবণের সেই গল্পটা শোনালেন; লঙ্কার যুদ্ধ যখন শেষ তখন রাম ঠিক করল সে লঙ্কার জঙ্গলেই থেকে যাবে। কারণ দেশে গেলে তাকে রাজা হতে হবে। কিন্তু সে তো কোনোদিনও রাজনীতি শিখেনি। ১২ বছর কাটিয়েছে বনেজঙ্গলে... 
এই কথা শুনে ভাড়ুয়া লক্ষ্মণ (ঘরবাড়ি ছেড়ে বৌদির পেছনে ১২ বছর কাটিয়ে দিয়েছিল বলে তিনি লক্ষ্মণকে বরাবরই ভাড়ুয়া বলতেন) রামকে বলল- দাদা রে; রাবণ তো বহুত বড়ো রাজনীতিবিদ আর বিশ্বসেরা রাজা। চল তার কাছে গিয়া রাজনীতি শিখি...
রাম বলল- ঠিক
এই কথা বলে ভাড়ৃয়া লক্ষ্মণরে নিয়া রাম গেলো রাবণের কাছে রাজনীতি শিখতে। রাবণের তখন শেষ দশা। সব শুনে রাবণ বলল- আইলাই যখন তখন আরেকটু আগে আইতা; এখন তো আমার কথা বলারও শক্তি নাই। তয় ঠিক আছে। আমি এক কথায় তোমাদের রাজনীতি শিখাব... 
তারপর কতক্ষণ চোখ বন্ধ করে চোখ খুলে রাবণ বলল- রাজনীতি হইল শুভস্য শীঘ্রম...
রাবণ যখন দেখল রামলক্ষ্মণ আগামাথা কিছুই বোঝেনি তখন বলল- আমার যে ক্ষমতা ছিল তাতে আমি পাপীদের জন্য স্বর্গে মহাসড়ক বানাতে পারতাম। কিন্তু প্রতিদিনই ভেবেছি আইজ থাউক কাইল বানামু...
আমার যে ক্ষমতা ছিল তাতে লঙ্কা সমুদ্রের লোনাজলকে মিষ্টি শরবত বানাতে পারতাম। কিন্তু প্রতিদিন ভেবেছি আইজ থাউক পরে বানামু...
আমার যে ক্ষমতা ছিল তাতে আমি পুরা লঙ্কা জুড়ে এমন দেয়াল বানাতে পারতাম যা কোনো মানুষ কিংবা দেবতার পক্ষে লংঘন করা সম্ভব হতো না। কিন্তু প্রতিদিন ভেবেছি আইজ থাউক পরে দেখুম...
শেষ পর্যন্ত কিছুই আর করা হয়নি আমার। শুধু শেষ হয়ে গেলো আমার সময়.... 
তাই তোমাদের বলি যখন যা করতে ইচ্ছা করব সেইটা কইরা ফালাইবা; এইটাই রাজনীতি। রাজনীতিতে পরবর্তীকাল বলো কোনো কাল নাই....
কাহিনী শেষ করে দিদিমা আমারে বুঝিয়ে দিলেন গল্প বলায় মাথায় যখন যা আসে সেইটাই যেমন বলা নিয়ম তেমনি শোনাও নিয়ম। আগে পরে করতে গলে হয়ত আর কোনো গল্পই বলা হবে না তার....
দিদিমার ক্ষেত্রে মৃত্যু মেনেছিল শুভস্য শীঘ্রম নীতি। অনেকগুলো গল্প অর্ধে থেকে গিয়েছিল আমার...
আশি মণ ঘিও হবে না রাধাও নাচবে না.... 
শ্লোকটা প্রায়ই বলতেন আমার মা। তিনি লোকজ শ্লোকের খনি। বহুবার ভেবেছি সময় করে তার শ্লোকগুলোকে সংকলন করব। কিন্তু সেই সময় আর হয়নি। এখন তিনি দেশান্তরী। এখন ভালো আছেন কিনা জিজ্ঞেস করার আগে মোবাইলের ব্যালেন্স চেক করতে হয়...
এবং আমি জানি মোবাইলে কোনোদিন অঢেল ব্যালেন্সও হবে না আমার আর সংকলন করাও হবে না তার স্মৃতির সেই শ্লোকগুলা....
উপরের পুরা কাহিনীটাই সচলায়তন বিষয়ক রচনার ভূমিকা। বহুবার ভেবেছি এবং বলেছি যে সচলায়তন নিয়ে আমার মাথায় বড়ো একটা লেখা আছে। সময় করে সেটা আমি লিখব। কিন্তু আশি মণ ঘিও জোগাড় হয়নি আর রাধাও নাচেনি...
তাই রামায়ণোত্তর রাবণের শিক্ষাটাই গ্রহণ করলাম আজ- শুভস্য শীঘ্রম এই সচলায়তন বিষয়ক রচনা;...
সচলায়তনে না আসলে জানতাম না সচলায়তনের বহু দোষ আছে
সচলায়তনে না আসলে জানতাম না অনলাইনে লেখালেখি করা যায়
সচলায়তনে না আসলে জানতাম না নিজের লেখা নিজে মূল্যায়ন করা যায়
সচলায়তনে না আসলে জানতাম না পরষ্পর বিচ্ছিন্ন একটা গোষ্ঠী নিজের দৈনন্দিন জীবনে জড়িয়ে যায়...
সচলায়তন আমার প্রথম ব্লগ; অনলাইনে লেখালেখির প্রথম গেটওয়ে; নিজের লেখা মূল্যায়ন আর ধারা বদলানোর প্রধান পরীক্ষাগার....
আমাকে সচলাতনের খবর দেবার জন্য হাসান মোরশেদ এবং সুপারিশ করে সদস্য বানানোর জন্য আরিফ জেবতিককে আবারও কৃতজ্ঞতা জানিয়ে আমি ঘোষণা করছি যে সচলায়তন নিয়ে এইটাই আমার সর্ব বৃহৎ রচনা...
শুভ জন্মদিন সচলায়তন
২০১০.০৭.০১ বিষুদবার

