কাইদান এক : মুখ




টোকিও’র আকাসাকা রাস্তা । পাশ দিয়েই দূরে মিশে গেছে একটি ঢাল । নাম কিনোকুনিজাকা, যার মানে হল ‘কি প্রদেশের ঢাল’ । ঢাল দিয়ে নেমে একটু দূর গেলেই দেখা মিলবে বড় , গভীর খালটার । তখনো রাস্তায় বাতি আসেনি, রিক্সাও না । রাত নেমে গেলে খালপাড়ের রাস্তাটা হয়ে পড়ত অদ্ভুত নির্জন । ঘুটঘুটে আঁধার নাকি গ্রাস করে থাকতো জায়গাটাকে । আর যারা দেরি করে ফিরতো ওই পার ধরে, রাস্তা ভুলে অনেকেই চলে যেত মাইলের পর মাইল । কেউ রাস্তা ভুলে যেত, কেউ ভুলতে বাধ্য হত । ভয়ে .. মুজিনার ভয়ে ।
নারীকন্ঠের কান্না শুনে দাঁড়িয়ে পড়ে লোকটা । আহারে .. কে কাঁদে এত রাতে, খালের দিক থেকে আসছিলো শব্দটা । এগিয়ে যায় সে । পারেই দেখা যায় মেয়েটাকে, কাঁদছিল মুখ ঘুরিয়ে । দেখতে তো সম্ভ্রান্ত ঘরের মেয়ে বলেই মনে হয় । কিমোনোটা ময়লা হয়ে গেলেও দামী বলতে হবে । কাছে চলে আসে সে ..
‘এইযে মেয়ে .. কাঁদছো কেন মা ? কি হয়েছে ?’ কিছু বলে না মেয়েটা, কাঁদতেই থাকে .. ওর লম্বা ঝোলা হাতায় মুখ ঢেকে ।
‘আহা কেঁদোনা, আমাকে বল কি হয়েছে । দেখি আমি কিছু করতে পারি কিনা’ ফুঁপিয়েই যেতে থাকে মেয়েটা, ডুকরে ঘেষতে থাকে খালের ধারে ।
‘এতো রাতে কি করছো এই ভুতুড়ে জায়গায় ? আমাকে বল কি করতে পারি তোমার জন্য .. আহা কেঁদো না .. শুনবে তো একটু ..’
মেয়েটি উঠে দাঁড়ায়, লোকটির দিকে পিছন ফিরে তখনো ..
‘ আহা .. শুনো, এই মেয়ে’  মেয়েটির পিঠে হাত রাখে লোকটা । আস্তে আস্তে মেয়েটি ঘুরে দাঁড়ায় .. হাতা গুটিয়ে আনে মুখ থেকে, আর তারপর .. হাত দিয়ে সজোরে আঘাত করে নিজের মুখে ... 
দিগ্বিদিক জ্ঞান হারিয়ে ছুঁটছিল লোকটা .. ! চিৎকার করতে পারছিল না ভয়ে .. । সামনে পিছে তার ধু ধু মাঠ । পিছে ফিরে তাকায় না সে একবারও, সাহস করে না । কিসে জানি হোঁচট খেয়ে পড়ে ও আর তখনি ফিরে পায় গলার স্বর । দৌড়াতে শুরু করে আবার, চিৎকার করতে করতে । হঠাৎ দূরে আলো দেখা যায় তখন, এক বিন্দু, জোনাকীর মত । মনে হচ্ছিল কোন লন্ঠন । কিছু আসে যায় না .. যেকোন আলো .. যাই হোক .. চোর বা ডাকাত .. চলবে ! .. ভাবতে থাকে ও, দৌড়াতে থাকে আরো জোরে ...
রাস্তার ধারে লন্ঠন জ্বালিয়ে বসেছিল সোবা-নুডুলস বিক্রেতা । অনেকক্ষন ধরেই দেখছিল মাঠে, কে জানি দৌড়ে আসছে চিৎকার করতে করতে ।
‘বলি হল কি .. ও মশাই !’ বড়বড় চোখে বলতে থাকে ও । লোকটা কাছে এসে বলতে গেলে ঝাপিয়ে পড়ল নুডুলসওয়ালার উপর, গড়াগড়ি খেয়ে হাঁপাতে লাগল মাটিতে পড়ে ।
‘আরে আরে ! করে কি .. করে কি ! হয়েছে কি ? এমন করছেন কেন ? কেউ তাড়া করেছে ? মেরেছে কেউ ? ...’
‘নারে ভাই .. কেউ মারেনি .. কেউ মারেনি আমাকে .. শুধু .. শুধু ওই মুখ .. উফ! কি ভয়ঙ্কর .. কি ভয়ঙ্কর !!’ হাঁপাতে হাঁপাতে বলে লোকটা ।
‘ও-ও বুঝেছি, ভয় পেয়েছেন .. ডাকাত ছিল বুঝি ?’
‘না .. ডাকাত নয় .. একটি মেয়ে ..খালের ধারে.. কি ভয়াবহ .. আমাকে ..আমাকে দেখালো মেয়েটা .. ওহ! আমি বলতে পারব না কি দেখিয়েছে ও !’
‘হেহ ! দেখুনতো .. এরকম কিছু দেখিয়েছে কি না ও ..’ বলে উঠে নুডুলস বিক্রেতা .. এবং আঘাত করে নিজের মুখে । .. যে মুখে তখন ছিল না কোন চোখ .. কোন নাক বা কোন ঠোঁট .. একদম মেয়েটির মত !

- Lafcadio Hearn এর Mujina কয়াইদান অবলম্বনে

মুজিনা বলতে এখানে লেখক মুখহীন ভুত বুঝাতে চেয়েছেন । মজার ব্যাপার হল জন্মসূত্রে গ্রীক হার্ন অনান্য বিদেশীদের মতই মুজিনা বলতে মুখহীন ভুত বুঝাতেন যেখানে জাপানীরা মুজিনা বলতো বহুরূপী ভুতদের । জাপানীরা মুখহীন ভুতকে বলতো নোপ্পের-বো ।
জাপানী নাগরিক লাফসাদিও হার্নের আরেক নাম কৈজুমি ইয়াকুমো ।
---------------------------------------------------
পূর্বকথা :
কয়াইদান কথা : ভূমিকা


