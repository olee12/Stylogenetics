সচলায়তন : কিছু কথা



আমার হাতে প্রথম কম্পিউটার আসে অনেক পরে, ভার্সিটিতে পড়ার সময়ে। নিজের একটা কম্পিউটার । শুরু হয় সারাদিন কম্পিউটারে গুতাগুতি, ভার্সিটি দৌড়াদৌড়ি, ভার্সিটির ল্যাবে ইন্টারনেট এর আগাপাশতলা ব্যবচ্ছেদ । তখন বাইরের কিছু ফোরামে ঘুরতাম, কতগুলিতে সদস্যও ছিলাম । মধ্যে আমার অনেকগুলো সময় খেয়ে ফেলে ইন্টারনেট রিলে চ্যাট । ও থেকে যে বের হতে পেরেছিলাম, তাই অনেক ! গ্রাজুয়েশন করা হয়ে গেলে পড়ি আরেক ফ্যাসাদে । চাকরী না বাইরে মাস্টার্স এই দোনোমোনো খেলতে খেলতে পার করে দেই আরো দুটি বছর । তারপর একদিন চাকরী হয়। চাকরী জিনিসটা যে আক্ষরিক অর্থেই চাকুরী, বুঝে ফেলি কিছুদিন পরেই । হায় হায় এর জন্য নাকি এত কাহিনী ? হায় হায় !  এরকম এক হায় হায় দিনে একদিন কমরেড সবজান্তা মাধ্যমে ঘটে আমার সচয়লায়তন প্রবেশ ।
সত্যি কথা বলতে কি বাংলা ব্লগিং, ফোরাম এরকম আমি আগে কোথাও দেখিনি । সচলায়তনে সবার লেখা পড়তে গিয়ে এতই মজা পেতে শুরু করি যে এক সময়ে নেশা হয়ে যায় । নিজেও লিখতে থাকি টুকটাক । সচলায়তনেই যেন খুঁজতে থাকি আমার কলেজের টোটো দিনগুলির হাবিজাবি লেখার ডায়রীটা । পরিচয় ঘটে লীলেনদার গল্প, কবিতার সাথে, উনার কিছু কবিতা আর লেখার আমি এমনই ভক্ত হয়ে যাই যে নিজেই উনাকে আহ্‌লাদের দাদা বানিয়ে ফেলি । পরিচয় ঘটে হাসান মোরশেদ-এর গল্পের সাথে । লোকটার কিছু গল্প এতই অদ্ভুতরকম ভাল সেগুলি পড়ে আমি আর মন্তব্য করার প্রয়োজন বোধ করিনি । আরো পড়তে থাকি তীরুদার অসাধারন সব গল্প, হিমু ভাইয়ের সূক্ষ্ম রসে ভরপুর যত ঝাকানাকা, লৎফুল আরেফীন, নজমুল আলবাব নুরুজ্জামান মানিক ভাইদের যত লেখা, জলিল ভাইয়ের কবিতা, ফারুক ওয়াসিফ ভাইয়ের জীবন থেকে নেয়া যত গল্প, সবুজ বাঘের যত গুগলি, স্বপ্নাহত, আকতার আহমেদ, মৃদুলদা, সন্ন্যাসীদার মজার যত ছড়া, গল্প আর কত বলব ? .. শেষ হবে না ।
কদিন আগেই সচলায়তনের জন্মদিন গেল । যখন অতিথি পাখি হয়ে উড়তাম, পাসপোর্ট না পাওয়ার আক্ষেপ ছিল, কিন্তু সে আমার থাকত না বেশিক্ষন, ফিরে আসতাম একটু পরেই। লেখাগুলোর টানে, লেখার তাগিদে। তাই যেদিন সচল হলাম সেদিন যেমন আটখানা হলাম তেমনি একটু ভয়ও পেলাম । কারন একটা পরিবারের সদস্য হওয়াতে অনেক দায়িত্বের ব্যাপার থাকে । আমি জানি না আমি কেমন সচল তবে এটুকু বলতে পারি সচলায়তন আরো অনেক সামনে যাবে । 
সচলায়তনের জন্মোৎসবে সকল সচল, অতিথি, কারিগরদের প্রতি রইল আমার প্রাণঢালা শুভেচ্ছা আর আমার খুব প্রিয় pain of salvation-এর একটি গান । 
Undertow - pain of salvation

