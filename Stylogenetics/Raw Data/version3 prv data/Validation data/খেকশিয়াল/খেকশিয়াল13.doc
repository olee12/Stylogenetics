হরর মুভি



সে বেশ আগের কথা। পিচ্চি ছিলাম, টিভিতে ম্যানিমেল, থান্ডারক্যাটস দেখে আনন্দে বগল বাজিয়ে দিন কাটাতাম। ভয় লাগতো শুধু একটা দিনে, মঙ্গলবারই মনে হয়। রাত দশটার পর শুরু হত ঘোস্ট স্টোরিজ। এই সিরিজটা যখন চলতো তখন না থাকতে পারতাম একা, না পারতাম দেখতে। এতই ভয় পেতাম মাঝে মাঝে কানে তুলো দিয়ে রাখতাম, শব্দ শুনলেও ভয় করতো। কিন্তু তারপরও দেখতে ইচ্ছা করতো। আর চুপিচুপি চলে আসতাম মায়ের কাছে। বড় ভাই, বোনের ঠাট্টা তামাশাকে উপেক্ষা করে মায়ের বুকে লেপ্টে, কখনো কাঁথামুড়ি দিয়ে দেখতাম সেই ভয়ানক ভয়ানক পর্বগুলো। 
আমাদের বাসার উপরতালায় আরেক ফ্যামিলি থাকতো। ওরাই এনেছিলো মুভিটা। তখন ভিসিপি, ভিসিয়ারের যুগ, ক্যাসেট ভাড়া করে আনা হত। তো উপরতালার বড় ভাই আমার বড় ভাইয়ের সাথে আঁতাত করে এইসব ভয়ানক মুভি দেখে। একগাদা বড় ভাই আর বোনের মাঝে আমি একলা গ্যাদা। সবাই মুভি দেখছে, আমিও দেখছি। একটু দেখার পর বুঝলাম আমার সাথে প্রতারণা করা হচ্ছে। কোথা থেকে পাঁচ বন্ধু বান্ধবী কলেজ ছুটির বন্ধে ঘুরতে এসেছে। সে কিসের ঘুরাঘুরি, ভুত তাদের নিয়ে ছোড়াছুড়ি করছে রীতিমত! হ্যাঁ মুভিটা ইভিল ডেড। ভয়ে এক দৌড়ে আমি নিচে নেমে এসেছিলাম। তবু মুভিটা দেখতে ইচ্ছা করত। মনে আছে সেইসময় একবসায় মুভিটা দেখে শেষ করতে পারিনি কোনদিন, পুরোটা একবারে দেখেছি তারো অনেক পরে। ইভিল ডেড নিয়ে আমার বন্ধু সুমনের ঘটনা আরো মর্মান্তিক। একরাতে সুমন ওর দুই বড় ভাইয়ের সাথে বসে মুভিটা দেখছিল। ওর কোন ইচ্ছাই ছিল না মুভিটা দেখার, কিন্তু কি করবে। একলা থাকলেই ভয় করে, আর পাশের ঘরেই দুই ভাই ভুতের ছবি দেখছে ভাবলেই তো ভয় লাগে। তো ও দুই ভাইয়ের মাঝখানে বসে চাদরমুড়ি দিয়ে দেখছিল। সুমন বলে, 'দোস্ত কখন ঘুমায়া পড়সি নিজেও জানি না, দেখি কি, অনেক ঠান্ডা লাগতাসে.. ঘুম থিকা উইঠা দেখি আমি বারান্দায় শুইয়া আছি, দরজাও আটকানো। হাউ মাউ কইরা কান্নাকাটি শুরু কইরা দিলাম, মা উইঠা আইসা আমারে উদ্ধার করলো।' সুমন ঘুমিয়ে পড়তেই ওর পাষণ্ড দুই ভাই সুমন কে নিয়ে বারান্দায় রেখে এসেছিল!
আমার বাবার ভুতের মুভি দেখার বেশ ঝোঁক ছিল সেইসময়। মনে আছে বাবা অনেকগুলো ভুতের মুভি একসাথে নিয়ে এসে একটার পর একটা দেখতেন। আমারও খুব ইচ্ছা করত তখন দেখার। দেখতামও কিছু, ভয় লাগতো আবার মজাও লাগতো। আস্তে আস্তে শুরু হল আমার ভুতের মুভি দেখা। মনে আছে একটা মুভি দেখেছিলাম বেশ ভয় পেয়েছিলাম। নামটা ঠিক মনে করতে পারছি না। কাহিনীটা হল এক মেয়ে পয়সাওয়ালা লোকদের বিয়ে করত আর মেরে ফেলতো। গল্পের শুরুতেই সে মেরে ফেলে একজনকে আর এক ওয়াল ভেঙ্গে সেই লাশ প্লাস্টার করে দেয়। শেষে ওই ব্যাটার ভুত মেয়েটাকে ধরলে ভুতের পক্ষেই ছিলাম। কিছু হিন্দী ভুতের মুভিও দেখা হয়েছিল সেসময়, যেমন বিস সাল বাদ, পুরানা হাভেলী। তখন ভয় পেলেও সেদিন এক বন্ধুর সাথে পুরানা হাভেলী দেখতে গিয়ে দুটোয় হাসতে হাসতেই শেষ হয়ে গেলাম। ক্লাস এইট কি নাইনে উঠলে হাতে পাই ওমেন, সেবার তিন পর্বের অশুভ সঙ্কেত। দুইদিন টানা নাওয়া খাওয়া বাদ দিয়ে শেষ করি বইটা। এর আরো পরে যখন ওমেনের মুভিগুলো দেখি একদম বইপড়ার মতই ভাল লাগে, তবে শেষ পর্বটা বাদে। আগের বছর বোধহয় ওমেনের ফার্স্ট পার্টটা আবার রিমেইক করেছে, ভাল লাগেনি। তখন ডিশ এন্টিনার যুগ। টিভিতেই দেখতে পেতাম নানারকম হরর মুভি। স্টিফেন কিং এর ক্যারি, জন কার্পেন্টারের ইন দ্য মাউথ অব ম্যাডনেস, প্রিন্স অব ডার্কনেস, ডেমন্স, হাউস অন আ হন্টেড হিল সব ওসময়ই দেখা। ওসময় আরো একটি সিরিজ দেখেছিলাম, যদিও ফার্স্ট পার্টটই ভাল। নাম 'উইশমাস্টার'। এক প্রাচীন মূর্তি থেকে বেরিয়ে আসে এক স্ফটিক। অসাবধানতাবশতঃ ভেঙ্গে উদয় হয় উইশমাস্টার এর। যে যা উইশ করবে তাতেই তথাস্তু করবে সে, যতটা ভয়ঙ্করভাবে সম্ভব।
কম্পিউটার আর সিডির সাথে যখন পরিচয় হল তখন একদইন দেখলাম ফ্রান্সিস ফোর্ড কপোলার সেই বিখ্যাত ব্রাম স্টোকারস ড্রাকুলা। অসাধারণ একটা মুভি। ড্রাকুলার ভূমিকায় গ্যারি ওল্ডম্যানের অভিনয় দেখে মুগ্ধ হয়ে গিয়েছিলাম। পিশাচকাহিনী যতগুলো দেখেছি তার মধ্যে এই তিনটাই এই পর্যন্ত ভাল লেগেছে, ড্রাকুলা, ইন্টারভিউ উইথ দ্য ভ্যাম্পায়ার আর কদিন আগে দেখা লেট দ্য রাইট ওয়ান ইন। দেখি এক্সরসিস্ট। খুবই ভয় পেয়েছিলাম এক্সরসিস্ট দেখে। অনেকদিন পর এর পরের প্রিকুয়েলটা দেখেও ভাল লেগেছিল। সেইসময় আরো অনেক হরর মুভি দেখি। কিছু মুভি আছে দেখতে গেলেই বিরক্ত লাগতো, শুধুই কাটাকাটি রক্তারক্তি দেখাতো মুভিগুলোতে যেখানে কাহিনীর আগা মাথা কিছুই নেই। নাইটমেয়ার অন এল্ম স্ট্রিটের কিছু পার্ট ভাল লেগেছিল। জেসনের প্রথমটা মোটামুটি উতরে গেলেও বিরক্ত লেগেছিল এই ধরনের মুভির ধারায়। একজন এসে কপকপ করে এক গ্রুপ বন্ধু বান্ধবীকে খাবে বা খুন করবে, চিরকূট রেখে যাবে 'আমি জানি তোরা সামারে কি াল ফেলেছিলি' , অসহ্য!
ভার্সিটিতে থাকার সময় দেখি দ্য রিং। ভয়াবহ ভাল লাগল, দেখলাম এর মূল জাপানীটা, ওটাও ভাল লাগল। দেখলাম চারটি গল্প নিয়ে অসাধারণ কাইদান মুভিটা। শুরু হল আমার এশিয়ান যত হরর মুভি দেখা। একে একে দেখলাম জু অন (হলিউডী গ্রাজ), APT, দ্য আই, ডার্ক ওয়াটার, এ টেইল অফ টু সিস্টারস, থ্রি, শাটার, এলোন আরো বেশ কিছু। দেলতোরো'র ডেভিল'স ব্যাকবোন এর তো তুলনা হয় না। স্প্যানিশ একটা হরর সিরিজ পেলিকুলাস পারা নো দোরমিরের লা হাবিতাসিঁও দেল নিনো, পারা এন্ত্রার আ ভিভির পর্বগুলো বেশ লাগলো। মাইকেল জে ফক্সের ফ্রাইটেনার্স মুভিটা আমার আধাখ্যাচড়া দেখা ছিল। এই কয়েকদিন আগে দেখলাম, দারুণ একটা মুভি! শেষ যেকটা ইংরেজী ভাল হরর মুভি দেখেছি সেখানে দ্য মিস্ট, ১৪০৮, ফ্র্যাজাইল, ডেড সাইলেন্সের নাম না বললেই না।
এই পরশু দেখলাম স্যাম রাইমির ড্র্যাগ মি টু হেল। ইভিল ডেড, গিফটের অনেকদিন পর হরর মুভি বানালেন ভদ্রলোক। রাইমির ইভিল ডেড এখন দেখতে বসলে স্পেশাল ইফেক্টের পার্টগুলো দেখলে অবশ্য হাসি পাবে, তবে তার দুর্দান্ত ক্যামেরা অ্যাকশন আর আবহ এখনো ভয় পাইয়ে দেবে। ইভিল ডেড এর পরের পর্বগুলোতে রাইমি অবশ্য হরর থেকে বেশী অ্যাডভেঞ্চার আর হাস্যরস নিয়ে এসেছিলেন। তৃতীয় পর্বটাতো পুরোই হাসির একটা মুভি। শুনলাম ইভিল ডেড রিমেইক হবে আর একই সাথে এর ৪র্থ পর্বও বের হবে। দেখা যাক কি হয়। আচ্ছা ড্র্যাগ মি টু হেল এর কথা যখন উঠল তখন একটা ছোটখাট রিভিউ দেই। গল্পটা তুকতাকের গল্প। অপদেবতার গল্প। গল্পের নায়িকা ক্রিস্টিন একজন ব্যাঙ্ক লোন অফিসার। একদিন অফিসে তার কাছে বাড়ির মর্টগেজের এক্সটেনশনের আর্জি নিয়ে আসে এক জিপসী বৃদ্ধা। কিন্তু ক্রিস্টিন জানে এটা করলে অ্যাসিস্ট্যান্ট ম্যানাজারের পদ তার হাত ছাড়া হয়ে যেতে পারে। সে না করে দেয়, বুড়ি ছাড়ে না,  একসময় তার পায়ে পরে। তাতেও যখন কিছু হয় না অফিসের পর তাকে ধরে বুড়ি আর অভিশাপ দেয়, 'ছুড়ি! তোকে লামিয়া ধরল বলে!'
মুভিটার মধ্যে রাইমির হররের পাশাপাশি কিছু হিউমারের সেন্সেরও পরিচিয় পাওয়া যায় যখন দেখা যায়, বুড়ির প্রেতাত্মা যখনি ক্রিস্টিনের সাথে হুটোপুটি করে তার চুল এক গাছা না ছিড়ে বিদেয় হয় না। তবে মুভির কিছু জায়গা দেখে বিরক্ত লেগেছে, অনেক অংশই দেখে মনে হয়েছে রাইমি একটু বেশিই মজা করে ফেলছেন, আর একটু সিরিয়াসনেসের দরকার ছিল। এডিটিংটাও কয়েক জায়গায় বেখাপ্পা লেগেছে। তবু মুভিটা ভাল লাগলো। কিছু দৃশ্য দেখে আসলেই ভয় পাবার মত। আর শেষটা আঁচ করতে পারলেও ভাল লেগেছে। 

