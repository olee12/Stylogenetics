দেশের শিক্ষার মান কি আসলেই বাড়ছে?



সাম্প্রতিক বছরগুলোতে এসএসসি বা এইচএসসি পরীক্ষার ফল প্রকাশের পর এ ধরনের প্রশ্ন উঠছে। গত কয়েক বছরে হাজার হাজার শিক্ষার্থীর সর্বোচ্চ গ্রেড পাওয়ার পরিপ্রেক্ষিতে প্রশ্ন দেখা দিয়েছে-- সত্যিই কি সর্বোচ্চ গ্রেড পাওয়ার সঙ্গে শিক্ষার্থীদের মেধা কিংবা লেখাপড়ার মান বৃদ্ধির ইতিবাচক সম্পর্ক রয়েছে? থাকলে সেটা অবশ্যই ভালো; কিন্তু খোদ রাজধানীর অন্যতম সেরা শিক্ষাপ্রতিষ্ঠানের অধ্যক্ষ যখন এ নিয়ে সংশয় প্রকাশ করেন বা আশ্চার্যান্বিত হন, তখন এ আলোচনা নতুন মাত্রা পায়।
শিক্ষার্থীদের মেধা বা শিক্ষার মান বৃদ্ধি-সম্পর্কিত আলোচনায় একটি গুরুতর সমস্যা রয়েছে। সেটি হলো, জাতীয়ভাবে শিক্ষার মানের গ্রহণযোগ্য কোনো সংজ্ঞা বা সূচক নেই। প্রাথমিক স্তরের শিক্ষা যেহেতু প্রান্তিক যোগ্যতা-নির্ভর, সেক্ষেত্রে শিক্ষার্থীদের নির্ধারিত প্রান্তিক যোগ্যতাগুলো অর্জনের পরিপ্রেক্ষিতে শিক্ষার মান নিয়ে কিছু কথাবার্তা বলা যায় (যদিও দেশের প্রাথমিক স্তরের শিক্ষার্থীদের মূল্যায়নব্যবস্থা প্রান্তিক যোগ্যতাভিত্তিক নয়)। অপরদিকে মাধ্যমিক বা উচ্চমাধ্যমিক স্তরে নির্ধারিত কিছু শিখনফল ছাড়া সেরকম কোনো প্রান্তিক যোগ্যতাও নেই, যাকে ভিত্তি ধরে মোটামুটি আন্দাজ করা যাবে এই স্তরের শিক্ষার অবস্থা কীরূপ। ফলে শিক্ষার মান বা শিক্ষার্থীদের মেধা বাড়ার বিষয়টি কীভাবে আলোচিত হবে, সে বিভ্রান্তিতে পড়তে হয় সবাইকে। বর্তমান শিক্ষাব্যবস্থায় জিপিএ ৫ অর্জন করা শিক্ষার্থীদের দক্ষতা প্রকাশের সর্বোচ্চ স্তর হিসেবে বিবেচিত। সে হিসেবে বিপুল সংখ্যক শিক্ষার্থীর এই সর্বোচ্চ গ্রেড পাওয়া শিক্ষার মান বৃদ্ধিরই ইঙ্গিত দেয়; কিন্তু বাস্তব অবস্থা কি সেই সাক্ষ্য দেয়?
যে অধ্যক্ষ জিপিএ ৫-পাওয়া শিক্ষার্থী বাড়লেও শিক্ষার্থীদের মেধা বাড়ছে না বলে আশ্চর্যান্বিত হয়েছেন, তিনি সম্ভবত এই বাস্তব অবস্থাকে ভিত্তি ধরেই তাঁর বিস্ময়টুকু প্রকাশ করেছেন। ঢাকা বিশ্ববিদ্যালয়ের অধ্যাপক সৈয়দ মনজুরুল ইসলাম এক লেখায় জানিয়েছেন, বিশ্ববিদ্যালয়ে ভর্তি হওয়া ৭০ শতাংশ শিক্ষার্থীদের ইংরেজির অবস্থা করুণ। তাছাড়া যে সমস্ত শিক্ষার্থী এসএসসিতে জিপিএ ৫ পায়, যথাযথ মেধা থাকলে তাদের একটি বড় অংশেরই এইচএসসিতে একই ধরনের ফলাফল করার কথা। এটা ঠিক, এসএসসির পর অনেক শিক্ষার্থী ঝরে পড়ে, অনেকে নানা কারণে পরবর্তী স্তরের পড়ালেখায় ঠিকমতো মনোযোগ দিতে পারে না বা নানা বাধা আসে। এসব বিষয় মাথায় রেখেই বলা যায়, এই শিক্ষার্থীদের অধিকাংশই এইচএসসিতে গিয়ে তুলনামূলকভাবে খারাপ ফল করে। এসএসসি পরীক্ষার ফল যদি সত্যিকার অর্থেই শিক্ষার মানের নির্দেশক হতো, তাহলে এইচএসসির ফলাফলেও সেই প্রতিফলন দেখা যেত।
অন্যদিকে রাজধানীরই আরেক সেরা শিক্ষাপ্রতিষ্ঠানের অধ্যক্ষ মনে করেন, শিক্ষার্থীদের মেধা আসলেই বাড়ছে। তিনি মনে করেন, আগে যেভাবে শিক্ষার্থীদের মূল্যায়ন করা হতো, তার চেয়ে বর্তমান মূল্যায়ন পদ্ধতি অনেকটাই ব্যতিক্রম; যে কারণে আগের চেয়ে এখন জিপিএ ৫-পাওয়া শিক্ষার্থীর সংখ্যা বাড়ছে উল্লেখযোগ্য হারে। পাশাপাশি তিনি শিক্ষার প্রতি অভিভাবকদের সচেতনতা বৃদ্ধি, বিদ্যালয়ের মান বৃদ্ধি ইত্যাদি প্রসঙ্গও তাঁর বক্তব্যে এনেছেন।
এটা ঠিক, প্রতিনিয়ত নানা উপাদান আমাদের শিক্ষাব্যবস্থায় যুক্ত হচ্ছে। শিক্ষাবিষয়ে মানুষের আগ্রহ বাড়ছে, পাঠদানপদ্ধতির নতুন নতুন দিক সম্পর্কে শিক্ষকরা অবহিত হচ্ছেন, মূল্যায়নপদ্ধতি সম্পর্কে চিরায়ত ধারণাগুলোও বদলে যাচ্ছে। আগে গণিত বা বিজ্ঞানের মতো কিছু বিষয় ছাড়া অন্যগুলোতে শিক্ষকরা শিক্ষার্থীদের পূর্ণ নম্বর দিতে চাইতেন না; ফলে বাংলা বা সমাজবিজ্ঞানের মতো বিষয়গুলোতে ৮০ শতাংশের ওপর নম্বর পাওয়া শিক্ষার্থী পাওয়া যেত কালেভদ্রে। এখনকার শিক্ষকদের অনেকেই সেই সনাতনী ধারণা থেকে বেরিয়ে এসেচেন। তাঁরা মোটামুটি সব বিষয়কে একইভাবে দেখার চেষ্টা করছেন এবং এর প্রতিফলনও দেখা যাচ্ছে পরীক্ষার ফলাফলে। শিক্ষার্থীরা কতটুকু জানে না-- তা নির্ধারণ করার চেয়ে তারা কতটুকু জানে, উত্তরপত্র মূল্যায়নে এই মনোভাবই শিক্ষকদের কাছে গুরুত্ব পাচ্ছে বলে মনে হয়, যদিও এটা সারাদেশের সাধারণ চিত্র নয়।
এ অবস্থায় শিক্ষার্থীদের এই বিপুল সাফল্যকে ভিত্তি ধরেও যদি শিক্ষার মানের ব্যাপারে মানুষের মনে সংশয় রয়ে যায়, তাহলে প্রকৃতপক্ষে পুরো মূল্যায়ন ব্যবস্থাটিই প্রশ্নের সম্মুখীন হয়। এক্ষেত্রে খুব গভীরভাবে চিন্তাভাবনা না করেও বলা যায়, আমাদের দেশে শিক্ষার্থীরা এখনও যথাযথভাবে মূল্যায়িত হচ্ছে না। শিক্ষকরা প্রতিনিয়ত শিক্ষার নতুন নতুন পদ্ধতির সঙ্গে পরিচিত হচ্ছেন, কিন্তু সে অনুপাতে কীভাবে শিক্ষার্থীদের মূল্যায়ন করা হবে তা নিয়ে শিক্ষকদের দক্ষতাবৃদ্ধির বিষয়টি তুলনামূলকভাবে উপেক্ষিতই থেকে যাচ্ছে। শিক্ষার্থীদের মূল্যায়ন করা সহজ কোনো বিষয় নয়; বরং অনেকক্ষেত্রে পাঠদানের চেয়েও কঠিন। একে তো শিক্ষার্থীদের কীভাবে মূল্যায়ন করা হবে তা নিয়ে দেশের শিক্ষাসেক্টরে তাত্ত্বিক ও বৈজ্ঞানিক গাইডলাইনের অভাব রয়েছে, অন্যদিকে মাধ্যমিক স্তরের জন্য শিক্ষার্থীদের মূল্যায়নের জন্য প্রয়োজনীয় ভিত্তিরও (প্রাথমিক স্তরের জন্য যেমন প্রান্তিক যোগ্যতা) অভাব রয়েছে। এ স্তরে শিখনফলকে ভিত্তি ধরে শিক্ষার্থীকে মূল্যায়ন করা যায়, কিন্তু শিখনফলের সংখ্যা এতো বেশি যে, এটি ধরে মূল্যায়ন শুরু হলে কোনটি রেখে কোনটি মূল্যায়ন করা হবে তা নির্ধারণ করাই মুশকিল হয়ে যাবে। বর্তমান পদ্ধতিতে শিক্ষার্থীকে যেভাবে মূল্যায়ন করা হচ্ছে, সেখানে মূলত শিক্ষার্থী কিছু নির্দিষ্ট বিষয়বস্তুর ওপর কতোটুকু জ্ঞান অর্জন করলো, তা যাচাই করা হয়; শিক্ষার্থীর সার্বিক দক্ষতা উপেক্ষিত থাকে। উপরন্তু শিক্ষার্থীর উচ্চতর অর্জনদক্ষতাগুলোও যাচাই করার সুযোগ না থাকার পাশাপাশি নির্ধারিত বিষয়বস্তুর বাইরে সমপর্যায়ের অন্য বিষয়বস্তুতে শিক্ষার্থীরা কতোটুকু দক্ষতা দেখাতে পারে, তারও পরিমাপের সুযোগ নেই। ফলে এ ফলাফল শিক্ষার্থীদের দক্ষতার একটি অংশের প্রতিফলন ঘটায় মাত্র, সার্বিক অর্থে তাদের সক্ষমতার কোনো চিত্র প্রকাশ করে না। যতোদিন না এই সক্ষমতার চিত্র পরীক্ষার ফল থেকে পাওয়া না যাবে, ততোদিন পরীক্ষার ফলকে ধরে শিক্ষার মান বাড়ছে কি কমছে, সে সিদ্ধান্তে পৌঁছা যাবে না বা যাওয়া উচিত নয়।
এ বছর দুটি বিষয়ে সৃজনশীল পদ্ধতিতে পরীক্ষা নেয়া হয়েছে। এ বিষয়গুলোতে কীভাবে উত্তরপত্র মূল্যায়ন করা হয়েছে জানা নেই, কিন্তু অভিজ্ঞতা বলে, সৃজনশীল পদ্ধতিতে উত্তরপত্র মূল্যায়ন করা অনেকটাই দুরূহ। প্রথমত এতে যেহেতু শিক্ষার্থীর উচ্চতর শিখনদক্ষতা যুক্ত থাকে, সুতরাং এটি মূল্যায়ন করতে গেলে শিক্ষকেরও সমানভাবে শিক্ষার্থীর কল্পনাশক্তির সঙ্গে তাল মিলিয়ে চলতে হয় এবং তাদের মননশীলতাকে প্রশ্রয় দিতে হয়। আবার একেক শিক্ষার্থীর সৃজনশীলতা ও মননশীলতার প্রকাশ একেকরকম। কোনোরকম পক্ষপাত না করে এক শিক্ষার্থীর সৃজনশীলতার সঙ্গে অন্য শিক্ষার্থীর সৃজনশীলতার তুলনার বিষয়টিকেও মাথায় রাখতে হয়। দ্বিতীয়ত, শিক্ষকের যথাযথ প্রশিক্ষণ না থাকলে সৃজনশীল উত্তরপত্র মূল্যায়ন খুবই কঠিন। এ বছর যারা ওই দুটো বিষয়ের পরীক্ষার খাতা দেখেছেন তাঁদের সবাই কি এ বিষয়ে প্রশিক্ষণ পেয়েছেন? না হলে শিক্ষার্থীর যথার্থই সৃজনশীল উত্তরকে বাজে উত্তর মনে করে শূন্য দেওয়ার ঘটনা ঘটলেও আশ্চর্য হওয়ার কিছু থাকবে না। এমনিতেই শিক্ষকরা যে পদ্ধতিতে গণিত পড়ান, শিক্ষার্থী অন্য পদ্ধতিতে গণিতের উত্তর দিলে তা পুরোপুরি কেটে দেয়ার মতো ঘটনা ঘটে; সেখানে বাংলা কিংবা চিন্তাশ্রয়ী বিষয়গুলোতে শিক্ষার্থীদের উন্মুক্ত জবাব যথাযথভাবে মূল্যায়িত হয়েছে বা হবে কিনা, তা নিয়ে সন্দেহ তাই থেকে যায়।
বেনজামিন ব্লুমের তত্ত্ব অনুযায়ী, প্রশ্নপত্রকে জ্ঞান, অনুধাবন, প্রয়োগ, বিশ্লেষণ, সংশ্লেষণ ও মূল্যায়ন-- এই ছয়টি ভাগে ভাগ করা যায়। প্রশ্নপত্রে এই ভাগগুলোর সুসমন্বিত উপস্থাপনাই সৃজনশীল প্রশ্ন। উত্তরপত্রে শিক্ষার্থীরা এগুলোর প্রতিফলন কীভাবে ঘটাতে পারে সে সম্পর্কে শিক্ষক যদি সম্যক অবহিত না থাকেন, তাহলে জ্ঞানের প্রশ্নকে যেভাবে মূল্যায়ন করা হবে, সংশ্লেষণের প্রশ্নও সেভাবেই মূল্যায়িত হবে। এবারের সৃজনশীল পদ্ধতিতে অনুষ্ঠিত হওয়া বিষয়গুলোর উত্তরপত্রগুলো থেকে শিক্ষাবোর্ড একটি কাজ করতে পারে। যেহেতু মাত্র দুটি বিষয়ে সৃজনশীল পদ্ধতিতে পরীক্ষা নেয়া হয়েছে, তাই এই উত্তরপত্রগুলোকে কীভাবে মূল্যায়ন করা হয়েছে তা পুনরায় পর্যালোচনা করে সে আলোকে পরীক্ষকদের সে বিষয়ে নিবিড় প্রশিক্ষণ দেয়া যেতে পারে। বলা বাহুল্য, এই প্রশিক্ষণের আওতায় আস্তে আস্তে সব শিক্ষকদের নিয়ে আসতে হবে। 

অপরদিকে শিক্ষার মান কিন্তু এককভাবে শিক্ষার্থীদের ফলাফলের ওপর নির্ভরশীল নয়। দেশের সব শিক্ষার্থীই পরীক্ষায় কৃতকার্য হলেও বলা যাবে না যে দেশের শিক্ষা গুণগত মানের চূড়ান্ত সীমায় পৌঁছে গেছে। শিক্ষার মান অনেকগুলো বিষয়ের ওপর নির্ভর করে। এ বিষয়ে ইউনেস্কোর একটি ইনপুট-প্রসেস-আউটপুট বা আইপিও নামক একটি ফ্রেমওয়ার্ক আছে যাতে দেখা যায় এই তিনটি অংশের প্রতিটিতেই বেশ কিছু গুরুত্বপূর্ণ সূচক রয়েছে। এই সূচকগুলোর প্রত্যেকটিরই গুণগত মান সার্বিকভাবে শিক্ষার মানকে নিয়ন্ত্রণ করে থাকে। শিক্ষার্থীর ফলাফল এসমস্ত সূচকের একটিমাত্র। সুতরাং হাজার হাজার জিপিএ ৫ পাওয়া শিক্ষার্থীর হাস্যোজ্জ্বল মুখ দেখেই শিক্ষার মানের ব্যাপারে চূড়ান্ত কোনো সিদ্ধান্তে পৌঁছে যাওয়া উচিত নয়। বরং এ বিষয়ে  আরো গভীর আলোচনা দরকার। শিক্ষার মান বাড়ছে না বলে যারা মত প্রকাশ করেছেন, তাঁদের বক্তব্যকেই গুরুত্ব দিয়ে এ আলোচনা শুরু করা উচিত।

