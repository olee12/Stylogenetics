বর্তমান সরকারের তিন বছর: শিক্ষাক্ষেত্রে সাফল্য-ব্যর্থতা



বর্তমান সরকার তৃতীয় বছর পার করে চতুর্থ বছরে পদার্পণের দিন বিভিন্ন সংবাদপত্র ও টেলিভিশন চ্যানেলে নানা বিশ্লেষণ ও মতামত প্রকাশিত হয়েছে। এসব আলোচনা থেকে অন্তত একটি বিষয় পরিষ্কার- সরকার যেসব সেক্টরে সফলতার পরিচয় দিয়েছে, শিক্ষা তার মধ্যে অন্যতম। একটি জাতীয় দৈনিকের দেশব্যাপী পরিচালিত মতামত জরিপ থেকেও একই চিত্র উঠে এসেছে। দেশের মানুষ সরকারের তিন বছরে অনেক কর্মকাণ্ডে বিরূপ প্রতিক্রিয়া প্রকাশ করলেও কিছু কিছু ক্ষেত্র যেমন- বিদ্যুৎ পরিস্থিতি, শিক্ষা-বিষয়ক কর্মকাণ্ড ইত্যাদিতে সন্তোষ প্রকাশ করেছে।
বিভিন্ন সরকারি বা বেসরকারি প্রতিষ্ঠানে যারা শিক্ষা নিয়ে কাজ করেন বা এ বিষয়ে খোঁজখবর রাখেন, তাদের মধ্যেও বর্তমান সরকারের শিক্ষা-বিষয়ক কর্মকাণ্ড নিয়ে একটি ইতিবাচক ধারণা গড়ে উঠেছে। সন্দেহ নেই, এজন্য বড় ও মূল কৃতিত্বের দাবিদার শিক্ষামন্ত্রী নূরুল ইসলাম নাহিদ। তিনি তাঁর সাধারণ চালচলন ও কথাবার্তা দ্বারা মানুষের সপ্রশংস দৃষ্টি কেড়েছেন। নানা কর্মকাণ্ড দ্বারা শিক্ষার প্রতি তাঁর আগ্রহ ও একাগ্রতার বিষয়টিও মানুষ উপলব্ধি করতে পেরেছে। ফলে মন্ত্রীপরিষদের সদস্যদের মধ্যে শিক্ষামন্ত্রী জনাব নাহিদের একটি স্বতন্ত্র অবস্থান তৈরি হয়েছে। পাশাপাশি প্রাথমিক ও গণশিক্ষা মন্ত্রণালয়ের মন্ত্রী ডা. আফছারুল আমীন ও প্রতিমন্ত্রী মোতাহার হোসেনও এই কৃতিত্বের অংশীদার। বর্তমান সরকার ক্ষমতায় আসার পর বাংলাদেশের শিক্ষা সম্পর্কে কিছু মৌলিক সিদ্ধান্ত গ্রহণ করেছে। এসব সিদ্ধান্ত গ্রহণ ও বাস্তবায়নের নেপথ্যে অনেকেই হয়তো নানাভাবে নানা ভূমিকা পালন করেছেন, কিন্তু সামনের সারির নেতৃত্ব হিসেবে কেবল এই তিনজনের নামই এখানে উল্লেখ করা হয়েছে। কেননা, ব্যর্থতার জন্য জনগণের কাছে জবাবদিহিতার কাজটিও মূলত তাদেরই পালন করতে হবে। বর্তমান সরকারের তিন বছর উপলক্ষ্যে জাতির উদ্দেশ্যে দেয়া বক্তৃতায় প্রধানমন্ত্রী শেখ হাসিনাও সাড়ম্বরে শিক্ষা নিয়ে তার সরকারে সাফল্যনামা পেশ করেছেন- যদিও অনেক কথা নিয়ে সংশয় রয়েছে। সব মিলিয়ে শিক্ষা যে সরকারের সাফল্যের তালিকায়, তা নিঃসন্দেহে বলা যায়। তবে সাফল্যের পাশাপাশি এ সময়ে শিক্ষাক্ষেত্রে সরকারের ব্যর্থতাও কিন্তু কম নয়। সরকারের হাতে যেহেতু আর মাত্র দুটো বছর সময় আছে, সুতরাং সাফল্যের পাশাপাশি ব্যর্থতাগুলোও এ সময়ে আলোচিত হওয়া উচিত।
গত তিন বছরে শিক্ষাক্ষেত্রে সরকার সবচেয়ে বড় যে মৌলিক সাফল্যের পরিচয় দিয়েছে, সেটি হচ্ছে শিক্ষানীতি। স্বাধীনতার পর প্রায় প্রতিটি সরকারই একটি করে শিক্ষা কমিশন গঠন করেছে, কিছু কাজকর্ম করে সেই কমিশন একট প্রতিবেদনও দাঁড় করিয়েছে। কিন্তু বর্তমান সরকারই একমাত্র শিক্ষা কমিশন প্রতিবেদনকে আলোর মুখ দেখিয়েছে। সংসদে প্রতিবদনটিকে পাশ করিয়ে সেটিকে নীতি হিসেবে গ্রহণ করা হয়েছে। স্বাধীনতার ৩৮ বছর পর এই কাজটিকে প্রকৃতপক্ষে সাফল্য বলা চলে না, বরং একে ব্যর্থতা ঘুচানোর একটা চেষ্টা হিসেবেই ধরা উচিত। কিন্তু বাংলাদেশে শিক্ষা কমিশন প্রতিবেদন নিয়ে যে প্রহসন চলে আসছিল, যে প্রহসন গত আওয়ামী লীগ সরকারও করেছিল, সেখানে এই কাজটিকে প্রকৃত অর্থেই ব্রেক থ্রু বলা চলে। শিক্ষামন্ত্রীর শুরুর দিকের কথাবার্তা থেকেই মোটামুটি পরিষ্কার ছিল- সরকার শুধু শিক্ষা কমিশনকে প্রতিবেদন তৈরি করতেই বলে নি, এটাকে নীতি হিসেবে ঘোষণা করার মতো প্রস্তুতিও সরকারের ছিল। তবে শিক্ষানীতির এই সাফল্যটি ফিকে হতে শুরু করে পরবর্তী সময় থেকে। শিক্ষা মন্ত্রণালয়ের পাশাপাশি অন্য মন্ত্রণালয়গুলোকেও এজন্য দায়ী করতে হয়। যে শিক্ষানীতি সংসদে গৃহীত হলো, সেটিকে যথাযথ বাস্তবায়ন করতে গেলে অন্তত তিনটি মন্ত্রণালয়কে ঝাঁপিয়ে পড়তে হতো- শিক্ষা মন্ত্রণালয়, প্রাথমিক ও গণশিক্ষা মন্ত্রণালয় এবং অর্থ মন্ত্রণালয়। শিক্ষা মন্ত্রণালয়ের মন্ত্রী হিসেবে জনাব নাহিদ বেশ দৌড়ঝাঁপ করলেন প্রথমদিকে, কিন্তু আস্তে আস্তে এ বিষয়ে তাঁর কথাবার্তা কমে যেতে থাকলো। প্রাথমিক ও গণশিক্ষা মন্ত্রণালয়ের দুই মন্ত্রীর গুরুত্বপূর্ণ ভূমিকা পালন করার কথা ছিল, কিন্তু তাঁদের প্রচেষ্টা বাইরে থেকে লক্ষ্য করা যায় নি। এই শিক্ষানীতির বাস্তবায়ন বিরাট পরিমাণ অর্থ ছাড়া সম্ভব নয়। বিরাট পরিমাণ অর্থ বলতে আকাশসম অর্থ নয়, বরং স্বাভাবিক শিক্ষা বাজেটের চেয়ে কিছু বেশি অর্থ বাড়ানোটা সময়ের দাবি ছিল। ইউনেস্কোর হিসাব অনুযায়ী জাতীয় আয়ের অন্তত আট ভাগ শিক্ষাখাতে ন্যায্য বরাদ্দের কথা বিভিন্ন মহল থেকে দাবি করা হয়; সেটা হলেও বর্তমান শিক্ষানীতি বাস্তবায়নে আর কোনো অতিরিক্ত অর্থের প্রয়োজন হয় না। কিন্তু বর্তমান অর্থমন্ত্রী সেটা না করে বরং উল্টো শিক্ষাখাতে বাজেট কমিয়ে দিলেন সুকৌশলে- শিক্ষার সাথে আরো দুটো বিষয়ের অর্থ বরাদ্দ করে। বাজেটে শিক্ষাখাতে সবচেয়ে বেশি বরাদ্দ রাখা হয় বলে রাজনীতিকরা যে প্রচারণা চালান বাজেট বক্তৃতার পর- সেটি মূলত কূটকৌশল ছাড়া আর কিছু নয়। বর্তমান সরকার শিক্ষানীতি তৈরি করে দেশের শিক্ষা সেক্টরে একটি সাফল্যের আবহ তৈরি করেছিল, সেটি আসলে বাস্তবায়নের নিরিখে শেষ পর্যন্ত সাফল্য হিসেবে বিবেচিত হবে কিনা সন্দিহান! বাস্তবতা এটাও বলে- বাকি দু’বছরে যতো টাকাই বরাদ্দ করা হোক না কেন, ম্যাজিক দেখানো সম্ভব না।
সরকারের আরেকটি সাফল্য হচ্ছে বিদ্যালয়ে বিনামূল্যে পাঠ্যপুস্তক বিতরণ। বর্তমান সরকার প্রাথমিকের গণ্ডী পেরিয়ে মাধ্যমিক পর্যায়ের শিক্ষার্থীদেরও পাঠ্যবই বিনামূল্যে বিতরণ করেছে। এ কাজটির জন্যও সরকারকে ধন্যবাদ জানাতে হয়। পাশাপাশি গত দুবছর যাবত জানুয়ারির প্রথম দিনে সারা দেশে শিশুদের হাতে বই তুলে দেয়ার যে রীতিটি প্রচলন করেছে, সেটি সত্যিকার অর্থেই প্রশংসনীয়। আগে যেখানে নতুন বই পেতে শিশুদের প্রথম দুটো মাস চলে যেত, এখন প্রথম দিন থেকেই বিদ্যালয়ের কাজকর্ম শুরু হয়েছে। এই দুটো মাসে শিশুরা অনেক কিছু শিখতে পারবে, সময়টা কাজে লাগানো যাবে। প্রথম দিনে নতুন বই বিতরণের কাজটি শতভাগ সাফল্যের সাথে সম্পন্ন না করা গেলেও একটি সম্পূর্ণ নতুনধারা তৈরি করে দিয়ে গেলেন বর্তমান শিক্ষামন্ত্রী। এটি এতোটাই গুরুত্বপূর্ণ যে, পরবর্তী শিক্ষামন্ত্রীরা এই ধারা চালু রাখতে না পারলে তা তাদের ব্যর্থতা হিসেবেই দেখা হবে। বলা যায়, শিক্ষামন্ত্রী এক্ষেত্রে একটি উদাহরণ সৃষ্টি করলেন। পাশাপাশি বিদ্যালয়গুলো আগে আন্তর্জাতিক মাতৃভাষা দিবস, স্বাধীনতা বা বিজয় দিবস ইত্যাদিতে বন্ধ থাকতো। এসব দিবসে বিদ্যালয় বন্ধ থাকার কোনো যুক্তি নেই, বরং বিদ্যালয়ে নানা কর্মকাণ্ডের মাধ্যমে শিশুরা এসব দিবসের মমার্থ উপলব্ধি করতে পারবে- সেরকম কার্যক্রমই গ্রহণ করা উচিত। বর্তমান সরকার সেই কাজটিও করেছে সাফল্যের সঙ্গেই।
বর্তমান সরকারের আমলে প্রাথমিক সমাপনী ও জেএসসি/জেডিসি পরীক্ষার কাজগুলো সুচারুরূপে সম্পন্ন করার বিষয়টিকে অনেকে সাফল্য হিসেবেই মনে করছেন। কিন্তু সত্যিকার অর্থে এগুলোকে সাফল্য বলা যায় কি? প্রাথমিক ও অষ্টম শ্রেণীর শিক্ষার্থীদের জন্য পাবলিক পরীক্ষার আদৌ প্রয়োজন আছে কিনা সেটি একটি প্রশ্ন। তাছাড়া দুটো পাবলিক পরীক্ষাতেই যে বিপুল পরিমাণ পাশের হার প্রতি বছর দেখা যাচ্ছে, আমাদের শিশুরা সেই জায়গাটিতে পৌঁছেছে কিনা সেটি আরেক প্রশ্ন। তাত্ত্বিকভাবে আমরা আশা করি যারা পরীক্ষাগুলোতে অংশ নিবে, তারা সবাই পাশ করবে; কিন্তু বাস্তবতা ভিন্ন কথা বলে। সম্ভবত প্রত্যেকেই নিজ নিজ অভিজ্ঞতা থেকে জানি আমাদের বিদ্যালয়গুলো কীভাবে চলে, সেখানে কীভাবে পাঠদান করা হয়। আমাদের শিক্ষার গুণগত মান নিয়ে প্রশ্ন আছে। পরীক্ষায় অংশ নেয়া প্রায় সব শিশুই যদি উত্তীর্ণ হয়ে যায়, তাহলে গুণগত মানের প্রশ্নগুলো কেন উঠে? সরকার কি শিক্ষার্থীদের অধিকহারে পাশ করিয়ে মানুষকে বুঝাতে চাইছে- তাদের আমলে পাশের হার বেড়েছে? শিক্ষার মান বেড়েছে? অধিক পাশের হারে অবশ্য আরেকটি সুবিধা পাওয়া যায়। পরবর্তীতে সরকারে না আসলে এবং পাশের হার কমলে তারা তখন বলতে পারবে যে, তাদের আমলে পাশের হার বেশি ছিল! মনে রাখা দরকার, পাশের বিপুল হারের পাশাপাশি এসব পাবলিক পরীক্ষায় অংশ না নেয়ার কারণে বিদ্যালয় থেকে ঝরে পড়ার হারও কিন্তু কমেনি এ সময়ে।
সরকারের তিন বছর পূর্তি উপলক্ষে দেয়া প্রধানমন্ত্রী অবশ্য তাঁর ভাষণে শিক্ষার্থী ভর্তির হার ৯৯ শতাংশেরও বেশি বলে দাবি করেছেন। এই তথ্য তিনি কোথায় পেয়েছেন জানি না। তবে ব্যানবেইজের ওয়েব সাইটের সর্বশেষ ২০০৮ সালের যে তথ্য অনুসারে দেশে নেট ভর্তির হার প্রায় ৯১ শতাংশ এবং গ্রস ভর্তির হার প্রায় ৯৮ শতাংশ। গ্রস ভর্তির হার দিয়ে প্রকৃতপক্ষে সাফল্য দাবি করা যায় না, দাবি করতে হয় নেট ভর্তির হার দিয়ে। ব্যানবেইজ সরকারি প্রতিষ্ঠান, এবং তাদের এই হিসাবও প্রশ্নবিদ্ধ কারণ বেসরকারি জরিপগুলোর ফলাফল থেকে কখনোই এতো উচ্চহার পাওয়া যায় না। তাছাড়া এ সাফল্য শুধু বর্তমান সরকারের কারণেই অর্জিত হয়েছে তাও বলা যাবে না। প্রাথমিক স্তরে ভর্তির হার গত প্রায় ১০ বছর ধরেই এরকম উর্ধ্বমুখী এবং সরকার ভর্তির হার আরো বেশি বাড়ানোর জন্য বিশেষ কোনো উদ্যোগ নিয়েছে বলে জানা যায় না।
নির্বাচনের আগে আওয়ামী লীগের ইশতেহারে বলা ছিল ২০১৪ সালের মধ্যে দেশকে নিরক্ষরতামুক্ত করা হবে। বাংলাদেশ যে গতিতে নিরক্ষরতামুক্ত হওয়ার গাড়িটি চালাচ্ছে, তাতে আওয়ামী লীগের এ টার্গেটকে বাস্তবসম্মত মনে হওয়ার কারণ ঘটে নি কখনোই। আশা করা গিয়েছিল ক্ষমতায় গেলে হয়তো নিরক্ষরতামুক্ত করার জন্য বিশেষ কোনো উদ্যোগ নেওয়া হবে। সেরকম উদ্যোগ দেখা যায় নি। অবশ্য স্বরাষ্ট্রমন্ত্রী একবার বলেছিলেন, প্রয়োজনে ছাত্রলীগের কর্মীদের দিয়ে নিরক্ষরতামুক্ত হওয়ার আন্দোলনটি সম্পন্ন করবেন। সরকার এখানে কতোটুকু সফল সেটি বোধহয় আলোচনার দরকার নেই।
ধরে ধরে আলোচনা করলে এরকম সাফল্য বা ব্যর্থতা প্রচুর বের করা সম্ভব। ছোটখাট সাফল্য সব সরকারেরই থাকে। বেশি থাকে ব্যর্থতা। সাফল্য-ব্যর্থতার এই হিসাবে আরেকটি বিষয় যুক্ত হয় সবসময়- সরকারের সদিচ্ছা। সেটিও অনেক সময় আবর্তিত হয় ব্যক্তিবিশেষের কারণে অর্থাৎ মন্ত্রণালয়ের মন্ত্রীর কারণে। শিক্ষা নিয়ে বর্তমান সরকারের সদিচ্ছার বিষয়টি অনেকটাই প্রতিফলিত হচ্ছে শিক্ষামন্ত্রীর ইতিবাচক ইমেজের কারণে। সাফল্য-ব্যর্থতা নির্ধারণের ক্ষেত্রে সরকারের রুটিন কাজগুলোকে মাথায় রেখে হিসাব করা ভালো। ক্ষমতায় এলে সরকারকে কিছু রুটিন কাজ করতে হয়, সেগুলোকে কি সাফল্য হিসেবে ধরা যায়? সাফল্যের পাল্লাটা ভারী হয় যদি রুটিন কাজের বাইরে সরকার নতুন কোনো উদাহরণ সৃষ্টি করতে পারে। বর্তমান সরকার সেক্ষেত্রে কতোটুকু সফল- সে হিসাবে আপাতত না যাওয়াই ভালো, কারণ আরো দুটো বছর হাতে রয়েছে। তবে শিক্ষা নিয়ে সরকারের প্রতি জনগণের যে ইতিবাচক ইমেজ তৈরি হয়েছে, সরকারের উচিত হবে তিন বছরের ব্যর্থতাগুলো বিশ্লেষণ করে সে অনুযায়ী ব্যবস্থা গ্রহণ করে জনগণের এ উপলব্ধিকে সম্মান জানানো। সরকারকে মনে রাখতে হবে- সাফল্য শুধু অর্জনের বিষয় নয়, সেটি ধরে রাখাটাও দক্ষতার পরিচায়ক।

