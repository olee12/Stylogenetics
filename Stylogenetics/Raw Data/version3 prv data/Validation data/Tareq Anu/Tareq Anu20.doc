পাখির পৃথিবী- ৭ -- উড়ে এভারেস্ট পেরোয় যে পাখি / সবচেয়ে বেশী উচ্চতায় ভ্রমণ করে পরিযাজন করে কোন পাখি?



দাগি রাজহাঁস (  Bar-headed Goose, Anser indicus) এর বাৎসরিক পরিযোজনের দূরত্ব অন্যান্য অনেক পরিযায়ী পাখির চেয়ে যথেষ্টই কম, কিন্তু সেই ভ্রমণের আকর্ষণ অন্য জায়গায়। তাদের প্রজননক্ষেত্র তিব্বতের সুউচ্চ মালভূমিতে এবং শীতকালীন বিচরণক্ষেত্র ভারতবর্ষের নিচু এলাকায়। প্রতি শীতে তাদের অতিক্রম্য দূরত্ব মাত্র ৭০০- ১০০০ কিলোমিটার, এবং বাতাসের যথেষ্ট সহযোগিতা পেলে এই দূরত্ব ১ দিনেও অতিক্রম করা সম্ভব।  কিন্তু পরিযায়ী পাখিটির এই সংক্ষিপ্ত যাত্রাপথের মাঝে আছে আমাদের গ্রহের উচ্চতম পর্বতশ্রেণী দুর্লঙ্ঘ্য হিমালয়!
নানা প্রজাতির সারস, হাঁস, রাজহাঁসেরা পরিযাজনকালীন সময়ে হিমালয়ের এই বাঁধা অতিক্রম করেই দক্ষিণ এশিয়ায় আসে, কিন্তু এই সময়ে তারা হিমালয়ের নানা ফাঁক-ফোঁকর দিয়ে ( গিরিখাদ, উপত্যকা)  পার হয়, বিশেষ করে চির হিমের আকর সুতীক্ষ সুউচ্চ চূড়াগুলো থেকে সন্মানজনক দূরত্ব বজায় রাখে। 
কিন্তু দাগি রাজহাঁস সবসময়ই সোজা চূড়াগুলোর উপর দিয়ে উড়ে আসে, প্রাপ্ত তথ্যে দেখা গেছে এরা মাউন্ট এভারেস্টের কাছাকাছি ৮০০০ মিটার ( ২৬,৪০০ ফিট) উচ্চতায় উড়তে উড়তে অনেকক্ষেত্রেই ৯০০০ মিটার ( ২৯,৭০০ ফিট) উচ্চতা অতিক্রম করে থাকে। আমাদের গ্রহের আর কোন পাখিই এত নিয়মিত ভাবে এই উচ্চতায় উড়ে না। 
এত উচ্চতায় মানবজাতি যে বেশিক্ষণ টিকে থাকতে পারবে না তা বলাইবাহুল্য, তাপমাত্রা হয়ে দাঁড়ায় হিমাঙ্কের ৫০ ডিগ্রী সেলসিয়াস নিচে, বাতাসের অক্সিজেনের পরিমাণ হয় সমতলের মাত্র এক-তৃতীয়াংশ। কিন্তু দাগি রাজহাঁসের আছে অতি বিশালাকৃতির শক্তিশালী হৃৎপিণ্ড এবং ক্ষমতাশালী ফুসফুস। আর সেই সাথে কোটি কোটি বছরের বিবর্তনের ফলে ক্রমাগত পরিবেশের সাথে চমৎকার ভাবে খাপ খাইয়ে নেওয়ায় তাদের রক্তে আছে একাধিক ধরনের হিমোগ্লোবিন! যার কারণে এই ভিন্ন ভিন্ন রক্তকণিকাগুলো বিভিন্ন উচ্চতায় পরিভ্রমণের সময় আলাদা আলাদা বায়ুচাপের সাথে  সামঞ্জস্য রেখে প্রয়োজনীয় অক্সিজেন গ্রহণ করতে পারে। 

(আলোকচিত্রটি পাখিবিশেষজ্ঞ ইনাম আল হকের তোলা, তার অনুমতিক্রমে ব্যবহার করা হল। )
বর্ণনা- দাগি রাজহাঁস বড় আকারের জলচর পাখি ( দৈর্ঘ্য ৭৩ সেমি, ওজন ১.৬ কেজি, ডানা ৪৫ সেমি, ঠোঁট ৫.৫ সেমি, পা ৭.১ সেমি, লেজ ১৪.৮ সেমি)। প্রাপ্তবয়স্ক পাখি দেখতে ধূসর মনে হয়। সাদা মাথা থেকে সাদা একটি লাইন ধূসর গলার নিচ পর্যন্ত নেমে গেছে, মাথায় দুটি স্পষ্ট কালো ডোরা থাকে, ওড়ার সময় এদের সাদা মাথা, ফিকে দেহ ও ডানার কালো আগা স্পষ্ট চোখে পড়ে। এদের চোখ বাদামি, হলুদ ঠোঁটের ডগা ও নাক কালো, পা ও পায়ের পাতা গাঢ় হলুদ। মেয়ে ও ছেলে পাখির চেহারায় কোন পার্থক্য নেই। অপ্রাপ্তবয়স্ক পাখি মাথায় ডোরা নেই, এর সাদা কপাল, গাল ও গলা মলিন, ধূসর- বাদামি মাথার চাঁদি ও ঘাড়ের নিচের অংশ থেকে পৃথক করেছে, পিঠ ও পেটের রঙ এক। 
স্বভাব- দাগি রাজহাঁস বাংলাদেশে লতাপাতা ঘেরা জলাশয়ের পাড়, জনবসতহীন উপকূলীয় দ্বীপ এবং বড় নদীর চরে বিচরণ করে। সাধারণত ৫- ১০০ পাখির ঝাঁক চোখে পড়ে। রাতে খাবার খেলেও দ্বীপাঞ্চলে এদের দিনেও খাবার খেটে দেখা যায়। 
খাদ্যতালিকায় আছে সবুজ ঘাস, লতাপাতা ইত্যাদি। মাঝে মাঝে উপকূলের ধানক্ষেতেও হানা দেয়। সোজা লাইনে অথবা  V  আকৃতির সারিতে এরা উড়ে চলে। খাওয়ার সময় এরা নাকি সুরে ডাকে—গ্যাগ- গ্যাগ-  এবং কোলাহলময় ডাক আহনঙ- আঙ- আঙ- যা অনেক দূর থেকে শোনা যায়। 
মে-জুন মাসে তিব্বতে হিমালয়ের উঁচু জলাভূমিতে এদের প্রজনন হয়। হ্রদের ধারের মাটিতে লতাপাতার মাঝে পালকের বাসা তৈরি করে এরা ডিম পাড়ে। ডিমগুলো  গজদন্তের মত সাদা, সংখ্যায় ৩-৪ টি, মাপ ৮.৪  X  ৫.৫ সেমি। মেয়েপাখি একাই ডিমে তা দেয়, ৩০ দিনে ডিম ফোটে। বাবা ও মাপাখি উভয়ে মিলে ছানা পালন করে। 
বিস্তৃতি- দাগি রাজহাঁস বাংলাদেশের দুর্লভ পরিযায়ী পাখি, শীতকালে উপকূলে থাকে, বরিশাল, চট্টগ্রাম, ঢাকা, খুলনা ও সিলেট বিভাগের বড় জলাভূমিতে কালে ভদ্রে দেখা যায়। দক্ষিণ, পূর্ব ও দক্ষিণ-পূর্ব এশিয়ায় ভারত, পাকিস্তান, নেপাল, ভুটান, সাইবেরিয়া, মঙ্গোলিয়া, আফগানিস্তান ও চীনে এর বৈশ্বিক বিস্তৃতি রয়েছে। 
অবস্থা- দাগি রাজহাঁস বিশ্বে বিপদমুক্ত বলে বিবেচিত। বাংলাদেশের বন্যপ্রাণী আইনে এ প্রজাতি সংরক্ষিত। 
বিবিধ- এর বৈজ্ঞানিক নামের অর্থ ভারতবর্ষের রাজহাঁস। ল্যাটিন Anser= রাজহাঁস,  indicus= ভারতবর্ষের। 
(তথ্যসূত্র- Extreme Birds, বাংলাদেশ উদ্ভিদ ও প্রাণী জ্ঞানকোষের পাখি খণ্ড)
পাখির পৃথিবী- ১
পাখির পৃথিবী- ২ 
পাখির পৃথিবী- ৩ 
পাখির পৃথিবী- ৪ 
পাখির পৃথিবী- ৫ 
পাখির পৃথিবী- ৬
পালকাবৃত বন্ধুদের নিয়ে লেখা এই সিরিজটি সেইসব মানুষদের জন্য, এই গ্রহের প্রতিটি বুনো পাখির পালকে আমি যাদের প্রতিচ্ছবি দেখতে পাই--
ডেভিড অ্যাটেনবোরো
জেরাল্ড ডারেল
কনরাড লোরেঞ্জ
ইনাম আল হক
সালিম আলী
জেমস অডুবন
রজার টোরে পিটারসন

