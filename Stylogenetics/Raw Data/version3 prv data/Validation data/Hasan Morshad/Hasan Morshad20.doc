লেখকেরা কেনো সব 'তারা' হতে চান ? 



'মৌচাকে ঢিল' নামে স্বল্পায়তনের কাগজে যখন ধারবাহিক ভাবে 'অন্ধকারের একশ বছর'(ঠিক এটাই তো নাকি?) প্রকাশিত হচ্ছে- আমরা তখন আনিসুল হক পড়ছি  সমাজতান্ত্রিক বিপ্লবীদের 'রেডবুক' পড়ার উত্তেজনা নিয়ে ।
বয়স পনের থেকে কুড়ি । সদ্য সমাপ্ত স্বৈরাচারবিরোধী সফল আন্দোলনের স্মৃতি তরতাজা, সামনে আরো যুদ্ধের প্রস্তুতি । '২৬ মার্চ বিষ্যুদবার, যুদ্ধ হবে আরেকবার'
তারপর কতো চন্দ্রভূক অমাবস্যা চলে গেলো । ২৬ মার্চ বিষ্যুদবারের যুদ্ধটাও পথ হারালো, অন্ধকারের একশো বছরের মতো আর কোন 'রেডবুক' ও লিখলেননা আনিসুল হক । 
এদিকে হুমায়ূন আহমেদ তার উপন্যাসগুলোকে প্রহসন থেকে ফাজলামোতে নিক্ষেপ করলেন । দেখা গেলো ফাজলামোতেই বিরাট সাফল্য । বইমেলায় লাইন ধরে ধরে লোকজন তাই কেনে । প্রকাশকেরা ফ্ল্যাট কিনে দেয়, সেন্টমার্টিনে রিসোর্ট । 
আনিসুল হক কি সেই সাফল্য চেয়েছিলেন? অথবা আনিসুল হকের পরবর্তী যারা পাঠক প্রিয় ফাজলামো উপন্যাস লিখে সাফল্য পেলেন? (কারো নাম বরং নাই লিখি, বহুদিনের পুরনো বন্ধুর নাম ও আসে তালিকায় ) 
সাফল্যের রথ থেমে  থাকেনা । উর্ধ্বগতিতে ছুটে চলে মাটি ছেড়ে শূন্যপানে । লেখক হুমায়ূন আহমেদ নাটক আর সিনেমা বানিয়ে উড়ে যান তারা হয়ে তুরীয়ানন্দে ।
আনিসুল হক বহুদিন মনে রাখার মতো নাটক লিখেন 'নাল পিরান' । তারপর তিনি ও তুরীয়ানন্দে উর্ধ্বমান ।
ক'দিন আগে ফেসবুকে দেখি একজন তার ঈদে প্রচারিত নাটকের সমালোচনা করেছেন । সেই নাটকের নাম ও 'ফেসবুক' । লিংকটা সংরক্ষন করিনি । নাটক ও আমি দেখিনি তবে আলোচনায় জানা যায়, সেই নাটকের বিষয় হলো এক তরুনের ফেসবুকীয় প্রেমে ধরা খাওয়া । ফেসবুকে সেই তরুন  নাকি ভিডিও চ্যাট  ও করে! আনিসুল হক সেই আলোচনায় এসে জানিয়ে যান- ম্যাকিং এর ভুলত্রুটি পরিচালকের , লেখকের নয় ।
খুব ঠিক, কিন্তু আনিসুল হকের লেখা নাটকের বিজ্ঞাপনে যে পরিচালকের চেয়ে লেখকের নামই বেশী
যায়? কোন দায়বদ্ধতা নেই তাহলে?
আমার অকারনে তার পুরনোদিনের লেখালেখির কথা মনে পড়ে যায় । অন্ধকারের একশো বছর, ফাঁদ অথবা আয়েশা মঙ্গল । 
আমার দ্বিধা জাগে আজকাল তিনি কতোটা লেখক ,কতোটা নাট্যকার? নাকি হুমায়ূন আহমেদ, আনিসুল হক এবং তাদের সাফল্যকে অনুসরনরত  সকলের সাফল্যের জমি ভয়ংকর রকম উর্বরা?
সাফল্য বড় আমুদে কিন্তু সেই সাথে মেদবহুল । গিলে  গায় ভেতরের ইস্পাত ও আগুন । 
আরো কাউকে কাউকে দেখি, যাদের লেখক হবার কথা ছিলো, স্বপ্ন ছিলো -তারা ও প্যাকেজ নাটক বানায়, ডকু ফিল্ম করে, সিনেমা বানানোর ও স্বপ্ন দেখে । লেখালেখি ও তারা করে অথবা করেনা । 
লেখক কি সিনেমা বানাবেনা? নাটক করবেনা? তেমন নিয়ম আছে কোথাও? থাকলে ও মানতে হবে নাকি?
অবশ্যি না । কিন্তু বেহুদা বেহুদা মনে প্রশ্ন জাগে- বাংগাল মুলুকের লেখকদের আকাশের তারা হবার এতো তাড়া কেনো? সেই হুমায়ূন আহমেদের সাফল্যের ভূত?  লেখার সুত্র যদি হয় প্রহসন হয়ে ফাজলামো, যদি ধরা যায় দু একটি নাটক সিনেমা এবার- ধরা দিতে পারে সাফল্য নিশ্চিত । পাঠকের চেয়ে দর্শকের সংখ্যা বেশী, চাকচিক্য ও অধিক , নগদ প্রাপ্তি নিঃসন্দেহে তত্যাধিক ।
হতে পারে এসবই ভুল । পুরো ভাবনাটাই ভুল । সে ক্ষেত্রে এই লেখা এক সামান্য পাঠকের মনোবিকার ছাড়া আর কি ? 

