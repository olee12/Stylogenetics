"নিয়মিত লেখা" আর ব্লগের লেখা



ধূর্জটিপ্রসাদ মুখোপাধ্যায়ের "মনে এলো" সিরিজটা অসাধারণ লেগেছিল। লেখা অনুশীলণের একটা জবরদস্ত  ফরম্যাট। দিনলিপির আদলে লেখা ঠিক দিনলিপি নয়,অনেকটাই রম্য যা কখনো ছোটগল্প বা উপন্যাসের খসড়া বেরিয়ে আসার সম্ভাবনা ধারণ করে। সুনির্দিষ্ট কোনকিছু লিখবার সিদ্ধান্ত নিয়ে বসে পড়া,ফরমায়েসী প্রবন্ধ বাদে অন্য কিছুর ক্ষেত্রে কাজে লাগানো মুশকিল। নিয়মিত টুকটাক টাইপিং চালিয়ে গেলে মাথার সার্চ ইঞ্জিন জং ধরার বিপদ থেকে বেঁচে যায়।
ব্লগ কথাটি ওয়েবলগের সংক্ষেপণ। সেদিক থেকে ব্লগের লেখার মানে দাড়ায় ভার্চুয়াল ডায়েরী। তাতে লেখালেখি-কাটাকুটি চলে ইচ্ছামতো। সেখান থেকে একটা বক্তব্য দাড়াতে থাকে, যে ব্লগের লেখা আসলে নিয়মিত বা অভ্যস্ত লেখা নয়, অর্থাৎযে লেখাগুলি আমরা নিয়মিত পত্রিকা বা পুস্তকে দেখে থাকি তেমন কিছু নয়। জন্ম থেকেই ব্লগকে এই ধরণের খেরোখাতার আদল দেবার একটা চেষ্টা বা প্রবণতা দেখা গেছে বিশেষত: পেশাদার লেখকদের মধ্যে। তাতে করে খেটেখুটে তৈরী করা লেখাগুলো জনগনকে মুফতে খাওয়াবার দায় বাঁচে। সচলায়তনকে গোড়া থেকেই অনলাইন রাইটার্স ফোরাম বলার পেছনে অসচেতনভাবে হলেও এই মনোভাব কাজ করেছে। সেটা দোষের কিছু না। তবে ব্যক্তিগতভাবে আমার মতামত এর খানিক বিপরীত। টুকটাক টাইপিং এর মধ্যে একই সাথে অনেক প্লট লুকিয়ে থাকে। এই সম্ভাবনার সমাবেশও লেখা হিসেবে একটা ভিন্নমাত্রা দাড় করাতে পারে। এইমাত্রা লেখকের সিদ্ধান্তমতো পূর্ণাঙ্গ ফরম্যাটের কাজের পাশাপাশি স্বচ্ছন্দে অবস্থান করতে পারে। লেখার নিরেট শ্রেণীবিভাজনের দেওয়াল থেকে ক্রমশ প্লাস্টার খসে পড়তে থাকার যূগে নতুন দেওয়াল তৈরীতে তাই চৈতন্য তেমন সায় দেয় না। এই টাটকা স্বাদের কাটাকুটি সমেত লেখাকেও লেখাই বলি। এই টুকরো টুকরো মনে হওয়াগুলো শুধু পকেট নোটবুকে টুকে রেখে বিস্মৃত হতে দেবার সময় ফুরিয়েছে। চট করে টুকে রাখার মধ্যে টাটকা লেখার স্বাদ। বৃদ্ধসম্মতি হিসেবে স্মরণ করছি ধূর্জটিবাবুকে।  তিনি কী-বোর্ডের বদলে কলম চালিয়েছিলেন। কিন্তু ব্লগিঙের দর্শনটি ধারণ করেছিলেন, অন্তত আমার দৃষ্টিতে।
লেখার জায়গা হিসেবে ব্লগিং প্লাটফর্মের আরেক চমৎকার হচ্ছে পাঠকের সরাসরি প্রতিক্রিয়া। পাঠকের প্রতিক্রিয়া, লেখকের জবাব তর্ক-বিতর্ক সবকিছু মিলিয়ে এক একটি ব্লগ সনাতনী লেখার টোট্যালিটিকে অনেকখানি বদলে দেয়। মন্তব্যসমেত মূল লেখাটি তখন আর লেখকের একার থাকে না। সেটা তখন সমবেত শিল্পকর্ম। সেদিক থেকে ব্লগের লেখা বরং সনাতনী লেখার চাইতে আরো বেশী কিছু।

