প্রবাসী শিশুর ভাষা সংকট!



শিশুর বাসযোগ্য বিশ্ব একটা বিমূর্ত ধারণা। তাই এ বিশ্বে বাসযোগ্য শিশু তৈরীর চেষ্টাতে মনোযোগ দেই আমরা। পরিবেশ সব মানুষের জীবনেই বিশাল প্রভাব ফেলে। শিশুর উপড়ে পরিবেশের প্রভাব আরো বেশী। সমাজবদ্ধ জীব হিসাবে দলগত ভাবে যে কোন কাজেই মানুষ সব চেয়ে বেশী উৎসাহ ও আনন্দ পায়।
এমন একটা ধারণা থেকেই মিউনিখে বসবাসকারী অভিবাবকদের একটা বাংলাভাষা শিক্ষার স্কুল করতে অনুপ্রাণিত করার চেষ্টা করেছি।
বাংলা শিখে আমার ছেলের কী লাভ হবে! বাংলাদেশেই ইংরেজী না জানলে কোন কাজ পাওয়ার সম্ভবনা নেই। এই জার্মানীতে জার্মান ভাষা পাঠদানের মাধ্যম। অনেক প্রবাসী শিশু পড়া-লেখায় পিছিয়ে যায় জার্মান না জানার কারণে। বাধ্যতামূলক অষ্টম শ্রেনী পাস করতেই অনেক তরুণী-তরুণের বেহাল অবস্থা। অভিবাসী শিশুদের বাড়িতে নিজনিজ দেশের ভাষায় কথা বলে বলেই সে সব শিশুরা জার্মান ভাষা এবং সে ভাষায় পাঠদান ঠিকমতো বুঝতে পারে না। ফলে পড়ালেখা এবং কর্মজীবনে পিছিয়ে পড়ে।
এই বাস্তবতার বিপরীতে শিশুকে বাংলা শেখানোর পক্ষে যুক্তি খুঁজে পাওয়া খুব কঠিন। বিশ্ব মাতৃভাষা দিবস নিয়ে গর্ব করা একটা জাতির সন্তান হয়ে আমি এখানে পরাজিত হব! আমি তুলে ধরি একটা মানুষের একাধিক ভাষা জানার সুবিধা গুলো।
জলে থেকে কুমিরের সাথে লড়াইয়ের জেতার কোন সম্ভবনা নেই। আমাদের শিশুরা জার্মান শিখবেই। কিণ্ডার গার্টেনে গেলেই সে প্রক্রিয়া শুরু হবে। কিণ্ডার গার্টেনে যাওয়ার তিনমাস পরেই মোটামুটি জার্মানে কথা বলে শিশুরা। কাজেই জার্মান নিয়ে চিন্তা করার কোন কারণ নেই। অর্থনৈতিক কোন কারণ না থাকলেও গুনগত ভাবে মাতৃভাষার মতো করে শেখার বা শিক্ষা দেয়ার বাংলা ছাড়া কোন ভাষা আমাদের জানা নেই। বাবা-মার চেয়ে বড় শিক্ষক পৃথিবীতে আর কে আছে! আমরা আমাদের মাতৃভাষাটা আমাদের বাচ্চাদের শেখাতে পারি। ধরুন; এখানে সব বাচ্চাই জার্মান জানে। আপনার আমার বাচ্চাটাই শুধু দুটো ভাষা জানবে, যদি আমরা তাদের বাংলা শেখাই। দুটো ভাষা জানা মানে; দ্বিগুন সুবিধা। তার সাথে বাড়বে শেখার ক্ষমতা। সংস্কৃতির শ্রেষ্ঠ বাহক ভাষার সাথে আপনার বাচ্চাটা স্বতঃস্ফূর্তভাবে চিনবে-জানবে দুটো সংস্কৃতি। সেই সৌভাগ্য পৃথিবীতে বেশী মানুষের ভাগ্যে জোটে না। যে শিশুদের সে সুযোগ নেই তাদের জন্য যে কোন একটি বাদ্যযন্ত্র বাজানো শেখার পরামর্শ দেন মনস্তত্ব গবেষকরা। এতে চিন্তা করার প্রসারতা বাড়ে যে কোন মানুষের।
মেয়ের মা “সা রে গা মা” জানে। আমি জানি “তে রে কে টে”। ভাষা-সংস্কৃতি দুটো মিলিয়েও যদি কোন ভাবে আগ্রহী করা যায় কিছু বাবা-মাকে। কিন্তু আমাদের কোন চেষ্টাই সফল হয়নি।
শতদেড়েক বাঙ্গালীর তিনটি নিবন্ধিত সংগঠন আছে মিউনিখে। একুশে ফেব্রুয়ারী, স্বাধীনতা দিবস, শহীদ দিবসে তাদের কর্ম-কাণ্ড তেমন পরিলক্ষিত হয় না। কিন্তু ঈদ-ইফতার পার্টিতে দাওয়াত পাই নিয়মিত। বর্ষ বরণ অনুষ্ঠানও পালিত হয় ঘটা করে। নতুন যোগ হয়েছে পূজা। তাদেরও দুটি পূজামণ্ডপ। সামান্য টুটাং বাজনা জানি বলে দুই পূজামণ্ডপের একটায় যাই বিনে পয়সায় গানা-বাজনার ফরমায়েশ খাঁটতে। সেখানে দেখা হয় সমীরের সাথে। মেয়েকে পূজা দেখাতে নিয়ে এসেছে। আরতি দেখছে মায়ের সাথে আঁচল। অন্য বাচ্চাদের সাথে মণ্ডপের বাইরে খেলছে সমীরের মেয়ে। কী অবস্থা দোস্ত? বাজনা আর বাচ্চার তাবেদারী শেষ করে মণ্ডপের বন্ধ ঘর থেকে বের হয়েছি একটু খোলা হাওয়ায় দম নিয়ে রক্তে নিকোটিনের স্তর বাড়াতে। সমীরকে দেখেছিলাম অনেক আগেই কথা বলার সুযোগ এল এখন। 
আমাদের কথাবার্তা অতি অল্পেই বাচ্চা-কাচ্চার কুশলাদিতে নেমে যায়। সমীর গর্বের সাথে জানায় তার মেয়ে "থরলি" জার্মান কইতে পারে। যাকে আমি ভয় পাই। কিণ্ডার গার্টেনেই সঠিক বা শুদ্ধ করে জার্মান বলতে শেখে বিশেষ করে অভিবাসী শিশুরা। তারপর থেকে ধীরে ধীরে সব কাজে, সব জায়গায় জার্মানটাই চালাতে চেষ্টা করে বাচ্চারা। শিশুরাও যে কোন মানুষের মতো সুযোগসন্ধানী ও আরাম প্রিয়। যে ভাষায় সব খানে, সব কিছুতে কথা বলতে পারে তার দিকেই আকৃষ্ট হয়। মেয়ের জার্মান শুনে সমীরের গর্ব আমি বুঝতে পারি। আঁচলের যে কোন সাফল্যও আমাকে হয়তো অহংকারীই করে তুলবে। কিন্তু একটা বাচ্চা থ্রোলী জার্মান বলতে পারে সেটা নিয়ে আমি গর্ব করার কিছু খুঁজে পাই না। চব্বিশ বছর বয়সে জার্মানে এসে আমার মতো মূর্খ শুধু জার্মান ভাষাটাই শিখিনি, এই ভাষায় স্বাস্থ্য সেবা বিষয়ে একটা ডিপ্লোমা করেছি। শিশুদের শেখার ক্ষমতা একজন প্রাপ্তবয়স্ক মানুষের কমপক্ষে তিনগুণ। কাজেই আমার মেয়ের জার্মান শেখা নিয়ে আমার কোন ভয় নেই।
ভয় হচ্ছে বাংলা নিয়ে। পার্থ, পার্বণী এখন যুবক, যুবতী। পার্থ-র ইঞ্জিনিয়ারিং শেষ সেমিস্টার চলছে। পার্বণী বিশ্ববিদ্যালয়ে ভর্তি হয়েছে। স্কুলে পিছিয়ে পড়ার ভয়ে মাহবুব ভাই-ভাবী জার্মানের উপড়েই জোর দিয়েছেন বেশী। দুজনেই সাদা চামড়ার মানুষদের মতো টুকটাক বাংলা বলতে পারে। ল্যাটাইন হরফে কথাগুলো লিখে পার্বণী গায় “বাংলা আমার প্রাণের ভাষা, বাংলা প্রাণের সুর”। উচ্চারণ শুনে খারাপই লাগে।
জানিনা আমার মেয়ের কপালে কী আছে! এতো কঠোর থেকে মাঝে মাঝে দুশ্চিন্তা হয়। মেয়েটার কোন ক্ষতি করছি না তো! আবার আশায় বুক বাঁধি। মাধ্যমিক পাশ করে রিশাল বাংলাদেশে গিয়েছে বিশ্ববিদ্যালয়ে ভর্তির আগে। ভ্রমনটা উপলক্ষ্য হলেও ঢাবিতে ভর্তি হয়েছে বাংলা শেখার জন্য। আশা করি আমার মেয়ে বড় হয়ে শিকড়ের সন্ধান করতে যাবে। এখন যদি কঠোরতা দিয়ে বাংলাটা শিখিয়ে রাখি, তখন হয়তো এর সুবিধা পেয়ে আনন্দিতই হবে। কারণ; বয়স বাড়ার সাথে সাথে যৌক্তিক বিষয় বোঝার ক্ষমতা বাড়ে, আর কমে স্বতঃস্ফূর্ত ভাবে শেখার ক্ষমতা।
এই স্বতঃস্ফূর্ততা কাজে লাগিয়েও বাংলা শেখানো কোন সহজ কাজ না। মেয়েটা বর্ণবাদের ধারণায় কালো। হয়তো সে কারণেই শুভ, মেয়ের জন্য বর্ণমালা শেখার খেলনা কিনেছে অনেক। ল্যাটাইন বর্ণ সব গুলো চেনে। শিশুদের ছবির বইয়ের সবকিছুই এখানকার সংস্কৃতি নির্ভর। শব্দ গঠন বা গঠিত শব্দ পড়তে শেখেনি। ছবি দেখে কেঁচো, ঝিনুক, শামুকের বাংলা বলতে পারলেও স্ট্রবেরী, স্ক্রু বা স্ক্রুড্রাইভারের বাংলা মাথায় আসে না। অতি যত্নে তাকে সাজিয়ে রাখা রবীন্দ্রনাথ ঠাকুরের “সহজ পাঠ” পড়ার বয়স এখনো হয়নি মেয়ের। বাংলায় শিশুদের কিছু বই এনেছেন আনিস ভাই। সেই বইয়ে ভুল দেখে আমার মতো মূর্খেরও মাথা খারাপ হয়! ইচ্ছে করে ঐ সব প্রকাশকদের মাথায় মারি বই। রং-ছবি-বাঁধা-ছাপার কথা ছেড়েই দিলাম। বিষয় বুদ্ধি দেখলে মনে হয় এ সব বইয়ের লেখক-প্রকাশকদের মাথার ঘিলু পোকায় খেয়েছে। নাস্তিক বলে আরোপিত ধর্মীয় বর্ণ শেখানোর “অ-তে অজু করো” পদ্ধতির সমালোচনায় নাই বা গেলাম।
জার্মান ভাষায় রচিত বইয়ের ছবি দেখিয়ে গল্পটা বলি বাংলায়। মেয়ের মা হায় হায় করে উঠে। আমার উচ্চারণ ভুল। ঢাকায় নাটক করতে গিয়ে প্রথমে টের পাই আমি আসলে বাংলাই বলতে পারি না। আঞ্চলিক টানের সাথে অশুদ্ধ উচ্চারণ। সেটা কাটাতে ভর্তি হয়েছিলাম কণ্ঠশীলনে। শিখেছি অনেক কিছুই। কিন্তু চর্চা করার সুযোগ পাইনি। দুজনে মিলে শুধু সঠিক বাংলায় কথা বলার চেষ্টা করি। কিন্তু মেয়ে ধরে রাখে বাপের ভুল উচ্চারণ গুলো। কারণ; শিশুরা মায়ের থেকে বেশী অনুকরণ করে বাবাকে। কাজেই সাবধান হই। একটা ভুল উচ্চারণ ঠিক করতে অনেক সময় এবং শ্রম লাগে। যত্নের কোন কমতি নেই আমাদের। তারপরেও সফল হতে পারি না। বাইরে গিয়ে সব চেয়ে বেশী বলতে তাগাদা দেই “ডাংকে” শব্দটি। হাটে-ঘাটে-মাঠে সব খানে সব সময় যে কোন সংকটে মেয়ের সাথে বাংলা বজায় রাখি। বিদেশী এবং শিশু বিদ্বেশী জার্মানদের অভিযোগের জবাব আমরা জার্মান ভাষাতেই দেই। তাদের লাল-রাগী মুখের কর্কশ জার্মান আঁচল বুঝতে পারে না। কিন্তু কিছু কিছু শিশুবান্ধব মানুষের দেখাও মেলে মাঝে মাঝে। সুন্দর সব প্রশংসার পাশাপাশি অনেকে ছোট-খাট উপহারও দেয়। তাদের বোধগম্য ভাষায় ধন্যবাদ দেয়ার জন্য শিখিয়েছিলাম ডাংকে শব্দটি। ধন্যবাদের চেয়ে ছোট বলে মেয়ে এখন আমাদেরও ডাংকে বলে। ছোট-খাট কাজের জন্য বা অনাকাঙ্খিত অনেক কাজ না করার জন্য ধন্যবাদ শব্দটি এখনই এক তরফাভাবে আমরাই বলি আঁচলের উদ্দেশ্যে।
এত সংকটের ভেতরেও একটা বিষয় খেয়াল করে ভাল লাগছে। সচল তীরন্দাজ-এর বউ ঊশী ভাবীর সাথে প্রায়ই দুএকটি জার্মান শব্দ মিলিয়ে অনেক অর্থহীন অদ্ভূত শব্দ দিয়ে কথা বলে আঁচল। যে কোন মানুষের দুশ্চিন্তা হবে বোধের অতীত সে ভাষা শুনলে। কিন্তু আমার ভাল লাগে। মেয়েটা বুঝতে শিখেছে যে; ঊশী আমাদের মতো বাংলা বোঝে না। তার সাথে অন্য একটি ভাষায় কথা বলতে হবে। হোক সেটা আপাতত দূর্বোধ্য কিছু। এখানে দুটো ভাষা ব্যবহারের চেষ্টাই আমার কাছে প্রধান। জার্মান তো কদিন বাদেই শিখবে।
কিন্তু শুধু বলার মধ্যে সীমাবদ্ধ রাখলে তো আর একটা ভাষা পূর্ণাঙ্গ ভাবে শেখা হলো না। লিখতে পড়তেও শেখাতে হবে। সেটা কী করে করা যায়!
শিশুদের বাংলা শেখার একটা বe  করার কথা ছিল সচলায়তনের। কাজটা এখনো হয়নি। শিশুদের পক্ষে কথা বলার লোক বেশী নেই। সে জন্যই তার পরে শুরু করা অনেক কাজ হয়ে গেছে সচলায়তনে। কিন্তু শিশুদের বইটা এখনো হয়নি। এমন একটা কাজে যে কোন রকমের সহযোগীতা করার অযোগ্য আমি। শুধু আশা করা ছাড়া আর কিছু করতে পারি না। এদিকে মেয়ে বড় হয়ে যাচ্ছে। তার বেড়ে উঠা আমার চোখে পড়ে না। শুধু অনেক পছন্দে কেনা জামা-জুতো ছোট হয়ে যায়! 
কাজেই নিজের পক্ষে করা যায় এমন কাজটা এগিয়ে রাখি। রবীন্দ্রনাথের ছবির নীচে “নব আনন্দে জাগো” লেখা আমার গায়ের টি শার্টের ছবিটি দেখিয়ে মেয়ে প্রশ্ন করে; বাবা এটা কী? রবীন্দ্রনাথ ঠাকুর জবাব দেই আমি। মেয়ে আবার প্রশ্ন করে; রবীন্দ্র ঠাকুর? নাথ বাদ দিলেও তৃতীয় জন্মদিনে এটাই কম কী! ভাল লাগে আমার। যে কোন ছবি ওয়ালা টি শার্ট গায়ে দিলেই মেয়ে প্রশ্ন করে; বাবা এটা কী? আমি বলি শহীদ মিনার, বাংলাদেশ, নজরুল ইত্যাদি, যখন যে ছবি ওয়ালা টি শার্ট গায়ে থাকে। কুড়ি বছর আগে দেশ ত্যাগের সময় সাথে এনেছিলাম অ অ ক খ বর্ণের নীচে “মোদের গরব মোদের আশা, আমরি বাংলা ভাষা” লেখা ছাই রং-এর একটি টি শার্ট। সময়ের স্রোতে সে টি শার্টের লেখা এত মলিন যে; আর পড়া যায় না।
কিন্তু বউ সব ব্যাঞ্জন বর্ণ লেখা লাল একটা টি শার্ট এনেছে দেশ থেকে। সেটাতে লেখা  বর্ণ দেখে; এটা কী, ওটা কী, করে করে ক্ষ সহ বেশ কয়েকটি বর্ণ চিনতে শিখেছে মেয়ে। শুনেছি তিন বছরের আগের স্মৃতি শিশুরা ভুলে যায়। কিন্তু আজকে মেয়ের তিন বছর হল। পাঁচটি টি শার্টে ব্যাঞ্জন বর্ণ, আর একটাতেই স্বরবর্ণ লিখে পরব অদল বদল করে। শিশুসুলভ কৌতুহলটি কাজে লাগিয়ে যদি বর্ণ গুলো সব চিনিয়ে রাখতে পারি, ক্ষতি কী! সময় হলে পড়তে-লিখতে শিখবে মেয়ে। সে পর্যন্ত সচলায়তনের শিশুর বাংলা ভাষা শেখার বe শেষ হলেও হতে পারে। কিন্তু মিউনিখে এতো ধনী-জ্ঞানীর মাঝে শিশুর বাংলা শেখার স্কুল হবে সে দূরাশা না করাই ভাল।

