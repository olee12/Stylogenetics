পৃথিবী এখান থেকে মাত্র পাঁচ মিনিট দূরে



রাহুল অফিস থেকে বেরোয় সাড়ে তিনটার দিকে। চৌদ্দগ্রামে ফ্যাক্টরিতে একটা কাজে যেতে হচ্ছে এই দুপুরে।  বস শালার মাথায় কোনো বায় উঠলে আর ছাড়ান নাই। এদিকে গাড়ির হ্যান্ডব্রেকটা ঠিকঠাক কাজ করছে না কয়েকদিন ধরে। কাজের চাপে গাড়ি গ্যারাজে নিয়ে যাবার সময় ম্যানেজ করা মুশকিল। সায়নের ইদানীং কিছু বাজে বাতিক হয়েছে। অফিস থেকে দেরিতে ফিরলে কিংবা কোনো পার্টি থাকলে রাতে ফিরতে দেরি হলে বেশ বদমেজাজ দেখায়। অথচ টাকার ব্যাপারে আকর্ষণ থাকলেও মেয়েঘটিত ব্যাপারে রাহুলের কোনো আকর্ষণ নেই। রাহুলের এই আশ্বাস সায়নের কানে খুব একটা যায় বলে মনে হয় না। রাহুল মনে মনে একটা থিয়োরি বানায়- বউরা পৃথুলা হয়ে গেলে স্বামী নিয়ে তাদের মনে সন্দেহ বাড়ে। চৌদ্দগ্রামে যাচ্ছে সেটা এখনো সায়নকে জানানো হয়নি। ফোন করতে গিয়ে ভাবে- পৌঁছে তারপর না হয় করি। 
সায়ন একটা মাল্টিন্যাশনালে কাজ করতো। কিন্তু পরে চাকরি ছেড়ে দেয়। ওর অফিসে ফারহান বলে একজন সায়নকে সহকর্মীর চেয়ে বেশি নজরে দেখা শুরু করে। সায়ন এসব রাহুলকে জানায়। রাহুল সেই সময়ে কিছু বাজে কথা বলে। অবশ্য রাহুলের ধারণা বেশি বাজে কিছু না। সায়ন রাগের মাথায় চাকরি ছেড়ে দেয়। রাহুলের তখন বেশ দামি ভাড়া ফ্ল্যাট ছেড়ে কিছুটা কম দামের ফ্ল্যাটে আসতে হয়। সায়ন প্রথম প্রথম কারণে অকারণে চাকরি ছাড়া নিয়ে রাহুলের ওপর রাগ দেখাত। রূপ আসার পর সব থেমে যায়। ছেলেকে নিজেকে ব্যস্ত হয়ে পড়ে। রূপের বয়স এখন চার। 
ঢাকার রাস্তায় জ্যামে ও গরমে গাড়ির এসি ঠিকমতো কাজ করে না। ঘড়িতে সাড়ে পাঁচটা।  চৌদ্দগ্রামের ফ্যাক্টরি এখনো  প্রায় নব্বই কিলোমিটার দূরে। জ্যাম ছাড়া রাস্তা পাওয়ার পরপরই রাহুল গাড়ির স্পিড বাড়ায়। একশ চল্লিশের বেশি তুলতে এখনো সাহস পায় না। এসি বন্ধ করে গাড়ির কাচ তুলে দিলে আশেপাশের বাতাস মুখে চোখে চশমায় অকস্মাৎ হামলে পড়ে। পরে থিতু হয়। সামনের বাঁকটা একটু বেশি থাকায় স্পিড কমিয়ে একশতে আনতে না আনতেই একটা বড় ট্রাকের সাথে রাহুলের গাড়ির হেড-অন কলিশন হয়। গাড়ির উইন্ড্‌শিল্ড ভেঙে রাহুলের শরীর আঘাত করে ট্রাকে। সেখান থেকে নিকটস্থ একটা গাছের গায়ে।
রাহুল ঐ অবস্থায় দেখতে পায়- পৃথিবী আর তার মানুষজন এখান থেকে মাত্র পাঁচ মিনিট দূরে নিশ্চল দাঁড়িয়ে আছে। 
ফিরে: এই গল্পের শিরোনাম রিয়ু মুরাকামির ‘দা ওয়ার্ল্ড ইজ ফাইভ মিনিটস্ ফ্রম নাউ’ গল্প থেকে। রিয়ু জাপানি ঔপন্যাসিক ও চলচ্চিত্রকার। তাঁকে বলা হয় জাপানি সাহিত্যের ম্যারাডোনা।



