অনুবাদ: টুকুন গল্প ।১২।



ছুরি
মাইকেল ওপেনহাইমার


আমার প্রেমিকা আর আমি ঘর সাফসুফ করছি। ঝাড় দিতে গিয়ে ফ্রিজের তলায় অনেকদিন আগে হারানো একটা ছুরি পেয়ে যাই আমি। ওকে ডেকে দেখাই। কোথায় পেয়েছ জিজ্ঞেস করলে জানাই ফ্রিজের তলা থেকে। টেবিলের ওপর ছুরিটা রেখে সে পাশের ঘরে গিয়ে ঝাড় দিতে থাকে। রান্নাঘরের মেঝে পরিষ্কার  করতে করতে চার বছর আগের ঘটনাটার কথা মনে পড়ে।
সেদিন ডিনারে আমরা দুজনেই অনেক খাই। সাথে প্রচুর ওয়াইন। বাতি নিভিয়ে জামা-কাপড় খুলে বিছানায় যাবার পর সেক্স ক্রমে এসে যায়। কিন্তু কিছু একটা হওয়ার কারণে সেক্স ক্রমশ সরে পড়ে। এরকম আগে কখনো ঘটেনি। দুজনেই খুব রেগে যাই। আমি কিছু বাজে কথায় ওকে আবৃত করি। বিছানাতে শুয়ে ও আমাকে লাথি মারে। আমি ঘর ছেড়ে রান্নাঘরে এসে বসি। টেবিলে হাতের ওপর মাথা রেখে বসে থাকার চিন্তা করি। কিন্তু টেবিলের পুরোটাই এঁটো বাসনপত্রের দখলে। রাগের মাথায় টেবিলের ওপর যা ছিল সব একটানে নিচে ফেলে দেই। অনেক জোরে শব্দ হয়। আমার মনে হয় আমি সবকিছু ধ্বংস করে ফেলেছি। কেন জানি কান্নাও পায়। আমার প্রেমিকা রান্নাঘরে আসে। আমি ঠিক আছি কি না জিজ্ঞেস করে। জানাই, হ্যাঁ। বাতি জ্বালিয়ে দেখি খুব বেশি কিছু ভাঙেনি, তবে মেঝের অবস্থা যাচ্ছেতাই। দুজনে হাসি, আবার বিছানায় ফিরি। সেক্স দ্রুত ফিরে আসে। পরদিন মেঝে সাফ করি, কিন্তু হারানো ছুরিটাকে খেয়াল করি না।
পাশের রুম থেকে আমার প্রেমিকা যখন রান্নাঘরে আসে, ছুরি হারানোর ঘটনা তার মনে আছে কি না জিজ্ঞেস করবো ভাবি। সে চুপচাপ কোনো কিছু না বলে টেবিলের ওপর রাখা ছুরিটাকে আবার ফ্রিজের তলায় পাচার করে দেয়।

বহি 
Flash Fiction
Edited by: Tom Hazuka, Denise Thomas and James Thomas 
W. W. Norton & Company
First Edition
July 17, 1992
--
অনুবাদ: টুকুন গল্প। ১১।

