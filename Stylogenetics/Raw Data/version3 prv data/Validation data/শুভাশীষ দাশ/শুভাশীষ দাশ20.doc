ফাঁক



রাজিব শেষমেষ আটকে পড়ে গ্রিন রোডের জ্যামে। বছর তিনেক আগেও রিকশায় বসে কমফোর্ট ডায়গনস্টিকের সামনে থেকে ল্যাব এইডের নিয়ন সাইন দেখা যেত। এখন আর যায় না। আশেপাশের রিকশা, প্রাইভেট কার, ভ্যান যে যার মত সূক্ষ্ণ ফাঁকতাল পেলে মাথা বা শরীর ঢুকিয়ে জ্যাম বাড়ায়। অক্লেশে। এক দুইজন রিকশা-আরোহী তাদের রিকশাওয়ালাদের গাধামি দেখে খিস্তি করে। আরো বেশ একটু দূরে দুজন রিকশাওয়ালা পারস্পরিক গালাগালিতে হার মেনে মারপিট শুরু করে দেয়। প্রাইভেট কার থেকে মাথা বের করে লাল-শার্ট পরা এক ড্রাইভার বিগলিত হাসিতে মুখর থেকে মারপিট দেখতে দেখতে ভিড় ঠেলে গাড়ি এগিয়ে নিয়ে চলে। কারের পেছনের সিটে বাচ্চা একটা ছেলে। স্কুল ড্রেস পড়া। হাতের আইসক্রিম গলে সাদা শার্টে একটু একটু করে লাগে। মা পাশের সিটে এবং ফোনে ব্যস্ত। একটা এম্বুলেন্স প্যাঁ পোঁ করে করে মাথা ধরিয়ে দেয়। কিন্তু সামনে এগোতে পারে না। এম্বুলেন্সে কোন মৃত্যুপথযাত্রী আছে কি না কে জানে। রাজিব একবার ভাবে। মৃত্যুপথযাত্রী হলে তার আসন্ন মৃত্যু কামনা করে। বেঁচে থাকা থেকে মরে যাওয়া অনেক সহজ সরল নির্ভেজাল মনে হয় আজকাল। কাঁঠালবাগানের ঢাল থেকে কার, রিকশা, ঠেলা অনর্গল বেরোয়, বেরোতে থাকে। ল্যাব এইডে যাওয়া দুর্বিষহ হয়ে যায়।
রিকশা ঢাকা টাওয়ারের সামনে আসলে ফারহানের কথা মাথায় আসে। ফারহানা। রাজিব আদর করে আ-কার বাদ দিয়ে ডাকত। দেহজ প্রেমে রাজিব মনোগ্যামি দূরে সরালে ফারহান একসময় কেটে পড়ে।আসে অন্যরা। ঢাকা টাওয়ারে ফারহানের ভাবি-দুলাভাইয়ের অনুপস্থিতিতে রাজিব একটানা দুই-তিন রাত ছিল। নিচের দারোয়ান দুটোকে ম্যানেজ করার কথা মনে পড়ায় রিকশা থেকেই গেটে উঁকি দেয়। কোন দারোয়ানকে দৃষ্টিসীমার মধ্যে  আসতে না দিয়ে রিকশা একটানা দুই মিনিট চলে আবার থামে। 
হঠাৎ ডাস্টবিনের দিকে চোখ পড়ে। একটা সাদা কাক। সাদা শরীরে লালচে ক্ষতগুলো বেশ স্পষ্ট। অন্যান্য কালো কাক ভাই বেরাদররা এর পিছু লেগে আছে। সাদা কাক একটা ঠোকর খায়। একটু পরে আরেকটা। চোখে ভয় রেখে সাদা ঢুকে পড়ে ডাস্টবিনের ময়লার মধ্যে। রিকশা আবার একটু এগোয়। একটু পরে থামে। আবার এগোয়। ল্যাব এইড এবার গোচরে আসে। নিয়ন সাইন সহ।
রিকশাওয়ালা পাঁচ টাকা বেশি দাবি করে। রাজিব কথা না বাড়িয়ে দিয়ে দেয়। রিপোর্টটার উপর সবকিছু নির্ভর করছে। গত দিন পাঁচেক এসব নিয়ে একা একা অনেক ভেবেছে। আজ এতসব প্রগাঢ় টেনশনে সকাল থেকে ভাবাগোনার রাস্তায় কোথাও বেশিক্ষণ থাকে নি। এইচআইভি পজিটিভ হলে মনের দিক থেকে পজিটিভ থাকা জরুরি। গত সপ্তাহে ডাক্তারের এসব কথা বলছিলেন। দেড় তলায় গিয়ে ভাউচার দেখালে নাম্বার সহ গোলমত কিছু একটা দেয়া হয়। লেখা তিনশ সাত। 

