ছোটগল্প: কোমা



সপ্তাহের সাতটি  দিনের মাঝে সোমবারটিই সবচেয়ে বেশী বিরক্তিকর। দিনটি শুরু হতেই বাদবাকী পুরো সপ্তাহের একঘেয়ে কাজের দিনগুলো বিশাল বপুর দারোয়ানের মতো দাঁড়িয়ে থাকে সামনে। তখন মেজাজও খারাপ থাকে খুব, মাথার ভেতরে লালপিপড়ের কামড় আরো বেশী যন্ত্রণা দেয়। এমনি এক যন্ত্রণাকর দিনে তার কাছে আনা মানুষদের ভালোমন্দের হিসেব নিকেশের খাতা নিয়ে বসেন ঈশ্বর। পাশাপাশি স্বর্গবাসীদের বিভিন্ন সমস্যা নিয়েও মাথা ঘামাতে হয়। অনেক সময়ে নিজেকেই দোষ দেন। রোববার অবধি এসে সপ্তাহের হিসেব না থামালেই পারতেন! নিদেনপক্ষে ডেসিমাল নিয়মের কথা ভেবেও এক একটি সপ্তাহ দশদিনের করা যেতো,  হিসেব নিকেশেও সুবিধা হতো। রোববারে পর একটি আরামবার, আত্মীয়স্বজনবার, বউঘুমবার করলে কি চলতো না পৃথিবী! অবশ্যই চলতো! কিন্তু এখন এখন সেটা পাল্টানোর উপায় নেই, পাল্টালে যে বিশৃঙ্খলার কবলে পড়বে পৃথিবী, সেটা সামলাবে কে? ফেরেশতাদের প্রতিদিনের কাজের সময় চল্লিশ ঘন্টা থেকে কমিয়ে এনে ছত্রিশ ঘন্টা করতে বাধ্য হয়েছেন তিনি। বাড়তি কাজের কথা বললে আবার ঘাপলা বাঁধাবে সবাই মিলে।
সেকারনে ঈশ্বর এই দিনে বিরক্তিকর কাজগুলোই সবার আগে সমাধা করেন। এর মাঝে আছে স্বর্গের বাসিন্দাদের জমিজমা নিয়ে ঝগড়া বিবাদ, বউকে ফাঁকি দিয়ে হুরপরীদের সাথে কেলেঙ্কারী, কোন কোন ক্ষেত্রে ফেরেশতাদের বিরূদ্ধে আনা অনাস্থা প্রস্তাব, ইত্যাদি। এসব ঝামেলা একটা পর একটা মিটিয়ে দেখলেন একটি অনিন্দ্যসুন্দরী যুবতী দাঁড়িয়ে আছে লাইনে। ঈশ্বরকে দেখে কিছু জিজ্ঞেস করার আগেই সামনে এগিয়ে এলো সে। হাতজোর করে দাঁড়ালেও চেহারায় অসন্তূষ্টি দূর করতে পারলো না সে। 
- হে দুনিয়ার মহা অধিপতি, আমাকে ভুল করে এনেছে ওরা! দয়া করে আমাকে আবার পৃথিবীতে ফেরত পাঠানোর ব্যাবস্থা করুন!
- তোমার নাম কি কন্যা?
- মারিয়া, আমার নাম মারিয়া মাগদালিনা।
- মারিয়া, কন্যা আমার! মৃত্যু মেনে নেয়া কঠিন, এটা সত্যি! কিন্তু কয়েকটা দিন যাবার পর দেখবে, সবই ঠিক হয়ে যাবে।
- কিন্তু আমার মরার সময় হয়নি ঈশ্বর!  
কথা বলার সময় এমন এক দৃঢ়তা জেগে উঠলো মেয়েটির গলার স্বরে, তাতে ঈশ্বরও কিছুটা থমকে যেতে বাধ্য হলেন। সোমবারের এই বিরক্তির মাঝেও মেয়েটির প্রতি মায়াও হলো বেশ।
- তুমি কি কোন কৃতকর্মের জন্যে খুব অনুতপ্ত? তোমার কি মনে হয়, না জেনে পাপ করেছো তুমি? ভয় পেওনা, আমি তোমাকে একেবারেই নরকে পাঠাবো না। সরাসরি স্বর্গেই তোমার জায়গা করে দেবো! 
এবার যেনো মেয়েটির অসন্তুষ্টি আরো বেড়ে গেলো। মহাবিশ্বের এই অধিপতি যে তার কথা বুঝতে পারছেন না, তারই হতাশায় যেনো আরো বেশী ক্ষুব্ধ সে। 
- আপনার ফেরেশতা আমাকে ভুল এনেছে এখানে ঈশ্বর। আমি এখনো মরিনি! আপনাদের কাছে কি জীবনমরণের হিসেবের কোন খাতা নেই। এতো বেশী কথা না বলে, একবার মিলিয়ে দেখলেই তো হয়! 
উপায় না দেখে ঈশ্বর আজরাইলকে তার খাতা আনতে আদেশ করলেন। আজরাইল অনেক খুঁজে সর্বশেষ খাতাটি নিয়ে এলেন দরবারে। অনেকটা সময় লাগাতে বিরক্ত হলেন ঈশ্বর। কয়েকবারই তিনি এসব কাজে কম্পিউটরের প্রবর্তন করতে চেয়েছিলেন। ওদের গাফিলতির আর অনিচ্ছের জন্যেই হয়নি। কারণও দেখিয়েছে একটি! যে মানুষ যন্ত্রটি আবিষ্কার করেছে, সে নাস্তিক ছিল। মরার পর শাস্তি হিসেবে এখন নরকে পচে মরছে। এমনি এক নরকবাসীর আবিস্কার যন্ত্র ব্যাবহার করে যে কেলেঙ্কারীর রোল উঠবে, সেটি সামলাবে কে?  তারচেয়ে অপেক্ষা করাই ভালো। একসময় পাপের শাস্তি শেষে স্বর্গে জায়গা পাবে লোকটি। কিন্তু তার এখনও অনেক দেরী।
আজরাইলের সাথে মিলে মিশে অনেক ঘাটাঘাটির পর মারিয়াকে খাতায় খুঁজে গেলেন ঈশ্বর। দেখেই চমকে উঠলেন। গত কয়েক বছর ধরে একই ভুল হচ্ছে বারবার। মানুষেরও বাড়াবাড়ি কম নয়! এই যন্ত্রটি আবিষ্কার করে বিপদেই ফেলে দিয়েছে ঈশ্বরকে। সামান্য দূর্ঘটনার পরই হাসপাতালে এই যন্ত্রের সাহায্যে 'কোমা'য় নিয়ে যাওয়া হয় রোগীকে। জীবন মরণের এই অস্পষ্ট সীমানায়  আজরাইল আর তার সাথীদের ভুল হবারই কথা।
পরদিন সকালে বেলায় জার্মনীর মিউনিখের একটি হাসপাতালের বিছানায় 'কোমা' থেকে জেগে উঠলো মারিয়া। গতরাতের অদ্ভুত স্বপ্নের কথা ভেবে একটু ঝিম ঝিম করে উঠলো মাথাটি।

