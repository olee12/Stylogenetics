জাহাজী জীবনের গল্প (তিন), লারনাকা থেকে স্যালোনিকি




লারনাকা থেকে রওয়ানা হলাম গ্রীসের আরেক সমুদ্র বন্দর স্যালোনিকিতে। ফেরার পথে সমুদ্র অনেকটা শান্ত। তাছাড়া লারনাকার সিমেন্টে ভরাট জাহাজের পেট, দোলুনী কম, তাই ভুমধ্যসাগরের জল কেটে কেটে ধীর গতিতে এগিয়ে চললাম। আবহাওয়া পরিস্কার, সুন্দর রোদ, চারিদিকে একটু চোখ মেলে তাকানোর সুযোগ পেলাম বলে মনে হলো। আমাদের চলার সঙ্গী শ'খানেক ডলফিন আর  উড়ন্ত মাছের দল। তবে এদেরকে উড়ন্ত বলা যায় কি না, এ নিয়ে যথেষ্ট সন্দেহ থাকতে পারে। দশ থেকে কুড়ি মিটারের মতো উড়ে আবার ঝাপিয়ে পড়ছে সমুদ্রে। খুব বড় নয়, ছয় থেকে দশ ইঞ্চির মতো লম্বা। 
মাঝে মাঝে মনে হতো ধীরে ধীরেই নিজেকে হারিয়ে ফেলছি প্রতিদিনই একটি একটি করে। চারিদিকে সমুদ্রের অফুরন্ত নীল জল, উপরের বিশাল আকাশ, আর এই দৃশ্যের সাক্ষী আমাদের মতো গুটিকয়েক সাধারণ মানুষ, একপ্রান্ত থেকে ছুটে চলেছি আরেক প্রান্তে। মাঝে মাঝে ভাবতাম আমাদের সৌভাগ্য তুলনাহীন, পরক্ষনেই নিজেদেরকে মানব সভ্যতার বাইরে কোন অচেনা জীবের মতো মনে হতো। আর  প্রতিবারই স্পষ্ট হয়ে উঠতো  আমাদের ক্ষুদ্রতা জল  আর  আকাশের এই অবিরাম খেলায়। অনেক সময় অকারণেই জল আসতো চেখে।
কিন্তু অবসর সময়গুলো সমস্যা হয়ে দাঁড়ালো। জাহাজে বিনোদনের কিছুই ছিলনা, এমনকি কথা বলারও ছিলনি কেউ। বেশীরভাগই অফিসার ও নাবিক ভালো ইংরেজী জানতো না। একটা অন্তরঙ্গ আলাপও তাই জমে ওঠা সম্ভব হলো না। কিছুটা বলে, কিছুটা আকার ইঙ্গিতে জাহাজের লেদ মেশিনের ব্যাবহার শিখিয়ে দিল এক অভিজ্ঞ নাবিক। একটি কাঠের ডান্ডা কেটে সেই মেশিনে দাবার গুটি বানালাম নিজ হাতে। কাগজ কেটে ছক তৈরী করা হলো। 
একজন ভাল দাবা খেলোয়াড়ও পাওয়া গেল, জাহাজের সোমালিয়ার রেডিও অফিসার। তার নাম জানা নেই। সবাই ডাকত মার্কনী বলে, পরে জানলাম গ্রীক জাহাজে রেডিও অপারেটরদের এই নামেই ডাকা হয়। অবসর সময়টুকু দাবা খেলেই কাটিয়ে দিলাম।তবে রোদের নীচে বাইরে বসে খেলতে ভাল লাগলেও সমস্যাও হলো। অনেকসময় বাতাসে উল্টে যেতো দাবার গুটি, জীবনের মতোই হঠাৎ। আমার এই দাবার ছক অফিসার্স মেসেও পৌছালো। একদিন ক্যাপ্টেনকে হারিয়ে দিলাম দাবায়।
একটি উল্লেখযোগ্য চরিত্র ছিল জাহাজের কুক। সবাই তাকে মায়রা বলে ডাকত। দৈর্ঘে প্রস্থে বিশাল কলেবর তার। এই বিশাল শরীর নিয়েও জাহাজের দোলুনির সাথে নিজেও দুলে দুলে রান্না চালিয়ে যেতে কোন সমস্যা হতো না তার। ঢেউ বা ঝড়ের সময় সামান্য উৎকন্ঠার ছাপও দেখা যেতনা তার চোখে মুখে। অথচ জাহাজ থেকে ওঠা নামার সময় দু'তিনজনকে দু'পাশ থেকে ধরে থাকতে হতো তাকে। ভয়ে কাঁপতো তখন তার শরীর। যারা ধরে থাকতো, তাদেরকেও গালি দিতে দিতে একটা একটা করে পা ফেলতো সে। তার সবচেয়ে বেশী বিরক্তি ছিল হয়তো মানুষেরই উপর। সারাক্ষন গজগজ  আর  গালাগালি চলিয়ে যেতো সবাইকে লক্ষ করে। কেউ পছন্দ করতো না তাকে, তবে তাকে ঘাটানোর সাহস ছিলনা কারো। জাহাজের মালিকপক্ষের সাথে নাকি তার ভালো দহরম মহরম রয়েছে।
গ্রীকরা ভাল ইংরেজী জানতো না। তাই তাদের ইংরেজীর একটা নমুনা দিচ্ছি এখানে। আমকে উপর থেকে ক্যাপ্টেন ফোন করে জানতে চাইলেন, থার্ড ইনজিনিয়ার নীচে আছেন কি না। প্রশ্নটা ছিল 'হ্যাভ থ্রিত্ ইনজিনিয়ার ডাউন' ? আমকেও সেভাবেই উত্তর করতে হলো 'থ্রিত ইনজিনিয়ার নো হ্যাভ ডাউন'। তবে অল্প ক'দিনের মঝে আমরাও কিছুটা গ্রীক শিখে নিলাম। পরে গ্রীক আর ইংরেজীর জগাখিচুড়ীতেই চলল আমাদের কথোপকথন। তবে আমার গ্রীক জ্ঞানের নমুনা না দিয়েও পারছি না।গ্রীক ভাষায় „টিকানিস“ এর অর্থ হচ্ছে, 
তুমি কেমন আছ ।নিজের নাম আনিস, তাই আমি সে বাক্যকে ‚টিকা আনিস’ ধরে নিলাম।একবার প্রথম অফিসারকে সকালে দেখে প্রশ্ন করে বসলাম ‚টিকা নেফথারিওস’, কারণ এই গ্রীক ভদ্রলোকের নাম নেফথারিওস। এ অবাক হয়ে আমার মুখের দিকে তাকিয়ে রইলো।পরে কারণ বুঝতে পেরে হাসতে হাসতে পেট চেপে ধরলো।  
একসময় গ্রীক কফিও ভাল লাগতে শুরু করলো। তবে আমাদের খাবারের ক্ষীণ পরিমাণ দেখে এই হৃদয়হীন  মায়রাও (পাচক)  আতিপাতি খুঁজে একটা লঙ্কাগুড়োর শিশি বের করলো ।আমরা মহানন্দে যখন সে গুড়ো আমাদের প্লেটের উপর ছড়িয়ে দিলাম, সবাই অবাক হয়ে তাকিয়ে রইলো আমাদের দিকে। তাদের এই অবাক দৃষ্টিতে প্রভাবাহ্নিত না হয়ে আমাদের খাবারের পরিমাণ দ্বিগুন হয়ে গেল।তারপরও অলিভ অয়েলের গন্ধে প্রতি অরুচি রয়েই গেল আমার এবং এত বছর পর এখনও রয়েছে। 
স্যালোনিকিতে এসে পৌছলাম। মাল খালাসের পরও দিন পাঁচেকের মতো থাকতে হবে আমাদের এই বন্দরেই, মেশিনের ছোটখাট মেরামতির জন্যে। তার অর্থ হচ্ছে মেশিনরুমে, তেল কালির জঙ্গলে আরো বেড়ে গেল আমার কাজ। বাইরের খালাসীদের কাজও নেহায়েৎ কম নয়। নোনা ধরা পুরোনে রং উঠিয়ে আবার নতুন রংএ সাজানো হলো বাক্কিসকে। খালাসীরা যে ভাবে দড়িতে ঝুলে ঝুলে জাহাজের বাইরের অংশের পুরোনো রং ঘষে ঘষে তুলে নতুন রংএর প্রলেপ নাগালো, তা দেখে এই ভীরু বাঙ্গালীর হৃদয়ে জাহাজের খোলের নীচের অংশের মেশিনরুমকে স্বর্গপূরীর মতোই মনে হলো।দু’দিন পরেই জানতে পেলাম আমাদের পরবর্তী যাত্রা এবারও খুব দুরে নয়। সিসিলি দ্বীপে। তবে এই সিসিলির যাত্রাই আমাদের ভুগিয়েছে সবচে' বেশী।
বন্দর থেকে সামান্য দূরেই শহর। গত কয়েক মাসে আনন্দ কাকে বলে, তা নিয়ে ভেবে দেখিনি একবারও। জীবন যুদ্ধের বিভিন্ন পদক্ষেপে প্রতিটি  সাফল্যের ক্ষেত্রে আনন্দ পেলেও সে আনন্দ কখনোই প্রত্যক্ষভাবে অনুভব করিনি। কোন এক  ঘোরের মাঝে ছিল প্রতিটি দিন, প্রতিটি মুহূর্ত, প্রতিটি সময়ে ক্ষুদ্র ক্ষুদ্র ভাগ।  সে আনন্দ বুকের ভেতর জমে বুকের ভেতরেই বিলীন হয়ে গিয়েছে সে ঘোরের প্রভাবে। চোখের সামনে কখনো দেখতে পাইনি। এ ব্যাপারে আমার বন্ধুটি ছিলেন আরো বেশী কট্টর। কোন বিশেষ প্রাপ্তিতে উল্লসিত হলেই অজানা, অনিশ্চিত ভবিষ্যতের দিকে আঙ্গুল দেখিয়ে সে উল্লাসকে স্তিমিত করে দিতেন। তাতে হয়তো ভালই হয়েছিল। বাস্তবতা থেকে বেরিয়ে আসার আমার প্রতিদিনের যে প্রয়াস, তাকে স্তিমিত করা ছিল সে সময়ের বিচারে অবশ্যই এক  দরকারী পদক্ষেপ।   
আনন্দ করার জন্যেই তাই একদিন এক সিনেমা হলে ঢুকলাম। ছবির নাম কি, কোন ভাষা, এসব নিয়ে ভাবার কোন অবকাশ ছিল না। টিকিট কেটেই ঢুকে পড়লাম। গ্রীক ভাষায় ডাবিং করা। জাহাজে থেকে থেকে একটা দু’টো গ্রীক বাক্য শিখে গেলেও একটি ছবি দেখে তার ভাষা বোঝার বিদ্যে থেকে আমরা „দিল্লী দুরস্তর” এর মতোই দূরে। কিন্তু সামান্য পরেই টের পেলাম, এ ছবির ভাষা বোঝাটা একেবারেই জরুরী কিছু নয়। এই „সফট পর্ণো” ছবিতে ভাষার দরকার পড়ে না। কিন্তু এই দুই লাজুক বাঙ্গালী চরিত্রের জন্যে, যার মাঝে একজন  আরেকজনের বন্ধুর বড়ভাই, এই “সফট পর্ণো“ হজম করাই কঠিন হয়ে দাঁড়ালো।একজন আরেকজনের মুখের দিকে লাজুকভাবে তাকাতে তাকাতে তাই বিরতিতে বেরিয়ে এলাম সিনেমা হল ছেড়ে। বাইরে তখন স্যালোনিকির আনন্দ সন্ধ্যায় উত্তাল শত শত মেয়েপুরুষ।
চলবে.......। 
 
