এইবার তোমায় কে পায়!

 এসো সাঁঝরমণা চত্বর
ছেড়ো ন্যাকা প্রেমের পত্তর
এনজাইম ক্ষরণ হোক বিস্তর
পিটুইটারি যাক গোল্লায়।
মনে জমছে দুঃস্মৃতির বিষ
মারণাস্ত্র হস্ত নিশপিশ
ইবলিশ ফুঁসলিয়ে ফিসফিস
মরাখেকো মগজ খায়।
পড়েছো কি নিউজ পেপার?
কি সব দারুন ব্যাপার স্যাপার!
ভায়োলেন্স মুড়োনো র‌্যাপার
রিলাক্সেশনটা জোগায়।
মুখে লালসারই থুথু
তোমার মেয়ে কলিগটা পৃথু
পারোনি হতে থিতু
অক্ষমে যে কে দাঁড়ায়!!
পকেটে এটিএম কার্ড
জেনিটালে পুষছো লাভবার্ড
মানিব্যাগে রাবারের গার্ড
রেপুটেশনের সহায়।
ক্ষুধা কে করে সংবরণ?
কোন কিচ্ছুতে নেই বারণ
কেউ শুধাবেনা কারণ
বখা সময় শুভেচ্ছায়....
তোমাকে নেবে পেতে
বল আর কি কি চাও খেতে?
মুখোসটা পর সেঁটে
এইবার তোমাকে কে পায়!!
                            
                    