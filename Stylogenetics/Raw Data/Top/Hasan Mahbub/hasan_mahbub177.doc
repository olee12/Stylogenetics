জল দরকারী

 কান্না চেপে রেখোনা
কান্না চেপে রেখোনা,
কাঁদো সুহৃদ সমুদ্র
কাঁদো ব্রাহ্মণ আর শূদ্র।
কান্না চেপে রেখোনা
কান্না চেপে রেখোনা,
কাঁদো ভ্রান্ত শঙ্খচিল
কাঁদো ছন্দের অন্ত্যমিল।
কত পুষবে বুকে আর,
অম্লনাশক পাচক ক্ষার ?
কাঁদো ব্যস্ত নাগরিক,
কাঁদো রাতের ট্রেন ঝিকঝিক।
কাঁদো উচ্ছল শপিং মল
কাঁদো শান্ত দীঘির জল,
কাঁদো সদ্য কিশোরী
কাঁদো, চৈনিক, মিশরী।
কাঁদো স্বপ্নালু তরুণ
কাঁদো নষ্ট হওয়া ভ্রূণ
কাঁদো নির্লিপ্ত নয়ন
কাঁদো উদ্দীপ্ত অয়ন।
আসো একটা দিন কাঁদি
কৃত্রিম হাসিটা আর না দিই!
মেকি সুখের চাবুক মার,
কে চায় সইতে বল আর?  
 

                    