শিশুদের জন্য বাংলায় বিনোদন চাই (গোলটেবিল বৈঠক)



একটা ছোট বাচ্চাকে যদি জিজ্ঞেস করা হয় তুমি কি ভাত খাবে, না চকলেট খাবে? সে অবশ্যই বলবে যে চকলেট খাবে। তার মানে কি আমরা তাকে ব্রেকফাস্টে, লাঞ্চে, ডিনারে চকলেট খেতে দেব? অবশ্যই দেব না। তার শরীরটা গঠন হওয়ার জন্য কিন্তু চকলেট দিয়ে ব্রেকফাস্ট, লাঞ্চ, ডিনার দিয়ে হয় না। তাকে ফল খেতে হবে, প্রোটিন খেতে হবে, ভেজিটেবল খেতে হবে, ভিটামিন খেতে হবে। ঠিক একই ব্যাপার, একটা ছোট বাচ্চাকে যদি জিজ্ঞেস করা হয় যে, তুমি কী দেখবে? সে অবশ্যই বলবে কার্টুন দেখবে এবং কার্টুন কোন ভাষায় দেখবে তার কোনো বাছবিচার নেই। ইংরেজি, বাংলা, হিন্দি যেকোনো ভাষায় দেখতে রাজি আছে। কারণ, সে ছোট বাচ্চা। সে একটা ভাষা যদি নাও জানে, সে চট করে ভাষাটা শিখে যাবে, বুঝতে পারবে।
এখন প্রশ্ন, আমরা বাচ্চাদের সেটা করতে দেব কি না। সে যদি নিজের ভাষাটা না শিখে হিন্দি ভাষা দিয়ে তার জীবনটা শুরু করে, আমি অবশ্যই দুঃখ পাব। আমাদের এত সুন্দর একটা ভাষা, আমাদের লেখাপড়াটা হবে এই ভাষায়, ভাষাটাকে চিনতে হবে, নিজের ভাষাকে প্রকাশ করতে হবে। সেই ভাষা দিয়ে শুরু না করে একটা বিদেশি ভাষা দিয়ে শুরু করছে, সেটা অবশ্যই আমাদের জন্য অপমানজনক। আমরা যাদের শিশু বলি, তাদের মস্তিষ্ক যেন বিকাশ হয়। মস্তিষ্কে অনেক কিছু সেখান থেকে ঢোকে। ওই সময়টায় আমরা যদি তাদের ঠিকমতো গড়ে না তুলি, তাহলে কিন্তু সারা জীবনের জন্য একটা ক্ষতি হয়ে যায়। হিন্দিতে ডাব করে কার্টুন দেখাচ্ছে, কেন দেখাচ্ছে? আমরা কেন দেখাচ্ছি? কিংবা আমরা উল্টো প্রশ্ন করতে পারি, ছোট বাচ্চারা তো কার্টুন দেখবেই, তাহলে আমরা বাংলায় কেন ডাব করি না?
আমাদের দেশে তিন কোটি ছেলেমেয়ে শুধু স্কুলেই পড়ে। এই তিন কোটি ছেলেমেয়ে বড় হবে, এরা দেশের দায়িত্ব নেবে। এদের ঠিক করে গড়ে তুলতে হবে। দায়িত্বটা আমাদের। কাজেই টেলিভিশনকে বাদ দিয়ে ছোট বাচ্চারা বড় হবে না। আমরা যতই বলি যে বই পড়ো, টেলিভিশন কম দেখো কিন্তু বাচ্চারা টেলিভিশন দেখবে। কাজেই টেলিভিশনে তাদের জন্য সুন্দর অনুষ্ঠান করতে হবে। আমাদের সেটা বিশ্বাস করতে হবে। চ্যানেলে যাঁরা আছেন তাঁদের সবাইকে বাচ্চাদের জন্য নিয়ম করে, হিসাব করে অনুষ্ঠান তৈরি করতে হবে। তাতে তাঁদের আর্থিক ক্ষতি হবে কি না আমি জানি না, স্পনসর পাবেন কি না সেটা নিয়ে আমার মাথাব্যথা নেই। কিন্তু এঁদের এটা করতে হবে, কারণ, এটা জাতীয় গুরুত্বপূর্ণ একটা ব্যাপার।
– মুহম্মদ জাফর ইকবাল
১৮-০৮-২০১২
