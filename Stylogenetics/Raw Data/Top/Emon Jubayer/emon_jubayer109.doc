আমার সেই রোহিঙ্গা  মা ও মেয়েটির কথা মনে পড়ছে



                        আমি রোহিঙ্গা বুঝি না ... বুঝি যে রোহিঙ্গা বালিকাটি আমার ঘরে উঁকি দেয়। আমি ওকে ডাকি। ও আসে।  এসে বসে। আমি ওর ভাষা বুঝি না।ও আামার ভাষা বোঝে না। কিন্তু মহামহিম ঈশ্বর আরও  এক ধ্বনিশূন্য নিগূঢ় ভাষা দিয়েছেন মানবচেতনায়। সময়মতো সে ভাষা সক্রিয় হয়ে ওঠে। ... আমি ওকে চকোলেট দিই। ও চকোলেট নেয়। কিন্তু খায় না। মায়ের কাছে চলে যায় দৌড়ে। মায়ের নাম তহুরা। আমি বার্মিজ /বৌদ্ধ/রাখাইন বুঝি না। বুঝি যে তহুরা ঢাকায়  চিকিৎসার জন্য এসেছে।   ঢাকায় আমাদের শান্তিনগরের বাড়িতে উঠেছে।
গত বছরের ঘটনা ...
সীমান্ত এক কৃত্রিম বিষয়। নইলে এপাড়/ওপারের মানুষের মধ্যে আত্মীয়তা তৈরি হবে কেন?  নানা কারণে  ওপাড়ের রোহিঙ্গারা টেকনাফে আসে।চিকিৎসার জন্য। টেকনাফের মানুষও যায় ওপারে । নানা কারণে।  এভাবে এপাড়ে/ওপাড়ের মধ্যে আত্মীয়তার বন্ধন তৈরি হয়। 
আমাদের পরিবারের সঙ্গে টেকনাফের একটি পরিবারের মধ্যে অনেক দিন ধরে আসা/যাওয়ার সর্ম্পক রয়েছে । সেই সূত্রেই তহুরাদের সঙ্গে আমাদের পরিচয়। 
অসুখ তহুরার। ফরসা দীঘল চেহারার এক নারী।বাইরে গেলে দেখেছি কালো রঙের বোরখা পরে যায়। ঘরের মধ্যে অবশ্য ঘরোয়া। তবে আমার সঙ্গে তহুরা কিংবা ওর মেয়ের কোনও  কথা হয় না।   আমি ওদের ভাষা বুঝি না। ওরা অনেকটা টেকনাফের ভাষায় কথা বলে। আমি তো টেকনাফের ভাষাও ঠিকঠাক বুঝিনা। তাহলে?
তহুরা এক দুপুরে রান্না করে খাওয়াল। পরিচিত পটল/আলু; আর কাতলা মাছ। অথচ কোথায় যেন স্বাদ আলাদা। রান্নার চেহারাও খানিকটা  ভিন্ন। অসাধারণ সুস্বাদু না হলেও মুখে দেওয়া যায়। খেতে খেতে ভাবলাম আহা, ঢাকায় বসে রোহিঙ্গা রান্না খাচ্ছি। 
জীবনে অনেক বার্মিজ আচার খেয়েছি। কাজেই আমি তহুরার মেয়ের জন্য চকোলেট/মিষ্টি এনে দিই, বালিকাটি তো বার্মিজই।
তো, আমি যে তহুরার মেয়ের জন্য চকোলেট/মিষ্টি এনে দিই ... তহুরা এটা খেয়াল করেছে। ওদের সঙ্গে একটি (রোহিঙ্গা) ছেলেও এসেছিল। এক বিকেলে তহুরা তাকে কোথায় যেন পাঠাল। ছেলেটি আধ ঘন্টা পর কোত্থেকে জিলাপি নিয়ে এল। তহুরা  আমাকে প্লেটে করে জিলাপি খেতে  দিল। হয়তো তুচ্ছ ঘটনা। তবে আমার মনে আছে। এখন ভাবছি এসব ঘটনা না ঘটলেই ভালো হত। 
 ... সেই রোহিঙ্গা বালিকাটি আমার ঘরে উঁকি দিত।
আমি ওকে ডেকে চকোলেট দিতাম।  
 আজ আমি এই দাঙ্গবিক্ষুব্দ সময়ে সেই রোহিঙ্গা বালিকা আর তার মাটির  কথা ভাবছি।ভাবছি   নিজের সীমাবদ্ধতার কথা। ওরা বেঁচে আছে কিনা এই অসম্ভব ভাবনাটি আমায় গ্রাস করছে।
 কাল থেকে  প্রজন্ম ৮৬র পোস্টগুলি পড়ছি। বিবিসি দেখছি। 
  প্রজন্ম ৮৬র ওপরের পোস্টে মন্তব্য করলাম: 
 কি গোঁ ধরল সরকার ...বুঝতে পারছি না! আজও ৩০০+ মানুষকে ফেরৎ পাঠিয়েছে। ওদিকে বিবিসিতে দেখলাম/শুনলাম রাইখাইন প্রদেশে এখনও গোলাগুলি চলছে। বাংলাদেশের সরকার বলছে জাতিসংঘ এখনও নাকি সীমান্ত খুলে দিতে প্রস্তাব দেয়নি। ওদের প্রস্তাব দিতে  হবে কেন?   উত্তরে প্রজন্ম ৮৬ লিখলেন: 
 ইমন ভাই ধন্যবাদ আপনার কনসার্নের জন্য। ৫০০০ হাজারের বেশি মানুষ গৃহহীন হয়ে পড়েছে। একজন গুলিবিদ্ধ অবস্থায় সীমান্ত পাড়ি দিয়ে বাংলাদেশে এসে মারা গেছে! পরিষ্কার বোঝা যাচ্ছে মায়ানমারে এদের অবস্থান সর্বোচ্চ ঝুঁকির মুখে। এমন অবস্থায় আমাদের সরকার এই মানুষগুলোর বিপক্ষে সরাসরি অবস্থান নিয়েছে, http://bdnews24.com/bangla/  প্রচন্ড হতাশবোধ করছি 
  উত্তরে আমি  লিখলাম ...
 আমিও প্রচন্ড হতাশ বোধ করছি।মিয়ানমারে আটকে পড়া এক রোহিঙ্গা পরিবারের সঙ্গে আমার যোগাযোগ ছিল। জানি না ওদের কি অবস্থা ...আমার এই কান্না নিরবই থাক। 

                    