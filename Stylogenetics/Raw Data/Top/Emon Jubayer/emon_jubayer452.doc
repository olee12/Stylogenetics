গল্প: সমান্তরাল



                        রেহানা ক্লাসে ঢুকতেই খসখস শব্দ হল। ছাত্রীরা সব উঠে দাঁড়িয়েছে। হাতের ইশারায় ছাত্রীদের বসতে বলল ।  জাহানারা আপার বদলে রেহানা আপাকে দেখে ছাত্রীরা অবাক।  রেহানা বলল, জাহানারা আপা  আজ স্কুলে আসেননি। অসুস্থ। জাহানারা আপার  ক্লাস আমি নেব। তো, আমি তো  ইংরেজি পড়াই, ...  এ্যানিওয়ে,  তোমরা এক কাজ কর। একটা আলাদা শিটে তোমাদের প্রিয় মানুষ এর নাম লিখ। চিন্তাভাবনা করে লিখবে। পনেরো মিনিট সময় দিলাম। শিটের নীচে তোমাদের নাম আর রোল নম্বর লিখে দিও কেমন।নির্জন ক্লাসরুমে আবার খসখস শব্দ ছড়াল। ক্লাস এইটের এই  সেকশানের ছাত্রীদের বেশ সুনাম আছে  । এরা যেমন শান্ত শিষ্ট, তেমনি অনেকেই আবার ভালো ছাত্রী। রেহানা এই   ক্লাসটা নেয় না, তবে কারও-কারও মুখ চেনে। সারি সারি কিশোরী মুখ; বাংলাদেশের ভবিষ্যৎ। এসব কিশোরী মন কারা শাসন করছে?  কারা এদের আদর্শ? এই প্রশ্নটি রেহানাকে ভাবায়।   আজ যখন একটা সুযোগ পাওয়া গেল-ও একটা জরিপ করে দেখতে চায়। এরা অনেক সময় অহেতুক সম্পর্কহীন দূরের কোনও মানুষকে মনের মধ্যে ঠাঁই দেয়, অথচ কাছের মানুষকে অবহেলা করে-যা অনুচিত।  পনেরো মিনিট পর একজন ছাত্রী শিটগুলি জড়ো করে রেহানাকে দিয়ে গেল। রেহানা শিটগুলি উল্টিয়ে দেখতে থাকে।  সৈয়দা উন্মে সালমা লিখেছে- আমার প্রিয় মানুষ হযরত মুহাম্মদ। ব্র্যাকেটে লিখেছে, তাঁর ওপর শান্তি বর্ষিত হোক ; হৃদিতা গোমেজ লিখেছে- আমার প্রিয় মানুষ যিশুখ্রিস্ট; সেজুঁতি বড়–য়া লিখেছে- আমার প্রিয় মানুষ গৌতম বুদ্ধ; শিউলি রানী দাশ লিখেছে- রাম; শ্যামলী সরকার লিখেছে-  শ্রীকৃষ্ণ ...বেশির ভাগ উত্তরই এ রকম। প্রথাগত। ধর্মীয় প্রভাব ছাড়াও কোনও কোনও উত্তরে পরিবার ও মিডিয়ার প্রভাব রয়েছে। যেমন,  কেউ লিখেছে ... আমার প্রিয় মানুষ বঙ্গবন্ধু শেখ মজিবর রহমান, কেউ-বা শহীদ প্রেসিডেন্ট জিয়াউর রহমান; কেউ-বা এরশাদ,  শেখ হাসিনা এবং বেগম খালোদা জিয়ার নাম লিখেছে। রেহানা দীর্ঘনিঃশ্বাস ফেলে। ম্যারাডোনা, তেন্ডুলকার,  হুমায়ুন আহমেদ-এদের নামও লিখেছে অনেকে। রেহানার হাসি পায়।  অনেকে আবার প্রিয় ব্যান্ড শিল্পীর নামও লিখেছে, যেমন প্রমিথিউস ব্যান্ডের বিপ্লব। একজন আবার আলোচিত এক নারী মডেলের নাম লিখেছে।  ফিলমস্টারের নামও লিখেছে একজন, তাও বিদেশি- শাহরুখ খান। রেহানার হাসি পেল। যেন জ্বর এলে শাহরুখ খান মাথার পাশে বসে থাকে। রোল নং -৩ লিখেছে আমার প্রিয় মানুষ ভারতের টেনিস তারকা সানিয়া মির্জা।রেহেনার হাসি পেল। রোল ৩ কার? জিজ্ঞেস করল। আমার ম্যাডাম। ফরসা, ঢেউ খেলানো সোনালি চুলের একটি মেয়ে উঠে দাঁড়াল।তুমি লিখেছ তোমার প্রিয় মানুষ ভারতের টেনিস তারকা সানিয়া মির্জা?ইয়েস ম্যাম।তুমি কি সানিয়া মির্জা পারসোনালি চেন ?না, ম্যাম।তাহলে?টিভিতে দেখেছি। বলে মেয়েটি চুপ করে থাকে।জ্বর এলে কি সানিয়া মির্জা তোমার মাথায় হাত বুলিয়ে দিয়ে যায়?মেয়েটি চুপ করে থাকে।তোমার প্রিয় খাবার  কি ওই ভারতীয় টেনিস তারকা রান্না করে দিয়ে যায়?মেয়েটি চুপ করে থাকে।তাহলে বল, জ্বর এলে কে মাথায় হাত বুলিয়ে দিয়ে যায়?মা।তাহলে?মেয়েটি চুপ করে থাকে। ভুল বুঝতে পারল কি? বস।একজনই কেবল লিখেছে- আমার প্রিয় মানুষ - আমার মা। নাম- সাদিয়া আখতার মিতা। রোল: ৯। উদ্ভট সব উত্তর পড়তে পড়তে হতাশায় ভেঙে পড়ছিল রেহানা।  এবার স্বস্তির নিঃশ্বাস ফেলল । জিজ্ঞেস করল, রোল ৯ কার?শ্যামলা মতন মিষ্টি চেহারার চশমা পরা একটি মেয়ে উঠে দাঁড়াল।তোমার নাম সাদিয়া আখতার মিতা?হ্যাঁ। রেহানা মিষ্টি করে হেসে বলল, কি? তোমার রোল এত পিছনে কেন? তোমার রোল তো প্রথম তিনজনের মধ্যে থাকার কথা। মিতা মাথা নীচু করে থাকে। কি যেন বলতে চায়, বলতে পারে না। শ্যামলা মুখে বিষন্নতার ছোঁওয়া। নারী বলেই টের পায় রেহানা কি এক গোপন দুঃখবোধ বয়ে বেড়াচ্ছে মেয়েটি। ওর পরিবার কি আনহ্যাপি? নাকি অন্য কোনও সমস্যায় ভুগছে মেয়েটি? মৃদু হেসে বলল,  আশা করি  পরের বার তোমার রোল প্রথম তিনজনের মধ্যে থাকবে ?চেস্টা করব আপা।আচ্ছা, বস।২টিফিন টাইমের আগে আরও দুটি ক্লাস ছিল। বারবার মিতার মুখটি উঁিক দিচ্ছিল। এই বয়েসেই মাকে সবকিছুর ওপরে স্থান দিয়েছে-মিডিয়া কিংবা রাজনীতি ওকে প্রভাবিত করতে পারেনি।  টিফিন টাইমে  টির্চাসরুমের বাইরে মিতাকে দেখে   ইশারায় ডাকল রেহানা। পায়ে পায়ে  মিতা এল। ভঙ্গিটা কেমন জড়োসরো আর বিনয়ী  ।  রেহানা হেসে  জিজ্ঞেস করল, সিঙারা খাবে? এস। না। আপা। শ্যামলা মুখটিতে রক্তিম আভা ছড়াল। কোথায় থাক তোমরা?মালীবাগ।কয় ভাইবোন?আমরা এক ভাই এক বোন।তুমি বড়, না ছোট?আমি বড়।ছোট ভাই কোন্ ক্লাসে পড়ে?ক্লাস টু। বাবা কি করেন?আগে বিজনেস করতেন।আর এখন?আব্বা আমেরিকার ভিসার জন্য চেস্টা করছিলেন। আমাদের ভিসা হয়ে গেছে।ওহ্ । আর মা ?আমার মা হাউস ওয়াইফ। ও। তাহলে সিঙারা খাবে না?না, আপা। ঠিক আছে, তুমি এখনও এস। ঘুরে যাচ্ছিল মিতা। রেহানা বলল, আর শোন, কোনওরকম সমস্যা হলে আমাকে বলো কেমন?মাথা নেড়ে চলে যায় মিতা। ফাইনাল পিরিয়েডের আগে ফোন আসে। রাশেদুল। বলল,  হ্যালো, রেহানা শোন, ভালো খবর আছে। যে লোকটিকে ভিসার দায়িত্ব দিয়েছিলাম, সে ফোন করেছিল, বলল, দু-একদিনের মধ্যেই   ভিসা কনফার্ম হয়ে যাবে বলল। এ নিয়ে তুমি ভেব না। দেখা হলে  ডিটেলস বলব। বলে ফোন কেটে দিল রাশেদুল।রেহানার পায়ের নখের ডগা থেকে মাথার চুলের গোড়া অবধি তিরতিরে সুখ ছড়িয়ে যায়। আহ্, এবার তাহলে স্বপ্নের দার্জিলিং যাওয়ার পথে আর কোনও বাঁধা রইল না। কত দিনের স্বপ্ন পূরণ হবে।  রিঙ্কির সর্দি-জ্বর না হলেই হয়।  কয়েকটা ক্লাস জাহানারা আপা নেবেন -এই বলে অনেক কষ্টে সপ্তা দুয়েকের  ছুটি ম্যানেজ করেছে রেহানা ।  রাশেদুলও অনেক দিনে ধরেই দার্জিলিং যাওয়ার স্বপ্ন দেখছে । আসলে রাশেদুল এক ধরনের অপরাধবোধে ভুগছে। তার কারণ আছে।  বিয়ের পর পর রাশেদুলের মা মারা যাওয়ার পর সেভাবে মধুচন্দ্রিমা যাপন করা হয়নি। তারপর সাংসারিক ব্যবস্ততার কারণে অন্য কোথাও আর যাওয়া হয়ে ওঠেনি। রাশেদুলের ফকিরাপুলে প্রেস আছে- ছুটিছাটার বালাই নেই। তা ছাড়া ম্যানেজারটিও অতি বিশ্বস্ত।  দার্জিলিং যাওয়ার স্বপ্নে বিভোর রেহানা ওর নখের ডগা থেকে মাথার চুলের গোড়া অবধি তিরতিরে সুখ অনুভব করে। ৩অক্টোবরের রোদ ঝলমলে পাহাড়ি রাজ্যটি দেখে রেহানা মুগ্ধ। ক’টা দিন যে কী ভাবে কেটে গেল। প্রচুর ছবি তুলল। প্রচুর শপিং করল। ছবির মতন শহর আর ঘরদোর দেখে রিঙ্কিও খুব খুশি। এবার পাঁচ বছরে পা দিল রিঙ্কি। দার্জিলিং যে স্বপ্নের দেশ -সেটা এই বয়েসে ঠিকই বুঝেছে। ওর বেশি ভালো লেগেছে  ট্রয় ট্রেনে চড়তে। মজা করে রেহানা মেয়েকে জিজ্ঞেস করে,  মামনি, তোমার প্রিয় মানুষ কে?বাবা। রিঙ্কি বলে। রেহানার মুখ কালো হয়ে ওঠে। আর  রাশেদুল হা হা হাসিতে ভেঙে পড়ে।সবচে মজার যেটা হল-সমতল ভূমি থেকে ৭৪০৭ ফিট ওপরে ভোর ভোর সময়ে কুয়াশা ছড়ানো ঘুম স্টেশনে পুরনো এক বন্ধুর সঙ্গে দেখা হয়ে গেল রাশেদুলের । দু’জন দুজনকে অনেকক্ষণ জড়িয়ে ধরে রাখল। জাহিদ ভাইয়ের সঙ্গে খিলগাঁও গভমেন্ট হাই  স্কুলে পড়ত রাশেদুল । স্কুল ছাড়ার পর আর দেখাসাক্ষাৎ হয়নি। রাশেদুল পরিচয় করিয়ে দিল।  জাহিদ ভাই অষ্ট্রেলিয়ায় প্রবাসী, ওখানেই ছোটখাটো ব্যবসা করে। জাহিদ ভাইয়ের বউ ব্রিটিশ, নাম আমানডা। ফরসা, টল সোনালি চুলের সুন্দরী মেয়েটি লিভারপুলের গ্রিনব্যাঙ্কে বড় হয়েছে। ওদের একটি ছেলে সিয়াম, রিঙ্কিরই সমবয়েসি, একে অন্যের ভাষা না বুঝলেও দু’জনে বেশ মিল খেতে দেখা গেল । দুটো পরিবার  মিলে মিশে গেল। জাহিদ ভাইরা এবার  বাংলাদেশ থেকেই এসেছে। দিল্লি হয়ে অস্ট্রেলিয়া ফিরে যাবে। পরের বছর বাংলাদেশ গেলে অবশ্যই শহীদবাগে রেহানাদের বাড়ি যাবে। নারী বলেই হয়তো রেহানার  আর আমানডা কৌতূহলী। দুজনের সঙ্গে সম্পর্ক ঘনিষ্ট হয়ে  উঠল। রাশেদুল আর জাহিদ ভাই রাজনৈতিক আলাপে মশগুল হলে পড়লে রেহানা আর আমানডা কথায় কথায় একে অন্যের কাছাকাছি চলে আসে। প্রত্যেক মানুষের মধ্যেই লুকিয়ে থাকে আশ্চর্য এক লুকোনো উপাখ্যান। ঘনিষ্টতায় সে উপাখ্যানটি উদঘাটিত হয়ে যায়। আমানডা বলল, আমার বাবা যখন এক সড়ক দূর্ঘটনায় মারা গেল তখন আমার বয়েস দুই।তারপর?তারপর আমার মা আবার বিয়ে করে। তখন আমার বয়স আট। তবে আমার সৎ বাবা আমাকে খুব ভালোবাসত। ভালোবাসত বলছ যে? তিনি কি বেঁচে নেই?বলছি। আমি যখন স্কুলে পড়ি তখন জেফ বলে একটা ছেলে আমাকে বড় জ্বালাত। মানে ঈভ টিজিং?হ্যাঁ। জেফরা লিভারপুলের গ্রিনব্যাঙ্কেই থাকত, আমাদের বাড়ির একটা ব্লক পরে । আমি ওই বয়েসে প্রেমের তাড়না বোধ করলেও  জেফকে পাত্তা দিতাম না। কেন? কেননা, বাবার মৃত্যুর পর আমি মায়ের কষ্ট দেখেছি; মা বলতেন  পড়াশোনাই একজনকে এই নিষ্ঠুর সমাজে বাঁচাতে পারে। তুমি অন্য মেয়েদের মতো ভেসে যেওনা।  মন দিয়ে পড়। আমি মন দিয়েই পড়তাম। কিন্তু,  স্কুল যাওয়া-আসার  পথে জেফ আমাকে বড় বড় জ্বালাত। আমি মাকে বললাম। কথাটা আমার বাবার কানে গেল, বাবা মানে আমার সৎ বাবা।হ্যাঁ, হ্যাঁ, বুঝেছি। তুমি বল। কথাটা আমার বাবার কানে যাওয়ার পর  বাবা  জেফকে খুব করে বকে  দিয়েছিল, জেফ শোনেনি, ও   ঈভ টিজিং অব্যাহত রাখে।তারপর? রেহানার নিঃশ্বাস ঘন হয়ে ওঠে। ইদানীং বাংলাদেশে ঈভ টিজিং বেড়ে গেছে। ইংল্যান্ডেও যে ব্যাপারটার ঘটে-জানা ছিল না।  আসলে,  ঈভ টিজিং সভ্যতায় নতুন কোনও ঘটনা না। আমানডা বলল, এরপর ঘটল সবচে ভয়ঙ্কর ঘটনা।  ক্রিসমাসের সময় এক পার্টিতে সবার সামনেই জেফ আমাকে জোর করে  কিস করে। আমি ওকে চড় মারি। অপমানিত বোধ করে জেফও আমাকে চড় মারে। পার্টিতে বাবা উপস্থিত ছিল। বাবা রেগেমেগে জেফের মুখে  ঘুঁষি মারে।তারপর? তারপর আর কী। টেবিলের ওপর কেক কাটার ছুড়ি ছিল । জেফ দৌড়ে টেবিলের কাছে গিয়ে ছুড়িটা নিয়ে বাবার পেটে ঢুকিয়ে দেয়। দু’দিন মৃত্যুর সঙ্গে লড়াই করে বাবা মারা যায়। ওহ্ । শরীরে শীতল স্রোত টের পায় রেহানা। ফুঁপিয়ে ফুঁপিয়ে আমানডা বলে, বিশ্বাস কর। জাহিদ না, সিয়াম না, এমন কী আমার মা না ...আমার ...আমার সৎ বাবাই আমার প্রিয় মানুষ।রেহানা কেঁপে ওঠে।৪ঢাকায় ফিরে জাহানারা আপকে ফোন করল রেহানা। রেহানারা কলকাতা হয়ে ঢাকা ফিরেছে।  জাহানারা আপার জন্য তসরের সিলক আর ধনেখালি শাড়ি এনেছে ।  স্কুলের নানান পলিটিক্স আর  ঝুট-ঝামেলার মধ্যে ওই একজনই তো সত্যিকারের ওয়েলউইশার। জাহানারা আপা  গম্ভীর কন্ঠে বললেন, তুমি এখনও কিছু জান না রেহানা?না তো! কি হয়েছে? রেহানার বুক ধক করে ওঠে।ক্লাস সেভেনের সাদিয়া আখতার মিতা-হ্যাঁ, হ্যাঁ। ওকে চিনি, সেদিন ক্লাস নিলাম,  কি হয়েছে ওর আপা?ওর কিছু হয়নি। তবে হতে পারত। কি হয়েছে আপা? প্লিজ, খুলে বলেন। রেহানার শরীর কাঁপছে। মুরাদ নামে একটা ছেলে মিতাকে স্কুলের যাওয়া-আসার সময় উত্ত্যক্ত করত।হ্যাঁ, তারপর? রেহানার নিঃশ্বাস ঘন হয়ে ওঠে।মিতা ওর মাকে খুলে বলে। তারপর থেকে ওর   মা ওকে স্কুলে দিয়ে যেত আবার ছুটির পর  নিয়ে যেত । তো,  তুমি যেদিন ইন্ডিয়া রওনা হলে সে দিনের ঘটনা। স্কুলে আসার সময় বখাটে ছেলেটা মিতাদের  পিছু নেয়, বাজে কিছু একটা কমেন্ট করে মিতাকে,  মিতার মা সহ্য করতে না পেরে বখাটের গালে চড় মারে। কাছেই একজন পেয়ারাওয়া পেয়ারা বিক্রি করছিল।  ক্রোধে জ্ঞানশূন্য হয়ে বখাটেটা পেয়ারাওয়ালার কাছ থেবে চাকু নিয়ে মিতার মায়ের  পেটে চাকু ঢুকিয়ে দেয়। সেদিনই হাসপাতালে মারা যান মহিলা।ওহ্ না! রেহানার শরীর অবশ হয়ে আসে।  জান রেহানা, মহিলা মিতার নিজের মা না, সৎ মা। সৎ মা? কি বলছেন আপনি? হ্যাঁ, সৎ মা। মিতার জন্মের দু’বছর পর মা মারা যায়। ওর বাবা আবার বিয়ে করে। মিতার এক সৎ ভাই আছে। রেহানা অবশ বোধ করে। আশ্চর্য! মহিলা মিতার সৎ মা! সৎ মা ছিল মিতার প্রিয় মানুষ। গোটা ক্লাসে সেদিন একমাত্র সত্যি কথা মিতাই লিখেছিল। সবাইকে হারিয়ে দিয়েছিল মিতা ...পাশাপাশি আমানডার মুখটিও ভেসে উঠল। দীর্ঘশ্বাস ফেলল রেহানা। ভীষণ কান্না পাচ্ছে ওর। শাড়ির আঁচলে চোখ মুছে  বলল, শুনেছি মিতারা মালীবাগে থাকে। চলেন না আপা, মিতাদের বাড়ি যাই। ওদের পরিবারকে  সান্ত্বনা দিয়ে আসি। জাহানারা আপা বলল, মিতারা গতকালই আমেরিকা চলে গেছে। অনেক দিন ধরেই যাওয়ার কথা ছিল নাকি। ইস্, মেয়েটার সঙ্গে আমার আর দেখা হবে না। ও আমার খুব প্রিয় মানুষ। ওর জন্য দার্জিলিং থেকে একটা গিফট এনেছিলাম। ব্রোঞ্জের একটি দেবীমূর্তি।  গিফট আর দেওয়া হল না। সন্ধ্যার আগেই জাহানারা আপা এসে শাড়ি নিয়ে চলে গেলেন।   মিতার মুখটি ভুলে যেতে সংসারের কাজে ব্যস্ত হয়ে পড়ে রেহানা। কাল থেকে আবার স্কুল। ক্লাসরুমে কি টিচার্সরুমের বাইরে কিংবা স্কুলপ্রাঙ্গনে  মিতাকে কখনও দেখবে না রেহানা। তবে মাঝে-মাঝে মিতার কথা মনে খুব মনে পড়বে ... খুব মনে পড়বে। তখন ...তখন ...সমান্তরাল আরেকটি ঘটনার কথাও মনে পড়ে যাবে রেহানার ... 

