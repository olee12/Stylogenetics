৪ দলীয় জোট সরকারের আমলে কতিপয় শিবির কর্মী আমার এক কবি বন্ধুকে যে কারণে বান্দরবানের এক পাহাড়ের চূড়ায় নাজেহাল করেছিল।


 
                        “চোখ দুটি যদি ঢেকে দেওয়া যেত তা হলে তারা তাই নির্দেশ দিত। দেখার অধিকার থেকেও বঞ্চিত করা হত। অথচ,এরা জানে না যে এরা মধ্যযুগীয় রীতিনীতি অনুসরণ করে করে এরা ভাঁড় হয়ে উঠেছে। যেমন ছেলেবেলায় আমি হরর মুভি দেখে ভয় পেতাম-এখন হরর মুভিকে মনে হয় কমেডি! আমরা এখন ধর্মের নামে ধর্মীয় কমেডিকে প্রশয় দিচ্ছি!”
 শামীম শামস। তরুন কবি। আজকাল অবশ্য ব্যাঙ্কের চাকরির দায়ে লেখা কমে আসছে ওর -তবে  সময় পেলেই আগাগোরা রোমানটিক বলেই খুব ঘুরে বেড়ায় ও । সিলং-জাফলং-রুমা-কুয়াকাটা। ঘুরে এসে আমার ঘরে বসে চা খেতে খেতে সে কাহিনী বলে। কোথায় কী দেখল। 
 ২
 তো, সেবার শামীম গিয়েছিল বান্দরবান। 
সময়টা ৪ দলীয় জোট সরকারের আমল; যখন বান্দরবানের পাহড়ে পাহাড়ে শিবির কর্মীরা আস্তানা গাড়ছিল পাহাড়ি অঞ্চল থেকে আদিবাসীদের নিশ্চিহ্ন করার হীন অভিপ্রায়ে কিংবা সেখানে মওদুদীবাদ প্রতিষ্ঠার লক্ষ্যে।  তাদেরই খপ্পড়ে পড়েছিল শামীম।  শামীমকে তারাই নাজেহাল করেছিল।  
কী ভাবে? 
বলছি। 
সড়ক ছেড়ে পাহাড়ি পথে নেমে গিয়েছিল শামীম। কবিরা কখনও সোজা পথে হাঁটে কি? যেমন হয়-উচুঁনিচু পথ। রোদ। পথের পাশে বাঁশঝাড় ও চেনা-অচেনা সব বৃক্ষ। তার ভিতরে হাজার বছরের পুরনো এক বৌদ্ধ মন্দির। পথের এক পাশে পাহাড়ের লাল গা, অন্যপাশে গভীর খাদ। মাঝে মাঝে সাঙ্গু নদীর  রুপালি ঝিলিক চোখে পড়ে। পথে চলেছে মারমা-মুরং বম- ত্রিপুরা প্রমূখ নৃগোষ্ঠীর মানুষ। মায়ের পিঠে হলুদাভ মঙ্গোলয়েড শিশু। কারও কাঁধে বাঁশের মাচা, কারও হাতে ঝুড়ি। বাঁশবন থেকে উড়ে যায় কী এক পাখি। আর আকাশের রংটি ছিল নীলাভ। শামীমের রোমানটিক কবিমন দু’চোখ ভরে দেখছিল পাহাড়ি প্রকৃতি।  সবচে বড় কথা নির্জনতা। এই অটুট নির্জনতা কবির প্রিয়-শহরে যা দূর্লভ। একটা কবিতার জন্মও হচ্ছিল ওর অন্তরে-
 কে যেন বলেছিল নির্জনতা তোমার শরীরে
রয়েছে  নৈঃশব্দের অটুটু বুনন 
যা আমি ভালোবাসি ভোরে ও দুপুরের শেষে
রোদও আজ নৈঃশব্দের প্রতিনিধি হয়ে রয়েছে 
পাখিও রোদের কিরণ মেখে হয়ে গেছে যৌবনা 
আমাকে নাও না বিচ্ছুরিত রোদের কণা
প্রাকৃতিক উৎসের গর্ভে, ঝর্ণামূলে 
নিহিত শীতল পাথরের কাছাকাছি
হে রোদ; আমি আর পারছি না 
পাথরের দেওয়ালের ভিতর বসবাস করে 
আমিও ক্রমেই হয়ে উঠছি পাথর!
 পূর্বাহ্ণের ইষৎ কড়া রোদের ভিতর হাঁটতে হাঁটতে হাঁপাচ্ছিল শামীম। মারমাদের একটি পাহাড়ি গ্রাম পেরিয়ে পাকদন্ডী বেয়ে একটি পাহাড়ের  চূড়ায় উঠে এসেছে ও । চূড়াটি সমতল। ঘাস আছে। একটি কৃষ্ণচূড়া গাছ। ওপাশে একটি টিনের  ঘর। ভাদ্র মাস। ঘামছিল শামীম। ওর হলুদ রঙের টি-শার্টটা ভিজে গেছে। প্রচন্ড পানি পিপাসা পেয়েছে। এখানে কারা থাকে? এখানে পানি পাওয়া যাবে কি? ভাবতেই চোখের নিমিষে ঘরের ভিতর থেকে  কয়েকজন যুবক বেরিয়ে এল। যুবকদের মুখে চাপদাড়ি। পরনে পায়জামা-পাঞ্জাবি; কারও কালো, কারও সাদা। একজন জিজ্ঞেস করে, কে আপনি? এই খানে কী করেন? কন্ঠস্বরটা কর্কস ।
শামীম খানিকটা ঘাবড়ে গিয়ে বলল, কিছু না। ঘুরে দেখতেছি।
ঘুরে দেখতেছি মানে? কী দেখেন আপনে!
নাঃ,মানে ...মানে  আমি ঢাকা থেকে আসসি। ঘুরতে। শামীর বোঝানোর চেষ্টা করে।
একা? কন্ঠস্বরে সন্দেহ।
হ্যাঁ।
উঠছেন কই?
হোটেলে। শামীম হাত তোলে। কারা এরা? হরকাতুল জেহাদ নয়তো?
আরেকজন জিজ্ঞেস করল, আপনে কী করেন? কন্ঠস্বর উগ্র। 
আমি ব্যাঙ্কে চাকরি করি। ওর গলা শুকিয়ে এসেছে।
কোন্ ব্যাঙ্ক?
ব্যাঙ্কের  নাম বলল শামীম। প্রথম শ্রেণির প্রাইভেট ব্যাঙ্ক। সবাই এক নামে চেনে। নামটা শুনে দাড়িঅলা যুবকেরা খানিকটা নরম হল মনে হল। শামীম পানি খেতে চাইল। একজন ভিতরে গেল। শামীম রুমাল বার করে ঘাড় মুছল। আশ্চর্য! ভিতরে বসতে বলল না। কারা এরা? শিবির নয় তো? নাকি হিযবুল তাহরির!
যে যুবকটি ভিতরে গিছল একটুপর সে একটা গ্লাসে পানি এনে দিল। শামীম ঢকঢক করে পানি খায়।  পানি খাওয়া হলে অন্য একজন পুরনো কথা তুলল-একা একা ঘুরে দেখতেছি বললেন? কী দেখেন আপনি? 
এই মানে- বড় সুন্দর জায়গা। শামীম কাঁধ ঝাঁকায়।
এই জায়গা সুন্দরের কী হইল? কন্ঠস্বরে কর্কস শ্লেষ।
মানে-শামীম কী বলবে।
 ৩
 আমি শামীমের জড়োসরো অবস্থাটা কল্পনা করতে পারি। একপাল মূর্খের সামনে পড়েছিল। বান্দরবানের নির্জনতায় অবগানের জন্য কত নারী কবি কত পুরুষ কবি ঢাকা কিংবা অন্য শহরে চাকরি কিংবা সংসারে বন্দি হয়ে নিভৃতে  কাঁদেন-আমি জানি। আর মূর্খের পাল বলল-এই জায়গা সুন্দরের কী হইল!
পার্থক্য এখানেই। 
আর এই পার্থক্যটা অনেক বড়। 
 ৪
 শামীম আমার সামনে বসে আছে।  এইমাত্র চা শেষ করে সিগারেট ধরাল। বলল। তখনও বুঝিনি ওরা কারা। পরে বোঝার পর সামান্য টেনশন ফিল করি।ওদের বোঝানো গেল না একটা মানুষ কোনও কারণ ছাড়াই প্রকৃতিতে ঘুরে বেড়াতে পারে। যা হোক, ক্ষাণিক ক্ষণ পর আরও কিছু প্রশ্ন করে ওরা আমাকে ছেড়ে দিল। পাহাড় থেকে নামতে নামতে আমি ভাবলাম, জার্মান রোমানটিসিজম কথা। গেটে যে আন্দোলনকে প্রভাবিত করেছিলেন। যে আন্দোলনের ফলে হেগেলএর জন্ম হল। হেগেলের কারণে মার্কস-কে পেল বিশ্বসভ্যতা । আর, আমরা পেলাম রবীন্দ্রনাথকে। এখন মুশকিল হল, জায়ামাত-শিবির আগাগোড়া অ্যান্টি-রোমানটিক। যে কারণে তারা বলতে পারল, এই জায়গা সুন্দরের কী হইল? সুন্দরের মানে তারা বুঝে না। তারা বান্দরবান থেকে মারমা-মুরং বম- ত্রিপুরা প্রমূখ নৃগোষ্ঠীর মানুষদের নির্বাসিত করতে চায়। মানুষের সৌন্দর্য বোঝেনা বলেই। এ্যানি ওয়ে, দেশে এখন রোমানটিসিজম তীব্র জোয়ার চলছে। দেখবেন জায়ামাত-শিবির  উড়ে যাবে । 
মানে? আমি শামীমের দিকে তাকালাম। 
শামীম বলল, জার্মান রোমানটিকদের মত বাংলাদেশের ইয়ং জেনারেশন একটা রোমানটিক বিপ্লব করছে। এই ইয়ং জেনারেশনই তো কুয়াকাটা আবিস্কার করল। তাই না? কুয়াকাটা তো তিরিশ বছর আগেও ছিল। তখন আবিস্কার হল না কেন? ইয়ং জেনারেশন এখন রুমা পেরিয়ে বগা লেক যাচ্ছে, ক্রিওকাডং-এর চূড়া মাপছে। এরাই নতুন ভোটার। সচেতন। রোমানটিক। দেখবেন ওরা আগামী নির্বাচনে প্রভাব ফেলবে। তখন বললাম না-জায়ামাত-শিবির অ্যান্টি-রোমানটিক, বি এন পি-র একাংশও অ্যান্টি-রোমানটিক, ছাত্রদলের অনেক সদস্যই অ্যান্টি-রোমানটিক, তারা যুদ্ধাপরাধ বোঝে না। সমস্যা এখানেই। একটা দেশের ওভারঅল উন্নতির সঙ্গে রোমানটিক বিপ্লবের সম্পর্ক ঘনিষ্ট। কুয়াকাটা-রুমায় যে এত কাঠামোগত পরিবর্তন হচ্ছে-কী জন্য? একটু আগে যেমন বললাম: গেটে-রোমানটিক আন্দোলন-হেগেল-মার্কস। কাজেই অ্যান্টি-রোমানটিক জায়ামাত-শিবিরদের বাংলাদেশে নিস্ত্রিয় করা ছাড়া পথ নেই। ওরা পুরনো ধুয়া তুলে বাংলাদেশকে পিছিয়ে দেবে। নারীকে কালো কাপড়ে ঢেকে দিতে চায়। আজ আপনার এখানে আসার সময় অল্প বয়েসী একটা মেয়েকে দেখলাম। মেয়েটার বাপ আর ভাইয়েরা মেয়েটাকে কালো কাপড়ে ঢেকে রেখেছে। কেবল চোখ দুটি খোলা। চোখ দুটি যদি ঢেকে দেওয়া যেত তা হলে তারা তাই নির্দেশ দিত। দেখার অধিকার থেকেও বঞ্চিত করা হত। অথচ,এরা জানে না যে এরা মধ্যযুগীয় রীতিনীতি অনুসরণ করে করে এরা ভাঁড় হয়ে উঠেছে। যেমন ছেলেবেলায় আমি হরর মুভি দেখে ভয় পেতাম-এখন হরর মুভিকে মনে হয় কমেডি! আমরা এখন ধর্মের নামে ধর্মীয় কমেডিকে প্রশয় দিচ্ছি! ইস্, জায়ামাত-শিবিরদের যদি বিচার করা যেত! ৭১-এ ওরা যা করেছে। ইস্।শামীমের কন্ঠস্বরে আক্ষেপ। 
আমি দীর্ঘশ্বাস ফেলি। 
 ৫
 তখনও বুঝিনি জামায়াত-শিবিরকে নিস্ক্রিয় করার অভাবনীয় একটি সুযোগ আসবে। আজ (১/১/২০০৯) “আমাদের সময়” পত্রিকায় দেখলাম-যুদ্ধাপরাধীসহ শতাধিক ব্যাক্তির দেশত্যাগে নিষেধাজ্ঞা। দেশের সকল ইমিগ্রেশন পয়েন্টে তালিকা পাঠানো হয়েছে ...
আমি শামীমকে ফোন করার জন্য সেলফোনটা তুলে নিই।
 

                    