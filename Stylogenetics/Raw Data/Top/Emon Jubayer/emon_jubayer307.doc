একদিন, ঋষি যাজ্ঞবল্ক্য



                        গঙ্গা  নদীটি ভারতবর্ষের উত্তর প্রান্তে  বয়ে চলেছে।  সুপ্রাচীন কালে গঙ্গার দুই তীরে ছিল ঘন নিবিড় অরণ্য। সেই ঘন নিবিড় অরণ্যে কেবল হিংস্র  শ্বাপদেরই বাস  ছিল না- ছিল অহিংস বৈদিক ঋষিগণের বাস।  নির্জনতাপ্রিয় ঋষিগণ  অর্ন্তমুখি হওয়ার সুবাদে বসবাস করতেন জনপদের বাইরে । তৎকালে  নদীর তীরে-তীরে গড়ে উঠেছিল  অজস্র মনোরম তপোবন।  গৃহস্থ জনপদবাসী নানাবিধ  প্রয়োজনে, বিশেষ করে শাস্ত্রীয় নির্দেশাদি অনুধাবনের জন্য  তপোবনের ঋষিদের কাছে যেত। খ্রিস্টপূর্ব ৬০০। শরৎকালের মাঝামাঝি। ঊষার শুভ্র আলোক ক্রমেই চতুর্দিকে  পরিস্ফুট হয়ে একটি আরণ্যক দিবসের সূচনা করছিল। নিদ্রা ভেঙে জেগে উঠছিল পাখিরা । ক্ষাণিক বাদেই  পাখিদের  কলরবে মুখরিত হয়ে উঠবে ঝিঁঝি-ডাকা নির্জন অরণ্য। অরণ্যময় পাতায়-পাতায় ঝরবে প্রভাতের সূর্যের আলো। শরৎকালীন ভোরের নম্র মধুর হাওয়া উড়িয়ে নেবে অজস্র শুকনো পাতা।  ঋষি যাজ্ঞবল্ক্য একটি হরীতকী গাছের নীচে পদ্মাসনে  বসে রয়েছেন। সৌম্য দর্শন ঋষি বৃদ্ধ হয়েছেন। তাঁর গৌড় বর্ণের দেহখানি  দীর্ঘকায় ও শীর্ণ। দীর্ঘ  শুভ্র কেশ পিছন দিকে টেনে  চূড়ো করে বাঁধা।  দীর্ঘ দাড়িও শুভ্র। দুখানি আয়ত  চোখ অর্ধ-মুদ্রিত। ঋষির পরনে পশুচর্মের পোশাক। অদূরে গাছপালার ফাঁকে পরিচ্ছন্ন উঠোনের পাশে একখানি পর্ণকুঠির। প্রত্যহ  ব্রাহ্মমুহূর্তে গঙ্গায়  স্নান সমাপ্ত করে  নদীপাড়ের হরীতকী গাছের নীচে এসে বসেন যাজ্ঞবল্ক্য। তারপর বহমান গঙ্গার দিকে অর্ধ-মুদিত নয়ানে চেয়ে থাকেন। যাজ্ঞবল্ক্য সত্যদ্রষ্টা ঋষি। গঙ্গার গৈরিক জলস্রোতের দিকে তাকিয়ে থাকতে-থাকতে  প্রায়শ এই সত্যদ্রষ্টা ঋষির ব্রহ্মজ্ঞান হয়। তখন বাহ্যবস্তুর বোধ থাকে না। যাজ্ঞবল্ক্য ঋষি বিশ্বামিত্রের বংশধর। পিতা চারায়ন। জননী সুনন্দা। তপোবনের  শ্রেষ্ঠত্বের আসনটি তাঁরই। গঙ্গাপাড়ে হরীতকী-অর্জুনসহ নানাবিধ বৃক্ষের সারি। গাছের নীচে শিশির ভেজা শুকনো পত্রালীর স্তূপ। সহসা অপরিচিত পায়ের শব্দ শুনতে পেলেন ঋষি। মুহূর্তেই যাজ্ঞবল্ক্য পরিপূর্ণ সচেতন  হয়ে উঠলেন। পরিপূর্ণ দৃষ্টিতে তাকালেন।  একটি তরুণ এদিকেই আসছে। দীর্ঘকায়, বলিষ্ট গড়ন। গৌরবর্ণ। দীর্ঘ কুঞ্চিত কেশ কাঁধের দু'পাশে বিন্যস্ত, প্রশস্ত ললাট, চোখে প্রখর দীপ্তি। পরনে রাজবেশ। কাঁধে তীর-ধনুক। তরুণটি যাজ্ঞবল্ক্য কে  দেখে থমকে দাঁড়াল।  তারপর ঋষিকে ভক্তিভরে প্রণাম করল। যাজ্ঞবল্ক্য প্রণাম গ্রহন করলেন। তারপর  মধুর কন্ঠে জিজ্ঞাসা করলেন, বৎস, তোমার পরিচয়?ঋষির  নিকটে এসে তরুণ অত্যন্ত বিনয়ের সঙ্গে বলল, আমার নাম রাহুল। আমার পিতার নাম  বীরেন্দ্র। তিনি  কাশ্যপ  গোত্রের গোষ্ঠীপতি।  তপোবনে আগমনের হেতু?রাহুল বলল, আমার পিতা বৃদ্ধ হয়েছেন। আসছে বসন্তে আমি  কাশ্যপ  গোত্রের অধিপতি নির্বাচিত হব । আমি  আমার পিতার নির্দেশেই আপনার কাছে এসেছি।তার কারণ? আমি যেন  প্রজাবৎসল  গোষ্ঠীপতি  হতে পারি সেজন্য আমাকে উপদেশ দান করুন।  যাজ্ঞবল্ক্য গভীর চিন্তায় আচ্ছন্ন হলেন। এরা রাজপুত্র। এদের জন্ম  স্বর্ণের পালঙ্কে। গভীর আনন্দের সরোবরে অবগাহন করে  এদের বাল্য ও যৌবন অতিবাহিত হয় । জীবনের দুঃখকষ্ট সম্পর্কে এদের তেমন প্রত্যক্ষ অভিজ্ঞতা নেই;  যৌবনে এরা বিনা পরিশ্রমে  পৈত্রিক রাজত্ব লাভ করে স্বৈরাচারী হয়ে ওঠে। মূঢ় মন্ত্রীর পরামর্শে দরিদ্র প্রজার উপর অত্যধিক করারোপ করে। সেই অর্থে  ভোগ বিলাসে মত্ত হয়। শান্তিপূর্ণ পথ পরিহার করে তুচ্ছ কারণে পাশ্ববর্তী রাজ্যের সঙ্গে  যুদ্ধে লিপ্ত হয়। এদের শরীরে রজঃ ও তমোগুণের প্রাবল্য ; এই কারণে এদের হৃদয়ও সংর্কীণ। এদের যথাসময়ে যথার্থ জ্ঞানলাভ না-হলে রাজ্যের প্রজাকূলের জীবনে দুঃখ-দুর্দশার অন্ত থাকে না। এই সমস্ত কথা ভেবেই সত্যদ্রষ্টা ঋষি এক পরমমন্ত্র উচ্চারণ করলেন: ইশাবাস্য মিদং সর্বং যৎ কিঞ্চ জগত্যাং জগৎ।তেন ত্যক্তেন ভুঞ্জীথা মা গৃধঃ কস্যস্বিদ্ধনম ।।রাহুল অপেক্ষা করে। পাতার ফাঁকে তার মুখে তির্যকভাবে রোদ এসে পড়েছে। তার মুখে বিন্দু বিন্দু ঘাম ফুটে উঠেছে। তাকে কেমন বিভ্রান্ত দেখায়। তার কারণ আছে। তপোবনের দেবভাষাটি তার আয়ত্মে নেই। সে রাজপুত্র । সে অসিচালনায় সিদ্ধহস্ত বটে, তবে আরণ্যক মুনিঋষিদের  দেবভাষাটি  এখনও তার আত্মস্থ হয়নি। যাজ্ঞবল্ক্য  রাহুলের মনোভাব যথার্থই উপলব্দি করতে পারলেন। তিনি মৃদু হেসে বললেন, আমি যা বললাম তার অর্থ হল: এই চলমান পৃথিবীতে যা চলছে তা ঈশ্বর দ্বারা আবৃত বলে জানবে এবং ত্যাগের সঙ্গে ভোগ করবে। শ্লোকটির অর্থ উপলব্দি করে রাহুল অভিভূত হয়ে পড়ে। ঝুঁকে সত্যদ্রষ্টা ঋষির   পদধুলি গ্রহন করে। তারপর উঠে দাঁড়িয়ে গভীর আবেগে বলল, হে প্রজ্ঞাবান ঋষি, আমি আমৃত্যু আপনার উপদেশ স্মরণ রাখব এবং অক্ষরে অক্ষরে তা পালন করার চেষ্টা করব।  ইশাবাস্য মিদং সর্বং যৎ কিঞ্চ জগত্যাং জগৎ। তেন ত্যক্তেন ভুঞ্জীথা মা গৃধঃ কস্যস্বিদ্ধনম  ... এই শ্লোকটি রয়েছে ইশ উপনিষদে। শ্লোকটি ঋষি যাজ্ঞবল্ক্য রচিত কিনা সে বিষয়ে আমি নিশ্চিত নই। তবে সেরকম অনুমান করা একেবারেই অমূলক হবে না। কেননা,  সুকুমারী ভট্টাচার্য লিখেছেন: “শতপথব্রাহ্মণ এবং বৃহদারণ্যকোপনিষদ এঁর (অথার্ৎ ঋষি যাজ্ঞবল্ক্যর) রচনা। প্রাচীন ভারতীয় চিন্তাধারা গঠনের ব্যাপারে যাজ্ঞবল্ক্যর  দান প্রচুর ও তাৎপর্যপূর্ণ।” (প্রাচীন ভারত: সমাজ ও সাহিত্য। পৃষ্ঠা:৪১ ) 

