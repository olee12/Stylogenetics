গল্প: তিনটি উদম শিশু



                        মাসখানেক ধরে নাসরীনের চারপাশে ভৌতিক সব ঘটনা ঘটে যাচ্ছে। তারই গা শিরশিরে বর্ননা দিয়ে যাচ্ছে নাসরীন:  বললে তুমি বিশ্বাস করবে না ফিরোজ, আমি নিজের চোখে দেখেছি।কি দেখেছ? ফিরোজ জিজ্ঞেস করে। তার অস্বস্তি হয়। শিশু। নাসরীন বলল।শিশু?হ্যাঁ, শিশু, উদম শিশু। উদম শিশু? কি বলছ! ফিরোজ বিস্মিত হয়ে যেতে থাকে।হ্যাঁ, একেবারে উদম, মানে, ন্যাংটো।কি সব যা তা বলছ ?যা দেখেছি, তাই বলছি। মোটেও বাড়িয়ে বলছি না। শিশুরা একজন না তিনজন।তিনজন?হ্যাঁ। তিনজন উদম শিশু। আজও সকালবেলায় বাথরুমের দরজা খুলতেই  ‘মাগো’ বলে চিৎকার করে উঠে জোরে  দরজা বন্ধ করে  পিছিয়ে আসে নাসরীন। প্রচন্ড শব্দ হওয়ায়  ফিরোজ বিরক্ত বোধ করে। তার চোখমুখে  দুশ্চিন্তার গভীর ছাপ।  নাসরীনের মানসিক ভারসাম্য দিনদিন লোপ পাচ্ছে।  সে ভারসাম্যহীনতা ফিরোজের ভিতরেও ক্রমেই সংক্রমিত হয়ে যাচ্ছে।  একা থাকলেই নাসরীন  শিশুদের দেখতে পায়; একজন নয়, তিন-তিনটে শিশু- তিনটে শিশুই নাকি উদম আর তাদের গায়ের রং কালো। ব্যাপারটা  প্রথম প্রথম  ফিরোজ হেসে উড়িয়ে দিলেও নাসরীনের কালো ছোপ পড়া শুকনো মুখচোখ দেখে ইদানীং তার মধ্যেও এক ধরনের সংশয় সৃষ্টি হয়েছে।  নাসরীনের হ্যালুসিনেশন হচ্ছে না তো? একজন মানসিক রোগ বিশেষজ্ঞের সঙ্গে কি আলোচনা করব? এইসব ভেবে ভেবে  দিশেহারা বোধ করে  ফিরোজ। নাসরীনকে জিজ্ঞেস করে, শিশুদের আমি বা তৃণা দেখি না, কেবল তুমিই দেখ কেন? নিস্তেজ কন্ঠে নাসরীন উত্তর দেয়, আমি কী করে বলব কেন তোমরা দেখ না কেবল আমিই দেখি।ফিরোজ দীর্ঘশ্বাস ফেলে। মাত্র দু’মাস হল ওরা এই নতুন ফ্ল্যাটে উঠে এসেছে। বিয়ের পর থেকে মোটামুটি  সুখিই ছিল ওরা । সেই সুখ  এখন টুটে গেছে। অফিসের কলিগ আজফার এই নতুন ফ্ল্যাটটার খোঁজ দিয়েছিল- ফ্ল্যাটটা আসলে আজফারই কিনতে চেয়েছিল, শেষ পর্যন্ত টাকা যোগার করতে পারল না বলে বড় আক্ষেপ করেছিল সে । ঠিক ওই সময়ই অনেকটা কাকতালীয় ভাবেই মুন্সিগঞ্জের পৈত্রিক সম্পত্তি ভাগ-বাঁটোয়ারা হয়ে  কিছু টাকা এল ফিরোজের হাতে। অবশ্য নাসরীনের নামেই চৌদ্দশো স্কয়ার ফুটের ছিমছাম ফ্ল্যাটটা রেজিস্ট্রি করেছে।আজফার-এর সঙ্গে নাসরীনের মানসিক সমস্যাটি নিয়ে আলোচনা করবে  কিনা ভাবল একবার।  অফিসের সংকীর্ণ দলাদলি, নানান ঝঞ্ছাট আর  সিবিএ নেতার ধমকানির ভিতর ফিরোজ-এর  প্রকৃত সুহৃদ তো ওই একজনই ।শেষ পর্যন্ত নাসরীনের মানসিক বিভ্রমের কথাটা  আজফারকে আর বলা হল না । তার কারণ আছে। নাসরীন ফ্ল্যাটে আর থাকতে চাইছে না। এখন কিছু ছাড় দিয়ে হলেও ফ্ল্যাট বেচে দিতে হবে- নইলে পুরো বত্রিশ লাখ টাকাই গচ্চা যাবে। এক্ষেত্রে বায়ার হিসেবে আজফারই বেস্ট চয়েস।  লামসাম একটা টাকা ডাউন পেমেন্ট হিসেবে দিয়ে মাসিক কিস্তিতে পেমেন্ট করবে আজফার।  তবে এ রকম সিদ্ধান্ত নিতে  বিবেকে বাঁধছে না ফিরোজের। কেননা, নাসরীনের যে মানসিক সমস্যাটি হচ্ছে সেটি আজফার-এর বেলায় নাও হতে পারে। তমালছায়া হাউজিং প্রকল্পটি মাদারটেক-এ। দেড় বিঘা জমির ওপর সাদা আর লাল রঙের মনোরম ছ’তলা দালান। সামনে চওড়া রাস্তা। পুব দিকে বিশাল ঝিল। সারাক্ষণই ঝিরঝির করে হাওয়া বইছে। ঢাকা শহরের মাঝমধ্যিখানে এ রকম নির্জন গ্রামীণ পরিবেশ বিরল। আগে নাকি এখানে বস্তি ছিল। আজ  অবশ্য কথাটা বিশ্বাস করা কঠিন।  হাটবাজারও কাছে। সবচে বড় কথা, কাছেই একটি  কিন্ডারগার্ডেন স্কুল রয়েছে। নাসরীন সকালবেলায় তৃণাকে স্কুলে দিয়ে আসে।   আত্মীয়স্বজন যারাই ফ্ল্যাটি দেখছে, ফিরোজ টের পায়, তারা সবাই সৌভাগ্য দেখে গোপনে দীর্ঘশ্বাস ফেলছে। তো, ফ্ল্যাটে ওঠার পর থেকে নাসরীনের সুখ আর নেই। দিনদিন ভৌতিক শিশুদের দেখে মানসিকভাবে ভেঙে পড়ছে নাসরীন। নাসরীনের মানসিক বিপর্যয়ের কারণ কি হতে পারে? তমালছায়া প্রজেক্ট  নিয়ে খোঁজখবর নিতে শুরু করে ফিরোজ । ইন্টারনেটে পুরনো  দৈনিক পত্রিকা ঘেঁটে দেখবে বলে অফিসে  লাঞ্চের সময় ক্যান্টিনে না গিয়ে আই টি ডিপার্টমেন্টে গিয়ে কম্পিউটারের সামনে বসে। একটি বিখ্যাত দৈনিকের ২০০৭ সালের  আর্কাইভ থেকে ইন্টারনেট সংস্করণগুলি  একে একে ব্রাউজ করতে থাকে। বুক কাঁপছিল তার। কেঁচো খুঁড়তে না আবার সাপ বেরিয়ে আসে? চাপা উদ্বেগ টের পায় সে। তমালছায়া প্রজেক্ট অফিসারের মুখে শুনেছিল -মাদারটেক এর তমালছায়া হাউজিং প্রকল্পটির কাজ আরম্ভ হয় ২০০৭ সালের অগাস্ট মাসে।   জিজ্ঞেস করেছিল, আপনাদের প্রজেক্টের আগে নাকি এখানে বস্তি ছিল-  মোল্লার বস্তি না কী যেন নাম- সে বস্তির কী হল?  প্রশ্নটা করতেই প্রজেক্ট অফিসার মি: শফিকুল অবশ্য এড়িয়ে গিয়েছিলেন। তমালছায়া  প্রকল্পটির জমি অধিগ্রহনের সময় কি কোনও  মর্মান্তিক ঘটনা ঘটেছিল? যেমন হয়ে থাকে? ঢাকা শহরের যত্রতত্র গজিয়ে ওঠা ফ্ল্যাটবাড়ির জমির পিছনে থাকে জোর-জবরদস্তি আর বঞ্চনার ইতিহাস, অধিকাংশ ক্ষেত্রেই ফ্ল্যাট কেনার সময় কালো টাকা লেনদেন হয় ।   ফিরোজরা দু-ভাই এক বোন। বড় ভাই বাশার একটা ইন্সুরেন্স কোম্পানীতে চাকরি করে,  থাকে মীরপুর ১০ নম্বরে; ছোট বোন হোসনে আরার শ্বশুরবাড়ি কুমিল্লা শহরে। দু-ভাই একজোট হয়ে ছোট বোনকে তার পৈত্রিক সম্পত্তি বঞ্চিত করেছে। মুন্সিগঞ্জের প্রোপার্টি ভাগ-বাটোঁয়ারার সময় কুমিল্লা থেকে ঘনঘন ফোন করত হোসনে আরা। মোবাইল অফ করে রাখত ফিরোজ। তাতে টেনশন বাড়ত, ছোট বোনকে ভালোবাসত-সেই গ্লানিও ছিল।  তখন নাসরীনই ফিরোজকে বলল- তোমার ছোট বোনকে বল যে বিয়ের সময় অনেক খরচ হয়েছে, এখন আবার ভাগ কীসের!  এই কথা বলেই ছোট বোনের মুখ বন্ধ করেছিল ফিরোজ। এতে অবশ্য বড় ভাইয়ের নীরব সমর্থন ছিল, তারও অনেক ধানদেনা হয়ে গিয়েছিল, বড় ভাইয়ে  মেয়ে সাদিয়া একটা প্রাইভেট ইউনিভারসিটিতে পড়ছে, অনেক খরচ... ফিরোজ দীর্ঘশ্বাস ফেলে। নাসরীন আর মালীবাগের একতলা দু রুমের অন্ধকার- অন্ধকার ভাড়া বাড়িতে থাকতে চাইছিল না, খোলামেলা নতুন ফ্ল্যাটে ওঠার জন্য হন্যে হয়ে উঠেছিল। এ বছরই ফেব্র“য়ারি মাসে ফ্ল্যাটে উঠেছে ওরা। কিন্তু, শান্তি পেল কই?   প্রথম মাসে কোনও সমস্যা হয়নি।  মার্চ মাসের মাঝামাঝি  থেকে কখনও বারান্দায়, কখনও রান্নাঘরে, কখনও বাথরুমে, কখনও শোওয়ার ঘরে কালো রঙের উদম শিশুদের দেখতে থাকে নাসরীন । এপ্রিলের প্রথম দিকে ঘটল ভয়ানক এক ঘটনা। দুপুরের আগে তৃণাকে স্কুল থেকে আনতে নীচে নামবে নাসরীন,  ড্রইংরুমে এসেছে,  শিশু তিনটি  সোফায় পা ঝুলিয়ে পাশাপাশি  বসে নাসরীনের দিকে জ্বলজ্বল চোখে তাকিয়ে ছিল। তারপর তারা একসঙ্গে  তীব্র চিৎকার করে ওঠে। মাথা ঘুরিয়ে পড়ে গিয়েছিল নাসরীন ...১৩ মার্চ পত্রিকায় প্রথম পৃষ্ঠায় একটি শিরোনামে চোখ আটকে যায় ফিরোজের-“মাদারটেক মোল্লার বস্তিতে ভয়বহ আগুন”। ফিরোজের বুক ধক করে ওঠে। চশমা ঠিক করে মনিটরের ওপর ঝুঁকে পড়ে: ... গত বৃহস্পতিবার ভোররাতে মাদারটেক-এর  মোল্লার বস্তিতে ভয়াবহ আগুনের  সূত্রপাত হয়। সে আগুনে অধিকাংশ ঘরবাড়ি পুড়ে যায়। বস্তির অধিকাংশ বাড়িই ছিল কাঁচা । বসবাসকারীরা রিক্সা-ভ্যান চালাত কিংবা দিনমজুরের কাজ করত। আগুনে তিনটি ছোট শিশুর মৃত্যু হয় বলে জানা গেছে ...ফিরোজের মাথা টলে ওঠে, যেন ভূমিকম্পে অফিসের দালানটি দুলছে।  আইটি সেকশান-এর এই রুমটা শীততাপ নিয়ন্ত্রিত। তা সত্ত্বেও  দরদর করে ঘামতে শুরু করে ফিরোজ। সেইসঙ্গে  প্রচন্ড শীতও করতে থাকে তার । মনিটরে মাদারটেক মোল্লা বস্তির  পোড়া ঘরগুলির ছবি দেখতে দেখতে তার শরীর  ক্রমশ অবশ  হয়ে যেতে থাকে  ...

