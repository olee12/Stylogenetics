গল্প: চোরাবালি



                        লিভারপুলের একটি বাড়ির শুভ্র-কোমল বিছানায় নগ্ন দিমেত-এর নরম শরীরটি পাগলের মতো স্পর্শ করছে  মুরাদ । টার্কিশ মেয়েটির শীৎকার যেন লন্ডনে বসে  শুনতে পায় চিত্রা   ।  মাথা টলে ওঠে ওর । বাথরুমের পাশের দেওয়াল ধরে টাল সামলায়।   রনি প্রায় চিৎকার করে বলে, হোয়াট’স রং মাম? নাথিং। আয়াম অলরাইট। বলে সামলে নেয় চিত্রা। চিত্রা ইস্ট লন্ডনের লাইমহাউজের কাছে একটা টার্কিশ স্টোরে জব করে। দিমেত চিত্রার সহকর্মী। সেই সূত্রেই  দিমেতকে দেখেছে মুরাদ। ব্যাপারটা এতদূর গড়াবে কে জানত। ডিভোর্স লেটার পেয়ে  চিত্রার মাথায় আকাশ ভেঙে পড়েছে। চিত্রার বাবার হার্টের সমস্যা। মুরাদ-এর সঙ্গে ডিভোর্সের ব্যাপারটা লুকিয়ে রেখেছে চিত্রা । বৃদ্ধ বাবা ঢাকার মতো নিষ্ঠুর একটা শহরে  একা একা বেঁচে আছেন  ।  মা বেঁচে থাকলে অবশ্য দুঃসংবাদ শেয়ার করতে পারত । ডিভোর্সের পর  চিত্রা লন্ডন শহরে টিকে থাকার যুদ্ধটা একা একা  করছে। চিত্রার দুটি ছেলে। রনি ও সানি। ছেলে  দুটির  বয়েস  কম। ওদিকে খরচ বাড়ছে দিন দিন। বাচ্চাদের ভবিষ্যতের কথা ভেবে অন্ধকার দেখে চিত্রা। বাবার শরীরের কথা ভেবে  ঢাকায় ফিরতে পারছে না। বাবা প্রায়ই  ঢাকা থেকে ফোন করে। তখন কন্ঠস্বর স্বাভাবিক রেখে  কথা বলে চিত্রা। রনি আর সানির সঙ্গেও কথা বলিয়ে দেয়। মুরাদের কথা জিজ্ঞেস করেন বাবা, মুরাদ কেমন আছে রে?ভালো। তবে ব্যস্ত।  কথা মিথ্যে না। মুরাদ আসলেই    ব্যস্ত। তবে দিমেত কে নিয়ে।  দিমেত লাইমহাউজের চাকরি ছেড়ে দিয়েছে। ওরা এখন লিভারপুল থাকে। প্রথম-প্রথম ব্যাপারটাকে  মুরাদের   infatuation  ভেবেছিল চিত্রা। পরে সে ভুল ভেঙেছিল। মুরাদকে ফিরিয়ে আনার অনেক চেষ্টা করেছে। কান্নাকাটি করেছে।  লাভ হয়নি।  লন্ডন    শহরে সবাই ব্যস্ত। এই শহরে কে কাকে সাহায্য করবে? পরামর্শ দেবে? কাকেই বা বলা যায় ব্যক্তিগত পরাজয়ের কথা। চিত্রার বাবা আমিনুল ইসলাম  অবশ্য লন্ডন প্রবাসী এক আত্মীয়র কাছে মেয়ের বিবাহবিচ্ছেদের কথা জেনে যান। বৃদ্ধের বেঁচে থাকার ইচ্ছে মরে যায়। হার্টের  সমস্যা ছাড়াও ডায়াবিটিস আছে বৃদ্ধর। ডাক্তারের পরামর্শে  ফজরের নামাজ পড়ে হাঁটতে বের হন। গভীর হতাশায় ভোরে আর হাঁটতে বের হন না।চিত্রাকে ফোন করে কিছু জিজ্ঞেস করেন নি আমিনুল ইসলাম। মেয়ে যখন কিছু বলেনি ... দুঃসংবাদটা শোনার পর থেকে  বুকের ভিতরে সুতীক্ষ্ম কাঁটার দগদগে যন্ত্রণার অনুভূতি হচ্ছে। চল্লিশ বছর আগের কথা। পঁচিশ বছর বয়েসে জামালপুর জেলার দেওয়ানগঞ্জের উত্তরে  এক খালপাড়ে দুপুরবেলায় পাকিস্তানি সৈন্যদের ছোঁড়া  গুলি লেগেছিল কাঁধে। প্রচন্ড যন্ত্রণায় আমিনুল ইসলাম অজ্ঞান হয়ে পড়েছিলেন। আসন্ন স্বাধীনতার স্বপ্নে সেই যন্ত্রণা ভুলে গিয়েছিলেন। চল্লিশ বছর পর সেই যন্ত্রণা আবার  ফিরে এসেছে। এখন এই যন্ত্রণার  কি ভাবে অবসান হবে?  আমিনুল ইসলাম বিছানার ওপর বসে আছেন। এগারোটার মতো বাজে। জানালা  গলে রোদ বিছানার ওপর পড়েছে। বাতাসে  শীতের আমেজ।  বিছানার ওপর মোবাইল ফোন, খবরের কাগজ, ওষুধের বাক্স, তসবি, বাংলাদেশের ইতিহাসের ওপর একখানি বই, পুরনো ফটোগ্রাফ  এবং নানা ধরনের শাড়ি ছড়িয়ে আছে।  আজকাল চিত্রার মা বিলকিসের পুরনো ছবি  আর শাড়ি বিছানায় ছড়িয়ে রেখে বসে থাকেন আমিনুল ইসলাম। বেশিরভাগ ছবিই   সাদাকালো । সত্তর দশকে তোলা । বৃদ্ধ দেশের বর্তমান রাজনৈতিক আর অর্থনৈতিক বাস্তবতা মেনে নিতে পারছেন না বলে পুরনো ছবি দেখে স্মৃতিময় শাড়ি দেখে  পুরনো দিনে ফিরে যান।  বিলকিস কমরেড মুজাফ্ফর আহমেদের দূর সম্পর্কের চাচাতো ভাইয়ের মেয়ে। ’৭২ সালে রামপুরার একটি টিনসেডের বাড়িতে বিয়ে হয়।    ওই বছরই জনতা ব্যাঙ্কে যোগ দেন আমিনুল ইসলাম। যুদ্ধের ডামাডোলে বি এ পরীক্ষা দেওয়া হয়নি। জামালপুরের বিখ্যাত মুক্তিযোদ্ধা মিল্লাত ভাই তখন পাশে এসে দাঁড়িয়েছিলেন। কীভাবে যেন ফলস সার্টিফিকেট যোগার করে দিয়েছিলেন। তার আগে অবশ্য ব্রাঞ্চ ম্যানেজারকে স্টেনগানটাও দেখাতে হয়েছিল। কথাটা  বঙ্গবন্ধুর কানে যাওয়ায়  মিল্লাত ভাইয়ের ওপর বিরক্ত হয়েছিলেন তিনি ...হুসনা চা নিয়ে ঘরে ঢুকল।  চৌদ্দ-পনেরো বছরের শ্যামলা রঙের কিশোরী। এক বছর ধরে এ বাড়িতে আছে।  গতবছর চিত্রা এসেছিল ঢাকায়। সে সময় চিত্রাই   ওর এক বান্ধবীর  সঙ্গে কথা বলে হুসনাকে ঠিক করেছিল । চিত্রার সেই বান্ধবীর নাম  মীরা। মীরার শ্বশুরবাড়ি জামালপুর।  হুসনা জামালপুরের মেয়ে।বিছানার এককোণে চায়ের কাপ রেখে চলে যায় হুসনা।হুসনা কাজ করার আগে জমিলা নামে একজন মধ্যবয়েসি  মহিলা এ বাড়িতে কাজ করত। জমিলার দেশ   ছিল পাশের বাড়ির আজিজউদ্দিন খোন্দকার-এর  গ্রামের বাড়িতে । জমিলাকে আজিজউদ্দিন খোন্দকার-এর স্ত্রী মততাজ ভাবি ঠিক করে দিয়েছিলেন।   চিত্রা কেন যেন জমিলাকে সহ্য করতে পারেনি। গত বছর ঢাকয় এসে জমিলাকে ছাড়িয়ে দিল। মেয়ের ওপর বেশ কিছুদিন গুম হয়ে ছিলেন আমিনুল ইসলাম। তবে এই হুসনা মেয়েটি ভালোই। রান্নার হাতও ভালো। পাঁচ ওয়াক্ত নামাজ-কালামও পড়ে। তবে টিভি দেখলে এর হুঁশ থাকে না। গত এক বছরে হুসনার সঙ্গে এক ধরণের উষ্ণ বন্ধনও তৈরি হয়েছে বৃদ্ধর। দু-জনে পাশাপাশি বসে গল্প করে। জামালপুরের মেয়ে হুসনার ওই অঞ্চলেই চল্লিশ বছর আগে জীবনের মায়া ত্যাগ করে হানাদার পাকিস্তানি সৈন্যদের বিরুদ্ধে স্টেনগান তুলে নিয়েছিলেন আমিনুল ইসলাম। সেই রক্তক্ষয়ী প্রতিরোধ যুদ্ধের উপাখ্যান শোনান হুসনাকে। হুসনা  মনোযোগ দিয়ে শোনে। তবে  চোখেমুখে কেমন এক অবিশ্বাস ফুটে ওঠে। পরিবারের সবাইকে চেনা পরিচিত উঠানে লাইন করে দাঁড় করিয়ে কেউ গুলি করে মেরে ফেলতে পারে- তা যেন হুসনার বিশ্বাস হয় না।  আমিনুল ইসলাম দীর্ঘশ্বাস ফেলেন। এ  প্রজন্ম জানেই  না  যে ১৯৭১ সালে  কী বিভৎস নারকীয় ঘটনা ঘটেছিল ।বিছানার ওপর রাখা মোবাইল ফোনটা একবার বাজল। মিস কল। হুসনার বাবা । চিত্রার বিবাহবিচ্ছেদের কারণে আমিনুল ইসলাম বিষন্ন ছিলেন। এখন সে বিষন্নতা আরও  গভীর হয়ে ওঠে । বৃদ্ধ  দীর্ঘ শ্বাস ফেলেন। হুসনার আব্বা  শাহাজাহান মিঞার বাড়ি  জামারপুরের মাদারগঞ্জে । সে বলল:   হুসনার বিয়ে ঠিক। কালই ঢাকায় এসে মেয়েকে নিয়ে যেতে চায়। আমিনুল ইসলাম রাজি। হুসনা চলে গেলে অসুবিধা হবে বটে। তবুও রাজি হলেন। এক অবসরপ্রাপ্ত বৃদ্ধের আরাম-আয়েসের জন্য তো একটি কিশোরী তার জীবন বলি দিতে পারে না।  তবে হুসনা যে আর কাজ করবে না সে কথা লন্ডনে ফোন করে   চিত্রাকে বলা যাবে না  । কষ্ট পাবে চিত্রা। অবশ্য চিত্রা  জেনে যাবে। সংসারে কোনও কথা কি লুকানো যায়?   লন্ডন প্রবাসী এক আত্মীয়র মুখে মেয়ের বিচ্ছেদের কথা আমিনুল ইসলাম ঠিকই জেনে গিয়েছিলেন। একটু পর হুসনা চায়ের কাপ  নিতে ঢুকল। জানালায় রোদ। কার্নিসে কাকেরর ডাক। নীচের গলিতে রিকশার টুংটাং শব্দ। দিনগুলি কেমন নির্জন হয়ে উঠছে। পরিবেশপ্রকৃতি এখনও তেমন বদলায়নি, আগের মতোই আছে। কেবল বিলকিস বেঁচে নেই। চিত্রা ও দূরের এক ইউরোপীয় শহরে একা একা দুঃখভোগ করছে।  আমিনুল ইসলাম বললেন, তর আব্বায় ফোন করছিল রে হুসনা। কি কইল আব্বায়? হুসনা দরজার কাছে দাঁড়িয়ে যায়। তর আব্বায় কাল আইব।ক্যান?  আব্বায় আইব ক্যান? তরে নিতে। তর আব্বায় তর বিয়া ঠিক করছে। হুসনা লজ্জ্বা পায়। তারপর দ্রুত পায়ে চলে যায়। বিয়ের কথা নিশ্চয়ই জানে হুসনা। মাঝেমাঝে ফোনে দেশের বাড়ির লোকজনের সঙ্গে  দীর্ঘক্ষণ আলাপ করে হুসনা। চিত্রা যেমন লন্ডন থেকে ফোন করে। হুসনাকে  একটি মোবাইল ফোন কিনে দিয়েছেন আমিনুল ইসলাম । কোথায় যেন চিত্রার সঙ্গে মিল আছে হুসনার। চিত্রা স্কুলে পড়ার সময় জামালপুরের আঞ্চলিক ভাষায় কথা বলত। বিশ্ববিদ্যালয়ে উঠে অবশ্য পশ্চিমবাংলার ভাষায় কথা বলার চেষ্টা করতে থাকে। যেন জাতে উঠেছে। দারুণ অভিমানে  মেয়ের ওপর বেশ কিছুদিন গুম হয়ে ছিলেন আমিনুল ইসলাম। তবে শ্যামলা  মেয়েটি দিনদিন কেমন ডাগর হয়ে উঠেছে দেখে গোপনে গভীর সুখ অনুভব করতেন। চিত্রাকে নিয়ে আত্মীয়স্বজনের বাড়িতে যেতেন আমিনুল ইসলাম । মনে মনে বলতেন, এই দ্যাখো। এই আমার মেয়ে। এই আমার বাংলাদেশ। আর চিত্রার  ভাগ্যও ছিল ভালো। ঠিকই সুপাত্র পেয়ে গিয়েছিল।  পাত্র  মুরাদ আহমেদ চাকরি করে লন্ডনে । পড়াশোনাও  করেছে বিলেতে।  তবে বিয়ের পর চিত্রা পাকাপাকি ভাবে লন্ডনে সেটেল করবে বলে নিজেকে হিমশীতল  হিমঘরে অবিস্কার করেছিলেন বৃদ্ধ। আজ ভোরে চিত্রা ফোন করেছিল। আমিনুল ইসলাম ফজরের নামাজ সেরে জায়নামাজে বসে ছিলেন। দীর্ঘক্ষণ ধরে আল্লাহতালার দ্বীনদুনিয়া  সৃষ্টির উদ্দেশ্য নিয়ে ভাবছিলেন। তখন। মেয়ের সঙ্গে অনেকক্ষণ কথা হল। এক ফাঁকে আমিনুল ইসলাম  জিজ্ঞেস  করলেন, চাকরি কেমন চলছে মা?চিত্রা বলল, চাকরি ছেড়ে দিয়েছি আব্বা। কেন? আমিনুল ইসলাম-এর বুকটা ছ্যাৎ করে ওঠে। আমি টার্কিশ কোম্পানিতে চাকরি করব না আব্বা।কেন? ওরা কি দোষ করল?টার্কিশরা ভালো না বাবা।কেন টার্কিশরা ভালো না কেন? সে  অনেক কথা ।  পরে বলব। অবসর জীবনে বুঝি মানুষ একবার পিছনে ফিরে তাকায়। আজকাল অল্প অল্প করে বাংলার ইতিহাস পড়ছেন আমিনুল ইসলাম। তুর্কিরা মধ্যযুগে ভারত উপমহাদেশে শাসন করত। তারা বাংলার স্বাধীনতা চায়নি। আমিনুল ইসলাম-এর সে কথাও মনে পড়ল। বাংলায় খলজি শাসনের সময় দিল্লি শাসন করত ইলবারি তুর্কিরা। তারা বাংলায় খলজিদের স্বাধীনতা ভালো চোখে দেখেনি। দিল্লির সুলতান শামসুদ্দিন ইলতুৎমিশ ছিলেন ইলবারি তুর্কি।  তিনিও বাংলার স্বাধীতনা বরদাস্ত করেন নি। ১২২৭ খ্রিস্টাব্দে তিনি বাংলার শাসনকর্তা আইওয়াজ খিলজিকে পরাভূত করে লক্ষণাবতীকে দিল্লির প্রদেশে পরিনত করেন। কিন্তু চিত্রা তুর্কিদের সহ্য করতে পারছে না কেন?  জামাই কেমন আছে-এই প্রশ্নটি তিনি মেয়েকে  জিজ্ঞেস করলেন না অবশ্য।  জিজ্ঞেস করার ইচ্ছেও  হল না। বিয়ের পর মেয়েরা দূরে সরে যায়। পুরনো স্নেহের টান ধরে রাখা যায় না। আমিনুল ইসলাম প্রকৃতির এ নিয়ম মেনে নিয়েছেন। মোবাইল ফোনটা  বাজল।  পাশের বাড়ির আজিজউদ্দিন খোন্দকার। ভদ্রলোকের ট্রাভেল এজেন্সির ব্যবসা আছে পুরানা পল্টনে। ভদ্রলোক আজকাল চোখে কম দেখছেন বলে সে ব্যবসা এখন বড় ছেলে দেখছে। আয় ভালোই। তারপরও আজিজউদ্দিন খোন্দকার-এর আয় বাড়ানোর ইচ্ছা।  এক  বিখ্যাত ডেভেলাপার-এর সঙ্গে  নিজস্ব জমির ওপর বহুতল নির্মাণের কথাবার্তা চলছে। প্রায়ই আজিজউদ্দিন খোন্দকার বলেন, আমার ৪ কাঠা আর আপনার ৩ কাঠা। সেই সঙ্গে  ৩২ নম্বরের মল্লিক সাহেব যদি আরও ৫ কাঠা দেন তো এম এম বিল্ডার্স সর্বমোট ১২ কাঠা পেয়ে যায়।  মল্লিক সাহেব বাড়ি বড় রাস্তার ওপর। কাজেই ষোলতলা তুলতে ওদের সমস্যা হওয়ার কথা না। আপনি কি বলেন? আমিনুল ইসলাম সিদ্ধান্ত জানায়নি।  চিত্রার সঙ্গে কথা না বলে কোনও সিদ্ধান্ত দেওয়া ঠিক হবে না । সিদ্ধান্ত নিলেও অবশ্য আইনগতভাবে সমস্যা হওয়ার কথা না। অ্যাডভোকেট জাফর আলীর সঙ্গে সম্পর্ক ভালো। অ্যাডভোকেট জাফর আলী একতলার ভাড়াটে। বাড়ি জামালপুরের বকশিগঞ্জ।  সরকারি দলের ঘোর সমর্থক। ভোট দেওয়ার ব্যাপারে আমিনুল ইসলাম কে প্রভাবিত করেছিলেন অ্যাডভোকেট জাফর আলীর। আমিনুল ইসলামও অবশ্য তত্ত্বাবধায় সরকারের মাতবরিতে অতিষ্ট হয়ে উঠেছিলেন। বর্তমান সরকারকেই তখন ভোট দিয়েছিলেন। এখন আমিনুল ইসলাম বর্তমান সরকারের ওপর অতিষ্ট। সরকার তার কথা রাখেনি। জাফর আলী  অবশ্য এখনও বর্তমান সরকারের পক্ষে  সাফাই গায়। আমিনুল ইসলাম বিরক্ত হন। জাফর আলীকে এখন এড়িয়ে চলেন। তবে জাফর আলীর বউ মনিরাকে আমিনুল ইসলাম এড়িয়ে চলতে পারেন না। মনিরা সুন্দরী। ফরসা। লম্বা। বয়স চৌত্রিশ-পঁয়ত্রিশের কাছাকাছি।  ঢলোঢলো শরীর। কালো ব্লাউজের ওপাশে ভারী স্তন দুটির কল্পনা বৃদ্ধের  অবসর মুহূর্তকে রঙীন করে তোলে । মনিরাকে দেখে  আমিনুল ইসলাম  কাম বোধ করেন। যদিও তাঁর   হার্টের সমস্যার কারণে বুক ধড়ফড় করে।।  মনিরার সঙ্গে ড্রইংরুমে বসেই কথাবার্তা হয়। হুসনা তখন এদিকে আসে না। রান্নাঘরে থাকে। মাত্র চৌদ্দ বছর বয়েস হলেও বড় সেয়ানা। আজ মনিরা এল বেলা বারোটার দিকে । প্রায় দিনই এই সময়ই  আসে মনিরা। মনিরা প্রথমে রান্নাঘরে ঢুকে হুসনার সঙ্গে কীসব কথাবার্তা বলল। তারপর ড্রইংরুমে ফিরে এসে বলল, চাচা, শুনলাম  হুসনা কাল চলে যাচ্ছে । হু।ওকে ছেড়ে দিচ্ছেন? আপনার অসুবিধা হবে না? অসুবিধা হইলেও কি আর করা। হুসনার আব্বায় হুসনার  বিয়ে ঠিক করেছে?আমি হুসনার আব্বাকে বুঝিয়ে বলব?না। তার দরকার নাই। ঠিক আছে। আমি আমার বুয়াকে বলে দেব। ও এসে কাজ করে দেবে।    দেখ যদি পার।এত কম বয়েসে হুসনার  বিয়ে-মনিরা কৌশলে কথা ঘুরিয়ে নেয়। আমিনুল ইসলাম কাঁধ ঝাঁকালেন। বুক কাঁপছে। মনিরা সোফায় বসে কৌশলে আঁচল শিথিল করে দিয়েছে। কন্ঠস্বরে দুঃখী দুঃখী ভাব এনে বলে, চারিদিকে ভাড়া বাড়ছে। আপনি কিন্তু ভাড়া বাড়াবেন না চাচা। উকিল সাহেবের  ব্যবসা ভালো না। আমিনুল ইসলাম  হাসেন। আড়চোখে কালো ব্লাউজের দিকে তাকান। একা থাকার সময় এই কালো ব্লাউজই বারবার  ফিরে আসবে। এই হল বৃদ্ধের গোপন জীবন ...  মনিরা চলে যাওয়ার পর গোছল করতে যাবেন, ঠিক তখনই অচেনা নাম্বার  থেকে  ফোন এল।  বৃদ্ধের শরীরে  হিমস্রোত বয়ে যায়। একটি অচেনা পুরুষকন্ঠ বলে, কন কি  ডিসিসন নিলেন?আমিনুল ইসলাম চুপ করে থাকেন  । কি বলবেন তিনি?  ও প্রান্তে পুরুষকন্ঠ এবার ঝাঁঝিয়ে উঠল। কি হইল বুইড়া চুপ কইরা আসেন ক্যান? উকিলের বউরে চোদনের সময় তো মুখ বন রাখেন না। বস আপনার উপর কিন্তুক খেইপা আছে। কালা মজিদ একবার চেতলে-বুইঝেন কলাম!এরা এত খবর রাখে! আমিনুল ইসলাম কন্ঠনালীতে শুকনো ঝুরঝুরে বালি অনুভব করলেন। কোনওমতে বললেন, অত টাকা আমার নাই বাবা। বলতে বলতে বৃদ্ধর কন্ঠস্বর কাঁপে । সেই সঙ্গে বৃদ্ধ অবাক হয়ে ভাবলেন: যে আমি  চল্লিশ বছর আগে খুনি পাকিস্তানি সৈন্যদের বিন্দুমাত্র ভয় পাইন, চল্লিশ বছর পর আজ সামান্য ঢাকাইয়া  চাঁদাবাজকে আমি এত ভয় পাচ্ছি কেন? ভয় পাওয়ার কারণ অবশ্য আছে। মাস খানেক হল একটি স্বন্ত্রাসী চক্র বৃদ্ধের কাছে ৫০ লক্ষ টাকা চাঁদা দাবি  করছে। নইলে ...লোকটা বলল, আপনের অত টাকা নাই মানে! হায় আল্লা কয় কি। ঢাকা শহরের মইধ্যে  দোতলা বাড়ি। অখন শুল্লতলা বিলডিং বানাইতে চান। মেয়েরে ইংল্যান্ডে বিয়া দিসেন। গুলশানের নর্থসাউথে পড়াইছেন। অই বুইড়া  টেকা নাই মানে কি? আমিনুল ইসলাম  এবার ক্রোধ অনুভব করেন। ঈষৎ রূঢ়স্বরে বললেন, সত্যি বলছি আমার কাছে অত টাকা নেই।   বাড়ি ভাড়ার  টাকায় আমার সংসার চলে।  বাড়ি বিক্রি করে দ্যান। ও প্রান্ত থেকে কথাটা কেমন গম্ভীর শোনাল। পুরনো সেই যন্ত্রণা ফিরে আসে। সেই  চল্লিশ বছর আগের কাঁধে গুলি লাগার যন্ত্রণা।  চিত্রার জন্য বাড়িটা আঁকড়ে ধরে রেখেছেন। লন্ডন শহরে কখন মেয়েটার  বিপদ-আপদ হয়। মগবাজার  মধুবাগের এই বাড়িটা  হাউজবিল্ডিং থেকে  লোন নিয়ে করেছেন। লোন এখনও বাকি। সারাজীবন সরকারি ব্যাঙ্কে  চাকরি করেছেন। একজন সৎ মানুষের  অত টাকা কোথায়।আমরা অত কথা শুনবার চাই না। আইজকাইলের মইধ্যে টেকা রেডি রাখেন ... নইলে কলাম ...ও প্রাপ্ত থেকে কথাটা হুমকির মতো শোনাল।  আমিনুল ইসলাম এবার  মরিয়া হয়ে বললেন, তোমরা এক কাজ কর বাবা। আমাকে গুলি কর। আমি এখন মোড়ের ফুলকলি মিষ্টান্ন ভান্ডারের সামনে গিয়ে দাঁড়াব। তোমরা এসে আমাকে গুলি করে মেরে ফেলে রেখে যাও।  বলে ফোন অফ করে দিলেন। শরীর থরথর করে কাঁপছে। কীভাবে যেন ঘোরের মধ্যে নীচে নেমে এলেন। নভেম্বরের মাঝামাঝি। বাতাসে শীতের আমেজ। গলিতে রোদ। রিকশার ভিড়। পোড়া ডিজেলের গন্ধ। মসজিদের মাইকে  জোহরের আজান ভেসে আসে। মেয়েদের স্কুলের দেওয়াল ঘেঁষে বসে থাকা পরিচিত কলাওয়ালা হাসল। আমিনুল ইসলাম দাঁড়ালেন না। বরং আত্মমগ্ন হয়ে হাঁটতে থাকেন। শরীরের কাপুনি এখনও বন্ধ হয়নি।   ওরা কি আসবে? এসে গুলি করবে? ওদের তো ফুলকলি মিষ্টান্ন ভান্ডার চেনার কথা। আমিনুল ইসলাম মিষ্টির দোকানের সামনে এসে দাঁড়ালেন। বৃদ্ধের পরনে চেকলুঙ্গি আর পাঞ্চাবি। পায়ে স্যান্ডেল।  ফরসা মুখে  শুভ্র দাড়ি। চোখে চৌকোণ কালো ফ্রেমের চশমা। তিনি ফুটপাতের ওপর দাঁড়িয়ে আছেন ঠিকই কিন্তু তার  মনে হচ্ছে পায়ের তলায় শক্ত জমিন নেই। তার বদলে চোরাবালি। তলিয়ে যাচ্ছেন তিনি। ধীরে ধীরে। সেই সঙ্গে গোটা দেশটাও তলিয়ে যাচ্ছে। ফুটপাতের সামনে একটি মোটর সাইকেল এসে থামল। আমিনুল ইসলাম চমকে উঠলেন। মোটরসাইকেলের ওপর  তুর্কি সৈন্যদের মতো এক অশ্বারোহী যুবক বসে  । যুবকের  মাথায় সবুজ শিরস্ত্রাণ। চাঁদাবাজ? এখুনি  রিভলবার বের করবে?  বৃদ্ধ চোখ বুজলেন। ফুটপাতের ঠিক সামনে কর্কস শব্দে একটা হলুদ রঙের  ট্যাক্সি ক্যাব এসে থামল। চোখখুলে ওদিকে তাকাতেই ক্যাবের দরজা খুলে  চিত্রাকে নামতে দেখলেন। চিত্রার পিছনে রনি আর সানি। ওরা ‘গ্রানপা’, ‘গ্রানপা’ করে চিৎকার করে এদিকেই ছুটে আসছে । চিত্রা কাছে আসতেই আমিনুল ইসলাম অবাক হয়ে বললেন,  কি রে তোরা?হ্যাঁ।  দেশে ফিরে এলাম। কিন্তু তুমি এখানে কেন?মিষ্টি কিনতে এসেছি।সে কি! তোমার না ডায়াবেটিস ?আমিনুল ইসলাম  হাসলেন। বললেন,  মিষ্টি তো  আমার জন্য কিনব না। তা হলে?রনি আর সানির জন্য। বলে নাতি দুটির মাথায় হাত বুলিয়ে দিলেন।  চিত্রা হাসল। আমিনুল ইসলাম এবার দারুণ অভিনয় করে বললেন, জামাই কই রে ? জামাই আসেনি?চিত্রা বলল, তোমার সঙ্গে আমার অনেক কথা আছে। তার আগে বাড়ি চল।   

