গল্প: ভূতগ্রস্থ



                        এই মুহূর্তে আমি অস্বস্তি বোধ করছি। একটু আগে ছোটফুপুর মৃত্যুসংবাদ পেয়েছি।  দুঃসংবাদ আমার বড়বোনকে জানানো উচিৎ, কিন্তু আমি  জানাতে পারছি না। আমার বড়বোন ড্রইংরুমের সোফায় হেলান দিয়ে কার্পেটের  ওপর পা ছড়িয়ে বসে  টিভি দেখছে। ৪২ ইঞ্চি মনিটরজুড়ে জি-বাংলা। জি বাংলা দেখার সময় আমার বড়বোনকে কেমন ভূতগ্রস্থের  মতো মনে হয়; চোখ দুটি   টিভির মনিটরে আঠার মত আটকে থাকে। সে সময় ওর সঙ্গে কথা বললে ও অত্যন্ত  বিরক্ত হয়। আমি যেহেতু ওর ওপর নির্ভরশীল সে কারণে আমি ওকে বিরক্ত করি না। কাজেই  শোকসংবাদটা বড়বোনকে কীভাবে জানাব বুঝতে পারছি না। ছোটফুপুর মৃত্যুসংবাদ শোনার পর ওর প্রতিক্রিয়া কী হবে কিংবা আদৌ হবে কিনা তাও বুঝতে পারছি না। ওই টিভি দেখার কারণেই বড়বোনের সঙ্গে আমার কথা  একরকম হয়না বললেই চলে।
সুতরাং, আমি আমার ঘরে চলে আসি। 
ছোটফুপুর মৃত্যুসংবাদে মুষড়ে পড়েছি। ভেবেছিলাম ঘরটা আজ একটু গোছাবো। শরীর ও মনে অবসাদ বোধ করছি। ছোটফুপুর মৃত্যুতে বুকের ভিতরে খাঁ খাঁ করছিল। চাপা কষ্ঠ অনুভব করছিলাম- আর গ্লানি।  ছোটফুপু আমাদের ভীষণ স্নেহ করতেন। ভীষণ স্নেহময়ী মানুষ ছিলেন ছোটফুপু;    থাকতেন মেঘনা পাড়ের মোহনপুর নামে এক গ্রামে। তাঁরই ছোটছেলে আমির ফোন করে  ছোটফুপুর মৃত্যুর কথা জানাল। আমার মোহনপুর যাওয়া উচিত কিনা বুঝতে পারছি না। তার কারণ আছে। অনেক বছর হল মোহনপুর যাওয়া হয় না আমার । তা ৫/৬ বছর তো হবেই। বাবা বেঁচে থাকতে শেষবার গিয়েছিলাম, তারপর আর যাওয়া হয়নি। অথচ আমার আর আমার বড়বোনের শৈশব আর কৈশর মোহনপুরেই  কেটেছে, মা যখন মারা গেলেন, বাবা আমাদের মোহনপুরে ছোটফুপুর কাছে রেখে গেলেন; বাবা তখন চট্টগ্রামে রেলওয়েতে চাকরি করতেন ... ছোটফুপুর দুই ছেলে- কবির ও আমির; তিন মেয়ে- রাহিলা, মমতাজ ও মায়া। এই কাতারে আমরাও যুক্ত হয়েছিলাম। ছোটফুপু তাঁর সাত ছেলেমেয়ের ওপরই সমানভাবে ¯েœহ বিলাতেন। বাইরে থেকে কেউ  বুঝত না যে আমরা ছোটফুপুর সত্যিকারের ছেলেমেয়ে নই।   ... আমির ছিল আমারই সমবয়েসি। সুতরাং আমি ছিলাম আমিরের নিত্য ছায়াসঙ্গী। নৌকা বাইতে ওস্তাদ ছিল আমির। সুতরাং ওর সঙ্গে আমি কোষা নৌকায় চেপে শাপলা-শালুকে ভরা অথই  বিলের স্বপ্নরাজ্যে হারিয়ে যেতাম  । আমার বড়বোনের সমবয়েসি ছিল মমতাজ। তারা দু’জনে টইটই করে পাড়া বেড়াত। ঝাপসা হলেও আমার একটি স্মৃতি আজও মনে আছে। আমরা ছোট ছোট ভাইবোনেরা  রাত্রিবেলা বড় একটা খাটে ঘুমাতাম। ... মনে আছে, ... অনেক রাত। ঘরে হারিকেনের টিমটিমে ম্লান আলো। টিনের বেড়ায় একজন মানুষের ভৌতিক ছায়া। ছায়াটা কাঁপছে। আমার বড়বোনের জ্বর। ছোটফুপু রাত জেগে বসে আছেন মাথার কাছে  ...জলপট্টি দিচ্ছেন ...
 ছোটফুপুর মৃত্যুশোক আমার বুকের ভিতরে ভারী হয়ে উঠছে। আসলে ছোটফুপুর মৃত্যু তো আমার মায়েরই মৃত্যু। মাকে আমার সেভাবে মনে নেই। কাজেই আমার মোহনপুর যাওয়া উচিত। কিন্তু, যাওয়াটা সহজ নয়। আজই আমার চাকরির একটা ইন্টারভিউ আছে। আসলে ঠিক ইন্টারভিউ না ... আমার বন্ধু ফারুকের ফোন করার কথা। ফারুক  ওর খালুর ইন্ডেটিং ফার্মে আমার একটা জবের ব্যবস্থা করে দেবে বলেছে। আমার দীর্ঘকালীন বেকার জীবনের অবসান হওয়া জরুরি। মধ্যপ্রাচ্যের সার্বিক অবস্থা নাকি ভালো না। আমেরিকা যদি ইরান অ্যাটাক করেই ফেলে, তাহলে  পরিস্থিতি আরও জটিল হয়ে উঠবে।  দুলাভাই এ বছরই  রোজার আগে দেশে ফিরে আসার সিদ্ধান্ত নিয়েছেন।  তার আগেই আমি আলাদা হতে চাই। আমার দুলাভাইকে আমি শ্রদ্ধা করি। বিপদের সময় আশ্রয় দিয়েছেন। তিনিও আমাকে ভীষন স্নেহ করেন।  কিন্তু আমি তার সাহায্য নিতে চাই না। তাছাড়া আমি আমার বদলে-যাওয়া ভূতগ্রস্থ বড়বোনের জি টিভি (আমার বড়বোন আবার এ চ্যানেলটি বাদে এক সেকেন্ডের জন্যও অন্য চ্যানেল দেখে না) ... আমার ভূতগ্রস্থ বড়বোনের জি টিভি দেখার নেশা ঠিক মেনে নিতে পারছি না।
ভাবলাম আমিরের সঙ্গে কথা বলব কিনা। আমি মোবাইল হাতে নিলাম। ওকে সব বুঝিয়ে বললে ও নিশ্চয়ই বুঝবে। কিন্তু, সেটা ঠিক হবে না। আমির কোন যুক্তিই শুনতে চাইবে না। আমিরের হৃদয় আজও অ-নাগরিক গ্রামীণ; সেকারণেই অকপট সরল হৃদয়। মায়ের মৃত্যুকে অবহেলা করলে ক্ষমা করবে না সে। 
আমার হঠাৎ মনে হল, ছোটফুপুর মৃত্যুসংবাদ আমার বড়বোনকে  দেওয়া জরুরি। নইলে পরে আমাকে দুষবে-যদি  চৈতন্য উদয় হয়।  মানুষ বড় বিচিত্র প্রাণি। আমার বড়বোন যে পাথর, তা কিন্তু নয় ... ছোটফুপার মৃত্যুর সময় হাউমাউ করে কেঁদেছিল। ছোটফুপাও আমাদের গভীর স্নেহ করতেন। ছোটফুপার বিষয়-সম্পত্তি ভালোই ছিল; তবে আমি অনেক পরে বুঝেছি যে ছোটফুপা ছিলেন বিষয়-সম্পত্তিতে উদাসীন দরবেশ-টাইপ মানুষ । নইলে আমাদের দায়দায়িত্ব তিনি নিতে যাবেন কেন। ছোটফুপা মনে হয় আধ্যাত্মিক শক্তি অর্জন করেছিলেন। নইলে ... মোহনপুর গ্রামে হঠাৎই এক কুচকুচে কালো কুকুর দেখা গেল। সেই কালো কুকুরটা দেখার পর থেকেই আমা বড়বোনের আচরণ অস্বাভাবিক হয়ে উঠল। মুরুব্বিরা বলল, কালো কুকুর  নাকি খারাপ জিন, তাই কুকুর মারা দরকার। কিন্তু, কেউ মারতে পারে না। চোখের পলকে অদৃশ্য হয়ে যায়। ওদিকে বড় বোনের ছটফটানি কমে না।  তখন ছোটফুপা বসলেন মোরাকাবায়। সন্ধ্যায় ভীষন ঝড় উঠল। সে কি ঝড়! মনে হল আটচালা উড়িয়ে নিয়ে যাবে। পরদিন সকালে দেখা গেল বাড়ির পিছনে উঠানে আমড়াগাছের নীচে কালো কুকুর মরে পড়ে আছে আর আমার বড়বোনও সম্পূর্ণ সুস্থ স্বাভাবিক। 
বছর পাঁচেক আগে মারা গিয়েছেন ছোটফুপা । আমাদের যাওয়া হয়নি। ততদিনে আমরা চট্টগ্রাম চলে এসেছি। আর আগে আব্বা চট্টগ্রাম জমি কিনে বাড়ি করেছেন, বিয়ে করেছেন আবার । সুন্দরপুর গ্রামের সঙ্গে ধীরে ধীরে সম্পর্ক শিথিল হয়ে আসে। আমরাও সৎমায়ের সংসারে এক পরিস্থিতির মুখোমুখি হই ...
 তখন বলছিলাম ছোটফুপুর মৃত্যুতে  গ্লানি বোধ করছিলাম । তার কারণ আছে। গতবছরের মাঝামাঝি। কবির ভাইয়ের ফোন পেলাম। চট্টগ্রাম আসতে চায়; ছোটফুপুর চিকিৎসা করাবে।
আমি সে কথা বললাম  বড়বোনকে । আমার বড়বোন ড্রইংরুমের সোফায় হেলান দিয়ে কার্পেটের  ওপর পা ছড়িয়ে বসে  টিভি দেখছিল। তো, আমার বড়বোন (টিভির দিক থেকে চোখ না সরিয়ে) বিরক্ত স্বরে বলল, তোর দুলাভাই নাই। বাবা বেঁচে থাকলে না হয় এক কথা ছিল। ওদের আমি এখানে আসতে বলি কি করে। ... আমি সেকথা কবির ভাইকে বুঝিয়ে বললাম। 
 (আসলে বাবা বেঁচে থাকলেও লাভ হত না মনে হয়; আমরা সৎমায়ের বাবার বাড়ির চক্রান্তে মুরাদপুরের বাড়ি থেকে  উৎখাত হয়ে গেছি ... )
 আমি বিয়ে করব না। করলেও মেয়েটাকে জিজ্ঞেস করে নেব যে সে জিটিভি দেখে কিনা। আমি জানি মেয়েটা মিথ্যে বলবে। আসলে যে কোনও মেয়েরই জিটিভি দেখার স্বাধীনতা আছে। আমি বিয়ে করব না। 
  আমি ড্রইংরুমে এলাম।
আমার বড়বোন তখনও  ড্রইংরুমের সোফায় হেলান দিয়ে কার্পেটের  ওপর পা ছড়িয়ে বসে  টিভি দেখছিল। সুর করে একটা ছেলে বলছে: রাশি তার নাম ...। আর একটা মেয়ে হামিং করছে।  এই আমার বড়বোন  চ্যানেলটা দেখার পর থেকে আমার বড়বোন যাকে বলে Transformed । চ্যানেলটা অনেক রাত অবধি দেখে; পরের দিনও দেখে, একই পোগ্রাম। যখন দেখে না- তখন ঘুমায়। কাজেই তিরিশ বছর বয়েসেই আমার বড়বোনকে যেমনটা দেখানোর কথা সে ঠিক সেরকমই হয়েছে!
এ বাড়ির রান্নাবান্না কাজ করে বিলকিস নামে মাঝবয়েসি একটি মহিলা। দুলাভাইয়ের দেশের লোক বিলকিস;  বিশ্বস্ত; রান্নার হাত মোটামুটি। আমার বড়বোনের ছেলেমেয়েরা স্কুলে পড়ছে।  ওরা লেখাপড়া, কম্পিউটার নিয়ে ওদের জগতে মগ্ন। 
 বিলকিস রান্নাঘর থেকে বেরিয়ে এক মগ ধোঁওয়া-ওঠা দুধ-চা আমার বড়বোনের হাতে দিয়েছে। টিভির মনিটার থেকে  চোখ না সরিয়েই আমার বড়বোন মগ নিল । এরকম কাজে শিরিন আপার (আমার বড়বোনের নাম) একটি দক্ষতা তৈরি হয়েছে । 
বিলকিস রান্নাঘরে চলে গেল। 
আমি দূরত্ব বজায় রেখে কার্পেটের ওপর  বসলাম। তারপর  মৃদুস্বরে বললাম, আজ আমির ফোন করেছিল।
হু।(টিভির দিক থেকে চোখ না সরিয়ে)
ছোটফুপু মারা গেছেন। 
ও। এবার আমার দিকে তাকাল। যেন কথাটা বুঝতে চেস্টা করল। তারপর টিভির দিকে চোখ সরিয়ে নিল। চায়ে চুমুক দিতে যাবে, গরম বলে দিল না। 
আমি মোহনপুর যাচ্ছি আপা। 
আচ্ছা যা। (টিভির দিক থেকে চোখ না সরিয়ে) 
তুমি কি যাবে?
আমি যাই কি করে বল? তোর দুলাভাই নাই। তোর দুলাভাই  থাকলে না হয় একটা কথা ছিল। আমি একা  যাই কি করে। ওদিকে সুমাইয়া আর সিয়ামের আবার পরীক্ষা। (টিভির দিক থেকে চোখ না সরিয়েই বলল এবং কন্ঠস্বরে স্পষ্টতই বিরক্তির ছাপ) এবার চায়ের মগে চুমুক দিল। মুখচোখ কুঁচকে গেল। জিভ পুড়ল কি?
আমি দীর্ঘশ্বাস ফেলি। সুমাইয়া আর সিয়ামের  পরীক্ষা ঠিকই, কিন্তু, সেসব নিয়ে শিরিনআপা মাথা ঘামায় না। ওদের স্কুলে দিয়ে আসে ড্রাইভাব মকবুল, কখনও আমি।  আমিই ওদের বেড়াতে নিয়ে যাই। সত্যিই ওই চ্যানেলটা দেখার পর থেকে আমার বড়বোন রীতিমতো   Transformed  হয়ে গেছে। যাকে বলে  অনুভূতিশূন্য। কিংবা ভূতগ্রস্থ। 
 আমি উঠে ঘরে চলে আসি। 
ভাবতে থাকি এরকম ভূতগ্রস্থ দশা কি আমার বড়বোনের ক্ষেত্রেই হচ্ছে, নাকি এ ধরণের অনুভূতিশূন্যতায়  এদেশের অন্য মহিলারাও আক্রান্ত ? তাহলে তাদের জীবনযাপনের ধরণ কি রকম? এ যে মারাত্মক নেশা; সে ব্যাপারে আমার কোনও সন্দেহ নেই । সমাজে বিশাল কোনও পরিবর্তন ঘটে যাচ্ছে, আমরা বুঝতে পারছি না? এ এক নতুন ধরনের পরিস্থিতি। ভদ্রনেশা, কিন্তু নেশা; তাতে কোনওই সন্দেহ নেই। 
তাছাড়া আমি একটা ব্যাপার  লক্ষ্য করেছি, আগে আমার বড়বোন শীতকালে নানারকম পিঠা তৈরি করত; ওই চ্যানেলটা দেখার পর থেকে ও পিঠা বানায় না। আমার বড়বোন  রান্না শিখেছে ছোটফুপুর কাছে । পিঠা ছাড়াও মোরব্বা, নানা ধরনের আচার, আমসত্ত্ব, গাজরের হালুয়া- এসব বানাত। এখন আর এসব এ বাড়িতে হয় না। এসব কিনে আনা হয়। অবশ্য সব কিনতে পাওয়া যায় না ...
আমি মোবাইলের নীল বাটনে প্রেস করে আমিরের নাম্বারে কল দিই। তারপর ও ফোন ধরলে বলি: শোন আমির। আমি জানি যে আমার আজই মোহনপুর যাওয়া দরকার।  কিন্তু আজ আমার চাকরির একটা ইন্টারভিউ আছে। বুঝিসই  তো  অনেক দিন বেকার বসে আছি। 
আমির বলল, বুঝলাম, কিন্তু জমিজমার ভাগাভাগির জন্য তোদের একবার মোহনপুর আসা দরকার। 
আমি অবাক হয়ে বললাম, জমিজমার ভাগাভাগি মানে?
আম্মায় তোগো জমিনের ভাগ দিয়া গেছেন। দান করছেন আর কি। তুই আর শিরিন আপা তিনকানি কইরা সম্পত্তি পাইবি। তোরা আইলে কবির ভাইয়ে তগো দলিল বুঝাইয়া দিব বলছে। 
আমার হঠাৎ ভীষণ শীত করতে থাকে। মোবাইল হাতে ভারী ঠেকে। আমার ডান হাত ঝুলে পড়ে। আমি খাটের কিনারে বসে আছি।  কোনওমতে মোবাইল তুলে বললাম, কি বলতেছিস তুই আমি ?
হ। মায়ে মৃত্যুর সময়ও তোর আর শিরিন আপার কথা বারবার বলছে। 
আমির আরও কি কি সব বলে গেল ... আমার কানে ঢুকল না ...আমার কানে কেবল শোঁ শোঁ আওয়াজ ...


                    