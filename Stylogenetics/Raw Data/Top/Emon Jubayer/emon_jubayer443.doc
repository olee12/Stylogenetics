গল্প: সারগন



ভূমিকা: খ্রিস্টপূর্ব ২৩৩৪ অব্দে টাইগ্রিস এবং ইউফ্রেতিস নদীর মধ্যবর্তী অঞ্চলটি ছিল সুমেরিয় সভ্যতার অর্ন্তগত। যে অঞ্চলটি  পরবর্তীকালে মেসোপটেমিয়া নামে পরিচিত হয়ে উঠবে।  মেসোপটেমিয়ার  সুমেরিয় সাম্রাজ্যের ইউফ্রেতিস নদীর পাড়ে আজুপিরানু নামে একটি নগর ছিল । সেই  আজুপিরানু নগরটির একটি পৃথক বৈশিষ্ট্য ছিল। তা হল, শেম ছিলেন  আজিপিরানু নগরের অধিবাসীদের পূর্বপুরুষ । (শেম  ছিলেন নূহ নবীর পুত্র।) ...  অপরদিকে মেসোপটেমিয়ার অধিকাংশ সুরেমিয় জনগনই ছিল অ-শেমীয়, অর্থাৎ তারা শেম এর বংশধর ছিল না।  যা হোক। খ্রিস্টপূর্ব তেইশ শতকের এক  হেমন্তকালে এক বিচিত্র ঘটনার সূত্রপাত হয় । যে বিস্ময়কর ঘটনা মেসোপটেমিয়ায় সুমেরিয় শাসনের অবসান ঘটিয়ে শেম বংশীয় আক্কাদিয় শাসনের সূত্রপাত করেছিল। এই গল্পে সেই ঐতিহাসিক ঘটনারই বর্ননা তুলে ধরা হয়েছে। গল্পটির উৎস সুমেরিয় ভাষায় লেখা: ‘সারগন লিজেন্ড’।  ইউফ্রেতিস  নদীর পাড়ে একটি মনোরম উদ্যান। ভোরবেলায়  চতুর্দিকে ম্লান আলো আর নির্জনতা ছড়িয়ে আছে। এখনও পাখপাখালি ডাক শুরু হয়নি। গাছপালাগুলি সব কুয়াশায় ডুবে আছে, গাছের পাতায় শিশির জমে ভারী হয়ে আছে।   উদ্যানের মাঝখানে  চন্দ্রদেবতা নাননার মর্মর পাথরের উপসনালয়। সেই উপাসনালয়ে মর্মর পাথরের  প্রশস্ত  প্রাঙ্গন থেকে একটি শ্বেত পাথরের সিঁড়ি নেমে গেছে উদ্যানে, তারপর সে  প্রস্তর নির্মিত পথ মিশেছে নদীর কিনারে।   সে পথ এখন কুয়াশায় ঢেকে আছে। 
সে   দিয়ে হেঁটে ইউফ্রেতিস  নদীর পাড়ে এসে দাঁড়ায় আনুনা । 
আনুনা চন্দ্রদেবতা নাননার উপসনালয়ের নারী-পুরোহিত।  তাকে ক্লান্ত দেখায়। সদ্য মা হয়েছে আনুনা। মাতৃত্বজনিত ক্লান্তি আনুনার দূলর্ভ সৌন্দর্যে মিশে রয়েছে। শেম-এর বংশধর আক্কাদিয় গোত্রের মেয়ে আনুনা । মেসোপটেমিয়ায় আক্কাদিয় গোত্রের  মেয়েরা রূপ সৌন্দর্যে অতুলনীয় । আনুনাও তার ব্যতিক্রম নয়। এই নির্জন ভোরে  আনুনার দীর্ঘ শুভ্র বসন, ফরসা মুখমন্ডল ও সোনালি কেশদাম হালকা কুয়াশায় আবছা হয়ে রয়েছে।   
ইউফ্রেতিস নদীটিতেও কুয়াশা ছড়িয়ে আছে । সে দিকে তাকিয়ে আনুনার নারীহৃদয়   কেঁপে ওঠে। আজই ওই নদীতে তার সদ্যশিশুটিকে ভাসিয়ে দেবে আনুনা। উদ্যানের ভিতরে একটি গোপন কুটিরে শিশুটি  ঘুমিয়ে আছে। সেই ফুটফুটে শিশুটিকে একটু পরই নদীতে ভাসিয়ে দিতে হবে। হায়! দেবতা নাননা, তুমি শিশুটিকে রক্ষা করো। ধূসর নদীর দিকে চেয়ে ফিসফিস করে বলে আনুনা।  কাল রাত্রে দেবী  ইশতারকে স্বপ্ন দেখেছে আনুনা। উপাসনালয়ের প্রাঙ্গনে বসে মালা গাঁথছিল আনুনা। এমন সময় দেবী ইশতার এসে বললেন,   তোমার পুত্র হবে শাহরু-কিন। চমকে উঠেছিল আনুনা। শাহরু-কিন মানে তো  বৈধ বা সত্যিকারের রাজা। সেই কথা মনে করে আনুনা এখন দীর্ঘশ্বাস ফেলল। দেবী ইশতার নিশ্চয়ই শিশুকে রক্ষা করবেন।  
পিছনে কার যেন পদশব্দ শোনা যায়। আনুনা চমকে ওঠে না।  এমেশ এসে দাঁড়িয়েছে।  উপাসনালয়ের উদ্যানের মালাকার এমেশ। মধ্যবয়স্ক লোক। তামাটে বর্ণের শক্ত সমর্থ শরীর, মাথা মসৃন ভাবে কামানো ।  আনুনা পিছনে না তাকিয়ে বলল, যাও,  এমেশ, তুমি একটা ঝুড়ি নিয়ে এস। 
ঝুড়ি? কেন? এমেশ বিস্মিত। 
আহ্ ! যা বলছি শোন। অত প্রশ্ন করো না। আনুনা ধমকের সুরে বলে। 
এমেশ ঘুরে দাঁড়ায়। তারপর দ্রুত হাঁটতে থাকে। আনুনার কথা ভেবে দীর্ঘশ্বাস ফেলে। তারা দুজনই একই গোত্রের- নুহ নবীর পুত্র শেম-এ বংশধর । তারপরও আনুনার সঙ্গে প্রণয়ে লিপ্ত হওয়া উচিত হয়নি।  আনুনা চন্দ্রদেবতা নাননার উপসনালয়ের নারী-পুরোহিত,  আর সে সামান্য উদ্যানপালক, তবুও কী এক অমোঘ তাড়নায় নির্জনে তারা  ঘনিষ্ট হয়েছিল। জ্যোøালোকিত খেজুর কুঞ্জে কিংবা নির্জন দুপুরে  দুটি শরীর মিলে মিশে একাকার হয়ে গিয়েছিল। সেই অবৈধ প্রেমের ফসল শিশুটি... কলঙ্কের হাত থেকে রক্ষা পেতে সেই শিশুটি কে এখন ইউফ্রেতিস নদীর জলে ভাসিয়ে দিতে চায় আনুনা। এমেশ অনুতপ্ত বোধ করে। 
এমেশ ফিরছে না দেখে অধৈয্য হয়ে ওঠে আনুনা। 
একটু পর কুয়াশার ভিতরে এমেশকে ঝুড়ি নিয়ে আসতে দেখে  নিশ্চিন্ত হল আনুনা।
একটি কি দুটি পাখির ডাক শোনা যায়। এমেশকে পাশ কাটিয়ে আনুনা উদ্যানের দিকে চলে যায়। একটু পর ফিরে আসে ; কোলে পুটুঁলি । কান্নার শব্দ শোনা গেল না, এমেশ বিস্মিত হল। শিশুটি কি ঘুমিয়ে আছে? দীর্ঘশ্বাস ফেলতে ফেলতে পুটুঁলিটি শণের তৈরি ঝুড়িতে রাখল আনুনা।  কয়েক পা এগিয়ে জলের কিনারে যায় এমেশ । তারপর ঝুঁকে পড়ে।  তার পিছনে দু-হাতে মুখ ঢেকে ফুঁপিয়ে ওঠে আনুনা ।  দেবতা এনলিল কে স্মরণ করে ঝুড়িটি  ইউফ্রেতিস নদীর নিস্তরঙ্গ জলে ভাসিয়ে দেয় এমেশ ।
তারপর উঠে দাঁড়ায়।
তখন কুয়াশা ফুঁড়ে সবে সূর্য উঠতে শুরু করেছে।
ইউফ্রেতিস নদীতে ভাসতে লাগল শণের তৈরি ঝুড়িটি।
তারপর সে ঝুড়িটি ভেসে ভেসে ঝুড়ি ঠেকল কিশ নগরের উপান্তে।
নদীর পাড়ে  মস্ত খেজুর বাগান। আক্কি, খেজুর বাগানের মালিক, খেজুর বাগানে কাজ করছিল। হঠাৎ শিশুর কান্না শুনে কৌতূহলী হয়ে উঠে  নদীর কিনারে যায়। ঝুড়ি দেখে অবাক হয়ে যায়। তারপর ঝুড়িতে  শিশু দেখে বিস্ময়ে হতবাক হয়ে যায়।  দেবতা আদাড-এর কৃপা করেছেন। ভাবল সে।   
শিশুটিকে বুকে তুলে কুটিরে নিয়ে এল আক্কি। 
আক্কির স্ত্রী ইনানা। তিন তিনটি সন্তানের জননী, তারপরও কুড়িয়ে পাওয়া ছোট্ট শিশুকে পেয়ে দারুণ খুশি হল ইনানা । ইনানা শিশুটির নাম রাখল  -শাহরু-কিন বা  বৈধ ও সত্যিকারের রাজা।  পরবর্তীকালে শিশুটি সত্যি সত্যিই সমগ্র মেসোপটেমিয়ার রাজা হয়েছিল । মেসোপটেমিয়ায় সুমেরিয় শাসনের অবসান ঘটিয়ে শেম-এর বংশের আক্কাদিয় শাসনের সূত্রপাত করেছিল। 
তবে শাহরু-কিন  কে মানুষ  মনে রেখেছিল ‘সারগন’ নামে।
 ২
 তারপর কি হল দাদু? 
শিশু সারগনকে এমেশ ইউফ্রেতিস নদীর জলে ভাসিয়ে দেওয়ার  প্রায় তিন হাজার বছর পর জিজ্ঞেস করে মেসোপটেমিয় কিশোর আবান । আবানের দাদু  আবদুল মুকাদ্দিম ভালো করে চাদর জড়িয়ে নিলেন। রাত্রি ঘনিয়ে এসেছে বলে মরুভূমিতে শীত পড়েছে। তিনি বৃদ্ধ হয়েছেন, তাঁর দৃষ্টিশক্তিও ক্ষীন হয়ে এসেছে। তারপরও ব্যবসার নেশা ত্যাগ করতে পারেন না বৃদ্ধ। বাগদাদ থেকে বারোটি উঠ বোঝাই করে  ইয়াশম পাথর নিয়ে সামারা গিয়েছিলেন। এখন সামারা থেকে চৈনিক ব্যবসায়ীদের কাছ থেকে একশ পেটিক ‘চা’ কিনে বাগদাদ ফিরছেন। ইদানীং বাগদাদে চা এর কদর হয়েছে- বিশেষ করে খানদান মহলে। বাগদাদ নগরে আল নিসার সড়কে বৃদ্ধের বাড়ি। বাগদাদ আরও দু-দিনের পথ। আসন্ন সন্ধ্যায় যাত্রা বিরতির জন্য সরাইখানায় আশ্রয় নিয়েছেন। এখন সরাইখানার আঙিনায় অগ্নিকুন্ডের পাশে বসে চা পান করতে করতে  কিশোর নাতীকে মেসোপটেমিয়ার পুরনো দিনের কাহিনী শোনাচ্ছেন। আবানের  কিশোর বয়েস, সে গল্পকাহিনী শুনতে ভালোবাসে। এই প্রথম কাফেলার সঙ্গে এল আবান। সব কিছুতেই তার উৎসাহ। সামারায় একটি প্রাচীন ধ্বংস স্তুূপের মাঝখানে শিশু কোলে এক সুপ্রাচীন দেবীমূর্তি দেখে উচ্ছ্বসিত হয়ে উঠেছিল আবান। বাগদাদ পৌঁছে মাস দুয়েক বিশ্রাম নেবেন আবদুল মুকাদ্দিম, তারপর মিশর যাবেন। আবানকেও সঙ্গে নিয়ে যাবেন। মিশরের পুরানা জামানার রাজাবাদশাদের কিসসা-কাহিনী শোনাবেন আবানকে।   
তারপর কি হল দাদু? 
নাতীর প্রশ্নে সংবিৎ ফিরে পেলেন আবদুল মুকাদ্দিম । বললেন, তারপর আক্কির ঘরে বেড়ে উঠতে লাগল শাহরু-কিন, মানে সারগন । একদিন। খেজুর বাগান সাফসুতরো করছিল সারগন। এমন সময় চারিদিকে  শুভ্র আলো ছড়িয়ে দেবী ইশতার আবিভূর্ত হলেন। 
দেবী ইশতার?
হ্যাঁ। দেবী  ইশতার, নূহ নবীর পুত্র ছিল শেম-তাঁরই প্রাচীন  বংশধরদের প্রধান দেবী।
শেমের বংশধর - মানে আমাদের পূর্বপুরুষ? আবান জিজ্ঞেস করে। 
হ্যাঁ।  অতি প্রাচীন কালে শেম- এর বংশধরগন দেবী ইশতারের উপাসনা করত। আরবি ভাষায় দেবী ইশতারকে বলে-আতথতার। আমাদের পূর্বপুরুষেরা সুমেরিয় জবানে বলত দেবী ইনানা। তারা মনে করত দেবী ইনানার সঙ্গে সন্ধ্যাতারার সম্পর্ক রয়েছে, অনেকে আবার মনে করত উষাকালের নক্ষত্রের সঙ্গে দেবী ইশতার  সর্ম্পকিত। দেবী ইশতার আসলে ছিলেন প্রাচীন সুমের রাজ্যের মাতৃদেবী। একই সঙ্গে  তাকে মনে করা হত উর্বরতা ও  স্বর্গের রানী । অনেকে আবার ইশতারকে  শিকার ও যুদ্ধের দেবী মনে করত। দেবীর এক হাতে তরবারি ও অন্যহাতে ধনুক ও তীর ভরতি তূন। তবে দেবী ইশতারের মাতৃরূপটিই জনপ্রিয় ছিল বেশি, যে কারণে শিশু কোলে দেবী ইশতারের অনেক মূর্তি পাওয়া গেছে- এমনই একটি মূর্তি সামারায় দেখলি না আবান?
হ্যাঁ, দাদু।
সন্তুষ্ট হয়ে মাথা নাড়লেন আবদুল মুকাদ্দিম। তারপর বললেন,  তবে প্রেমিকা হিসেবে ইশতার ছিলেন বড় ভয়ঙ্করী। তার প্রেমিকের মধ্যে একজন ছিল তামমুজ। তার যে কী দুর্দশা হয়েছিল। সে  গল্প অন্যদিন শোনাব। বলে চোখ টিপলেন।
আচ্ছা, এখন বল সারগনের কি হল? আবান বলল। সে খানিক লজ্জ্বা পেল।
আচ্ছা, বলছি। মন দিয়ে শোন। দেবী ইশতার সারগনকে বললেন, তোমাকে আর বেশি দিন কষ্ট করতে হবে না। কারণ, তুমি হবে সুমের রাজ্যের শাহরু-কিন, মানে সত্যিকারের বৈধ রাজা। সারগন যে রাজ্যে বড় হয়ে উঠেছিল, সে রাজ্যের নাম সুমের। বুঝলি আবান?
আবান মাথা নাড়ল।
তো,   সুমের রাজ্যের কিশ নগর ছিল। মনে আছে- ইউফ্রেতিস নদীর ভেসে ভেসে ঝুড়ি ঠেকল কিশ নগরের উপান্তে।
হ্যাঁ। আবান বলল।
সে নগরের রাজার নাম  ছিল উর যাবাবা। দেবী ইশতারের আর্শীবাদে সারগন তার পেয়ালাবাহক নিযুক্ত হল। এর পর শুরু হল ভাগ্যের খেলা। বলে বৃদ্ধ থামলেন। চায়ের পাত্রে  চুমুক দিলেন। রাত বাড়ছিল, সেই সঙ্গে শীতও বাড়ছিল। রাতের ধূসর আকাশে শাবান মাসের লালচে ম্রিয়মান চাঁদ। আর ক’দিন পরেই শব-এ- বরাত। সরাইখানা নির্জন হয়ে পড়েছে। অগ্নিকুন্ডের আগুন তখনও নিভে যায় নি। কিশোর আবান আবার অধৈর্য হয়ে বলল, কী হল?
আসলে আবান কিশোর বলেই জানে না দক্ষ  গল্প-কথকেরা গল্প বলার ফাঁকে ফাঁকে  ইচ্ছে করেই বিরতি নেয়, তাতে উত্তেজনা বাড়ে। আবদুল মুকাদ্দিমও তাই করলেন। এখন অবশ্য  হেসে বলতে লাগলেন,   সারগন রাজা উর যাবাবা  কে হত্যা করার চেস্টা করল।
কেন?
সম্ভবত সুমের দেবতা এন এবং এনলিল রাজা উর যাবাবা-র বিপক্ষে চলে গিয়েছিলেন। তারা সিদ্ধান্ত নেয় উর যাবাবা-র ক্ষমতা আর সম্পদ সারগনকে দেবে। যাক গে। এক রাতে উর যাবাবা স্বপ্ন দেখলেন দেবী ইনানা, মানে ইশতার,  সারগনকে তার সাম্রাজ্য দিয়ে দিয়েছেন। এতে উর যাবাবা ভয়ানক আতঙ্কিত হয়ে উঠলেন। এবং সারগনকে হত্যার করার চেস্ট করে। তবে তিনি ব্যর্থ হন। 
ওহ্ ।
সে সময়ে সুমের রাজ্যের  উরুক নামে একটি নগর ছিল। সে নগরের রাজা ছিলেন লুগালযাজেসি। সেই রাজার কাছে উর যাবাবা একখানি চিঠি লিখলেন । সারগনকে বললেন সে চিঠি লুগালযাজেসি-র কাছে পৌঁছে দিতে। সারগন চিঠি নিয়ে উরুক রাজ্যে গেল।
সে চিঠিতে কি লেখা ছিল দাদু?
বলছি।  চিঠিতে উর যাবাবা লিখেছিল সারগনকে খুন করতে। 
ওহ্!
তবে, লুগালযাজেসি সারগনকে হত্যা করতে পারেনি, বরং সারগন তার বিরুদ্ধে সসৈন্য বিদ্রোহ করে। তারপরে লুগালযাজেসি কে  হত্যা করে উরুক নগর দখল করে নেয়।
সারগন ভারি বীর তো! আবান বলল। 
হ্যাঁ। বীর তো বটেই।  এর আগে সুমের রাজ্যে ছিল অসংখ্য নগর রাষ্ট্র । উরুক নগরের রাজা  লুগালযাজেসি সেইসব নগররাষ্ট্রগুলি জয় করে সুমেরকে  ঐক্যবদ্ধ করেছিলেন। কাজেই,  সারগন উরুক নগরের রাজা হওয়ার পর  সেসব নগররাষ্ট্রগুলি সারগনের নিয়ন্ত্রণে চলে  যায়। তবে নতুন শাসকের বিরুদ্ধে এখানে-ওখানে  বিদ্রোহ হয়। সারাগন বিদ্রোহ দমন করে।    
তারপর?
তারপর আগাদে নগর প্রতিষ্ঠা করে সারগন।
আগাদে নগর কোথায় দাদু?
তা জানা যায়নি।
কেন?
কতকাল আগের কথা ...
সারগনও তো অনেক আগের মানুষ, তার কথা আমরা জানলাম কেমন করে?
আবদুল মুকাদ্দিম সামান্য ভেবে বললেন, পুরনো দিনের কথা সবটা জানা যায় না রে আবান, কিছু জানা যায়, কিছু আবার জানা যায় না। এবার শোন যা বলছিলাম।  আগাদে নগর থেকে আক্কাদ শব্দটি এসেছে।  পরে আক্কাদ সভ্যতা দজলা ও ফোরাত নদীর আশেপাশে ছড়িয়ে পড়ে । ধীরে ধীরে  দজল ও ফোরাত নদীর মাঝখানে যত রাজ্য ছিল সে সব জয় করে নিল সারগন। তা ছাড়া একে একে জয় করল- এলাম, আনাতোলিয়া আর সিরিয়া। সব বানিজ্য পথ নিয়ন্ত্রণে নিয়ে নিল। মাগান রাজ্যও জয় করল সারগন। যার ফলে-  পারস্য উপসাগর অব্দি আকাদ্দিয় সাম্রাজ্য ছড়িয়ে পড়েছিল। রাজ্যগুলি শাসন করত সারগনের অনুগত্য শাসকেরা। সারগনের শাসনামলে মেসোপটেমিয়ার ভাষা বদলে গেল। লোকে আগে কথা বলত সুমেরিয় ভাষায়। এখন আক্কাদিয় ভাষায় কথা বলতে লাগল।
আবান বলল, সারগন কত কিছু বদলে দিলেন দাদু-
হ্যাঁ। এখন যে রাজার ছেলে রাজা হয়, সেটা সারগনই ঠিক করে দিয়েছিলেন। 
সত্যি!
হ্যাঁ। বৃদ্ধ মাথা নাড়লেন। তারপর বললেন,  ৫৬ বছর শাসন করেছিলেন সারগন। তাঁর  স্ত্রীর নাম তাশহূলতুম। এদের ছিল এক মেয়ে আর চার ছেলে। কন্যার নাম  এনহিদুয়ানা- তিনিই ইতিহাসের প্রথম নারী কবি, অনেক কবিতা লিখেছিলেন এনহিদুনা। সারগনের  ছেলেদের নাম রিমুশ, মানিশটুসু, ইবারুম এবং আবাঈশ-টাকাল। মনে রাখিস, সারগনই  মেসোপটেমিয়ার শেম এর বংশধরের প্রথম সম্রাট। 
আবান বলল, যাকে তার মা বাবা ভাসিয়ে দিয়েছিল।
হুমম।
দেবী ইশতারের কৃপায় যিনি হয়েছিলেন শাহরু-কিন।
বৃদ্ধ আবদুল মুকাদ্দিম বললেন, হুমম, তাই তো। আরবরা বলে- রাখে আল্লা মারে কে। চল, এখন শুতে যাই, রাত হয়েছে, কাল আবার ভোরে উঠতে হবে।  বলে উঠে দাঁড়ালেন বৃদ্ধ।


                    