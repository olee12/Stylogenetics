গল্প: তবুও



                        আরও একটি তরুণকে গুলি করে পঙ্গু করে দিল রাষ্ট্র ... যেন কোনও বাঙালি মা তরুনটিকে গর্ভে ধরেনি; যেন তরুণটি কে ঘিরে কোনও কিশোরী স্বপ্ন দেখেনি। রাষ্ট্রীয় রাক্ষস-খোক্কস আর সরকারি দৈত্যদানোয়  ভরে গেছে বাংলাদেশ। এরা একে-একে সব নিষ্পাপ কিশোর-তরুণদের গিলে খাচ্ছে ... সকালবেলায় বারান্দায় বসে পত্রিকা পড়ছিলেন রওশন।  এখন গভীর দীর্ঘনিঃশ্বাস ফেললেন।    আট তলার বারান্দায় বৈশাখ মাসের ঝলমলে আলোর ভিতরে মৃত্যু কিংবা পঙ্গুত্ব অবাস্তব মনে হয়। অথচ এই দেশে জীবন কেমন অনিশ্চিত হয়ে পড়েছে ... তরুণটির জন্ম মফসসলের এক মধ্যবিত্ত ঘরে। কে এখন দায়িত্ব নেবে তার? পঙ্গুজীবনের ভার বওয়া কি সহজ? রওশনের মার শেষ জীবনে প্যারালাইসিস হয়েছিল। অনার্স পরীক্ষার সময় সেই দুঃসহ দিনগুলির কথা ভাবলে আজও শরীর অবশ হয়ে আসে।  বেলা বারোটার মত বাজে। অন্যদিন হলে এই সময়ে কলেজে থাকতেন রওশন। ক’দিন ধরে কলেজ যাচ্ছেন না তিনি  । আজ অবশ্য  দুপুরের পর একবার কলেজে যাওয়ার কথা। কলেজে এত নোংরা পলিটিক্স ... কলেজ আর পড়াতে ইচ্ছে করছে না।  একদল ঈর্ষাকাতর সংকীর্ণমনা  শিক্ষক অহেতুক রওশনের পিছনের উঠেপড়ে লেগেছে। কলেজের গভরনিং বডির কাছে অভিযোগ ঠুকেছে তারা।  আজ তিনটায়   রওশনের বিরুদ্ধে অভিযোগ খতিয়ে দেখে রিপোর্ট দেওয়ার কথা কলেজ প্রশাসনের। এসব ভেবে-ভেবে হিম  হয়ে যাচ্ছে শরীর । পঞ্চাশ বছরের শরীরে এমনিতেই অনেক  ক্লান্তি জমে গেছে। ভারী শরীর টানতে কষ্ট হয় বলে আজকাল সংসারের অনেক কাজই পড়ে থাকে। যদিও রওশনের সংসারটি ছোট। এক ছেলে আর এক মেয়ে। বড় মেয়েটির অবশ্য বিয়ে হয়ে গেছে।  ছোট ছেলে ফরহাদ। সে মাস ছয়েক হল একটা বেসরকারি ফার্মে জয়েন করেছে। চাকরি নিয়ে ব্যস্ত থাকে সে। সেই সাতসকালে বেরিয়ে যায়। ফেরে অনেক রাতে। মাস কয়েক হল এক কলিগের সঙ্গে সম্পর্ক গড়ে উঠেছে। (ফরহাদ মাকে সে কথা লুকায়নি)।  মেয়েটির নাম  জেরিন হক। ওকে  বিয়ে করার কথাও ভাবছে ফরহাদ। কয়েক দিন আগে লাজুক কন্ঠে বলল, মা, তোমার সঙ্গে আমি একজনের পরিচয় করিয়ে দেব।  রওশন হেসে বলেছিলেন, আচ্ছা। দিস। তবে উদ্বেগ বোধ করছিলেন রওশন। হাজার হলেও  সংসারটা এখনও তার একার। এখন সংসার আরেকজনের অধিকার প্রতিষ্ঠিত হবে । অধিকার হারিয়ে তখন জীবন কেমন হবে কে জানে?  অবশ্য ছেলের সুখের জন্য সব ত্যাগ করতে রাজি রওশন। ছেলের বউয়ের সঙ্গে  বনিবনা না হলে আলাদা থাকবেন। কিংবা শিবপুর চলে যাবেন।  স্বামীর কাছে ... ফরহাদের  বাবা থাকেন নরসিংদীর শিবপুরে । ওখানকার পুরনো বনেদি বাড়ির সন্তান; এখনও প্রচুর জমিজমা রয়েছে।   ভীষণ   কৃষি-পাগল মানুষ ফরহাদের বাবা । কৃষি- কৃষি করে জীবন কাটিয়ে দিলেন । শিবপুরে  কৃষি খামার করেছেন, সেখানেই থাকেন । মাঝে মাঝে ঢাকায় আসেন। রওশনও মাঝে মাঝে যান শিবপুর। বড়  উদাসী মানুষ ফরহাদের বাবা। বিয়ের পর স্বামীকেও পেয়েও পান নি রওশন । বিয়ের রাতে নববধূকে বাংলাদেশে মাশরুম চাষ আর কুমিরের ফার্মের ভবিষ্যৎ সম্ভাবনার কথা বুঝিয়েছিলে । রওশন অবশ্য অবাক হলেও বিরক্ত হননি। রওশন  ঢাকায় মানুষ। ভাইবোনেরা ঢাকায়, বাবার বাড়ি ঢাকায়, চাকরি ঢাকায়, কোন্ দুঃখে আধপাগলা স্বামীর সঙ্গে মফসসলে গিয়ে থাকবেন? বিয়ের পর স্বামীকে জিজ্ঞেস করেছিলেন, তুমি যখন এতই  কৃষি-কৃষি কর, তখন বিয়ে গ্রামেই করতে পারতে। শহরের মেয়ে  বিয়ে করতে গেলে কেন? এই প্রশ্নের উত্তর রওশন পাননি । অফিসের পর  সময়টা জেরিনের সঙ্গে কাটায় ফরহাদ। কাল সন্ধ্যার পর ঝড়বৃষ্টি হয়েছিল। রাত  আটটার দিকে ছেলেকে  ফোন করেছিলেন  রওশন। ফরহাদ শীতল কন্ঠে বলল, আহ, মা। আমি ভালো আছি। বলে ফোন অফ করে দিয়েছিল। বুকের ভিতরে অভিমান। তারপরও    কালরাতে  ছেলের জন্য মুগের ডাল দিয়ে খাসীর মাংশ রাঁধলেন রওশন । প্রায় এগারোটার সময় ফিরল ফরহাদ। রওশন ছেলের অপেক্ষায় না-খেয়ে ছিলেন।  খাওয়ার কথা বলতেই- ‘এক বন্ধুর জন্মদিন ছিল, খেয়ে এসেছি’ বলে ঘরে ঢুকে কম্পিউটারে বসে গেল ফরহাদ।  কই, ছেলের সঙ্গে বসে সাংসারিক আলোচনা করবেন- নাঃ, ফরহাদ যতক্ষণ বাড়ি থাকে ততক্ষণ হয় ক্রিকেট নয়তো কম্পিউটার না হয় কানে মোবাইল ঠেকিয়ে বসে থাকে । ফরহাদের বাবা থেকেও নেই যে তার সঙ্গে রওশন সাংসারিক ঝামেলা শেয়ার করবেন । সংসারের নানা ঝক্কি একাই সামলান রওশন। বড় মেয়ে রিনির বিয়ে হয়েছে বছর খানেক হল। বিয়েটা রওশনের ভাইবোনেরাই বিয়ে দিয়েছে। বিয়ের সময় রিনির বাবা উপস্থিত ছিলেন না। তিনি খাগড়াছড়ির গহীন জঙ্গলে বিশেষ প্রজাতির তক্ষকের খোঁজে হন্যে হয়ে ঘুরে বেড়াচ্ছিলেন।  ওই বিশেষ প্রজাতির তক্ষক ‘তক্কে’ ‘তক্কে’ করে ডাকে। দেহে নাকি এইডস রোগের সিরাম-এর উপাদান আছে। কোটি টাকা ব্যাপার। তবে টাকাপয়সার লোভ রিনির বাবার নেই।  সত্যিই বংলাদেশে ‘তক্কে’ ‘তক্কে’ করে ডাকা তক্ষক আছে কি না সেটিই জানার প্রবল আগ্রহে মেয়ের বিয়েতে উপস্থিত থাকেন নি ...আজ সকালে রিনি ফোন করেছিল। বলল,  মা, কুয়েত থেকে আমার বড় ভাসুর ফ্যামিলি নিয়ে দেশে আসছেন । তোমার ওখানে কয়েকদিন থাকবেন।  তারপর চিটাগাং আসবেন। দীর্ঘনিঃশ্বাস ফেললেন রওশন। বললেন, বেশ তো।  ভালো কথা।এই এক আপদ। রিনির শ্বশুরবাড়ির লোকজন যখন- তখন এ বাড়ি আসে।  মেহমানদারি করতে আপত্তি নেই রওশনের । সমস্যা অন্যখানে। রিনির বাবার অবর্তমানে রিনির শ্বশুরবাড়ির লোকজনের সামনে অস্বস্তি বোধ করেন রওশন। তারা মনে করে স্বামী যখন স্ত্রীর সঙ্গে থাকে না-তখন দোষ স্ত্রীর না-হয়ে পারে না। সমস্যা এখানেই।  আর অতিথি এলে ফরহাদ ঘরের দরজা বন্ধ করে রাখে। বেরোয় না। পারুলকে দিয়ে খাবার পাঠিয়ে দেন রওশন। কিংবা নিজেই খাবার নিয়ে যান।  তাছাড়া বাজার করারও সমস্যা। নিজেরা বাড়িতে যাই হোক একটা কিছু রান্না করলেই চলে । অতিথি এলে সেটা সম্ভব না। পারুল ডাগর হয়ে উঠছে। ওকে সহজে নীচে পাঠান না রওশন । বাজার ড্রাইভার করে। রওশনও মাঝে-মাঝে কলেজ থেকে ফেরার সময় এজি অফিসের সামনে থেকে বাজার করেন। ওদিকে কলেজেও ঝঞ্ছাট কম না। কয়েক জন কলিগ আর প্রিয় কিছু ছাত্রীদের জন্য চাকরি ছাড়তে ইচ্ছে করে না ।  নইলে কবে চাকরি ছেড়ে দিতেন।  এসব ভাবলে শরীর অবশ হয়ে আসে।  নিঃসঙ্গতার অনুভূতি গাঢ় হয়ে ওঠে।   পারুল এলো। জিজ্ঞেস করল,  মামী ভাত বসামু ?রওশন সন্বিৎ ফিরে পেলেন। কখন বেলা গড়িয়ে গেল। একটার মতো বাজে। বললেন, হ্যাঁ। বসিয়ে দে। আর বেগুন ভর্তা কর। পারুল মাথা নেড়ে চলে যাওয়ার জন্য ঘুরে দাঁড়াল।  রওশন বললেন, শোন। ডিপফ্রিজে গোরুর মাংস আছে। বার করে পানিতে ভিজিয়ে রাখ।পারুল চলে যায়। মেয়েটি দু’বছর ধরে কাজ করছে। বড় ভালো মেয়ে। পরিস্কার। আর বিশ্বস্ত।  রওশনের মাথা হঠাৎ টলে উঠল। প্রেশার। আজ  সকালে  গোছল করা হয়নি। বেলা করে গোছল করলে প্রেশারের সমস্যা হয়। বহুকষ্টে ভারী শরীর তুলে গোছল করতে  বাথরুমে ঢুকলেন রওশন। ক’দিন ধরে ভীষণ গোপন  উদ্বেগে ভুগছেন। বাম স্তনবৃন্তের নীচে অমসৃণ ভাঁজ পড়েছে। মাস খানেক আগেও এমন ছিল না। এটাই উদ্বেগের কারণ। কথাটা কারও সঙ্গে শেয়ার করেননি। ইংরেজির অধ্যাপিকা সালমা আপার সঙ্গে  চমৎকার সম্পর্ক। অনেক পারসোনাল ব্যাপারও শেয়ার করেন। সালমা আপা কে বললে হয়তো ডাক্তারের কাছে নিয়ে যাবে। ক’দিন ধরে ডাক্তারের সঙ্গে কথা বলার কথা ভাবছেন। অলস লাগে। অবশ লাগে। একা একা আর কত? ক্ষীণ উদ্বেগ নিয়ে খেতে বসলেন রওশন। ফ্রিজে রুই মাছের তরকারি ছিল। পারুল গরম করে দিল। অল্প ভাত খেলেন রওশন। বারবার অন্যমনস্ক হয়ে যাচ্ছেন ... কি হয় আর কলেজে না গেলে? একটা রেজিগনেশন লেটার সালমা আপার হাতে পাঠিয়ে দিলেই তো হয় । খাওয়ার পর বেডরুমে ঢুকে পরদা ফেলে ঘর অন্ধকার করে দিলেন। তারপর বিছানায় একটু শুয়েছেন- এমন সময় ফোন বাজল। ফরহাদ। বলল, মা । বল।বিকেলে দিকে আমি জেরিনকে নিয়ে আসছি।সে তো ভালো কথা। ফরহাদ বলল, মা, তুমি পারুলকে দিয়ে  ঘর পরিস্কার করে রেখ।আমার ঘর কি কখন অপরিস্কার থাকে রে? রওশন বললেন।  কন্ঠস্বরে অভিমান। আহ্,  মা!রওশন জিজ্ঞেস করলেন, আচ্ছা। কখন আসবি বল?চারটার দিকে।  আচ্ছা।ফরহাদের বাবা থেকেও নেই যখন বিয়ের আগে  মায়ের মত নেওয়া জরুরি। রওশন একরকম মত দিয়েই রেখেছে । তবে উদ্বেগও হয়। মেয়েটা ফরহাদের  কলিগ। সমবয়েসি। এরা পরস্পরকে শ্রদ্ধা করবে কিনা। ইদানীং এত ঘর ভাঙছে। আজকাল সম্পর্ক এত তাড়াহুড়ো করে তৈরি হয়। যে কারণে তাশের ঘরের মতো ভেঙে পড়তে সময় লাগে না। একটু তন্দ্রা মতো এসেছিল। মিনিট দশেকের মতো ঘুমিয়েও পড়েছিলেন। ঘুম ভাঙতেই বাথরুমে ঢুকে মুখেচোখে পানি ছিটালেন।  ড্রইংরুমে এলেন। আড়াইটা বাজে। পারুল কার্পেটের ওপর বসে  টিভি দেখছিল। এখনন উঠে দৌড়ে রান্নঘরে গেল। চা বানাতে। টিভিতে মারদাঙ্গা হিন্দি ছবি চলছে। রওশন এসব ছবি মোটেও সহ্য করতে পারেন না। রিমোট তুলে চ্যানেল বদলে দিলেন। এটিএন বাংলা নিউজ। ... সরকারি নিরাপত্তা বাহিনী গুলি করে পিরোজপুরের কলেজ ছাত্র লিটন কে পঙ্গু করে দিয়েছে। এর প্রতিবাদে আজ বেলা চারটায় প্রেস ক্লাবের সামনে সম্মিলিত নাগরিক চেতনার মানববন্ধন। মুহূর্তেই সিদ্ধান্ত নিলেন   রওশন ... তিনি  প্রেসক্লাব যাবেন। মানববন্ধনে  দাঁড়াবেন। আমাকে যেতেই হবে ... ফোন বাজল। মোবাইলটা বেডরুমে।পারুল! পারুল!পারুল রান্নাঘর থেকে দৌড়ে এল। যাঃ। বেডরুম থেকে আমার মোবাইল এনে দে।  সালমা আপা। বললেন,  আপা আপনি আসছেন তো? দেখি। আমি টির্চাসরুমে আছি। আপনার বিরুদ্ধে অভিযোগ প্রমাণিত না- হলে আপনি কিন্তু মানহানির মামলা করতে পারেন আপা। রওশন বললেন, আপা, আমি একটু ঝামেলায় আছি। আপনাকে আমি একটু পরে ফোন করছি। বলে ফোনটা অফ করে দিলেন। বিষাদ টের পান রওশন। কলেজ কাছেই। বেইলি রোডে। আজ কলেজ প্রশাসনের সামনে যথাযত কৈফিয়ৎ না দিতে পারলে চাকরি থাকবে না। চাকরি না-থাকলে আরও নিঃসঙ্গ হয়ে যাবেন। রিনিরা অস্ট্রেলিয়া চলে যাওয়ার চেষ্টা করছে। চলে যাবে হয়তো।  ফরহাদও সেদিন বলল ও বিয়ের পর জেরিনকে নিয়ে ইংল্যান্ড চলে যেতে চায় । সত্যিই চলে যাবে ফরহাদ? রিনি? তাহলে তো আমাকে অসীম  নিঃসঙ্গতা গ্রাস করবে।  কিন্তু, কলেজে এত নোংরা পলিটিক্স ভালো লাগছে না। জীবনের শেষে পৌঁছে অথই শূন্যতা টের পেলেন রওশন । ফরহাদের বাবার কিডনিতে সমস্যা দেখা দিয়েছে । অবশ্য আরলি স্টেজ। ছেলে মেয়েরা এখনও জানে না। জানলেও কেয়ার করবে না। ছেলেমেয়েদের কাছে তাদের বাবা মৃত।  চিকিৎসা করাতে মাঝেমাঝে ঢাকায় আসে লোকটা। যদিও কবিরাজী চিকিৎসায় ভক্তি বেশি লোকটার।  পারুল চা নিয়ে এল। র চা। চিনি কম। চায়ে চুমুক দিতেই গুলিবিদ্ধ পঙ্গু লিটনের  কথা মনে পড়ে গেল। লিটনের মায়ের মনের অবস্থা কল্পনা করে শিউরে উঠলেন । লিটনের  আত্মীয়স্বজনের উদ্বেগের কথা ভেবে ব্যথা টের পেলেন।  নিরপরাধ মানুষ আজ রাষ্ট্রীয় সন্ত্রাসের শিকার ... কেন যে রাষ্ট্রীয় রাক্ষস-খোক্কস আর সরকারি দৈত্যদানোয়  ভরে গেছে বাংলাদেশ। কেন যে এরা একে একে সব কিশোর-তরুণদের গিলে খাচ্ছে ...ভাবনায় ছেদ পড়ল রওশনের।ফোন এল। রিনির । বলল। মা, ওরা চারটার ভেতরে পৌঁছ যাবে। তুমি কলেজ থেকে তাড়াতাড়ি ফিরো কিন্তু। আচ্ছা, ঠিক আছে। তুই ওসব নিয়ে  ভাবিস না।আমি ওদের সেগুনবাগিচার ফ্ল্যাটের  ঠিকানা দিয়ে দিয়েছি।ঠিক আছে।রিনির শ্বশুরবাড়ি চট্টগ্রাম । শ্বশুরের অবস্থা ভালো। শিপব্রেকিংয়ের ব্যবসা আছে। বিয়ের পর বেশ কবারই রিনির শ্বশুর বাড়ি গিয়েছিলেন রওশন। ধনসম্পদের উৎকট প্রকাশ দেখে স্তম্ভিত হয়ে পড়েছিলেন।  খুলশীর বাড়ির বাগানে রঙীন পাথরের ময়ূর বানর হাতি সাজিয়ে রেখেছে । রওশনের ভালো লাগেনি। অথচ ‘এতিম’ মেয়েটাকে এই উঠতি ধণিক শ্রেণির হাতেই সঁপে দিতে হল। রিনি অবশ্য শ্বশুর বাড়ির লোকজনের সঙ্গে ভালোই মানিয়ে নিয়েছে। কি ভাবে পারল? রওশনের রুচি/দৃষ্টিভঙ্গি ছেলেমেয়েরা পায়নি। অবশ বিষন্ন মনে যখন ফ্ল্যাট থেকে বেরুলেন তিনটা বাজে।চারটায় মানববন্ধন।  লিফটে নীচে নেমে এলেন। বেজমেন্টে অনেক গাড়ি। হর্ণের শব্দ হল। নীল রঙের উর্দি পরা দারোয়ান মেন গেট খুলে দিল। একটা হলুদ ট্যাক্সিক্যাব ঢুকল। রিনির বড় ভাসুর কি না কে জানে। রওশন ওদিকে না-তাকিয়ে দ্রুত গলিতে নেমে এলেন।  গলিতে শেষ বৈশাখের তীব্র রোদ। রোদের তীব্রতা উপেক্ষা করে  হাঁটতে থাকেন। হাঁটতে- হাঁটতে সামান্য ঘেমেও গেলেন।  সেগুনবাগিচা থেকে প্রেসক্লাব  কাছেই। হেঁটেই যাবেন। ব্যাগের ভিতরে মোবাইল। ওটা বাজল।  ফরহাদের বাবার ফোন। বললেন, আমি এখন যাত্রাবাড়ির জ্যামে আটকে আছি মনি। আশার করি সাড়ে তিনটার মধ্যে  সেগুনবাগিচা পৌঁছে যাব। তোমার জন্য চাম্পা কলার কাঁদি আর দুই ডজন কোয়েলের ডিম আনছি। ডাক্তার জামাল আহমদের অ্যাপয়েন্টমেন্ট পাইছ তো? এই লোকটা কখন বাড়ি আসবে সেটা আগে থেকে জানাবে না। বাড়ি ঢোকার আগ মুহূর্তে ফোন করবে।  রওশন  বিরক্ত হয়ে ফোন  ফোন অফ করে দিলেন। এখন কারও সঙ্গে কথা বলতে ইচ্ছে করছে না। ডাক্তার জামাল আহমদের অ্যাপয়েন্টমেন্ট করে লাভ নেই। শিবপুর  ফিরে আবার শিবু কবিরাজের পাচন খাবে। রওশন হাঁটতে থাকেন। গলিতে আসন্ন জ্যৈষ্ঠের লু বাতাস আর তাপদাহের  তীব্রতা ঘুরপাক খায়। সেই সঙ্গে তার নিজের বিপন্ন জীবনটিও ঘুরপাক খায়। তবুও পায়ে পায়ে হেঁটে যেতে থাকেন  বিপর্যস্ত নিঃসঙ্গ এক নারী ...আরও একটি তরুণকে গুলি করে পঙ্গু করে দিল রাষ্ট্র  ... তারই প্রতিবাদে যেখানে মানববন্ধন ... সেই দিকে ... 

