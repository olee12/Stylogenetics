জিপিএ ৫ পেল শিবচরের গৃহপরিচারিকার মেয়ে মুক্তি



                        বাবার সহযোগী হিসেবে দর্জির কাজ করে ও প্রাইভেট পড়িয়ে চলতি বছরের এসএসসি পরীক্ষায় বিজ্ঞান বিভাগ থেকে জিপিএ ৫ পেয়েছে শিবচরের গৃহপরিচারিকার মেয়ে মুক্তি রানী সূত্রধর। মাদারীপুর জেলার শিবচর পৌরসভার সুতারবাড়ি এলাকার যতীন চন্দ্র সূত্রধরের মেঝ মেয়ে মুক্তি উপজেলার খানকান্দি সৈয়দ আশারাফ আলী উচ্চ বিদ্যালয় থেকে এ কৃতিত্ব অর্জন করেছে।
শিবচর থেকে দৈনিক প্রথম আলোর সাংবাদিক সম্পা রায়   লিখেছেন: মুক্তিদের বাড়ি গিয়ে দেখা যায়, বিদ্যুৎহীন বেড়ার খুপড়িতে ৫ সন্তানহর মা বাবার বসবাস। ডাক্তার হওয়ার স্বপ্ন দেখা মুক্তি কোনদিন স্কুল ড্রেস পরতে পারেনি। কেরোসিনের অভাবে বেশিরভাগ দিন শুধু দিনের বেলায় সূর্যের আলোয় আর পারিবারিকভাবে সবাই কাঠমিস্ত্রী হওয়ায় প্রকট শব্দের মধ্যেই পার্শ্ববর্তী তাপস ও বড় বোন মিঠুর পুরানো বই দিয়েই তাকে পড়তে হয়েছে। কলমও যোগাড় হতো না কখনো কখনো। বাবার স্বল্প আয়ের কারণে শাক পাতা ও মরিচ ভাতই তাদের প্রধান খাবার। 
আলাপকালে মা ও মেয়ের কান্না এ সাফল্যকে ম্লান করে দিচ্ছিল। স্কুলশিক্ষক নাসিরের সহযোগিতায় ঢাকার ব্যবসায়ী কুতুবুদ্দিন আহম্মেদের সহযোগিতা না পেলে পরীক্ষাই দেয়া হতো না বলে জানান মুক্তির মা দিপালী রানী। মুক্তি জানান, স্কুলের শিক্ষকরা তাকে ফ্রি পড়িয়েছেন। 
  সংবাদসূত্র:
 দৈনিক আমাদের সময় (মে ২৭, ২০০৯)
সম্পাদনা: সঞ্চিতা সীতু


                    