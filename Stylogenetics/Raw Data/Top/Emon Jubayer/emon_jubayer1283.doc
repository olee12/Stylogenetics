কালো নদী


 
                        বুড়িগঙ্গা।
নদী কালো হয়ে যায় কেন? কারা নদীকে কালো করে তোলে?
 জন্ম ঢাকায়।  ছেলেবেলায় নবাবপুর পাড় হয়ে চলে যেতাম সদরঘাট। তারপর অনিবার্য একটি নদী। বুড়িগঙ্গা। আমাকে নদী বড় টানত। বুড়িগঙ্গাই ছিল আমার ধানসিঁড়ি।
না, তখন সে নদীর জল আজকের মতন কালো আর দুর্গন্ধময় হয়ে ওঠেনি।
এখন বিশ্বাস করতেই কষ্ট হয় আমার যে আমি ছেলেবেলায় বুড়িগঙ্গার টলটলে জল দেখেছি। ওপারের দৃশ্যাবলীও ছিল মনোরম। আজকের মতন এতটা ঘিনজি ছিল না। আমি শত শতাব্দী আশির দশকের শুরুর কথা বলছি। 
যখন, ছেলেবেলায় দাদাবাড়ি যেতাম সদরঘাটের লঞ্চ উঠে। কেবিনে বসার ছেলে আমি কখনোই ছিলাম না। তার বদলে রেলিং ঘেঁষে দাঁড়িয়ে থাকতাম। দেখতাম জলের সারফেসে রোদের ঝিলিক, অন্যান্য নৌকা ও লঞ্চ। 
এসব নিয়েই ছিল আমার ধানসিঁড়ি- বুড়িগঙ্গা। 
শেষবার যখন লঞ্চে উঠেছি-মনে আছে, কালো জল এড়াতে অসহায় হয়ে ভাবছি কখন শীতলক্ষায় পড়ব। কখন  আবার পানি ঘোলা হয়ে উঠবে। কালো নয় ঘোলা। তারপর   মেঘনায় পড়ে হাঁপ ছেড়ে বেঁচেছি । তারপর এখলাসপুরের ঘাট নেমে ভুলে যেতে চেয়েছি কালো বুড়িগঙ্গার কথা।
আজ বুড়িগঙ্গা একটি কালো নদী। বেঁচে আছে। তবুও যেন বেঁচে নেই।  নদী কালো হয়ে যায় কেন? কারা নদীকে কালো করে তোলে?
এ প্রশ্নগুলি আমাকে অবশ করে দেয় ।
 ২
 সমস্যা আরও আছে জানি।
এ শহরের: যানজট ও অন্যান্য ...
এদেশের: মঙ্গা, ভবদহের জলাবদ্ধতা ও অন্যান্য ...
দক্ষিণ এশিয়ার: বিস্ফোরণ ও অন্যান্য ...
তবু একটি নদীর কালো হয়ে যাওয়া আমাকে অবশ করে দেয়।
এককালে যার টলটলে জল দেখেছি।
না দেখলেই ভালো ছিল; এখন অসহায় ভাবে ভাবি!


                    