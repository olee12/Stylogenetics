গল্প: স্ট্র্যাটেজি



                        বাস থেকে নেমে সিগারেট ধরালো বীথি।  সাদা রঙের কলেজ-ড্রেস পরা একটি মেয়ে দিনে-দুপুরে ঢাকা শহরে সিগারেট ধরাবে কেন? রাস্তার লোকজন, দোকানি, পাড়ার মুরুব্বী -সবাই থমকে গেছে।ওদেরই-বা কি দোষ-আজ কলেজের সামনে থেকে বীথিকে সিগারেট কিনতে দেখে  ইংরেজির অধ্যাপক জহির  আলম স্যার  পর্যন্ত হতভম্ব হয়ে গেলেন  ।  ইংরেজির অধ্যাপক জহির স্যার উদার ও আধুনিক মনের একজন মানুষ; নারীর ক্ষমতায়ণ, নারীমুক্তি, নারীজাগরণ- এসবের পক্ষে পত্রিকায় নিয়মিত লেখালেখি করেন । তবে আজ স্যারের মুখ দেখে মনে হল বীথি সিগারেট কিনে ভীষন  এক পাপ করেছে, বাংলার হাজার বছরের প্রথা-ট্রথা ভেঙে  বীথি রীতিমতো ‘পতিত’-ই হয়ে গেছে। বীথি সিগারেট টানতে টানতে গলি দিয়ে  হাঁটছিল । বুক কাঁপছিল যদিও আর  অল্প- অল্প কাশছিল। ‘অ্যাই মেয়ে’- নিজেকে মনে-মনে ধমক দেয়- ‘কাশলে চলবে না। তাহলে স্ট্র্যাটেজিটা ভেস্তে যেতে পারে। আমাকে এমনভাবে সিগারেট টানতে হবে যেন জিনিসটা আমি অনেকদিন ধরেই খাই’। অনেক ভেবেচিন্তে  বীথি  প্ল্যানটা  এঁটেছে। কারণ- ও বেঁচে থাকতে চায়।  অভিমানী নাসরিনের মতন তুচ্ছ বখাটের জ্বালাযন্ত্রণায় অস্থির হয়ে বিষ খেয়ে  মরে যেতে চায় না ...    ... দুপুর। নির্জন গলিতে  রোদ ঝলমল করছিল। আজ সকালে অবশ্য আকাশজুড়ে মেঘ ছিল।  মেঘলা সকালে মন খারাপ হয়ে ছিল বীথির; ঘর থেকে বেরুতে ইচ্ছে করছিল না। উপায় নেই, বেরুতে হবে; ক্লাস আছে। আজকাল এমন হচ্ছে: ঘর থেকে বেরুতে ইচ্ছে করে না। জানালার পর্দা  ফেলে ঘরটা অন্ধকার করে শুয়ে থাকতে ইচ্ছে করে। শরীরে কেমন এক আলস্য জমে উঠেছে। সব কিছু নিরর্থক মনে হচ্ছে। গতরাতের স্বপ্নে নাসরিন কে দেখল। নাসরিন কী সব বলল ... হাসল। ওর ধবধবে সাদা কবজিকে শিউলি ফুলের মালা জড়ানো ছিল  ...  কিংবা ছিল না। এসবই বীথির কল্পনা। ঘুম ভেঙে গেলে স্বপ্ন কেমন সত্য আর কল্পনায় মিশে যায়।  ঘুম ভাঙল যখন তখন শেষ রাত। বীথি বৃষ্টির ঝিরঝির ঝিরঝির শব্দ শুনতে পেল। ওর কেবলই মনে হচ্ছিল নাসরিনের নির্জন কবরটা ভিজে যাচ্ছে। নাসরিন স্বপ্নের ভিতর  ‘নান্না’ শব্দটি উচ্চারণ করেছিল। করতেই শিউলির ফুলের মালাটি ছিঁড়ে যায়। বীথি জানে ওদের পাড়ার বখাটে ছেলে নান্না দেশের একটি প্রধান রাজনৈতিক দলের পোষা গুন্ডা। ফেনসিডিলের ব্যবসা থেকে চাঁদাবাজি -এমন সব  অপকর্ম করে বেড়ায়। তবুও  ওই গুন্ডার  সাত খুন মাফ।  নান্না স্থানীয় থানায় বসে ওসি আর এসআইদের সঙ্গে আড্ডা মারে। রহমত ওসির মেয়ের বিয়েতে সাউন্ড সিসটেম সাপলাই দেয়। এস.আই রুহুল আমিন এর সঙ্গে শাবানা বারে বসে মদ্যপান করে ...কিন্তু,  নাসরিন কেন স্বপ্নের ভিতর  ‘নান্না’ শব্দটি উচ্চারণ করেছিল?বীথির কান্না পায়। তখনই ঝিরঝির শব্দের ভিতর আজান শুনতে পায়। ও প্রাণপণ কান্না চাপে। আজানের সময় কাঁদতে নেই। পাশের ঘর থেকে  বাবার দোয়াদরুদ পড়ার শব্দ শুনতে পায়...বাবার  আজকাল রাতে ঘুম হয় না। অফিসে কী সব গন্ডগোল চলছে, মায়ের মুখও গম্ভীর।    জেসমিন মনে হয় রান্নাঘরে। ঘুমচোখে চায়ের পানি চাপিয়েছে  হয়তো। বাবা সারাদিনে অনেক কাপ চা খান। ধকলটা জেসমিনই সামলায়। মেয়েটি ভালোই। বিশ্বস্ত।   বীথি হাঁটছে। মাঝেমধ্যে সিগারেট টান দিচ্ছে। হাতের বাঁয়ে দিলুর চায়ের দোকান। ভিড়টির তেমন নেই। একজন রিকশাঅলা কেবল বেঞ্চে বসে চা খাচ্ছিল । চায়ের দোকানের সামনে তার  রিকশা। দিলুর  চায়ের দোকানের ওপাশেই ডক্টর নায়লা হক মেমোরিয়ালের হলুদ রঙের দোতলা বাড়ি। আজও  বাড়ির সামনে দাঁড়িয়ে গুলতানি মারছিল পাড়ার উচ্ছন্নে যাওয়া ফেনসি-খোড় বখাটেরা। ওদের মধ্যে নান্নাও আছে। নান্না  একটা নীল রঙের মোটরসাইকেলে হেলান দিয়ে দাঁড়িয়ে আছে।  কালো রঙের কর্ডের প্যান্ট আর  হলুদ রঙের টি-শার্ট পরা গাট্টাগোট্টা চেহারা। মাথা মসৃণভাবে  কামানো। চোখ নীল সানগ্লাস। আইনের উর্ধ্বে থাকা ওই ঘৃন্য মাস্তানটাকে  দেখে  বীথির সারা শরীর শিরশির করে ওঠে। ওই বখাটেটার জন্যেই তো  নাসরিন   আজ কবরে শুয়ে আছে। ইচ্ছে হয় নান্নাকে  পিষে মারে। পারে না। অসহায় বোধ করে বীথি।  তবে আজ এই মুহূর্তে বখাটেটার  চোখে চোখ রেখে কাঁপা কাঁপা হাতে সিগারেটে টান দিল বীথি । বখাটেটা অবাক বিস্ময়ে  তাকিয়ে রইল। চোখের সানগ্লাস খুলে নিল।  তাকে কেমন  হতভম্ভ দেখাচ্ছে। এমন অভাবনীয় ঘটনা যে ঘটতে পারে তা তার কল্পনারও বাইরে । বীথি হাঁটতে থাকে। পা দুটো অবশ বোধ করে । নিজেকে ধমক মারে:  ‘হাঁটো! অত্যন্ত সাবলীল এবং দৃঢ় ভঙ্গিতে হাঁটো ... কেননা এটা যুদ্ধ। এবং এই যুদ্ধটা তোমার একার  ... তোমার একাকী যুদ্ধ ... কেননা  রাষ্ট্র-সমাজ-প্রশাসন কেউই তোমার পাশে নেই, তোমাকে  উদ্ভূত এক পরিস্থিতি মেরে ফেলতে চায়; নাসরিনের মতো ...নাসরীন বাঁচতে চেয়েছিল ...তুমি জান নাসরিন বাঁচতে চেয়েছিল এমন একটা পরিস্থিতিতে  যখন একাকী যুদ্ধের প্রস্তুতি নেওয়ার সময় এমন কী উদারপন্থী  মানবতাবাদী  অধ্যাপকের চোখে হয়ে হয়ে যেতে হয়  পতিত ...!’বীথি হাঁটতে থাকে। এখন তার হাঁটার  ভঙ্গিটা অত্যন্ত দৃঢ়। যেন প্রত্যয়ী নিশাত মজুমদার কিংবা ওয়াজফিয়া নাজরীন উঠছেন দূর্গম এভারেষ্ট শৃঙ্গ অভিমূখে। অভিযাত্রীর  দু’চোখে স্বপ্ন; স্বপ্ন,  প্রাণহীন এক জনপদে প্রাণের আলো জ্বালানোর। স্বপ্ন, এক মুমূর্ষ অনাথ বালিকার দেহে প্রাণ সঞ্চারণের ... ডক্টর নায়লা হক মেমোরিয়ালের হলুদ দোতলা বাড়িটা পাড় হয়ে বীথি সিগারেট ফেলে দিল। প্রায় বাড়ির কাছাকাছি  চলে এসেছে। এখন আর সিগারেট টানার দরকার নেই। যাকে দেখানো দরকার সে দেখেছে ...কুত্তাটা এখন কি করে দেখা যাক। বীথি জানে কুত্তাটা এখন লেজ গুটিয়ে পালাবে ...জেসমিন কে দেখল বাড়ি থেকে বেরুতে । জেসমিন ওকে দেখে হাসল। নিজে থেকেই বলল, চিনি শ্যাষ। চিনি আনতে যাই আফা।বীথিরা মাসজুড়ে গলির মুখে আনিস- এর দোকান থেকে জিনিসপত্র বাকি আনে।পরে শোধ করে দেয়।    আনিস ওকে আজ সিগারেট খেতে দেখেছে। দুপুরে ঘর অন্ধকার করে বীথি ঘুমালো। যখন ঘুম ভাঙল তখনও ঘর অন্ধকার। জানালার ওধারে মেঘ জমেছে। বিছানা থেকে উঠে হাতমুখ ধুয়ে এল। সন্ধ্যা। লোডশেডিং। তবে জেসমিন কী এক জাদু বলে এককাপ লেবুচা আর দুটো বেগুনি  ঠিকই দিয়ে গেল। যাওয়ার সময় কেমন চোরাদৃষ্টিতে তাকালো। বীথি মুচকি হাসে। কচকচ করে বেগুনি দুটো খায়। তারপর  চায়ে চুমুক দেয়। উহ! গরম। আনিস ওকে গতকাল সিগারেট খেতে দেখেছে। জেসমিন কে সেকথা না বলে পারেনি আনিস। জেসমিনও  কথাটা মাকে না-বলে থাকার কথা নয় । বীথি চায়ে চুমুক দেয়। বীথি জানে যে  ওর  বাবা-মা নরম মানুষ। বিপদে পড়লে দু’জন আরও নরম হয়ে যায়। অত্যন্ত আদরের ছোট মেয়ের সিগারেট খাওয়ার কথা শুনে মা-বাবা কী বিপদেই না পড়েছে!জানালায় বৃষ্টির ছাঁট। তার সঙ্গে কিছু অশান্ত হাওয়া।  বীথির  বুকটা হু হু করে ওঠে। নাসরিনের কবরটা  ভিজে যাচ্ছে । জুরাইনে ...রাতে  কিছু ফিসফাস টের পায় বীথি।  শোওয়ার ঘরে মা-বাবার মধ্যে  সিরিয়াস  আলোচনায় চলছে বোঝা গেল। বীথি জানে  তারা  এখন একটা বক্তব্য বা প্রস্তাব তৈরি করছে। এবং সেই প্রস্তাব/বক্তব্যটা  নিয়ে মা দু-একদিনের মধ্যেই বীথির  সঙ্গে কথা বলবে। আজ  ইংরেজি ক্লাসের শেষে জহির  স্যারের সঙ্গে কিছু কথা হল। মাঝবয়েসি শ্যামলা মতন স্যারের মাথায় সামনের দিকে টাক। তবে তা দৃষ্টিকটূ মনে হয় না স্যারের  অমায়িক ব্যবহার এবং মধুর স্বভাবের দরুন। লেখক মানুষ, পত্রিকায় নিয়মিত সমাজের নানান অসঙ্গতি নিয়ে কলাম লেখেন অধ্যাপক জহিল আলম। চারতলার করিডোরে, সিঁড়ির ঠিক সামনে জহির স্যারে মুখোমুখি দাঁড়িয়ে বীথি  । চারপাশে ছাত্রছাত্রীর ভিড়। কোলাহল। তার মধ্যেই স্যার  বললেন, তোমার কি কিছু হয়েছে মাসুমা? আই মিন তুমি কি কোনও সমস্যায় ভুগছ? তুমি আমার সঙ্গে খোলাখুলি আলাপ করতে পার।  আহা, অত ভেব না তো। এই বয়েসে কতকিছুই তো ঘটবে। এত ভেঙে পড়লে চলবে? তোমার বয়েসি মেয়েরা আজকাল পাহাড় ডিঙ্গুচ্ছে। সবকিছু  পাত্তা দেবার দরকার নেই। ইগনোর কর। ইগনোর করতে শেখ। জহির স্যার এরপর চারিদিকে তাকিয়ে প্রায় ফিসফিস করে বললেন, তোমার সমস্যার কথা এখানে বলতে অসুবিধে হলে তুমি আমার বাড়িতেও যেতে পার। নিরিবিলি কথা বলা যাবে  ... এনি ওয়ে  ... গতকাল তুমি  সিগারেট কিনছিলে? বাট হোয়াই?বীথি (মৃদু হেসে) বলল, একশ টাকার  নোট ছিল স্যার, ভাঙতি ছিল না স্যার। বাসভাড়া দিব।ভাঙতি ছিল না? তাই বলে সিগারেট কিনতে হল? জহির স্যারের প্রশ্নের ধরণ অনেকটা ডিবি পুলিশের মতন। (বিথীর মেজো দুলাভাই অর্থাৎ জাহিদকে একবার রংপুর স্টেশনের সামনে থেকে শেষরাতে ডিবি পুলিশ ধরে নিয়ে গিয়েছিল। সেই ঘটনাই পরে  বীথিকে বিস্তারিত বলেছিল জাহিদ ভাই। বীথি জানে ডিবি পুলিশের প্রশ্নের ধরণ কেমন ...) তো, পত্রিকায় কলাম-লেখক স্যারের সন্দেহজড়ানো প্রশ্ন শুনে  বীথি মনে মনে হাসে। মনে মনে বলে এ যুদ্ধটা তোমার একলা। পত্রিকায় কলামলিখিয়েরা কিছু করতে পারবে না। বীথি তারপর হাসি থামিয়ে বলে, জ্বী স্যার, সিগারেট কিনতে হল। রংপুর থেকে আমার মেজো  দুলাভাই এসেছেন। সিগারেট কিনেছি  দুলাভাইয়ের জন্য। এক ঢিলে দুই পাখি মারলাম। অ। আশাহত অধ্যাপকের মুখটা কেমন বিশ্রীভাবে ঝুলে গেল। বীথি পলকে সিঁড়িতে ছাত্রছাত্রীর ভিড়ে  মিশে গেল। আসলে কথাটা মিথ্যেও নয় বীথির জাহিদ দুলাভাই ভীষণ সিগারেট খায়। আজ বাস থেকে নেমে সিগারেট ধরালো না বীথি। আজ রিঅ্যাকশন দেখার দিন। মনে হাসল বীথি।  ধীরে ধীরে হাঁটছে ও। স্তব্দ দুপুর। আনিস তাকিয়ে আছে। পাড়ার দু-একজন মুরুব্বি। বোঝা যাচ্ছে গতকালের বীথির ‘অপকর্ম’  নিয়ে পাড়ায় বেশ কানাঘুঁষা চলেছে। বীথির বাবা সাইদুর রহমান সোনালী ব্যাঙ্কের ছাপোষা অফিসার হলেও পাড়াপ্রতিবেশির বিপদ-আপদে ছুটে যান। তাছাড়া বীথির বাবাকে পাড়ার সবাই  নামাজী ও সৎ লোক বলেই জানে।  এমন একটা মানুষের বিরুদ্ধে গুরুতর কোনও অভিযোগ নেওয়ার আগে নিজেদের ভিতর বেশ কয়েকটি মিটিং জরুরি করতে হয়...  তাই চলছে মনে হয়। আজও ডক্টর নায়লা হক মেমোরিয়ালের সামনে বখাটেগুলো দাঁড়িয়েছিল। তবে স্পস্টতই বোঝা যায় যে বখাটেগুলির হাবভাব অনেকটাই বদলে গেছে। বিশেষ করে নান্নার। গুন্ডাটা  আজও মোটরসাইকেলে হেলান দিয়ে দাঁড়িয়ে আছে। বীথিকে দেখে সিধে হয়ে    দাঁড়াল যেন অফিসরুমে পার্টির গড ফাদার ঢুকেছে।  বীথি নির্বিকার হেঁটে যাচ্ছে। নির্মম ঘাতকদের  উপেক্ষা করে হেঁটে যাচ্ছে। ঘাতকদের তরফ থেকে  আজ আর হিন্দি গানের কলি নেই, শিস নেই, অশ্লীল প্রস্তাব নেই।  ওরা সব বদলে গেছে। মিইয়ে গেছে, নিভে গেছে। আড়চোখে বীথির ঘামে ভেজা গম্ভীর মুখ দেখছে । বখাটেদের  মুখে চোখে সমীহ। নান্না ও অন্যদের ...সবার ...দুপুরে  বিছানায় হেলান দিয়ে মন খারাপ করে বসেছিল বীথি। যদিও বিছানার ওপাশে জানালার বাইরে ঝলমলে রোদ ছিল। আজকাল এমনসব ঝলমলে রোদের দিনেও  মন খারাপ হয় ওর। মন খারাপ হয়  নাসরিনের জন্য। তখন কাঁদতে ইচ্ছে করে, কিন্তু কত আর কাঁদবে ... এক বছর আগেও কলেজ থেকে নাসরিনের সঙ্গে  ফিরত । বাস থেকে নেমে হাঁটত পুরুষঅধূষিত দুর্গন্ধে ভরা গলিটা  দিয়ে । নাসরিনদের বাড়িটা  বীথিদের বাড়ির আরও দুটো বাড়ি পর।  সজীব কনফেকশনারির ঠিক উলটো দিকে। বিকেলের দিকে  নাসরিনদের  বাড়িতে বেড়াতে যেত বীথি। দুজনে ছাদে ঘুরে বেড়াত। বীথি বকবক করত বেশি- নাসরিক কথা কম বলত।  সজীব কনফেকশনারির পাশে একটা সাদা রঙের  চারতলা বাড়ি। মাইনুল ভাইয়েরা  ও বাড়ির তিনতলায় থাকে । চশমাপরা, ফরসা, লম্বা আর ঝাঁকড়াচুলের মাইনুল ভাই  একটা প্রাইভেট মেডিকেলে পরে। মুখে কখনও না বললেও বীথি বুঝতে পেরেছিল  মাইনুল ভাইকে ভালোবাসত নাসরিন । গত সপ্তাহে মাইনুল ভাইকে বীথি দেখেছে নিউমার্কেটে। মাইনুল ভাইয়ের সঙ্গে  এক মিষ্টি চোহারার মেয়ে ...এইসব ঝলমলে রোদের দিনেও মন খারাপের এই হয়তো কারণ ।মা ঘরে এল।   হাতে একটা কাপ।  মেয়ের মুখটা এক ঝলক দেখে   বিছানার কিনারে বসল  মা । নে, ধর। বলে  কাপটা ছোট মেয়ের দিকে এগিয়ে দিতে দিতে বলল,  জাহিদ কাল ঢাকায় আসবে। যা ক’দিনের জন্য রংপুর থেকে ঘুরে আয়।মায়ের হাত থেকে কাপ নিতে নিতে বীথি জিজ্ঞেস করে, তুমি মেজো'পাকে ফোন করেছিলে মা?হ্যাঁ।কথাটা শুনে বীথির অবশ্য তেমন রিঅ্যাশন হল না। চেয়ে দেখল কাপে লেবু চা। বেশ গরম। বীথি বলল, আমি এখন রংপুর যাব না মা। পরীক্ষা আছে। বলে কাপ রাখল বিছানার ওপর। মা চুপ করে থাকে। তারপর গলার টোন ভীষন নরম করে বলে, তোর বাবা বলল, সিগারেট খাওয়া ভালো কাজ না মা। দু’দিন পর তুই বাচ্চাকাচ্চার মা হবি।বাচ্চাকাচ্চার মা  হবি- এই কথা বাবা বলেছে?  আশ্চর্য! রাঙিয়ে উঠল বীথি। পাশ ফিরে কাপটা  তুলে বলল, হ্যাঁ মা। আমি জানি, মেয়েদের  সিগারেট খাওয়া  ভালো না।  আমি আর সিগারেট খাব না মা...বলতে বলতে বীথি ভাবছিল এখন রণক্ষেত্র থেকে কোথাও যাওয়া যাবে না্ । এও রণকৌশলেরই  এক অংশ ...

