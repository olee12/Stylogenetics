ব্রিটেনেও প্রতিবেলা খাওয়া জোটে না!

  লুইস চার্লস। ব্রিটেনের এক মধ্যবয়েসি নারী। সেক্রেটারিয়াল এডমিনিস্ট্রেশনে পি এ হিসেবে কর্মরত ছিলেন এই গত বছরও। গত জুনে চাকরি হারিয়েছেন লুইস- এর পর থেকেই চরম অর্থনৈতিক সঙ্কটের সম্মূখীন হতে হচ্ছে তাকে। ১৭ বছর বয়েসি মেয়েকে নিয়ে লুইসের ছোট সংসার। তো, সংসার ছোট হলে কী হবে-  সরকারি ভাতা মাত্র সপ্তাহে সাড়ে ৬০ পাউন্ড; এই ভাতায় সংসার চলে না, রাতারাতি শেষ হয়ে যায়। এই টাকা দিয়েই নাকি লুইসকে টিভির লাইসেন্স, বিদ্যুৎ বিল,  মর্টগেজ ও পানির বিল পরিশোধ করতে হয়। এরপর প্রতি সপ্তাহে বাকি থাকে মাত্র ২০ পাউন্ড । এই সামান্য অর্থ দিয়েই কিনতে হয় খাবার-যে কারণে সব সময়ই কমদামি খাবার কিনতে চেষ্টা করেন লুইস। কিছুদিন আগে ৯ পাউন্ড দিয়ে মিষ্টিরুটি আর দু’হালি লেবু কিনেছিলেন। চা খাওয়ার সামর্থ্য নেই বলে গরম পানিতে লেবু মিশিয়ে খাওয়া আর কী! লুইসের মেয়ের বয়স ১৮ হয়নি বলে সরকার কর্তৃক বেকার ভাতাও পাওয়া যাচ্ছে না। প্রতিবেলা ঠিকমতো খাওয়া হয় না লুইস ও তাঁর মেয়ের। লুইসের বৃদ্ধ মা মাঝে মাঝে সাহায্য করেন মেয়েকে। কিন্তু, সেই বৃদ্ধার সঞ্চয়ও নাকি শেষের দিকে।
 সংবাদসূত্র: দৈনিক আমাদের সময়। শুক্রবার; ১০ এপ্রিল; ২০০৯। পৃষ্ঠা -৩। 
  

                    