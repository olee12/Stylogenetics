গল্প: মরম জ্বীনের  কান্ড (তৃতীয় পর্ব)



                        মীরখালি থেকে মরিয়ম বেগম- এর বড় মেয়ে সেলিনা ফোন করল। বলল, আম্মা,  আমার খুব বিপদ।
মরিয়ম বেগম চমকে উঠলেন। তারপর সামনে নিয়ে বললেন, কি হয়েছে তোর?
আমার টুনটুনির উপর পরীর নজর পড়ছে।   
মরিয়ম বেগম দু’মুহূর্ত কী যেন ভাবলেন। তারপর বললেন, তুই  আজই  টুনটুনিকে নিয়ে রূপপুর চলে আয়। সারওয়ারকে এখুনি ফোন কর। ও তোদের দিয়ে যাবে। তোরা এখানে এলে   বিপদ কেটে যাবে।
রূপপুর গেলে আমার বিপদ কেটে যাবে?
হ্যাঁ। এখানে এলে সব বুঝতে পারবি।  
সেলিনারা এল সকালের দিকে ।  অন্তুর ছোটচাচা নামিয়ে দিয়ে গেল। মরিয়ম বেগম টুনটুনিকে কোলে নিয়ে আদর করলেন। আগামী অক্টোবর মাসে নাতনীর  বয়েস তিন পেড়িয়ে চার বছর হবে । কী ফুটফুটে চেহারা, দেখতে একেবারে পরীর মতন। মানুষের ঘরে এত সুন্দর শিশু  হয়? হায়, আল্লা। এত সুন্দর মেয়ের উপর পরীর নজর পড়ল কেন?
সেলিনা অনেকদিন পর বাপের বাড়ি এল। জলিল মিঞা আর জোছনা  বানুর খোঁজখবর নিল। জলিল মিঞাকে বলল, শরীর-টরির ভালে জলিল মিঞা?া?
হ আফা, শরীর অখন ভালাই।
নাড়কেল গাছে উঠতে পারবে?
তা পারুম।
তাহলে আমাদের ডাব পেড়ে খাওয়াও।
খাড়ান। অখনই পাড়তেছি। 
মরমকে দেখে সেলিনা অবাক। জিগ্যেস করল, আম্মা, এই ছেলেটা কে?
মরিময় বেগম হেসে বললেন, এর নাম মরম। কেন তোকে এর কথা ফোনে বলিনি?  বলেছি। তোর মনে নেই। মরম মাদ্রাসায় পড়ে। এতিম। আমার কাছেই থাকে। 
তোমাদের গ্রামের বাড়ি কোথায় মরম? সেলিনা জিজ্ঞেস করে। 
মোহনপুর।
মরিময় বেগম মুখ টিপে হাসলেন। 
টুনটুনি বেশ টকটক করে কথা গেল। আর বেশ শার্প। মরম নামটা ঠিকই ক্যাচ করেছে টুনটুনি । আদুরে গলায় বলল, মরম মামা। মরম মামা।  আমায় তুমি চকলেট কিনে দেবে?
হ্যাঁ। দেব। বলে  সবার সামনেই গায়েব হয়ে যাচ্ছিল মরম। অতি কষ্টে সামলে নিল। 
সেলিনা আর টুনটুনির সঙ্গে দশ-এগারো বছরের একটি মেয়েও এসেছে। মেয়েটির নাম নিলুফা। নিলুফা টুনটুনি কে  দেখাশোনা করে । নিলুফা দেখতে শ্যামলা হলেও বেশ ফিটফাট  । টানটান করে  বাঁধা চুল। সেই   চুলে লাল ফিতে আর  গোলাপি কিলিপের বাহার। জোছনা বানুর মনে হয় নিলুফার স্টাইল পছন্দ হয়নি। মনে মনে বলল, ছেড়ির ঢং দেইখা বাঁচিনা। 
কথাটা  মরম শুনলেও নিলুফা কিংবা সেলিনা কেউ কথাটা শুনতে পায়নি। 
মরিয়ম বেগম আর সেলিনা বারান্দায় মোড়ার ওপর  বসে আছে । সেলিনা  ফোনে টুনটুনির বাবার সঙ্গে কথা বলছে। টুনটুনির  বাবা আজাদদের যৌথপরিবার । তবে পারিবারিক অবস্থা বেশ ভালো। মার্কেট আছে, ফার্মেসি আছে, স-মিল আছে। আজাদ-এর অবশ্য নিজস্ব মালিকানায়  বলপেন আর মোমবাতির  কারখানা আছে। 
মরিয়ম বেগম- এর কোলে বসে আছে টুনটুনি। সেলিনা ফোন অফ করে  বলল, আমার জা আমার সর্বনাশ করতে চায়। ওদের বাচ্চাকাচ্চা হয়নি। টুনটুনি হওয়ার পর থেকে  ঈর্ষায় জ্বলে পুড়ে মরে যাচ্ছে। আমার জায়ের এক বিধবা ফুপু আছে।  রায়পুরা থাকে। সেই কুটনি বুড়ি বাণ মারতে পারে, কড়িচালান দিতে জানে । 
বলিস কী!
হ্যাঁ। গতকাল রাতে টুনটুনি আর তোমার জামাই বিছানায় ঘুমায় ছিল। অনেক রাতে আমি  বাথরুমে গেছি।  ঘরে ফিরে এসে দেখি খুব সুন্দর একটা  রূপসী মেয়ে বিছানা থেকে  টুনটুনিরে আলগোছে কোলে তুলে নিল। মেয়েটারে আমি আগে কখনও দেখি নাই।  আমি চিৎকার করে বললাম: এই তুই এইখানে কি করস! মেয়েটা তখন  টুনটুনিরে  বিছানার উপর রাইখা এক লাফে জানালার কাছে গেল। তারপরে  শিকের  ফাঁক দিয়া ইন্দুরের মতন লাফ দিয়া চইলা গেল।  
মরিয়ম বেগমের শরীর কেঁপে উঠল। বললেন, আল্লাহ সব দেখছেন মা । আমাদের কোনও ক্ষতি হবে না দেখিস। বলে টুনটুনির গালে চুমু খেলেন মরিয়ম বেগম। মনে মনে দোওয়াদরূদ পড়ছেন।  
জলিল মিঞার বদলে নাড়কেল  গাছে উঠেছে মরম। টেনসনের মধ্যে  ছিল বলে সেলিনা ব্যাপারটা খেয়াল করেনি। জলিল মিঞা হাতে দা নিয়ে উঠানের কামরাঙা গাছের ছায়ায়  বসে  অপেক্ষা করছিল। জোছনা বানু আর নিলুফা রান্নাঘরে। অন্তুর ছোটচাচা সারওয়ার টেলিফোনে জানিয়েছেন, আজ দুপুরের এসে  খাবেন।   সকালে সোনাবালি নদীর ঘাট  থেকে পাঁচ কেজি ওজনের ধবধবে সাদা একটা নদীর পাঙ্গাশ কিনে এনেছে মরম  । রান্নাঘরে তারই  কাটাবাছা চলছে।  শয়তান মাছওলা অবশ্য প্রথমে মরমকে পচা মাছই  দিয়েছিল। শয়তানটার মরণ হাঁচি ওঠায় ‘বাপ’, ‘বাপ’ বলে মাছ বদলে দিল। 
এ বাড়ি মেইন গেটটা দিনের বেলা খোলাই থাকে। গেটের এক পাশে কলাঝোপ, অন্যপাশে শ্যাওলা ধরা কালচে রঙের কাঠের গুঁড়ির স্তূপ । অন্তুর ছোটচাচা বছর কয়েক আগে স’ মিল দেওয়ার চেষ্টা করেছিলেন। ব্যবসাটা আর দাঁড়ায়নি। কাঠগুলো পড়ে পড়ে পচছে। গেট খেলা দেখে ফকির মিসকিন অনেকেই  ভিতরে ঢুকে পড়ে।   এদের মধ্যে অবশ্য অনেকেই পরিচিত।  আজ একজন বুড়ি ভিখেরিকে আসতে দেখা গেল। বুড়ির অনেক বয়েস। শরীরের চামড়ায় ভাঁজ পড়েছে। লাঠিতে ভর দিয়ে ঠুক ঠুক করে এগিয়ে আসছে। 
টিয়া পাগলি না? সেলিনা বলল। 
হ্যাঁ। অনেক বয়স হয়েছে।  স্টেশনের কাছে থাকে। মরিয়ম বেগম বললেন। 
টিয়া পাগলি প্রায় বারান্দার কাছাকাছি চলে এসেছে। কোত্থেকে একটা কুকুর এসে টিয়া পাগলির ওপর  ঝাঁপিয়ে পড়ল। বুড়ি বিকট চিৎকার করে উঠল। কুকুরটা  পাগলের মত কামড়াতে লাগল।  টিয়া পাগলি মাটিতে পড়ে যায়। ধীরে ধীরে তার   শরীর কয়লা গুঁড়ার মত  গুঁড়া গুঁড়া হয়ে শূন্যে মিলিয়ে গেল।  কুকুরটা পুকুরের দিকে চলে গেল।
মরিয়ম বেগম ও সেলিনা স্তব্দ হয়ে রইল। 
ডাব পাড়া শেষ । মরম গাছ থেকে নেমে এল।  জলিল মিঞা ডাব কাটতে শুরু করেছে। ইদানীং বুড়ো কানেও কম শুনছে। টিয়া পাগলির মরণ চিৎকার বোধ হয় শুনতে পায়নি।   
সেলিনা বলল, আম্মা এইটা কি হইল?
মরিয়ম বেগম বললেন, চিন্তা করিস না মা। এখানে কেউ কিছু করতে পারবে না। আল্লাহ সব ব্যবস্থা করে রেখেছেন। 
উঠানে যখন এরকম একটি ভয়ানক কান্ড ঘটে গেল, তখন  রান্নাঘরে বসে  জোছনা বানু আর নিলুফার মধ্যে তীব্র বাকযুদ্ধ চলছে। নিলুফার ধারণা পাঁচ কেজি ওজনের মাছটি পাঙ্গাশ না বোয়াল। 
তোর মাথা। জোছনা বানু বলল। 
তাইলে এইটা কি মাছ?
পাঙ্গাশ মাছ।  পাঙ্গাশ।  আরে বেক্কল ছেড়ি মাছও চেনে না।
আমারে ছেড়ি কইবেন না। আমার নাম নিলুফা। নিলুফা ঈষৎ ধমক দিয়ে বলল।    
বুঝছি। বুঝছি। এই নিলুফা হুন, 
কন। কি কইবেন?
আই থেইকা তুই রান্ধবিবাড়বি । আর ঘরের সব কাম করবি। 
আর আপনি কি করবেন?
আমি পায়ের উপর পা তুইলা বইসা বইসা  আরাম করুম।
তাইলে টুনটুনিরে কে রাখব? 
তুই রাখবি। 
ইসি রে, শখ কত! আমি রান্ধুম-বাড়–ম আবার টুনটুনিরেও কোলে রাখুম। সামনের মাসে আমি এই বাড়ির কাম ছাইড়া দিমু না।  
কথা আরও গড়াত। গড়াল না। পুরনো আমলের বাড়ি। রান্নাঘরের জানালাটা বেশ বড়। জানালা দিয়ে পেয়ারাবাগান চোখে পড়ে। জানালায় টিয়া পাগলির মুখ।জোছনা বানু খুশি হয়ে বলল, ও টিয়া পাগলি। আস, আস। খিচুড়ি খাইয়া যাও। সকালে মুগের ডাইলের খিচুড়ি রানছি। 
টিয়া পাগলি কিছু বলার আগেই দুটো রোমশ হাত টানতে টানতে নিয়ে গেল। জোছনা বানু খিচুড়ি বাড়ছিল বলে দৃশ্যটা দেখতে পায়নি। নিলুফা দৃশ্যটা দেখলেও ঘটনার আগামাথা কিছু বুঝতে পারল না। 
 মেন গেটের বাইরে জিপের শব্দ। মরম ছুটে যায়। অন্তুর ছোটচাচা নামলেন । পরনে জিন্সের প্যান্ট আর কালো টিশার্ট । চোখে কালো রোদ চশমা। সিটের ওপর থেকে মিষ্টির প্যাকেট, আপেল আর কমলার ঠোঙা  তুলে নিয়ে দিলেন মরম এর হাতে  ।  ছোটচাচা  আসতেই সারা বাড়িতে আনন্দের ঢেউ ছড়িয়ে পড়ল। রান্না শেষ। সবাই একসঙ্গে খেতে বসল। খেতে বসে মরিয়ম বেগম বললেন, সারওয়ার?
বল, মা। 
সেলিনা এই মাসটা রূপপুর থাকতে চায়। তুই মীরখালি গিয়ে ওর জামাই আর শাশুড়িকে একটু বুঝিয়ে বলিস বাবা।  
আচ্ছা, মা। বলব।  রান্না ভালো হয়েছে। মাছ কে রেঁধেছে মা? তুমি। 
নিলুফা ফস করে বলল, না।  মাছ আমি রানছি মামা। 
থাপ্পড় খাবি ছেড়ি। মাছই চিনে না আবার মাছ রান্ধে। জোছনা বানু ক্ষেপে উঠে বলে । তারপর ছোটচাচার প্লেটে জলপাইয়ের আচার তুলে দিতে দিতে জোছনা বানু নরম স্বরে বলল,  মাছ আমি রানছি মামা। নিলুফায় কেবল কাটা মাছের টুকরাগুলা  ধুইছে ।
ইহ্, মিছাকথা।  
আচ্ছা, আচ্ছ মাছ তোমরা দুজনেই রেঁধেছ। ছোটচাচা দুপক্ষকে শান্ত করলেন। 
যাওয়ার সময় বারান্দায় এসে দাঁড়ালেন  ছোটচাচা। বললেন, আহা, টুনটুনির জন্য চকলেটই তো  আনা হয়নি। আয় মামনি তোকে চকোলেট কিনে দিই। নিলুফা, তুইও চল।   বলে  ছোটচাচা টুনটুনিকে কোলে তুলে  নিলেন। ঠিক তখনই গেটের বাইরে গাড়ির  শব্দ শোনা গেল। একটা জিপ এসে থেমেছে। জিপ থেকে  নামল অন্তুর ছোটচাচা।   পরনে জিন্সের প্যান্ট আর কালো টিশার্ট । চোখে কালো রোদ চশমা। সেলিনা চিৎকার করে ওঠে। দ্রুত  টুনটুনিকে ছিনিয়ে নেয়। ওদিকে অন্তুর ছোটচাচা তারই মতন আরেকজনকে দেখে অবাক। রূপপুরে চোরডাকাতের বড় উৎপাত। মাসখানেক আগে ঢাকা থেকে রিভলবার কিনেছেন। চোখের পলকে পকেট থেকে রিভলবার বার করে  গুলি ছুড়লেন। বারান্দায় যে দাঁড়িয়েছিল প্রচন্ড শব্দে তার খুলি উড়ে গেল। মৃতদেহটি পড়ে যেতে যেতে চোখের পলকে  একটা বেজিতে রূপান্তরিত হল। বেজিটা  লাফিয়ে কুয়াপাড়ের দিকে পালিয়ে গেল। 
সবাই চেয়ে দেখল সেই জিপটাও নেই। 
 পরদিন সকালবেলা।  মরিয়ম বেগম ঘরে বসে পুরোনো শাড়ি, চাদর বিছানার ওপর ছড়িয়ে দিচ্ছিলেন। নিলুফা এসে বলল, নানী, ও নানী। আপনার কাছে কে যেন আইসে।
কে এল আবার। মরিয়ম বেগম বারান্দায় এলেন। একজন থুত্থুরে বুড়ো  লাঠি তে ভর দিয়ে দাঁড়িয়ে আছে। ফরসা, সামান্য কোলকুঁজো। টিকোলো নাক। মাথায় টুপি। পাকা চুল, পাকা  ভুঁরু । চোখ দুটি আকিক পাথরের মতন ঘোলা। বগলে একটা গোটানো কাপড় । জায়নামাজ মনে হল।  মরিয়ম বেগম  বিস্মিত হলেন। বললেন, আপনি?
আমারে চিনলা না মা ?
না, মানে ...।
আমি সোলাইমান জ্বীন। 
ওহ্ । আপনি? প্রায় চল্লিশ বছর পর সোলাইমান জ্বীনকে দেখে  বিস্ময়ে আনন্দে অভিভূত হয়ে পড়লেন মরিয়ম বেগম । মুহূতেই তাঁর সব কথা মনে পড়ে গেল। মরিয়ম বেগম- এর  বাবা ইয়াজউদ্দীন সরকার অত্যন্ত  পরহেজগার মানুষ ছিলেন। তিনি একবার  জ্বীন হাছিল করেছিলেন। সেই জ্বীনের নাম ছিল সোলাইমান। সোলাইমান জ্বীন  মরিয়ম বেগম কে কত কিছুই না খাইয়েছিল। এই যেমন কাবুলের হালুয়া, বাগদাদের শরবত, লাহোরের পেস্তা, দিল্লির বাদাম। আব্বা মারা যাওয়ার পর সোলাইমান  জ্বিনকে আর দেখেননি মরিয়ম বেগম।  মরিয়ম বেগম জিজ্ঞেস করলেন,আপনি এত দিন কই ছিলেন?  
মেঘনা নদীর পাড়ে শা কুতুবের  দরগায় বইসা  আল্লাহর ইবাদত বন্দেগি করছি মা।  
বেশ ভালো। তা এতদিন পর কি মনে করে এলেন? 
সোলাইমান জ্বীন কিছুক্ষণ চুপ করে রইল। তারপর গম্ভীরকন্ঠে বলল, মা, এখন তুমি যেই মুসিবতে পড়ছ, তা মরমে  একা সামাল দিতে পারব না। তাই পরিস্থিতি সামাল দিতে আমিই আইলাম। আমি এই বাড়িতে কয়েকদিন থাকব মা । 
মরিয়ম বেগম খুশি হয়ে বললেন, থাকেন। আপনার যতদিন  ইচ্ছা থাকেন। হাজার হলেও আপনি আমার বাবার আমলের লোক। 
এখন কিছু খাইবা মা? নাশতা করছ? সোলাইমান জ্বীন মোলায়েম স্বরে জিজ্ঞেস করল।  
মরিয়ম বেগম এদিক-ওদিক তাকালেন। উঠানে কেউ নেই। ফিসফিস করে বললেন, আপনি  আমাকে কাবুলের হালুয়া খাওয়াতে পারবেন? আহা, কাবুলের হালুয়া কী স্বাদ, সেই চল্লিশ বছর আগে খেয়েছি, এখনও  ভুলতে পারি না।
আহা,  তোমারে কাবুলের হালুয়া  খাওয়াইতে পারুম না কেন? এই নাও খাও।  বলে মরিয়ম বেগমকে একটি ছোট রূপার বাটি  দিল সোলাইমান জ্বীন । বাতিতে কাবুলের হালুয়া।   পেস্তা আর কিসমিস দেয়া  থকথকে  হালুয়ার রংটা অনেকটা পান্নার মতন সবুজ। বাটিতে   রূপার একটা চামচও আছে। এদিক-ওদিক চেয়ে মরিয়ম বেগম এক চামচ মুখে দিলেন। আহ্, কী  মিষ্টি হালুয়া। এই বয়েসে মরিয়ম বেগম এর সামান্য প্রেশারের সমস্যা থাকলেও ডায়াবেটিস  নেই। তিনি আল্লাহর কাছে অশেষ শুকরিয়া আদায় করলেন।
কাবুলের হালুয়াটা দ্রুত শেষ করে মরিয়ম বেগম চিৎকার করে ডাকলেন, মরম। ও মরম। 
চোখের পলকে মরম হাজির।
এনার নাম সোলাইমান। সালাম কর।
মরম সালাম করে।
এখন  এনাকে তোর ঘরে নিয়ে যা। আপনি কিছু খাবেন? 
সোলাইমান জ্বীন বলল, না আমি এখন কিছু খাব না মা। ফজরের ওয়াক্তে  এখটুখানি  বাগদাদের রুটি, দুম্বার মাংস আর মদিনার খেজুর  মুখে ছিসি।  
কথাটা শুনে মরম মুখ টিপে হাসে। 
 চৈত্রমাসের মাঝামাঝি । আজকাল এ সময় ঝড়বৃষ্টি হয়। দুপুরের পর আকাশে মেঘ ঘনিয়ে এল। গাছপালা কেমন থমকে আছে। ঝড়ের পূর্বাভাষ স্পষ্ট। খানিকবাদে বাতাস উত্তাল হয়ে উঠল। জোছনা বানু দৌড়ে উঠানে গেল কাপড় তুলতে। তুমুল ঝড়বৃষ্টি শুরু হল। আধঘন্টা পরে ঝড় থেমে গেলে  শিল পড়তে থাকে।  আনন্দে জোছনা বানু আর নিলুফা দুদ্দাড় করে  ছাদে উঠে এল। তখনও বাতাসের তোড়ে ছাদের চারপাশের গাছগুলি নড়ছে। আকাশজুড়ে অন্ধকার।   শিল ভরতি ছাদটা  সাদা হয়ে ছিল। হঠাৎ ইয়া  বড় বড় সাইজের  শিল পড়তে লাগল। জোছনা বানু বলল, ওই ছেড়ি, চইলা আয়। নাইলে মাথা ফাটব।  বলে দৌড়ে সিঁড়িঘরে চলে যায় জোছনা বানু ।
শিলের সাইজ দেখে নিলুফাও ঘাবড়ে গেল। মেয়েটি আরও একটা দৃশ্য দেখে অবাক হয়ে গেল। ছাদের  ঠিক ওপরে বিশাল একটি বটগাছের সমান ছাতা। বড় বড় শিলার টুকরোগুলি ছাতায় লেগে আশেপাশে ছিটকে যাচ্ছে। নইলে ওগুলি  ছাদে পড়ে  বাড়ি  ধ্বসে পড়ত হয়তো !
 মেঝের ওপর পাতা বড় একটা জায়নামাজে  বসে আছে সোলাইমান জ্বীন । পুরনো জায়নামাজ। পশুর চামড়ার তৈরি। জায়নামাজের সামনে মরম বসে। সোলাইমান জ্বীন এইমাত্র মরমকে নূহ নবীর কিসসা বলে শেষ করেছে। সোলাইমান জ্বীন  কন্ঠস্বর নীচু করে বলল,  বুঝলি রে মরম, এই জায়নামাজ নূহ নবীর সেই কিস্তিতে ছিল। কথাটা শুনে মরম অবাক হয়ে গেল। বেশ বড় জায়নামাজ। আগেকার দিনের মানুষ তো উঁচা আর লম্বাই ছিল। এই জায়নামাজে একসঙ্গে দু-তিন জন মুসল্লি নামাজ পড়তে পারবে। 
দরজার কাছে শব্দ হল। মরিয়ম বেগম।    মরম চট করে উঠে দাঁড়াল। মরিয়ম বেগম কে কেমন  চিন্তিত দেখাচ্ছে। তিনি বললেন, জ্বীন-পরীর ভয়ে  টুনটুনি সারাদিন ঘরের মধ্যে  থাকে। মেয়েটা কেমন দিনদিন মন মরা হয়ে যাচ্ছে। 
সোলাইমান জ্বীন বলল, আল্লাহর রহমতে কুনও সমস্যা নাই। ওরে নিয়া কামের ছেমড়িরে বাগানে  বেড়াইতে কন।  মরমও যাউক  সঙ্গে। 
মরিয়ম বেগম ঘরে ফিরে এসে বললেন, এই নিলুফা, যা।  টুনটুনিরে নিয়ে বাগান থেকে ঘুরে আয়।  
সেলিনার মলিন মুখ ঝলমলে হয়ে উঠল। 
 লিচুবাগানে এসে নিলুফা বলল, ইস, কী সোন্দর সোন্দর লিচুর গাছ। আমার অখন  লিচু খাইতে মন চায়। 
লিচু খাবে তুমি?  মরম নরম স্বরে জিগ্যেস করে।  
হ। খামু। টুনটুনিও খাইব। 
টুনটুনি বলল, হে, আমিও লিচু খাব। খাব। ছত্তি। 
মরম বলল, তোমরা তাহলে দাঁড়াও।  আমি গাছে উঠে লিচু পেড়ে দিচ্ছি। বলে মরম তরতর করে একটা লিচুগাছে উঠে পড়ল। গাছে থোকা থোকা লিচু ধরে আছে। অথচ সবে চৈত্র মাস।  লিচু ধরতে আরও কয়েক মাস বাকি। নিলুফা ব্যাপারটা খেয়াল করল কিনা কে জানে। মরম  টিয়ে পাখির রূপ ধরে ঠুকরে ঠুকরে লিচু ফেলতে লাগল নীচে। পাতার আড়ালে ছিল বলে নিলুফা টিয়েটা দেখতে পায়নি।  নিলুফা লিচু পেয়ে আনন্দে আটখানা। টুনটুনিও। পরপর তিনটে টসটসে লিচু খেয়ে টুনটুনি বলল, আমাকে আলেকটা লেচু দাও না। পিলিজ।   
ফেরার সময় অদ্ভূত একটা সমস্যা হল। সরু একটা পথ ছিল। নেই। সেই পথটা খুঁজে পাওয়া গেল না।  সব  পথ বন্ধ। লিচুগাছগুলি চারিদিকে ঘন হয়ে দাঁড়িয়ে আছে। যাওয়ার উপায় নেই।  মরম এদিক-ওদিক তাকাল। ওকে কেমন হতবিহ্বল দেখাল। এদিকে সন্ধে হয়ে আসছে।ঝিঁঝি ডাকতে শুরু করেছে।  এখন কি করা?  নিলুফা টুনটুনিকে কোলে বলল, হায় আল্লা। অখন ঘরে যামু কি কইরা। ঘরে  যাওনের রাস্তা কই।
টুনটুনিও মুখ ভার করে বলল, দেখ তো কি ছমচ্ছা।  
ঠিক তখুনি লিচুগাছের ওপর দিয়ে  একটি জায়নামাজ ভেসে ভেসে মাটিতে নেমে এল। সেই জায়নামাজে দাঁড়িয়ে  সোলাইমান জ্বীন।  সোলাইমান জ্বীন বলল,  আস তোমরা। ওরা জায়নামাজে উঠে বসে। জায়নামাজটা ধীরে ধীরে শূন্যে ভেসে ওঠে। টুনটুনি সে কি খুশি। ও আনন্দে হাততালি দিয়ে উঠল। বলল, বলল, আমরা পেলেনে চড়লাম। শূন্যে ভাসতে ভাসতে  লিচুগাছগুলির ওপর দিয়ে ছাদের কাছাকাছি চলে এল জায়নামাজ । তারপর  ধীরে ধীরে ছাদের ওপরে নেমে  এল। নিলুফা বাকরুদ্ধ। ও কি বলতে  যাবে- মরম দ্রুত ওর হাতে কয়েকটি লিচু গুঁজে দিল। 
 পরদিন সকালবেলায়  মীরখালি থেকে সেলিনার শাশুড়ি, ননদ, আর সেলিনার  জামাই এল। সেলিনাকে নিতে এসেছেন তারা। দুপুরে এলাহি এন্তেজাম হবে। মরম বাজারে ছুটল।  তারপর বাজার থেকে ফিরে রান্নাঘরের মেঝেতে গোটা পঞ্চাশেক কই, একটা পাকা রুই আর দুটো মাঝারি সাইজের পাঙ্গাশ এনে ফেলল। পলিথিনের ব্যাগ উপুড় করে আরও ফেলল গোরুর গোশত, দেশি মুরগি, খাসির কলিজা, ফার্মের মুরগি আর খাসির মগজ। কেজি কেজি  দই- মিষ্টি -সন্দেশও এনেছে মরম। ও জ্বীন হলেও বারবার বাজারে যেতে ওর ক্লান্তি লাগে না বুঝি? 
সেলিনার শাশুড়ির মুখ ভার, ননদ  মুখটা পেঁচার মতন করে রেখেছে। কেবল সেলিনার  জামাই আজাদ কে বেশ হাসিখুশি দেখাল। মরমকে দেখে আজাদ বলল, কি রে মরম? তুই  আমার কলমের ফ্যাক্টরিেেত চাকরি করবি?
মরম চুপ করে রইল। কিছু বলল না।  কথাটা শুনে অবশ্য মরিয়ম বেগমের বুক ধক করে উঠল। 
চা আর মিষ্টি খেয়ে সেলিনার ননদ জুঁই বলল, খালাম্মা, আপনাদের রূপপুরের ঘাস ও গরুর কোয়ালিটি ভালো না।  রূপপুরের  মিষ্টি মুখে দেওয়া যায় না। এমন তিতার তিতা। 
মরিয়ম বেগম শান্ত গম্ভীর কন্ঠে বললেন, তুমি যে মিষ্টি খেলে মা, সেই মিষ্টি রূপপুরের না, মীরখালির। তোমরাই এনেছ। 
আমাদের বাড়িতে আমরা মেহমানদের আনা মিষ্টি মেহমানকে দেই না।
আমরা দেই। মরিয়ম বেগমের শীতল কন্ঠে বললেন। তখন থেকে তিনি  এই ড্যাকরা মেয়েটির হাবভাবে ভীষন বিরক্ত হচ্ছেন । তিনি উঠে  
সোলাইমান জ্বীন-এর ঘরে এলেন। সোলাইমান জ্বীন সেই  জায়নামাজে ওপর বসে আছে। সামনে মরম বসে। আবাবিল পাখি  কঙ্কর নিঃক্ষেপ করে কীভাবে আবরাহাকে ধ্বংস করেছিল সেই  কিসসা সবে মাত্র বলে শেষ করেছে সোলাইমান জ্বীন । 
মরিয়ম বেগম  বললেন, কি সমস্যায় পড়লাম। সেলিনাকে ওর শ্বশুরবাড়ির লোকেরা আজই নিয়ে যেতে চায়। এদিকে সেলিনা যাবে না। 
সোলাইমান জ্বীন  কিছুক্ষন ঝিম মেরে বসে থাকে। তারপর বলে, হুমম। একটা বুদ্ধি পাইছি। মরম যা তো বাপ। নিলুফারে ডাইকা আন। 
সঙ্গে সঙ্গে মরম ছুটল। 
আপনার বুদ্ধিতে কাজ হবে? মরিয়ম বেগম জিজ্ঞেস করেন। ফরসা মুখে বিষাদের ছাপ। 
হইব। হইব। আমারে অখন তোমার মাইয়ার শ্বশুরবাড়িতে গিয়া  থাকতে হইব। বলে  মাথা নাড়তে লাগল সোলাইমান জ্বীন।  
মরিয়ম বেগম কী বলতে যাবেন- ঘরে নিলুফা আর মরম ঢুক ল। নিলুফার কোলে টুনটুনি। সোলাইমান জ্বীন কে দেখেই টুনটুনি  শরীর বাঁকিয়ে নিলুফার কোল থেকে নেমে দৌড়ে সোলাইমান জ্বীন  কোলে ঝাঁপিয়ে পড়ল । বোঝা গেল জায়নামাজে চড়ে টুনটুনি ভারি  মজা পেয়েছে। সোলাইমান জ্বীন  দোয়াদরূদ পড়ে টুনটুনির মাথায়   ফুঁ দিয়ে দিল। টুনটুনি দাদির কোলে দৌড়ে গেল।  ঘরে হঠাৎ আতরের গন্ধ তীব্র হয়ে উঠে। সোলাইমান জ্বীন যেখানে বসে ছিল সে জায়গাটা কেমন ঘন নীলচে  ধোঁওয়ায় ভরে উঠল । সে ধোঁওয়ার  কুন্ডলী পাক খেতে খেতে  ধীরে ধীরে  নিলুফা কে ঢেকে ফেলল ।  জায়নামাজের ওপর সোলাইমান জ্বীন কে আর দেখা গেল না।  মরিয়ম বেগম যা বোঝার বুঝলেন।  তিনি নিশ্চিন্ত হলেন। 
 প্রথম ও দ্বিতীয় পর্বের লিঙ্ক
Click This Link Click This Link

                    