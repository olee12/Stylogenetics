গল্প: কথাটা ...



                        কখনও ঘুম ভেঙ্গে গেলে; অনেক রাতে ঘুম ভেঙ্গে গেলে নিজের সচেতন ভাবটা টের পেয়ে ভারি অবাক হয়ে যায় সে। শোওয়ার ঘরে রাতজুড়ে ম্লান একটা নীল আলো জ্বলে; সন্তপর্নে বিছানা থেকে নেমে সেই আলোয় সিগারেটের প্যাকেট আর ম্যাচের বাক্সটা তুলে নিয়ে আরও বেশি সতর্ক হয়ে বিন্দুমাত্র শব্দ না-করে বেডরুমসংলগ্ন দরজাটা খুলে বারান্দায় এসে দাঁড়ায় সে। তখন হয়তো ছোট্ট বারান্দাটায় আবছা অন্ধকার কিংবা ফ্যাকাশে জ্যোস্না- বাতাস  উথালপাথাল কি স্তব্দ। ওপাশের বিল্ডিংয়ের দিকে তাকাতে তাকাতে সিগারেট ধরায় সে।  কোনও কোনও  জানালায় তখনও আলো জ্বলে থাকে । কান পাতলে টিভির আওয়াজও শোনা যায়। 
কী ভাবে যেন টের পায় ও। উঠে আসে। আলতো করে জড়িয়ে ধরে পিছন থেকে। কয়েকটা কথা বলে-কন্ঠস্বরে স্পষ্ট অনুযোগ। তখন তার দীর্ঘ নিঃশ্বাস পড়ে। জীবনের এইসব গাঢ় মমতার কথা ভেবে তখন তার দীর্ঘ নিঃশ্বাস পড়ে। 
আজও সে সেভাবেই এসে দাঁড়িয়েছিল বারান্দায়। এপ্রিল শুরুর ম্লান আলো ও গুমোট ছিল। ওপাশের বিল্ডিংয়ের জানালায় আলো ছিল। নিচের গলিটাও নিথর ছিল না-রিক্সার বেল, কুকুরের ডাক, কার যেন গান। সিগারেট ধরাতে যাবে-ড.রশিদের গুরুগম্বীর স্বরটা  কানে এল-"সিগারেট আর খাবেন না।" 
তার দীর্ঘ নিঃশ্বাস পড়ে।  
আজও ও উঠে এসে আলতো করে জড়িয়ে ধরল পিছন থেকে। কয়েকটা কথা বলল - কন্ঠস্বরে অনুযোগ এনে। 
তার দীর্ঘ নিঃশ্বাস পড়ল। ভাবছে, ড.রশিদের কথাট কী ভাবে সে ওকে বলে । 


                    