গল্প: তার সঙ্গে দেখা হওয়ার পর



মুক্তির মন্দির সোপান তলে কতো প্রাণ হলো বলিদান
 ভিড়ের মধ্যে রওনককে খুঁজল নীলু।  ভিড়টা সকাল থেকে রঙীন সমুদ্রের মতন    ফুঁসে উঠেছে।  চারুকলা থেকে টি এস সি চত্তর লোকেলোকারণ্য। কুয়াশা কেটে রোদ উঠেছে। কিন্তু রওনক গেল কই? তখন থেকে কয়েকবার ফোন যাচ্ছে। কী কারণে সিগন্যাল আজ উইক।  তা ছাড়া আজ মোবাইল অফ করে রাখতে চায় নীলু। একটু পর শারমীন ফোন করবে। শারমীন এর সঙ্গে কথা বলবে না নীলু।  কাল সন্ধ্যায় ফোন করে  টি এস সি আসবে বলেছিল রওনক । টাকা নাকি রেডি। বেশি যোগার করতে পারেনি - ৫০০ - এইই অনেক। মঞ্চের কাছে ভিড়টা বেশি। অস্থির বোধ করে নীলু। প্রায় দশটা বাজে। দেরি হয়ে যাচ্ছে। এক্ষুনি রওনা না হলে সন্ধ্যার মধ্যে ফেরা যাবে না। যা কুয়াশা পড়েছে, সন্ধ্যার পর হাইওয়ে বিপদজনক হয়ে ওঠে। হঠাৎ নীলুর চোখ আটকে গেল। অবিনাশ মুৎসুদ্দি। সবুজ পাঞ্জাবি পড়েছে। গলায় লাল রঙের গামছা। অবিনাশের  পাশে চারুকলার জেসমিন আজাদ দাঁড়িয়ে; লাল-সবুজ রঙের শাড়ি পড়েছে জেসমিন। আজকের দিনে অনেকেই পড়েছে।  নীলু ভিড় ঠেলে সেদিকে যেতে থাকে। সামনে মায়ের কোলে একটি ছোট্ট শিশু। তুলতুলে ফরসা গালে বাংলাদেশের ফ্ল্যাগ আঁকা। শীত তত নেই। ভিড় বলেই শীত কম। অবিনাশের পাশে গিয়ে দাঁড়ায় নীলু । অবিনাশ তাকালো। ফরসা মুখে দাঁড়িগোঁফ।  ফিসফিস করে যা বলার বলল নীলু। জেসমিনও ঝুঁকে সব শুনেছে। অবিনাশ পকেটে হাত দেয়, জেসমিন পার্সে। নাঃ, রওনকের সঙ্গে মনে হয় না দেখা হবে । দেরি হয়ে যাচ্ছে। ক্ষীন উদ্বেগ বোধ করছে। টাকা তেমন যোগার করতে পারেনি। কালও টিউশনীর টাকা পায়নি। টাকা ১৫ তারিখেও দেয় না।  টিউশনিটা লালমাটিয়া। কেয়ামনি ক্লাস এইটে পড়ে। অবিনাশ দিল ৫০, জেসমিন আজাদও ৫০ টাকা দিয়েছে। কী আর করা। বাসে উঠতে উঠতে এগারোটা বাজল। চারপাশে ধূসর কুয়াশা আর শীত। সিগাটে ধরালো নীলু।   আজ শারমীনের সঙ্গে  শেষবারের মতো দেখা হওয়ার কথা। তার আগে  নীলুকে কী সব কথা শোনাবে । কাল টেলিফোনে তাই বলল শারমীন। শারমীনের কাছ থেকে পালিয়ে যাচ্ছে নীলু । দূরে। একজন বীর মুক্তিযোদ্ধার কাছে যাচ্ছে। ধামরাই উপজেলার জয়পাড়ার প্রবীণ মুক্তিযোদ্ধা মুনিরউদ্দীনের চোখে ছানি পড়েছে। টাকার অভাবে অপারেশন হচ্ছে না। এই মর্মান্তিক সংবাদটি গতকাল খবরের কাগজে পড়ার পর টাকা যোগার করার সিদ্ধান্ত নেয় নীলু । এ দেশে এ সময়ে বেঁচে থাকতে হলে অনেক কিছুই মেনে নিতে হয়। সব কিছু মেনে নেওয়া সম্ভব না। দরকার হলে নীলু কিডনি বিক্রি করবে। 
ঢুলুনি এসেছিল। বাসটা কোথাও থেমেছে।  একটা গান ভেসে এল:
 তোমার ভাষায় কথা বলি পাখির গানের মতো ...
 ২
 প্রবীণ নয়- ধামরাই উপজেলার জয়পাড়ার মুক্তিযোদ্ধা মুনিরউদ্দীন প্রায় বৃদ্ধ ; বৃদ্ধের তামাটে মুখে অজস্র বলিরেখা।  সে দিকে চেয়ে রয়েছে সাদিয়া । কত হতে পাারে বয়স? ষাট ছাড়িয়ে গেছে বলে মনে হল । তবে অসুখ-বিসুখে আরও বৃদ্ধ দেখায়। বলিরেখাময় তামাটে মুখে কাচাপাকা দাড়ি। চোখ দুটি অবশ্য অস্বাভাবিক ঠেকল না, ছানি যে পড়েছে বোঝা গেল না।  তবে প্রচন্ড দুঃখকষ্টের ছাপ রয়েছে। এরা দেশের জন্য প্রাণ দিতে তৈরি ছিলেন, কত বড় আত্মত্যাগ। আর এখন ধুঁকছেন। সাদিয়া দীর্ঘশ্বাস ফেলে। 
এতদূরে আসলা মা? কষ্ট হয় নাই তো আসতে? মুক্তিযোদ্ধা মুনিরউদ্দীন জিজ্ঞেস করলেন। কন্ঠস্বর দূর্বল।
না, না কষ্ট কীসের। আন্তরিক কন্ঠে সাদিয়া বলল। গাড়ি করে এসেছি। আমাদের ড্রাইভার পরাণ-পরাণের দেশ আবার কালিয়াকৈর। সেইই পথ চিনিয়ে নিয়ে এল। আজ ভোরে লন্ডন থেকে আমার মেজ খালারা এলেন। মা যে কারণে আসতে পারল না। প্রতি বছর বিজয় দিবসে আমি আর মা একজন মুক্তিযোদ্ধার সঙ্গে দেখা করি। আজ আপনার কাছে এলাম। গতকাল প্রথম আলোয় আপনার কথা পড়লাম। তখনই ঠিক করেছি আপনার সঙ্গে দেখা করব।  
মুক্তিযোদ্ধা মুনিরউদ্দীন মাথা নাড়লেন। গায়ে চাদর মুড়িয়ে তিনি বসে আছেন চৌকির ওপর । আজকাল শীত এত বেশিই লাগে। পিছনের জানালা খোলা। রোদ ঢুকেছে ঘরে।  জয়পাড়া বালিকা বিদ্যালয়টি কাছেই। সকাল থেকে স্পিকারে গান বেজে চলেছে। এখন বাজছে-ও আমার দেশে মাটি তোমার পরে ঠেকাই মাথা।  সাদিয়া বসে আছে একটা চেয়ারে। মুক্তিযোদ্ধা মুনিরউদ্দীন হাত দিয়ে চৌকির এক পাশ দেখিয়ে বললেন, এইখানে আইসা বস মা। আমার ভালো লাগবে। ঘরের মেয়েদের মুরুব্বীদের সামনে চেয়ারে বসতে নাই, মেয়েরা বসবে চৌকিতে, আরাম করে। ঘরের পুরুষ পোলারা বসবে চৌকিতে আর চেয়ারে। 
সাদিয়া কেঁপে উঠল।  উঠে দাঁড়াল। যেন এ ভাঙ্গাচোরা ঘরটি ওর আজন্ম পরিচিত। চৌকির এক কোণে বসল সাদিয়া। ঘরের বাতাসে কেমন এক সুগন্ধ ছড়িয়ে । যেন হাসনাহেনার গন্ধ।  হাসনা হেনা কি শীতকালে ফোটে? নাকি সুগন্ধটা আতরের। ইনি কি পীর? মুক্তিযোদ্ধা মুনিরউদ্দীন?  পীর না হলেও তার চেয়েও বেশি। মা বলে, একজন মুক্তিযোদ্ধা আমাদের সময়ের সবচে নির্মল হৃদয়ের অধিকারী ।  সাদিয়া বলল, মা নেকস্ট উইকে আসবে। আপানার চোখের অপারেশন করতে হবে। এই নিন। বলে ব্যাগ থেকে একটা সাদা  খাম বের করে মুক্তিযোদ্ধা মুনিরউদ্দীনের হাতে দিল।
কাঁপা  কাঁপা হাতে খামটা নিলেন  বৃদ্ধ। বালিশের পাশে রাখলেন খামটা। শ্লেষ্মা জড়িত কন্ঠে বললেন, বাঁইচা থাকো মা, বাঁইচা থাকো । তোমরাই হইলা গিয়া সব। আমাগো দেশের মা  লক্ষ্মীগন। হায়।  যুদ্ধের সময় বহুত নারী নির্যাতন করছে তারা । লক্ষ্মী মাগো তারা কেমনে বেইজ্জতী করল  ভাইবা আমি কোনও কূলকিনারা পাইনা। 
সাদিয়া শিউরে ওঠে। ওর ইমরানের কথা মনে হল। গত বছর ইমরান লন্ডন থেকে ঢাকায় এসেছিল। সে সময় সাদিয়ার সঙ্গে যা করল সেসব নারী নির্যাতনের পর্যায়ে পড়ে। ভালোবাসার কথা বলেছিল বলেই সাদিয়া নরম হয়েছিল। ভালোবাসার জন্য এক নিচু হতে হয়। ছিঃ। ইমরান ওর চুলের মুঠি শক্ত করে ধরেছিল। তারপর থেকে সাদিয়ার শরীর শীতল হয়ে আছে। সেই শীতলতা আজও কাটেনি। সাদিয়া মনে মনে ফুঁপিয়ে ওঠে। 
শোনে মেয়ে। মুক্তিযোদ্ধা মুনিরউদ্দীন বললেন। তোমারে একখান কথা কই মা। আমার বিপদ আপদে স্বাধীন দেশের স্বাধীন সরকাল দায়িত্ব নিবে এই ভাইবা যুদ্ধ করি নাই, যুদ্ধ করছি সময়ের দাবী ছিল বইলা। 
ওহ্ ।
যুদ্ধ আবার করা দরকার। শরীরে বল থাকলে ঠিকই করতাম। রাজাকারে রাজাকারে দেশ ভইরা গেল।
ওহ্।
দরকার হলে তোমরাও জান দিও। বলে কাশতে লাগলেন  মুক্তিযোদ্ধা মুনিরউদ্দীন। কাশি থামলে
সাদিয়া বলল, আমার আমার এক পাকিস্তানি পেনফ্রেন্ড আছে।
আইচ্ছা।
সাঈদা নূরী। লাহোরে থাকে।
আমি লাহোরে গেছি। সিক্সটি এইটে।
ওহ। জানেন  সাঈদা  নূরী আমার কাছে সব শুনে ভীষণ কষ্ঠ পেয়েছে। বিশেষ করে নারী নির্যাতনের ঘটনা শুনে বেশি কষ্ট পেয়েছে ।  সাঈদা নূরী  আমার সরি করেছে।
তাগো কি দোষ? মুক্তিযোদ্ধা মুনিরউদ্দীন বললেন। যা কুকর্ম করছে পাকিস্তানি মিলিটারি আর রাজনীতিক নেতারা-শালার ভুট্টো। বলে থুঃ করে থুতু ফেললেন। তারপর নরম স্বরে বললেন,  তোমার বন্ধুর আর কি দোষ কও মা?
ঠিকই তো। সাদিয়া স্বস্তি পায়।  সাঈদা নূরী তো আর যুদ্ধ করেনি।  সাঈদা নূরী ক্ষমা চেয়েছে। বাংলা শিখবে  সাঈদা নূরী । টেগোর পড়বে। 
কথা গড়িয়ে যায়।
 ৩ 
 দরজায় এসে দাঁড়াল নীলু । সাদিয়া মুখ তুলল। শ্যামলা রঙের মাঝারি উচ্চতার ছেলেটির মাথায় ঝাকড়া চুল, মুখে চাপদাড়ি, চোখে কালো ফ্রেমের চশমা; সবুজ পাঞ্জাবি পরেছে, গলায় লাল রঙের গামছা প্যাঁচানো।  কে এ?  ছেলেটিকে দেখতে দেখতে সাদিয়া অবাক হয়ে যায়। ভিতরে ভিতরে মৃদু কাঁপন টের পায়। টের পায় ভিতরের শীতল বরফের চাঁইগুলি এবার গলতে শুরু করবে।
বাস থেকে নেমে ৪০ টাকা দরে ২ কেজি চাইনিজ কমলা কিনেছিল নীলু। ঘরে ঢুকে  মুক্তিযোদ্ধা মুনিরউদ্দীন কে সালাম দিল নীলু। তারপর কমলার ঠোঙাটি চৌকির কোণে রাখল।
বস বাবা বস। তোমাদের দেখলে আমার কত ভালো লাগে।  মুক্তিযোদ্ধা মুনিরউদ্দীন বললেন।
নীলু চেয়ারে বসল। চোখ গেল সাদিয়া দিকে। সামান্য থমকে গেল।  চশমা পরা সুশ্রী চেহারার শ্যামল একটি মেয়ে, নীল সালোয়ার কামিজের ওপর ধূসর কার্ডিগেন পরেছে। বাইরে একটি সাদা রঙের টয়োটা দেখেছে নীলু- ঐ গাড়িটির সঙ্গে এই মেয়েটির যোগসূত্র কথার কথা।
ময়না, ময়না।   মুক্তিযোদ্ধা মুনিরউদ্দীন চেঁচিয়ে ওঠেন।
একটি দশ/এগারো বছর বয়েসি মেয়ে ঢুকল ঘরে। মেয়েটিকে কমলার ঠোঙা দিয়ে  মুক্তিযোদ্ধা মুনিরউদ্দীন বললেন, নিয়া যা। তোরা খা। 
মেয়েটি ঠোঙা নিয়ে ভিতরে চলে যায়। 
নীলুর দিকে তাকিয়ে   মুক্তিযোদ্ধা মুনিরউদ্দীন বললেন, খবর ভালো বাবা?
জ্বী। ভালো।
স্বাধীন দেশের লোকে উৎসব করে আইজ?
করে। নীলুর মনে পড়ে টি এস সি চত্তরের ভিড়ে মায়ের কোলে একটি ছোট্ট শিশু। তুলতুলে ফরসা গালে বাংলাদেশের ফ্ল্যাগ আঁকা।
ভালো, ভালো। এই আমার সুখ, এই আমার শান্তি।  মুক্তিযোদ্ধা মুনিরউদ্দীন বললেন।
সাদিয়ার মোবাইলের রিংটোন বেজে উঠল।  হ্যাঁ মা বল। না, হ্যাঁ। আর বিকেলের আগেই রওনা দেব।  পরাণকে টাকা দিয়েছি লাঞ্চ করে নেবে । হ্যাঁ, দিয়েছি। গরম কাপড়গুলি উনি ডিস্ট্রিবিউট করবেন দু-এক দিনের মধ্যেই। আচ্ছা।
সাদিয়া ফোন অফ করে মুক্তিযোদ্ধা মুনিরউদ্দীনের দিকে তাকিয়ে বলল, মুক্তিযুদ্ধ চলাকালীন সময়ে আপনার অভিজ্ঞতার কথা কিছু বলুন।
মুক্তিযোদ্ধা মুনিরউদ্দীন যেন এই প্রশ্নটির জন্যই অপেক্ষা করছিলেন। বললেন, ১৯৭১ সালের চব্বিশে মার্চ আমি আখাউড়া ছিলাম। কাপড়ের ব্যবসা করতাম। আড়তে বসে আছি। ঢাকা থেকে সিরাজ ভাই ফোন করেছিলেন ....
ভিতর থেকে সেই মেয়েটি এসে এক প্লেট কমলা রেখে গেল।
মুক্তিযোদ্ধা মুনিরউদ্দীন বললেন, পুরা যুদ্ধের মাসে আমি কাদেরিয়া বাহিনীতে ছিলাম। ১৯৭১ সালের ডিসেম্বর মাসে কাদের সিদ্দিকী কি বলছিলেন তোমরা জান?
না।
১৯৭১ সালের ডিসেম্বর মাসে কাদের সিদ্দিকী বলছিলেন, আমার মুক্তিযোদ্ধা ভাইয়েরা চল এইবার আমরা পশ্চিম পাকিস্তান আক্রমন করি।
ওরা দুজনই চমকে উঠল।
মুক্তিযোদ্ধা মুনিরউদ্দীন তিক্ত কন্ঠে বললেন, সেইটা করলেই ঠিক ছিল। তা হইলে রাজাকাররা আর এদেশে ফনা তুলতে পারত না। 
পত্রিকায় পড়েছি আপনি কখনও কোনও সরকারি পদক নেননি।  কেন? সাদিয়া নরম সুরে জিজ্ঞেস করে। 
কেন নিব? ৮৫ হাজার পাকিস্তানি সৈন্যকে ষড়যন্ত্র কইরা ছাইড়া দিল ভারত। 
নীলু বলে, তারা আত্মসমপর্নন করেছিল। জেনেভা কনভেনশন এর নিয়ম অনুয়ায়ী...
নীলুর কথা শেষ হল না - হাত তুলে  মুক্তিযোদ্ধা মুনিরউদ্দীন চিৎকার করে বলে উঠলেন, আরে গনহত্যার চেয়ে তোমাগো জেনেভা কনভেনশন বড় হইল!
দুজনই  মুক্তিযোদ্ধা মুনিরউদ্দীন এর দীর্ঘদিন ধরে জমে থাকা ক্ষোভ টের পেল। নীলু দীর্ঘশ্বাস ফেলে। শীতের দুপুর ফুরিয়ে যাচ্ছে। বিকেল গড়িয়ে ঝুপ করে সন্ধ্যা নামবে। এবার যেতে হয়। নীলু বলল। ও আচ্ছা। মুক্তিযোদ্ধা মুনিরউদ্দীন বললেন। যাইবা? আবার আইস। আসলে খুশি হব।
আসব। বলে নীলু বেড়িয়ে এল। মেয়েটিকে ছেড়ে যেতে হচ্ছে বলে মন ঈষৎ খারাপ। পরিচয় জানা হল না। নীলু জানে-এখুনি শারমীনের স্মৃতি ঝাঁপিয়ে পড়বে। নীলু দীর্ঘশ্বাস ফেলে। মাঠজুড়ে শেষবেলার সোনালি রোদ ঝলমল করছিল। মাঠের ওপাশে একটি সাদা রঙের টয়োটা।  মেয়েটির সম্ভবত।    নীলু একটা সিগারেট ধরাতে ইচ্ছে করছে। কাজটা ঠিক হবে না।  ঠিক করল বাস স্টপেজের চা স্টলে ঢুকে চা খেয়ে নেবে। তারপর সিগারেট ধরাবে। কী মনে করে পিছনে তাকাল।  মেয়েটিকে আসতে দেখল নীলু। একটু দ্রুতই হাঁটছিল মেয়েটি। কাছে এসে জিজ্ঞেস করল, আপনি মনে হয় ঢাকায় থাকেন, তাই না? কন্ঠস্বরে উষ্ণতা স্পস্ট।
হ্যাঁ। 
আমার সঙ্গে গাড়ি আছে। আমরা কি একসঙ্গে ফিরতে পারি?
নীলু দ্রুত ভাবছে। এই মেয়েটির সঙ্গে তার তেমন দূরত্ব নেই। দুজনেই একজন মহৎ মানুষের কাছে এসেছে। তাছাড়া এই মেয়েটি একটা সম্ভাবনা, অন্তত বন্ধুত্বের। নীলু বলল, ঠিক আছে।
তখন নীলুকে দেখার পরপরই সাদিয়ার শীতলতা কেটে যাচ্ছিল। যেন নীলুর সঙ্গে সেই আশ্চর্য এক সময়ে ভ্রমন করছিল বলেই। ভিতরের  সব গ্লানি, পাপবোধ কেটে গেছে। ইমরানের মুখটা মনে করতে চেষ্টা করল। এল না। পশু একটা। কাজিন বলেই ঘনিষ্ট হয়েছিল ভালোবাসার নামে...সতেরো বছরের কুমারী শরীরটি নির্দয় ভাবে ব্যবহার করেছে ইমরান। এরকমই নাকি রীতি! আজ লন্ডন থেকে মেজ খালারা আসছেন। ইমরানও আসছে। ওরা এ মাসটা ঢাকায়। আজ রাতে ইমরান আবার অ্যাটাক করবে। পারবে না।  সাদিয়া এখন স্বাধীন। 
গাড়িতে উঠে সাদিয়া জিজ্ঞেস করল, আমার নাম সাদিয়া। 
ও।
আপনি কি করেন?
আমি চারুকলায় পড়ছি। আমার নাম মুশফিকুজ্জামান। মুশফিকুজ্জামান নীলু।
সাদিয়া বলল, আমি এবার  বিশ্ববিদ্যালয়ে ভর্তি হব। কোচিং করছি ।
প্রাইভেট?
না, না। আমার ইচ্ছে ঢাকা বিশ্ববিদ্যালয়ে পড়ার।
কোন্ সাবজেক্টে পড়ার ইচ্ছে?
যেটা হয়। জানি না। বাবা চাইছেন ‘ল’ পড়ি। মা চাইছেন ইকোনমিক্স। দেখা যাক। আচ্ছা, মুক্তিযোদ্ধা মুনিরউদ্দীন এর অনুমতি নিয়ে তাঁর যুদ্ধকালীন অভিজ্ঞতা ছাপিয়ে বই বার করলে কেমন হয়?
দ্রুত উত্তর দিল নীলু। ভালো হয় । সিগারেট ধরানোর ইচ্ছেটা ধীরে ধীরে মরে যাচ্ছে ওর।
আমি ইংরেজিতে ট্রান্সলেট করতে পারি। সাদিয়া বলল। মানে বইটা হতে পারে দ্বিভাষিক ।   
ঠিক আছে। নীলু বলল। ভিতরে ভিতরে কাঁপছে। শারমীনের মুখটা মনে হয় না আর জ্বালাবে। মনে হয় না আর শূন্যতার মধ্যে হাঁটবে হবে। এরচে  বিভিন্ন আঙ্গিকে মুক্তিযোদ্ধা মুনিরউদ্দীনের ছবি আঁকবে। ছবির প্রদর্শনী করবে চারুকলায়। 
আপনার সেল নাম্বার?
নীলু বলতে থাকে।
নাম্বারটা সেভ করে সাদিয়া বলল, আপনি ছবি আঁকেন। প্রচ্ছদের জন্য ভাবতে হবে না।
না। ম্লান হাস নীলু। প্রচ্ছদে মুক্তিযোদ্ধা মুনিরউদ্দীন এর প্রতিকৃতি করা যায়।
হ্যাঁ। বলে সাদিয়া নীলুকে ওর সেল নাম্বারটা বলতে থাকে।
শ্যামলী পৌঁছতে সন্ধ্যা উতরে গেল। নীলু নেমে যেতে চাইল।
প্লিজ, আমার মায়ের সঙ্গে একবার দেখা করে যান। কাছেই থাকি। এই তো রিং রোডে ।
নীলু রাজী। ওর ভালো লাগছে। জানে সাদিয়াদের বাড়ি এখন থেকে অনেকবারই আসতে হবে।
সাদিয়া চাইছিল-নীলুকে দেখুক ইমরান। ইমরানরা জীবনের মহৎ দিকগুলি বোঝে না। কেবলি ওরাল সেক্স, প্লেবয় ম্যাগাজিন, ভিডিও গেমস, কেবলি আইসক্রিম আর কোক-বার্গার আর হলিউডি মুভির আলোচনা। ইমরান একটা পশু! অন্ধ পশু! জীবন এত ঢেলে দিয়েছে তার আলো আর উপাচার-এখন অন্ধত্ববশত এমন কম দেখে এত কম ছুঁয়ে চলে যাওয়ার কী মানে!
গাড়িটা বাঁ দিকে টার্ন নিল। রিং রোডের গলিতে ঢুকছে। পাশে নীলু বসে। চুপচাপ। আপন ভাবনায় ডুবে আছে।  সাদিয়ার মানসপটে মুক্তিযোদ্ধা মুনিরউদ্দীন বলিরেখাময় মুখটি ভেসে উঠল । তাঁর সঙ্গে দেখা হওয়ার পর সব কীভাবে বদলে গেল!


                    