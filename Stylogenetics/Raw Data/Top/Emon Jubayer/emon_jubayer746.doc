কবিতা থেকে গান: এই ছায়াপথে ...



                        একটা সময় ছিল। খুব হাঁটতাম। বিশেষ করে রাত্রিবেলায় হেঁটে হেঁটে শহর ঢাকার এ প্রান্ত থেকে ও প্রান্ত অব্দি পৌঁছে যেতাম; আলো-অন্ধকারে হাঁটতে হাঁটতে হলুদ পথবাতির আলোয় দেখতাম  ঘুমন্ত একটি শহরের সুনসান নির্জন পথঘাট, তার জড়োসরো ভঙ্গুর মানুষজন, তার ভৌতিক মন্থর সব যানবাহন; কুয়াশায় হেডলাইটের আলো, ট্রাফিকশূন্য রাস্তার মোড়।  এ সমস্ত দেখতে দেখতে একা একা কেমন অভিভূত হয়ে যেতাম ... আর আমার মনে হত ... আমি ঠিক এ শহরের কেউ নই; আমি ছায়াপথের অন্য কোনও স্থান থেকে এই ঘুমন্ত শহরের পথে নেমে এসেছি। মাথার ভিতরে গুনগুনিয়ে উঠত কয়েকটি শব্দ ...
 ছায়াপথ ছেড়ে এখানে এসেছি 
অথবা ছায়াপথেই রয়েছি যেন।
 দ্বিতীয় লাইনটি প্রথম লাইনটিকে কনট্রাডিক্ট করে।  কারণ। আপেক্ষিক বিন্দু ব্যতীত  ছায়াপথে কোনও স্থান নির্ধারন করা সম্ভবপর নয়: রাত্রিবেলায় যে শহরের পথে হাঁটছি  সেটিও ছায়াপথেরই অর্ন্তগত। তবুও আমার মনে হত আমি ঠিক এ শহরের কেউ নই;  ছায়াপথের অন্য কোনও স্থান থেকে আমি এই ঘুমন্ত শহরের পথে নেমে এসেছি। অস্তিত্ববাদী দর্শনে এরকম অনুভূতির নাম আছে। 
হাঁটতে হাঁটতে সেই সময়েই একবার এক বালিকা পতিতাকে কাঁদতে দেখেছিলাম। কাজেই আরও দুটি লাইন পেয়ে যাই। 
 এখানে পথের দুধারে ফোটে ফুল
যেখানে মেয়েটি কাঁদছে লুকিয়ে।
 মেয়েটি কাঁদছিল কেন? খিদেয় হয়তো; খদ্দের জোটাতে পারেনি।  আমার এগিয়ে গিয়ে আর্থিক সাহায্য করা উচিত ছিল? রাত্রিবেলা অর্থকড়ি নিয়ে বেরুতুম না। তা ছাড়া আমার নেপোলিয়নের মতো সৎ সাহস নেই। শুনেছি নেপোলিয়ন জীবনে প্রথম প্যারিস শহরে এসে এক শীর্তাত সন্ধ্যায় একটি দুঃস্থ মেয়েকে দেখে এগিয়ে গিয়েছিলেন। 
রাতের পথে নানাজনকে দেখি। আমার মতোই উৎসুক অন্যরাও হাঁটে। এদের কবি বলা হয়। মানুষের কান্না দেখে কবির মুখ ম্লান। কিংবা আমার। 
 শেষরাতের পথে ঘুরে কবিদের ম্লানমুখ দেখি;
ভালোবাসার খুব কাছেই ভালোবাসার মৃতদেহ ...
 ফুটপাতে ভিখেরি মাকে জড়িয়ে ভিখেরি শিশু ঘুমিয়ে। ভিখেরি মাটিকে আমার ভালোবাসার প্রতীক মনে হয়েছে । নৈলে মা হয় কি করে। আর শিশুটি ভালোবাসার মৃতদেহ। আহা, শিশুটির দোলনা অবধি নেই! কিংবা অসুখে পড়লে সুচিকিৎসা কই পাবে। কাজেই- ভালোবাসার খুব কাছেই ভালোবাসার মৃতদেহ ...আর আমার মনে হয় ...
 ছায়াপথে এত আঁধার দেখিনি। 
এখানে শীতার্ত রাতে শিশুর মৃত্যু ...(ইচ্ছে করেই বাক্যটি সমাপ্ত করা হয়নি; জনও করেনি ...)
 এই আঁধার মানুষের ইতিহাসের অনিবার্য আঁধার। যে আঁধার দূর হয়নি। যে কারণে এখানে শীতার্ত রাতে শিশুর মৃত্যু ...যে কারণে  শেষরাতের পথে ঘুরে কবিদের ম্লানমুখ দেখি;
ভালোবাসার খুব কাছেই ভালোবাসার মৃতদেহ ...
 তারপর রাত ফুরিয়ে ভোর হয়ে আসে। আমার মনে হয়:
 কবির বিমর্ষ চোখে দেখি সূর্যোদয়;
সূর্যটা যদিও প্রাচীন আকাশে স্থির।  
 পৃথিবীতে বেঁচে থেকে সুখদুঃখ যাইই ভোগ করুক মানুষ; সূর্যটা প্রাচীন আকাশে স্থিরই দেখায়। সব মিলিয়ে আমার সিদ্ধান্ত এই:
 এখানে স্বপ্নের মৃত্যু, এখানেই ক্ষয়ে যেতে হয়;
মানুষ তাকিয়ে থাকে অর্থহীন নীল শূন্যতায়। 
 এই দুটি লাইনের মধ্যে নিহিত রয়েছে কুড়ি শতকের সারমর্ম। আমাদের যাপিত জীবনের ক্লেদ /ক্লেশ ও গ্লানি। একে এড়ানো যায় না। কেননা, ইতিহাসের অন্ধকার এখনও কাটেনি। 
এখানে স্বপ্নের মৃত্যু, এখানেই ক্ষয়ে যেতে হয়; যে কারণে, মানুষ তাকিয়ে থাকে অর্থহীন নীল শূন্যতায়। এসবই ঘটছে রাত্রির শহরে কিংবা ছায়াপথে। রাত্রির শহরটিও কি ছায়াপথের অর্ন্তভূক্ত নয়? অবশ্যই।  যে  ছায়াপথ সম্বন্ধে আমরা জেনেছি যে : The Milky Way, or simply the Galaxy, is the galaxy in which the Solar System is located. It is a barred spiral galaxy that is part of the Local Group of galaxies. It is one of billions of galaxies in the observable universe.(উইকিপিডিয়া থেকে) ... আশ্চর্য! এই কথাগুলোয় দুঃখকষ্ট কোথায়? যত দুঃখকষ্ট  রাতের শহরে। যেখানে থরে থরে জমে আছে ইতিহাসের অন্ধকার। আর পাঁক।  যেখানে মানুষ তাকিয়ে থাকে অর্থহীন নীল শূন্যতায়।
 এখানে পথের দুধারে ফোটে ফুল
যেখানে মেয়েটি কাঁদছে লুকিয়ে ...
 কিংবা 
 শেষরাতের পথে ঘুরে কবিদের ম্লানমুখ দেখি;
ভালোবাসার খুব কাছেই ভালোবাসার মৃতদেহ ...
 স্বয়ং উদ্ভূত ওই বিশাল ছায়াপথে আর কোথায় দুঃখযন্ত্রণা আছে কি না জানি না তবে ছায়াপথের সূর্যকেন্দ্রীক সৌরজগতের একটি গ্রহে দুঃখযন্ত্রণার ব্যাপক  উপস্থিতি রয়েছে এই বিস্ময়কর অনুভূতি নিয়ে রাতভ্রমন শেষে ভোরের আলোয় ঘরে ফিরে আসতাম। এরপর ঘুম।  মধ্যাহ্নবেলা অবধি। তারপর জাগ্রত অবস্থায় কখনও চকিতে পূর্বরাত্রের অভিজ্ঞতা স্মরণ হলে ডায়েরির পাতায় সে সমস্ত কথা লিখে রাখার প্রয়াশ।   আমি মূলত বেঁচে থেকে সময়কে অনুধাবন করার চেষ্টা করি। কখনও কখনও সেই অনুধাবনে ক্ষোভ ও হতাশার পরিমানই পরিলক্ষিত হয় বেশি। এই ছায়াপথে কবিতায় (কিংবা পরবর্তীকালে গানে) যতটা হতাশা ছড়িয়ে রয়েছে আমার অন্য কোনও গীতিকবিতায় অতটা ঘৃনা ছড়িয়ে নেই।  কখনও ভাবিনি এই লেখাটা সুর করার জন্য কোনও তরুণ কম্পোজার গিটার তুলে নেবে একদিন। 
  জন। গানটির কম্পোজার। লেখাটার অবশ অনুভূতি টের পেয়ে জন যে স্কেলটি  সিলেক্ট করেছিল সেটিও আমার ভীষণ প্রিয় একটি স্কেল। স্কেলটি আসলে রাগ চারুকেশী। রাগ চারুকেশী তে অর্ন্তগত দুঃখেরা ঝরে ঝরে পড়ে, ঝরে ঝরে পড়ে ...(রাগটি  পন্ডিত রবিশঙ্করের সৃষ্ট একটি রাগ) ... কম্পোজ শেষ করার পর অবাক হয়ে লক্ষ করলাম:   বিষন্ন সুর আর অর্থহীন নীল শূন্যতায় গাথা এক বিমর্ষ যুগলবন্দী হয়ে উঠেছে “এই ছায়াপথে”।  অডিও লিঙ্ক
 http://www.mediafire.com/?mzdmd2tiyyy  উৎসর্গ: হাসান মাহাবুব। প্রকৃত ব্ল্যাক-বোদ্ধা। 
                            
                    