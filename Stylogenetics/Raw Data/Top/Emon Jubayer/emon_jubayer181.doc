আমরা



                        আমরা কালো, আমরা খর্বকায়,  আমরা প্রাচীন। 
আমাদের শিয়রে মৌন পাহাড়; পায়ের কাছে অথই  সমুদ্র, 
বাঁ দিকে গহীন বনাঞ্চল,  ডাইনে এক স্মৃতিময়   জনপদ। 
  আমাদের  বাস আলুথালু গ্রামে । আমাদের ঘরগুলি  খড়ের, উঠানগুলি  
খোলামেলা আর চতুস্কোন; আমাদের খাদ্য ধান,  আমাদের জল বৃষ্টি। 
রুপালি মাছের আশায় আমরা  মেঘনার উজানে যাই । সম্বৎসর ফসল 
ফলাই;  শীতের মাঠজুড়ে তাই ফোটে হলদে সর্ষের  ফুল। আমরা আবাদ 
করি হৃদয়ের উর্বরতম মৃত্তিকায়। তাই আমরা কবি। পূর্ণিমার রাত্রে উথাল-পাথাল হাওয়ায় আমাদের ঘুম আসে না।  
আমরা নিশীথে ফুলবনে  যাই, নিরন্তর বুনি গান  
প্রাণের গভীর  সুরে।  ঢাকের বাদ্যে ভুলি আমাদের ব্যক্তিগত  দুঃখ। 
 কখনো-বা আমরা  হারিয়ে  যাই  গ্রামীণ মেলার ভিড়ে।  
তখন আমরা কাঁদি দুঃখী বালকের মতন ।
 আমরা  এক প্রাচীন  মায়ের সন্তান; 
যে সন্তান হাঁটে  ‘সেরাতুল মোস্তাকিম’- এর পথে  
আতরের গন্ধমাখা আলেক ফকিরের মারফতি চাদর জড়িয়ে  গায়ে; 
আমাদের দেশের পাখিরাও  রাধাকৃষ্ণের জানে  গান! মূলত  আমরা বাউল। আমাদের হৃদয় মরমী।  আমাদের দেহাতীত আত্মার  একতারায় ধ্বণিত হয় নিগূঢ় বয়ান আ মরি বাংলা ভাষায়।
 কখনও-বা আমরা  ভেসে যাই  পদ্মা-যমুনার জলে 
খড়কুটোসমেত। শূন্য ভিটায় দাঁড়িয়ে চিৎকার করে নিরন্ন শিশুরা  । 
শহরের দিকে ছোটে  উৎখাত হয়ে যাওয়া মানুষের মিছিল । 
পথে আমাদের মেয়েরা  হারিয়ে যায়, বিক্রি হয়ে যায়  সীমান্তের ওপারে! 
 তারপর অবরুদ্ধ শহরে  আমরা  ক্রমাগত কংক্রিটের  চাপে 
জীবন ও মৃত্যুর মাঝখানে দুলতে থাকি ...


                    