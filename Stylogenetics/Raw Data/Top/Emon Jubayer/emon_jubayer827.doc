গল্প: একটি গল্পের পটভূমি



                        সন্ধ্যাবেলায় দৈনিক শতাব্দীর স্বর অফিসে বসে আড্ডা  মারছিলাম । সাহিত্য সম্পাদক শওকত রেজা এসে আমার হাতে একটা বই ধরিয়ে দিয়ে বলল,  রিভ্ইউ লিখে  কালই জমা দিতে হবে। বইটা নিলাম, কালো রঙের মলাট, সত্তর-আশি পৃষ্ঠার চটি  বই।  হলুদ রঙে পুরু করে ‘বুখারা’ লেখা; লেখক ফরিদ জিলানী। নামটা আগে শুনেছি বলে মনে হল না। অপরিচিত লেখক। অপরিচিত একজন লেখকের বইয়ের রিভ্ইউ ছাপাতে আগ্রহী হল কেন শওকত রেজা? ফরিদ জিলানী কি দৈনিক শতাব্দীর স্বর পত্রিকার সম্পাদকে কেউ হন নাকি? যা হোক। কালই রিভ্ইউ লিখে জমা দিতে হবে যখন আড্ডা ফেলে বাড়ি ফিরলাম। অখ্যাত লেখকদের বইতে সাধারণত ভূমিকা থাকে । ভূমিকাসরূপ ফরিদ জিলানীও লিখেছেন: ... এই পুস্তিকার ঘটনাস্থল মধ্যযুগের বিখ্যাত চিকিৎসক আবু আলী  ইবনে সিনার স্মৃতিধন্য বুখারা নগরী। বুখারা নিছক উপন্যাস নয়, ইহাকে ঐতিহাসিক ভ্রমন কাহিনী বলাই উপযুক্ত হইবে। আমি মনে মনে হাসলাম। ঐতিহাসিক ভ্রমন কাহিনী বলে কিছু আছে জানতাম না। আর এই একুশ শতকে সাধু ভাষার ব্যবহার দেখেও চমৎকৃত হলাম।  যাক। বইটি পড়তে শুরু করলাম।  দশম শতকের মধ্য এশিয়ার বড় একটা অংশজুড়ে ছিল সামানিদ রাজবংশের শাসন । সমৃদ্ধশালী বুখারা নগর ছিল সামানিদ সাম্রাজ্যের রাজধানী। এভাবে শুরু করে     লেখক বুখারা নগরের বিভিন্ন প্রান্তের বর্ননা করেছেন। নগরতোরণ, উদ্যান, রাজপ্রাসাদ, বাজার, ভিড়, রোদ,  গাধা, মুসাফিরখানা। মজার কথা হল, ভিনদেশি মুসাফিরের বেশে লেখক নিজেও ঢুকে গেছেন তার ঐতিহাসিক ভ্রমন কাহিনীতে। ব্যাপক উৎসাহ পেলাম  । লেখক নিজের নামটিও (ফরিদ জিলানী) অক্ষুন্ন রেখেছেন। বুখারার বাজারে ঘুরছেন, এর ওর সঙ্গে কথা বলছেন। নিজেকে সমরখন্দের গালিচা ব্যবসায়ী বলে পরিচয় দিচ্ছেন। হাঁটতে হাঁটতে হঠাৎই লেখকের পাদুকা ছিঁড়ে যায়। লেখক মুচির দোকান খুঁজতে থাকেন।   বাজারের এক  কোণে মুচির দোকানের খোঁজ পেলেন। ‘কি আশ্চর্য! দোকানটি সরাইখানার ঠিক পার্শ্বেই  অবস্থিত আর আমার চোখে কি না তাহা পড়িল না! ইহাকেই বলে চোখ থাকিতে অন্ধ। ’ দোকানে ঢুকে  মুচির সঙ্গে কথা বলছেন লেখক। মুচির নাম আলী নাছাব। মধ্যবয়েসী, থলথলে ফরসা, মুখে বসন্তের দাগ। মুচি আলী নাছাব লেখকের পাদুকাটি মেরামত করতে করতে তার  সুখ-দুঃখের কথা বলল: বাজারের কাছেই থাকে। চার-চারটি ছেলেমেয়ে। বড়টি কন্য। ‘তাহার বিবাহের বয়স হইয়াছে। স্ত্রীটি রোগগ্রস্থ।’ কি হয়েছে, জিজ্ঞেস করাতে,‘ মুচি আলী নাছাব এড়াইয়া গেল।’ মুচি  আরও বলল, বুখারা নগরের বিখ্যাত চিকিৎসক আবু আলী ইবনে সিনা নাকি তার দোকানেই পাদুক সারাতে আসেন। ইবনে সিনা নাকি মুচির বন্ধুস্থানীয় হয়ে উঠেছে। ঠিকই আছে। প্রতিভাবান লোকদের খেটেখাওয়া লোকজন বন্ধু হতে দেখা যায়। কথাটা শুনে ফরিদ জিলানী রীতিমতো অভিভূত হয়ে গেলেন। কেননা, সমরখন্দ থাকার সময়ই বুখারা নগরের বিশিষ্ট চিকিৎসক  ইবনে সিনার নাম তিনি শুনেছেন। ইবনে সিনার সঙ্গে সাক্ষাতের আশায় লেখক   প্রতিদিন একবার মুচির দোকানে যেতেন এবং দৈবক্রমে ইবনে সিনার সঙ্গে লেখকের পরিচয় হয়ে যায়। ২২ বছর বয়েসী তরুন ইবনে সিনার সদ্য বাবা মারা গেছেন, যে কারণে ইবনে সিনার তরুণ মুখটিতে বিষন্নতার ছাপ।  তারপরও কী অমায়িক ব্যবহার তরুন চিকিৎসকটির। ফরিদ জিলানীর কাছ থেকে খুঁটিনাটি খবর জেনে নিলেন। ইদানিং বুখারা নগরে যা যা ঘটছে সেসব নিয়েও প্রতিভাবান তরুণটি ভীষন হতাশ। বুখারা নগরের তৎকালীন আমির ছিলেন আবুল  হারিথ মানসুর। তার ভাইয়ের নাম আবদ আল মালিক। আবদ আল মালিক কে বুদ্ধিপরামর্শ যোগাত ফাইক নামে এক সভাসদ আর সেনাপতি বেকতুজুন। এই দুজনের প্ররোচনায় আবদ আল মালিক তার ভাই আমির আবুল  হারিথ মানসুর কে নির্বাসিত করেন। সেনাপতি বেকতুজুন-এর অনুগত সৈন্যরা মানসুরকে অন্ধ করে দেয়।  ফরিদ জিলানী চমকে ওঠেন। ইবনে সিনা বললেন, আমি আমির আবদ আল মানসুরকে চিনতাম। ভারি অমায়িক আর নিরীহ ব্যক্তি ছিলেন। একবার কঠিন অসুখে পড়েছিলেন। তাঁর চিকিৎসা করেছি। হায়। বুখারার এই বিপদের দিনে তিনি অন্ধ হয়ে গেলেন।  মুচি আলী নাছাব বিজ্ঞের মতো মাথা দুলিয়ে বলল, গজনীর সুলতান মাহমুদ রাজ্যের বিভিন্ন এলাকা আক্রমন করে দখল করে নিচ্ছে। কী যে কপালে আছে, কে জানে।  ইবনে সিনা বললেন। হ্যাঁ। সুলতান মাহমুদ এখন বুখারা আক্রমনের উছিলা পেয়ে গেল। ফরিদ জিলানী সমরখন্দের মানুষ। তিনি জানেন,   মধ্য এশিয়ায় তুর্কি কারাকহানিদস রাজবংশ উত্থান ঘটছে। তিনি বললেন, বুখারা আসার পথে শুনেছি কারাকহানিদস সর্দার হারুন বুগরা খান বুখারা ও সুলতান মাহমুদ একজোট হয়েছে।  ইবনে সিনা বললেন, শোনা যাচ্ছে তারা বুখারা দখল করে নেবে।  আমির আবদ আল মালিককে বন্দি করবে। এসবই ফরিদ জিলানীর চোখের সামনে ঘটছে। এবং তিনি মুচি আলী নাছাব এবং ইবনে সিনার সঙ্গে কথা বলছেন এসব নিয়েই। এরপর মুচি আলী নাছাব-এর স্ত্রী মারা যাওয়ার সংবাদ আসে। ঠিক ঐ একই সময়ই হারুন বুগরা খান সসৈন্য বুখারা অবরোধ। এর পরপরই ইবনে সিনা বুখারা নগর ছেড়ে চলে যায়। ফরিদ জিলানীও তার সঙ্গ নেন।  ঐতিহাসিক ভ্রমনকাহিনী বুখারার ঘটনা ঐ পর্যন্তই। বইটা পড়ে শেষ করে রিভ্ইউ   লিখতে বসলাম।  লিখলাম: ফরিদ জিলানী অপরিচিত লেখক হলেও  তাঁর ভাষাজ্ঞান এবং কল্পনাশৈলী অত্যন্ত সমৃদ্ধ। লেখক বইটি  সাধু ভাষায় লিখেছেন, যা পাঠ করতে ভালো লাগে। এবং বুখারা পাঠ করতে করতে এই ভাবনায় আচ্ছন্ন হই যে- আমরা সাধু ভাষায় এত কম  লিখি কেন? বইটি আরও বেশি করে সাধু ভাষায় লিখতে প্রেরণা যোগাবে নিশ্চয়ই। তবে লেখকের সার্থকতা এখানেই নয়। তিনি যে ঐতিহাসিক ঘটনার প্রতি আমাদের দৃষ্টি আকর্ষন করে দিলেন, সেও কম আকর্ষনীয় নয়। যা হোক। লেখক ফরিদ জিলানীর সংক্ষিপ্ত অথচ প্রগাঢ় কল্পাশ্রয়ী বইটির বহুল প্রচার কামনা করি।  ইত্যাদি ইত্যাদি । অফসেট কাগজে ছাপা  বাংলাবাজারের সমান্তরাল প্রকাশনী থেকে প্রকাশিত বইটির মূল্য, ...। প্রাপ্তিস্থান, ...দু-দিন পরেই লেখকের ফোন পেলাম।  ওপ্রান্ত থেকে একটি খসখসে কন্ঠস্বর বলল, আমি ফরিদ জিলানী। জ্বী। বলুন। কেন যেন জানতাম ফোন আসবে। জাস্ট, ইনটিউশন। আপনি আশফাক রহমান? বুখারার রিভ্ইউ লিখেছেন?জ্বী।আপনার সেল নম্বর আপনাদের সাহিত্য সম্পাদক শওকত রেজা আমাকে দিল। আপনার সঙ্গে আমার কিছু কথা ছিল। সময় করে একবার আসবেন। হাতে সময় ছিল। যেতে রাজী হলাম। বিকেলের দিকে রওনা হলাম। পৌঁছতে পৌঁছতে সন্ধ্যা হল। পুরনো ঢাকার তাঁতি বাজারের সরু গলি। ঠিকানা অনুয়ায়ী দোতলা। সরু সিঁড়ি বেয়ে উঠে যাই, আগরবাতির গন্ধ পাই। দরজার রং সবুজ কি কালো বোঝা গেল না। নক করার কিছুক্ষণ পর ফতুয়া আর লুঙ্গি পরা একজন মধ্যবয়েসী লোক দরজা খুলল। গায়ের রং কালো । মাথায় সাদা টুপি, ভাঙ্গা  চোয়ালে কাচাপাকা দাড়ি।  ইনিই কি ফরিদ জিলানী। লোকটা জিজ্ঞেস করল, আপনি কি আশফাক রহমান? গলাটা কেমন ফ্যাসফ্যাসে। হ্যাঁ। বললাম। আসেন, ভিতরে আসেন। আমিই ছৈয়দ মুহাম্মদ ফরিদ আর জিলানী। ডাকনাম, রুম্মান। অবশ্য এখন ডাকনামে আর কেউই ডাকে না। ডাকবে কেমনে। ডাকনাম জানলে তো। বেশ মজার লোক তো। ভিতরের টিউব লাইট জ্বলে ছিল। ঘরটা ছোটই। দেওয়ালে সাদা রং করা । ঠিক উলটোদিকে ভিতরে যাওয়ার দরজা। দরজায় পর্দা। তার পাশে একটি জানালা। বই পুস্তক ভর্তি একটা  বুক সেলফ; একপাশে খাট, টিভি নেই, সোফা সেট দেখে মনে হল অনেক দিনের পুরনো ।    বসতে বসতে বললাম, কেমন আছেন?এই আছি একরকম।   জিজ্ঞেস করলাম, বুখারা কি আপনার লেখা প্রথম বই? হ্যাঁ।এত ভালো লিখেন। কবে থেকে লেখালেখি শুরু।ফরিদ জিলানী হাত নেড়ে বললেন, আরে না না। নিয়মিত লেখার সময় কই। ব্যাঙ্কে চাকরি করি।  বললাম, বুখারার থিমটি বেশ অভিনব কিন্তু, বাঙালি লেখকের পক্ষে বুখারা প্লটটিও বিরল।  ভিনদেশি মুসাফিরের বেশে লেখক নিজেও ঢুকে গেছেন। পাঠক আগ্রহ পাবে। আর, মুচি নাছাব  আর ইবনে সিনাও ইন্টারেষ্টিং ক্যারেক্টার।  সেই সঙ্গে ইতিহাসের পটভূমিও রয়েছে।ফরিদ জিলানী মাথা নাড়লেন। মিটমিট করে হাসছেন। জিজ্ঞেস করলাম, কী ভাবে শুরু করলেন?ফরিদ জিলানী  বললেন, বলছি। বছর দুয়েক আগের কথা। ছুটির এক দুপুরে ঘুমের আয়োজন করছি তখনই দিব্যচোখে যেন সব দেখতে পেলাম ... একটি নগর তার অলিগলি। বাজার, রাজপ্রাসাদ, তোড়ণদ্বার। দৈব নির্দেশ নয় তো? খোঁচা মারলাম। হাঃ হাঃ হাঃ করে হেসে উঠলেন ফরিদ জিলানী । ভালো বলেছেন। ভাগ্যিস ওহি বলেন নি। তবে আমি নিয়মিতই নামাজ পড়ি। মাঝে মাঝে আতরের গন্ধ পাই। হেলুসিনেসন আর কী। হাঃ হাঃ হাঃ করে হেসে উঠলেন ফরিদ জিলানী । বললেন, মনে হল নগরটি বুখারা । মুচি আলী নাছাব এবং আবু আলী ইবনে সিনা। দৃশ্যগুলি দেখছি আর দেখছিই। কাজের ফাঁকে খালি মাথায় ঘোরে  মধ্যযুগের বুখারা নগরের ছবি। কেন মনে হল আপনার যে নগরটি বুখারা?তা বলতে পারব না। তবে আমার নগরটি বুখারাই মনে হল। মধ্যযুগের খোরাসান রাজ্যের ইতিহাস আর আবু আলী ইবনে সিনার জীবনী পাঠ করলাম। ছবিগুলি আরও স্পস্ট হয়ে উঠল। ভাবলাম লিখে ফেলি। আগে কখনও লিখি নি। তারপর অল্প অল্প করে লিখে ফেললাম।   যাক। আপনি অল্প কথায় রিভ্ইউ ভালো লিখেছেন। সে জন্য আপনাকে ধন্যবাদ।আমি চুপ করে রইলাম। বুক সেলফের ওপর চোখ ঘুরে এল। ভদ্রলোক ব্যাঙ্কে চাকরি করলেও নিয়মিতই বইপুস্তক পড়েন বোঝা গেল। কাজেই ভাষাজ্ঞানের প্রমাণ পাওয়া গেল। এবং ফরিদ জিলানী উদার। বইয়ের তাকের  প্রথম সারিতে বঙ্কিম সাহিত্যসমগ্র এবং রাজশেখর বসুর মহাভারত চোখে পড়ল।  ফরিদ জিলানী এরপর  ভিতরে ঢুকে দুকাপ চা নিয়ে ফিলে এলেন। বললেন ধূমপানের অভ্যাস থাকলে আমার আপত্তি নেই। আমি হাসলাম। ঘরে আতরের গন্ধ পাচ্ছি। সিগারেট আর ধরালাম না। চায়ের কাপ তুলে নিয়েছি। ঘরটা শুনশান করছে। ভিতরে কেউ আছে বলে বোঝা গেল না। ফরিদ জিলানী এরপর ফস করে বললেন, বইতে আমি যা যা লিখি নি আমার মনে হল সেসব আপনার জানা দরকার। আমি কৌতূহলী হয়ে উঠলাম। বলুন।সব কথা কি লেখা যায় বলেন?বললাম, মনে হয় না। তা সম্ভবও না। ফরিদ জিলানী এবার ঘরে বোমা ফাটালেন। বলতে গেলে মুচি আলী নাছাব তার স্ত্রীকে হত্যা করেছে।আমি চমকে উঠি। নাছাব? বলেন কি!হ্যাঁ। ফরিদ জিলানী মাথা নাড়লেন। সে তার স্ত্রীকে অবহেলা করেছিল। কথাটা আমাকে ইবনে সিনা বলেছেন। আপনার মনে নেই, নাছাব এর স্ত্রী মারা যাওয়ার সংবাদ আসে। ঠিক ঐ সময়ই হারুন বুগরা খান সসৈন্য বুখারা অবরোধ করে। এর পরপরই ইবনে সিনা বুখারা নগর ছেড়ে চলে যায়। আমিও তার সঙ্গ নিলাম। বললাম। হ্যাঁ। আমার মনে আছে।যাত্রাপথে ইবনে সিনা আমার কাছে তাঁর নিজস্ব দুঃখকষ্টের কথা বলেছেন। শুনলে আপনি আশ্চর্য হয়ে যাবেন।আমার দৃষ্টি ফরিদ জিলানীর মুখের ওপর তীক্ষ্ম হল।ফরিদ জিলানী বললেন, আবুল  হারিথ মানসুর, মানে বুখারা নগরের আমির আবদ আল মালিক-এর ভাই, তার একবার কঠিন অসুখ হয়েছিল। ইবনে সিনার ডাক পড়ল। ১৮ বছর বয়েসেই ইবনে সিনার চিকিৎসক হিসেবে নাম ছড়িয়েছিল। আমিরের চিকিৎসা করে সারিয়ে তুললেন ইবনে সিনা । আবুল  হারিথ মানসুর অত্যন্ত খুশি হয়ে ইবনে সিনা কে আপনি কি চান? উত্তরে ইবনে সিনা বললেন,  আমি বুখারার রাজকীয় গ্রন্থাগার ব্যবহার করতে চাই। বেশ। আমির অনুমতি দিলেন। সেই রাজকীয় গ্রন্থাগারটি তারপর পুড়ে যায়। লোকে বলে ইবনে সিনাই নাকি পুড়িয়ে দিয়েছেন। যাতে অন্যরা জ্ঞান অর্জন করতে না পারে। এই নিয়ে ইবনে সিনার কত কষ্ট। ফরিদ জিলানী বললেন।আমি না-বলে পারলাম না, আশ্চর্য! কথা নেই বার্তা নেই এত বড় জ্ঞানী ব্যাক্তিতে দোষ দিয়ে দিল!ফরিদ জিলানী দাড়িতে হাত বুলাতে বুলাতে আপনমনে বললেন, পাপ আর মিথ্যেচার মানুষের রক্তেমাংসে মিশে আছে যে। মনে নেই বুখারা নগরের আমির আবদ আল মালিক সিংহাসনের লোভে ভাই আবুল  হারিথ মানসুর কে নির্বাসিত করে অন্ধ করে দিলেন যেন সে আমির হতে না পারে । আর ... আর ...ফরিদ জিলানীর কথা শেষ করলেন না। আমি ফরিদ জিলানীর মুখের দিকে তাকালাম। ফরিদ জিলানী বললেন,  বুখারার রিভ্ইউ  লিখে ছাপিয়ে দেওয়ার বিনিময়ে  আপনাদের সম্পাদক শওকত সাহেব আমার কাছ থেকে ১০,০০০ টাকা দাবী করে।আমি অবাক হয়ে বললাম, শওকত রেজাকে আপনি ১০,০০০ টাকা দিয়েছেন?হ্যাঁ। দিতে বাধ্য হলাম। নলৈ বুখারার বইয়ের রিভ্ইউ ছাপবে না। আমার বইও বিক্রি হবে না। বইটা ছাপতে চল্লিশ হাজার মতো টাকা খরচ হল। বই বেচে অর্ধেক টাকা তুলতে না-পারলে কেমন দেখায় বলুন।  দেখছেন না আমার অবস্থা? আমি জানি শওকত সাহেব নিজে বুখারার রিভ্ইউ লিখবে না। অন্য কে দিয়ে লেখাবে। তার জন্যও ৫,০০০ হাজার টাকা রেখেছি।  বলে, উঠে দাঁড়িয়ে ড্রয়ার থেকে খাম বের করে  খামটা আমায় দিয়ে ফরিদ জিলানী বললেন, নেন, এই টাকাটা আপনারই প্রাপ্য, নেন। আমি থতমত খেলাম। টাকা নেব কিনা ভাবছি। কষ্ট করে রাত জেগে রিভ্ইউ আমিই লিখেছি। ঠিক করলাম টাকাটা নেব। তাছাড়া টাকার এখন দরকার আছে। সৌম্য করিম-এর   সাহিত্যপত্রিকা ‘প্রত্নরাত্রি’ টাকার অভাবে বেরুতে পারছে না। সৌম্য করিম আমার দীর্ঘদিনের কলিগ ও সুহৃদ। এক বিরল ব্যক্তিত্ব সে,  কবি হওয়া সত্ত্বেও সে কাউকেই ইর্ষা করে না।বিদায় নেওয়া আগে বুখারার ২য় পর্ব  লিখবেন কিনা ফরিদ জিলানীকে জিজ্ঞেস করলাম।ফরিদ জিলানী বললেন, না রে ভাই। লেখালেখি বহুত কষ্ট। তা ছাড়া খরচপাত্তি আছে না।  সেসব কে যোগাবে?ঠিক। আমি নিচে নেমে এলাম। সিগারেট ধরলাম। তাঁতি বাজারের সরু গলিতে ভিড়। গা বাঁচিয়ে হাঁটছি। দু-ধারের দোকানপাটে আলো জ্বলে আছে। ভাবলাম ফরিদ জিলানীর লেখায়  নারীর প্রত্যক্ষ ভূমিকা নেই। কেন? পরমুহূতেই  মুচি আলী নাছাব-এর স্ত্রীর কথা মনে পড়ল। তার ভূমিকা অবশ্য গৌন। তাছাড়া ফরিদ জিলানীর ঐতিহাসিক ভ্রমন কাহিনীটি কেমন  ট্র্যাডিশনাল। একই বিষয়ের ওপর নারীচরিত্রের ওপর প্রাধান্য দিয়ে একটা গল্প লিখলে কেমন হয়। ভাবলাম। রিকশায় ওঠার সময় ঠিক করলাম মুচি আলী নাছাব-এর স্ত্রীকে নিয়ে একটা গল্প লিখব । আমি মূলত ফিচার লিখি, গল্প কখনো লিখিনি। তবে এবার একটা গল্প লিখব বলে মনস্থ করলাম। মধ্যযুগের প্রেক্ষাপটে আধুনিক থিম। মুচি আলী নাছাব-এর স্ত্রীর একটা নাম দিলাম: হাইফা। তাতে গল্পের ভরকেন্দ্রটি বদলে যাবে। রাতে বাসায় ফিরে লিখতে বসলাম:  দশম শতকের বুখারা শহরে কোনও নারীকে হত্যা করলে মনে হয় না তেমন হইচই পড়ে যেত। সে সব দিনের মধ্যযুগীয় মুসলিম নগরগুলিতে কাজী-কেন্দ্রিক বিচার ব্যবস্থা অবশ্যই ছিল; তবে সাধারণ জনগনের মাথা ঘামানোর আরও বিষয় ছিল।  কেননা, বুখারা নগরের আমির আবুল  হারিথ মানসুর গভীর ষড়যন্ত্রের শিকার হয়েছেন।  আবদ আল মালিক উজির ফাইক আর সেনাপতি বেকতুজুন এর নির্দেশে ভাই মানসুরকে নির্বাসিত করে অন্ধ করে দেন । ঠিক সে সময়ই গজনীর সুলতান মাহমুদ সামানিদ বংশ নিয়ন্ত্রিত খোরাসান দখল করে নিচ্ছিলেন। কাজেই মুচি আলী নাছাব যখন  তার স্ত্রী হাইফার কে হত্যা করল তখন বুখারা নগরের তেমন কেউই বিচলিত হয়নি। মুচি আলী নাছাব কেন তার স্ত্রীকে হত্যা করল? মুচি আলী নাছাব কি মদ খেত? মদ খেয়ে অনেক রাতে বাসায় ফিরে বউ পেটাত? ধরা যাক, ঘটনা ঠিক সেরকম নয় । হাইফার অসুখ হয়েছিল। মুচি আলী নাছাব-এর মুখেই হাইফার অসুখের কথা ইবনে সিনা জানতে পেরেছিলেন। বললেন, চল, একদিন তোমার বউকে দেখে আসি। দেখে অষুধপথ্য দিই।  মুচি নাছাব রাজী হয়নি। কেননা, নাছাব ছিল রক্ষণশীল। (ধরা যাক) সে পরপরুষকে ঘরে নিয়ে বউ দেখাবে না।  ইবনে সিনা বললেন, আরে বউ আবার কি? রোগী, রোগীই।  নাছাব এড়িয়ে যায়। তার তামাটে মুখে ঘাম জমেছে।  মুচি লোকটা রক্ষণশীল। মনে মনে ইবনে সিনা বললেন। বউ মরলে আরেকটি বিয়ে করবে। সেদিন নয়া যোওয়ানির পথ্য চাইল। বউয়ের সঙ্গে নাকি মৌজ হয় না। কিন্তু, নাছাবের বউয়ের কি হয়েছে। ইবনে সিনা জাত চিকিৎসক। নতুন রোগীর প্রতি কৌতূহল তো দেখাবেই। নাছাব বলল, জ্বর নাকি ভীষণ। কিছু খেতে পারছে না। খেলে বমি হয়ে যাচ্ছে। যা হোক।  তুর্কি কারাকহানিদস গোত্রের হারুন বুগরা খান বুখারা নগর অবরোধের সময় নাছাবের বউ মারা যায়।  ইবনে সিনা শুনে দুঃখ পেলেন। মনের দুঃখে তিনি বুখারা নগর ত্যাগ করেন। যাই হোক। বেশ কয়েকবার কাটাকুটি করে গল্পটা লিখে শেষ করলাম। নাম দিলাম: ‘হাইফার মৃত্যুর কারণ’। ফরিদ জিলানীর দেওয়া ৫,০০০ হাজার টাকা  সৌম্য করিমকে কালই দিয়ে  দেব। তারপর  প্রত্নরাত্রি-তে ছাপতে বলব গল্পটা । 

