জ্যোস্নার  মাঠে গড়ব স্বপ্নের বসতি



                        আমরা পেয়েছি  রবীন্দ্রনাথের বীণা 
আমরা পেয়েছি বিদ্রোহী যত গান;
আমার বীণায় তোমার প্রাণের সুর 
তোমার কান্নায় বিরহী নজরুল। 
 আমার কন্ঠে রুদ্র্রাক্ষের মালা
তোমার হাতে রুহানি তছবিহ;
আমরা শিষ্য শায়খ মওলা আলীর, 
মৎসেন্দ্রনাথ আমাদের যোগগুরু। 
 বাংলার এই  সমন্বয়ের ধারায়
হেঁটেছে বাঙালি  ঋজু-সর্পিল পথে;
মানবতীর্থে মিলেছে  দ্রাবিড়-নিষাদ,
মানবতা ছিল প্রাচীন বাংলার   জীবনে। 
 এই বাংলায়  আজও আষাঢ় মাসে 
 স্তব্দ মেঘলা  সমস্ত   চরাচর;
আমাদের যত দুঃখেরা উঠে আসে,  
কবির কাব্যে পুনরায় রূপ পেতে। 
 যুক্তির ধাপে নির্মিত হয় কাঠামো
যে কাঠামো বৈরী মানবজীবনের;
আমরা  হাঁটব যুক্তিশূন্য পথে,  
জ্যোস্নার  মাঠে গড়ব স্বপ্নের বসতি। 


                    