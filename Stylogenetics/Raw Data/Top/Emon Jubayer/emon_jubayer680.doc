গল্প: আসিফের ঘর



                        আজকাল পত্রিকা পড়লে মন খারাপ হয়ে যায়।তখন আসিফের ঘরে এসে বসে থাকেন তিনি। ঘরটা চল্লিশ বছর ধরে একইরকম আছে।দেওয়ালে  সাদা সিমেন্ট, ছাদে পুরনো আমলের কড়ি বড়গা। খাট, সিঙ্গেল সোফা, বইয়ের আলমারী। পাকিস্তান আমলে তৈরি বাড়িটা - উত্তরের জানালায় বাতাসে  দোল খায় সূর্যমূখিরা। একপাশে ডালিম গাছ, পেঁপে গাছ। তারপর এক ফালি বাগান। ঢাকায় এ ধরনের বাড়ির সংখ্যা দিন দিন কমে যাচ্ছে। এ বাড়ির ওপরও ডেভেলপারদের চোখ পড়েছে। মিসেস আফরোজ জাহানের ছেলেমেয়েরা সব বিদেশে থাকে। ডেভেলাপাররা  তাদের সঙ্গে যোগাযোগ করছে, নগদ অর্থের লোভ দেখাচ্ছে।মিসেস আফরোজ জাহান কিছুতেই বাড়িটা ভেঙে ফেলতে রাজি হন না। না, আসিফের ঘরটা ভাঙা যায় না -আসিফ একটা যুগের সর্বশ্রেষ্ঠ প্রতিনিধি ...ও মৃত্যুর আগ পর্যন্ত যুদ্ধ করেছিল ...আজকাল পত্রিকা পড়লে মন ভীষণ খারাপ হয়ে যায়।তখন আসিফের ঘরে এসে বসে থাকেন মিসেস আফরোজ জাহান। শূন্য একটা ঘরে মুক্তিযুদ্ধে শহীদ  ছেলের কাছে সাহস কুড়ান এক অতি বৃদ্ধা মা ...

