গল্প: অগ্নিনগর



                        অনেক অনেক দিন আগের কথা। রাত্রির তৃতীয় প্রহরে আষাঢ়ী পূর্ণিমার ধবল আলোর ভিতরে  গঙ্গা নদীর তীরে ভিড়ে ছিল একটি যাত্রীবাহী নৌকা । নৌকাখানি বেশ বড়-  মাঝমধ্যিখানে বেশ প্রশস্ত ছৈ। ছৈয়ের ওপর এত রাতেও দু-একজন জোছনা-পিপাসু বঙ্গবাসী ছড়িয়ে ছিটিয়ে বসে রয়েছে।  এদের মধ্যে একজন সুরঞ্জন, সে অবশ্য পুন্ড্রবাসী; তিরিশের মতো বয়স তার;    সুরঞ্জন  অবশ্য অত জোছনা-প্রিয় নয়, তার নিদ্রার সমস্যা রয়েছে, বহু বছর ধরে রাতে ভালো ঘুম হয় না তার। চিকিৎসায় যথাযথ ফললাভ হয়নি। 
তীরে বাঁধা নৌকাখানি অল্প অল্প দুলছে। আর রাতটি আজ আষাঢ়ী পূর্ণিমার বলেই গঙ্গা নদীটি পূর্ণিমার ধবল আলোয় ছেয়ে আছে। উথাল-পাথাল বাতাস  গঙ্গার বুকের জোছনার ফিনফিনে চাদরকে ছিঁড়ে ফেলছে বারবার। কী এক অলীক যাদুবলে চোখে পলকে আবার জোড়া লেগে যাচ্ছে।    
সুরঞ্জনের ঠিক সামনেই  ছোটখাটো গড়নের একজন বৃদ্ধ বসে রয়েছেন । উত্তাল বাতাসে বৃদ্ধের পাকা চুল-দাড়ি উড়ছিল। বৃদ্ধের পরনে ধূতি আর উড়–নি। হাতে একটি কাঠের ষষ্টি। ষষ্টির শেষ প্রান্তে অলংকৃত বকের মাথা। সুরঞ্জন বৃদ্ধকে আগেই দেখেছে। তবে এখনও পর্যন্ত বৃদ্ধের সঙ্গে কথাবার্তা  ঠিক হয়ে ওঠেনি।  স্ত্রীর মৃত্যুর পর সুরঞ্জন সাধারনত লোকজন এড়িয়ে চলে। 
একটু পর বৃদ্ধ নিজে থেকেই বললেন, আমার নাম গৌড়নাথ।  আমার বাড়ি কামরূপ। বৃদ্ধের  কন্ঠস্বর কেমন খনখনে শোনাল।
আপনার বাড়ি প্রাগজ্যোতিষপুর? সুরঞ্জন সামান্য বিস্মিত হয়ে গিয়ে শুধালো। 
হ্যাঁ। বৃদ্ধ মাথা নাড়লেন। 
সুরঞ্জন জানে  প্রাগজ্যোতিষপুরের কামরূপে  একটি রহস্যময় মন্দির আছে। সে মন্দিরের নাম  কামাখ্যা । মন্দিরটি ঘিরে নানা গা ছমছমে কাহিনী প্রচলিত। বাণ-উচাটনের জন্য বিখ্যাত কামরূপ। কামরূপে পর্বতময় স্থান। সে  পাহাড়ের গভীর অরণ্যে বিষধর সাপের বাস।   
আপনি কি করেন? সুরঞ্জন জিগ্যেস করে। 
গৌড়নাথ বললেন, আমি তান্ত্রিক জ্যোতিষ। 
ওহ, তা এখন কোথায় চলেছেন আপনি?
আমি যাব কাকদ্বীপ। তান্ত্রিক  জ্যোতিষ  গৌড়নাথ বললেন। জীবনে অনেক পাপ করেছি। এখন  সমুদ্রসঙ্গমের 
 পবিত্র জলে অবগাহন করে  পাপ স্খলন করব। 
সুরঞ্জন চুপ করে থাকে। বয়স হলে লোকে পাপের কথা ভাবে বেশি। বৃদ্ধ জ্যোতিষ গৌড়নাথও সেরকমই। পাপপূণ্য নিয়ে মাথা ঘামিয়ে কোনও কূলকিনারা পায়নি  সুরঞ্জন।   সে একবার নদীর দিকে দৃষ্টি নিক্ষেপ করে জ্যোতিষ  গৌড়নাথকে বলল, আমার নাম সুরঞ্জন।   আমার বাড়ি করতোয়া পাড়ের পুন্ড্রনগর । 
জ্যোতিষ  গৌড়নাথ মাথা নাড়ল। 
পেশায় আমরা শঙ্খবণিক।   সুরঞ্জন বলল। 
অ।
আমি নিঃসন্তান। বছরখানেক আগে আমার স্ত্রীবিয়োগ ঘটেছে। এখন দেশভ্রমনে বেরিয়েছি। আপাতত  তাম্রলিপ্তি নগরে যাচ্ছি। যতদিন ভালো লাগে সে নগরে থাকব। তারপর কোথায় যাই ঠিকঠিকানা নেই।
অ। তা তাম্রলিপ্তি কি তোমাকে যেতেই হবে?
কেন? সুরঞ্জন বিস্মিত হয়।
আমি জ্যোতিষ। আমি কোষ্ঠী করে দেখেছি তাম্রলিপ্তি নগরে অতিসত্ত্বর অগ্নিকান্ডযোগ রয়েছে। 
সুরঞ্জন অবাক হয়ে গেল। সে কি!  নগরের কোষ্ঠী হয় না কি! 
হয় বৈ কী। নগরে কি আর জন্মমৃত্যু নেই?
আছে।
তাহলে? 
সুরঞ্জন খানিক ক্ষন চুপ করে থাকে। তারপর বলল, আমি পাপ করেছি কি না জানি না, তবে আমার বিরুদ্ধে পরমেশ্বর অন্যায় করেছেন। 
কি অন্যায় শুনি?
ঐ যে বললাম, আমার স্ত্রীবিয়োগ হল। সুরঞ্জন কাতর কন্ঠে বলল। 
আবার বিবাহ করলে না যে? 
ছন্দশ্রী, মানে আমার স্ত্রীকে যে আমি কিছুতেই ভুলতে পারছি না। উঠতে বসতে ছন্দশ্রীর নিটোল মুখখানা মনে ভাসে। ঐ যে নদীজলে ও ভেসে উঠছে  ছন্দশ্রীর গোলপানা নিটোল মুখ। দেখুন। বড় লাবণ্যময়ী ছিল  ছন্দশ্রী।
অ।
আমার এক বোনও ছিল। সে বোনের নাম ছিল পুষ্প, মানে পুষ্পমালা।  সুরঞ্জন বলল।
হ্যাঁ, তো?
আমার সে বোন অনেক কাল আগে হারিয়ে গেছে।
হারিয়ে গেছে!
হ্যাঁ।  হারিয়ে গেছে! আমার তখন কিশোর বয়স।  সুরঞ্জন কাতরকন্ঠে বলল। আমি আর পুষ্প প্রত্যহ ভোরবেলা করতোয়া নদীপাড়ে যেতাম।  নদীপাড়ে বিস্তীর্ণ মরিচ ক্ষেত। মরিচ ক্ষেতে টিয়ে পাখির ঝাঁক এসে নামত। আমরা টিয়ের ঝাঁক তাড়াতাম।  পুষ্প হি হি করে হাসত।  একদিন  ... একদিন ভোরে নদীপাড়ে গিয়ে দেখলাম বেশ বড় একটি ঘাসি নৌকা ভিড়ে আছে। আমরা অবাক হলাম।  সাধারনত এ দিকটায় তো নৌকা ভিড়ে না। সহসা কী সব ঘটে গেল। নৌকা থেকে মুহূর্তেই রে রে রে রে চিৎকার করে কয়েকজন  ষন্ডা প্রকৃতির লোক লাঠিসোটা নিয়ে 
নামল। তারা আমায় ঘিরে ধরল। তারপর খুব ডান্ডাপেটা করল । আর দু’জন দস্যু পুষ্প কে টেনে হিঁচড়ে নৌকায় তুলতে লাগল। পুস্পর সে কি চিৎকার ... আমি অচেতন হওয়ার আগে আমার মুখে রক্তস্রোত টের পেলাম। জ্ঞান হারানোর আগে দেখতে পেলাম জলদস্যুরা নৌকার কাঠের সিঁড়ি তুলে নিল। 
কুখ্যাত জলতস্কর।  জ্যোতিষ গৌড়নাথ বললেন। 
হ্যাঁ। তাইই হবে। সুরঞ্জন মাথা নাড়ল।  জ্যোতিষ গৌড়নাথ নদীর দিকে তাকালেন। একটি মহাশোল ধবল জল ফুঁড়ে উঠে আসে। চন্দ্রকিরণে মাছটির পিছল শরীর  চকচক করে । সহসা ঘন আঁষটে গন্ধ ছড়ায়।  উত্তাল বাতাসে  কড়কড় হেলে পড়ে নৌকাটি। নৌকায় গুঞ্জন ওঠে। উপকথার  মহাশোলটি অনেকেরই চোখে পড়েছে। কেবল সুরঞ্জন দেখতে পায়নি। এখন সে বোনের স্মরণে বিষন্ন হয়ে রয়েছে। জ্যোতিষ গৌড়নাথ    বৃদ্ধ হয়েছেন। তিনি নদী ভাগীরথীর বিচিত্র ইতিহাস জানেন।  অত্র অঞ্চলে  নদীপাড়ের কিশোরী-বালিকাদের হরণ করার উদ্দেশ্যে বানিজ্য   নৌকার আড়ালে জলতস্করা ঘুরে বেড়ায়। নগরে অল্প বয়েসী বালিকারা মহার্ঘ পন্য, স্বর্নের চেয়েও বহুমূল্য। নগরের ধনবান শ্রেষ্ঠীরা বালিকাদের অন্যতম ক্রেতা। সুরঞ্জন নামের যুবকটির বোনের ভাগ্যেও তেমনই ঘটেছে। কিন্তু, হতভাগী পুষ্পা  এখনও বেঁচে আছে কি? জ্যোতিষ গৌড়নাথ দীর্ঘশ্বাস ফেললেন।
 ২
 পরের দিনে ভোরে  গুঞ্জন শুনে ঘুম ভাঙল সুরঞ্জনের। 
চোখ কচলে গলুয়ে উঠে এল। ভোরের আলো ছড়িয়ে আছে। গলুয়ে জটলা। দূর থেকে ছায়া ছায়া তাম্রলিপ্তি বন্দর  
দেখে সুরঞ্জন শরীরে কাঁপন বোধ করে। ওই নগর পুড়ে যাবে। জ্যোতিষ  গৌড়নাথ বলেছে। সত্যিই কি অগ্নিদগ্ধ হবে  তাম্রলিপ্তি নগর? ভাবতে-ভাবতে  সুরঞ্জন অভিভূত হয়ে পড়ে।  
জ্যোতিষ  গৌড়নাথের কাছ থেকে বিদায়  নিয়ে নৌকা থেকে নেমে এল সুরঞ্জন। গৌড়নাথ নৌকায় রয়ে গেলেন। সে আরও দক্ষিণে যাবেন। দক্ষিণে কাকদ্বীপ। সমুদ্র।
এই সকালেও বন্দরে বেশ ভিড়। ভিড় ঠেলে এগিয়ে যায় সুরঞ্জন। অতিথিশালাটি এদিকেই কোথাও হবে।  খিদেও পেয়েছে। সে অন্নশালার খোঁজে আশেপাশে তাকায়। 
সে যখন  অতিথিশালার কাছে পৌঁছোয় তখন সকালের রোদ রাঙিয়ে উঠেছে। 
 ৩
 সুরঞ্জন তাম্রলিপ্তি নগর ঘুরে ঘুরে দেখছে।   সে পুন্ড্র নগরের উপান্তে বাস করে। পুন্ড্রনগর  নগরটিও সমৃদ্ধশালী । তবে  তাম্রলিপ্তি নগরের বিচিত্র শোভা তাকে মুগ্ধ ও বিস্মিত করল। নগর চত্তর, পুষ্করিনী, ঋজু সড়ক, সড়কের দু-ধারে মেহগনি ও কড়ই গাছের সারি, রাজপ্রাসাদ, অট্টালিকা, মন্দির, গ্রন্থাগার ও চিকিৎসালয়-সবই যেন নগর পরিকল্পকের চিন্তা ও কল্পনার নিখুঁত বাস্তবায়ন। তবে নগরকেন্দ্রে ভগ্ন বুদ্ধমূর্তি সুরঞ্জনকে হতাশ করল।  বর্তমানে বঙ্গ সেন রাজাদের দ্বারা শাসিত হচ্ছে। সেনগন প্রবল বুদ্ধবিরোধী। পাল আমলে বঙ্গজুড়ে অসংখ্য বৌদ্ধমূর্তি গড়ে উঠেছিল। সেনগন সে সব মূর্তি নির্দয় ভাবে ভেঙে ফেলছে। 
নগরমধ্যে শ্রেষ্ঠী  সঞ্জয়-এর প্রসাদোপম অট্টালিকাটি সুরঞ্জনকে অভিভূত করে দিল।  ফটকে শস্ত্রধারী প্রহরী।  সুরঞ্জন অতিথিশালায় শুনেছে -শ্রেষ্ঠী  সঞ্জয় তাম্রলিপ্তি নগরের শ্রেষ্ট বণিক  ।  পেশায় সুবর্ণবণিক। শ্রেষ্ঠী  সঞ্জয়  বঙ্গের নৃপতি লক্ষ্মণ সেন-এর অত্যন্ত প্রিয়পাত্র। সেন পরিবারে রতœালঙ্কার সরবরাহ করেন। যে কোনও রাজকীয় অনুষ্ঠানে আমন্ত্রণ পান। সে অনুষ্ঠানে উপস্থিত থাকার চেষ্টা করেন শ্রেষ্ঠী  সঞ্জয় । 
 শ্রেষ্ঠী  সঞ্জয়ের অট্টালিকাটি দ্বিতল। দ্বিতল অট্টালিকাটির পিছনে বৃত্তাকার কাষ্ঠনির্মিত প্রমোদভবন ।   শ্রেষ্ঠী  সঞ্জয়ের প্রিয়তম রমনীরা ওই প্রমোদভবনে বাস করে। 
 ৪  
 একদিন। সারাদিন নগরের এখানে-ওখানে ঘুরেছে। সন্ধ্যার মুখে খিদে টের পেল সুরঞ্জন। পথের পাশে একটি অন্নশালা।  অন্নশালায় প্রবেশ করে সুরঞ্জন । ঘরটি বেশ বড়। প্রদীপ জ্বলে ছিল। মাটির মেঝের ওপর মাদুর বিছানো। মাঝবয়েসি একটি কালো মতন লোক অন্নব্যঞ্জন পরিবেশন করছে। লোকটিকে সাহায্য করছে একজন মাঝবয়েসী নারী।  নারীটি ঈষৎ বয়স্ক হলেও দেখতে অনেকটা ছন্দশ্রীর মতো । তবে গাত্রবর্ণ শ্যামল। ছন্দশ্রী ছিল গৌড়বর্ণা, দীর্ঘাঙ্গি, রন্ধনকর্মে পটু ও শয্যায় মূর্তিমান শঙ্খিনী।
সুরঞ্জন দীর্ঘশ্বাস ফেলে। 
ছন্দশ্রী বেঁচে থাকলে কি হত?
পুষ্প হারিয়ে না গেলে কি হত?
খাওয়া শেষ হলে  অন্নশালা থেকে বেরিয়ে আসে সুরঞ্জন। তারপর হাঁটতে থাকে। নগরে সন্ধ্যার অন্ধকার নেমেছে। তবে আকাশে একখানি শুল্কপক্ষের চাঁদও আছে। বাতাস নিস্তব্দ। আর বেশ গরম। গরম আর গুমোট। সহসা তার মনে কিছু প্রশ্নের সৃষ্টি হয়। আমি এ নগরে কি করছি? আমি কি দেশান্তরী হয়েছি? নাকি খুঁজছি কিছু? আমি কি নিরুদ্দেশ পুষ্পমালাকে খুঁজছি? সুরঞ্জনের মুখে রহস্যময় হাসি খেলে যায়।  হাঁটতে হাঁটতে ছন্দশ্রী  কে ভুলে যায় সুরঞ্জন। একটি সরু গলিতে ধূপের ধোঁয়া ছড়িয়ে আছে। সেই সুগন্ধী সুরঞ্জন কাম বোধ জাগ্রত করে দেয়। এবং সে বন্দরের দিকে এগিয়ে যেতে থাকে।  তাম্রলিপ্তি নগরের পতিতালয়টি সে দিকেই।  সরুগলি একেঁবেঁকে  মহাসড়কে উঠে গেছে । সে দ্রুত হাঁটতে থাকে। অন্নশালার মধ্যবয়েসী রমনীটি একটি আলোছায়া কক্ষে বিব্রস্ত্র হতে থাকে।  উলটো দিক থেকে একটি পালকি আসছে। ঝলমলে রাজকীয় পালকি। সুরঞ্জন এক পাশে সরে যায়। সুন্দরী কোনও মুখ দেখবে বলে মুখ তুলে সুরঞ্জন । মশালের আলোয় চকিতে একটা মুখ চোখে পড়ল। অতি পরিচিত মুখ।
পুষ্পমালা! 
সুরঞ্জন এর বুক ধক করে ওঠে। সে থমকে দাঁড়িয়ে পড়েছিল। তারপর সংবিত ফিরে পেয়ে পালকি অনুসরন করতে থাকে। পালকিতে পুষ্পমালা! সত্যি? 
পালকি শ্রেষ্ঠী  সঞ্জয় এর অট্টালিকার সামনে এসে থামল।
শস্ত্রধারী প্রহরী ফটক খুলে দিলে কাহাররা নিঃশব্দে পালকি নিয়ে ভিতরে ঢুকে যায়।
সুরঞ্জন  কি করবে ভেবে পেল না। ফটকের দু-ধারে মশাল জ্বলে ছিল। রেড়ির তেলের গন্ধ ছড়িয়ে আছে। অশ্বের ক্ষুরধ্বণি তুলে মহাসড়ক দিয়ে একখানি রথ চলে যায়। অট্টালিকার ফটকের দক্ষিণ পাশে একটি ছাইবর্ণের হাতী বাঁধা। জায়গাটি আলোকিত হয়ে আছে। কেননা, একখানি পূর্ণচন্দ্র কিরণ ঢেলে দিচ্ছে। বন্দরের দিক থেকে ভেসে আসে আষঁটে বাতাস।  সুরঞ্জন অভিভূত হয়ে দাঁড়িয়ে থাকে।  আমার কি ভুল হল? আমি কি পুষ্পমালাকে দেখলাম? সে মুখে কপালে ঘাম টের পায়। শরীর শীতল ঠেকছে। শরীর অবশ হয়ে আসছে। সুরঞ্জন জানে, বছরের পর বছর কেটে যায়, জীবনে কোনও কিছু ঘটে না, যখন ঘটে ...তখন...তখন  একটার পর একটা ঘটনা ঘটতেই থাকে। 
আরও খানিক ক্ষণ শ্রেষ্ঠী  সঞ্জয়ের অট্টালিকার সামনে দাঁড়িয়ে থেকে সুরঞ্জন বিষন্ন মনে অতিথিশালায় ফিরে আসে। 
পুষ্পার জন্য মনটা ছটফট করছে। পালকিতে যাকে দেখলাম সে  পুষ্পামালা নয়তো? নাকি অন্য কেউ। 
সে আর ঘরে গেল না।  অলিন্দে এসে বসল। প্রদীপ জ্বলে ছিল। অলিন্দের ওপর নানা জাতের লোক বসে আছে। কেউ বণিক, কেউ তীর্থক। কেউ কেউ অক্ষক্রীড়ায় মগ্ন হয়ে আছে। কেউ-বা নীচুস্বরে কথাবার্তা বলছে। সুরঞ্জন কান পাতে। কথায় কথায় শ্রেষ্ঠী  সঞ্জয়ের প্রসঙ্গও এল। স্থানীয় একজন বলল, শ্রেষ্ঠী  সঞ্জয় তাম্রলিপ্তি নগরের বণিক শ্রেষ্ট। তার ধনসম্পদ নাকি কুবেরকেও হার মানায়। পেশায় সুবর্ণবণিক হলেও শ্রেষ্ঠী  সঞ্জয়  সেন সাম্রাজ্যে রণহস্তির যোগান দেয়; প্রাগজ্যোতিষপুর থেকে হাতী ধরে এনে প্রশিক্ষণের ব্যবস্থা করেন। 
ভিড়ের মধ্যে গুঞ্জন ওঠে। 
কথক বলে যায়, পক্ষান্তরে অত্যন্ত দানশীল ব্যক্তি শ্রেষ্ঠী  সঞ্জয়।  নিয়মিত কাঙাল ভোজনের আয়োজন করেন। কয়েকটি অনাথ আশ্রমের প্রতিষ্ঠাতা। অত্যন্ত ধার্মিক ব্যক্তি শ্রেষ্ঠী  সঞ্জয় । গেল বছর তাম্রলিপ্তি নগরের দক্ষিণপাড়ায় মাধব দীঘির পাড়ে শিবমন্দির গড়েছেন। বছরে একবার শুক্লপক্ষের  সপ্তমী তিথিতে সাগরসঙ্গমে  স্নান করেন। তবে  ...
তবে?
শ্রেষ্ঠী  সঞ্জয় অত্যধিক কামপ্রবণ।
ভিড়ের মধ্যে গুঞ্জন ওঠে। 
বিশেষ করে বালিকাদের প্রতি শ্রেষ্ঠী  সঞ্জয়ের আসক্তি অত্যন্ত তীব্র। বৃদ্ধ বয়সেও নিত্য নতুন বালিকা ভোগ করেন শ্রেষ্ঠী। এ উদ্দেশ্যে শ্রেষ্ঠী  সঞ্জয় তস্করবৃত্তিও অবলম্বন করেন। তার ইঙ্গিতে তার অনুচরেরা  বালিকাদের অপহরণ করে।  নদীবক্ষে বানিজ্য   নৌকার আড়ালে জলতস্করা ঘুরে বেড়ায়। জলদস্যুরা নদীপাড়ের বালিকা-কিশোরীদের হরণ করে। 
ভিড়ের মধ্যে একজন বলে উঠল, হ্যাঁ, আপনি ঠিকই বলেছেন। অল্প বয়েসী বালিকারা মহার্ঘ পন্য, তারা স্বর্নের চেয়েও দামী। নগরের শ্রেষ্ঠীরা অপহৃত বালিকাদের অন্যতম ক্রেতা।
সুরঞ্জন টের পেল তার শরীর হিম হয়ে আসছে। 
 ৫
 এখন অনেক রাত। ভারি অদ্ভূত একটা স্বপ্ন দেখে পুষ্পমালার ঘুম ভেঙে যায়।
 করতোয়া নদীর পাড়ের শঙ্খবর্ণের ছবির মতো বাড়িটি সকাল বেলার মধুবর্ণ আলোয় ভরে আছে। ভোরবেলা বাবা হাটে গিয়েছিল। ফিরে এলেন মাছ, আম আর মিস্টি নিয়ে। ভাইবোনদের মধ্যে হইচই পড়ে গেল। সবাই আঙিনায় মাদুর পেতে গোল হয়ে বসে খেতে বসল। সকালের দিকে গরম দুধে খই মিশিয়ে খায়  পুষ্প। এখন দাসী বিমলা দু টুকরো ফলসা আম এনে খই-দুধে ডলে দিল। তাতে দুধের রং কেমন বদলে যেতে থাকে।  পুষ্পমালার ছোট বোন মৌনী, দুধের রং বদলে যাচ্ছে দেখে সে ফিক করে হেসে ফেলল। সাদা রঙের বিড়াল  বিক্রম। পাজীটা পায়ে পায়ে ঘুরছে। ওর আজ খুশি দেখে কে। দুধ ছাড়াও মাছের ভাগ পাবে আজ। বিক্রম খুব পাজী। প্রত্যহ পড়শী ছন্দশ্রী দের মাছ-দুধ খেয়ে আসে। সে কথা মনে করে হাসি পায় পুষ্পমালার।   আঙিনায় রোদ ও শিউলী ফুলের গন্ধ। দাসী বিমলা মাছ কুটতে বসেছে। আজ মা রাঁধবে। বাবা আজ শঙ্খভর্তি নৌকা নিয়ে সমতট যাত্রা করবে  ।  পুষ্পমালা বিষন্নতা টের পায়। বাবা বানিজ্যে গেলে কত যুগ যে পাড় হয়ে যায়, তখন বাড়িটা কেমন খাঁ খাঁ করে।  আজ বাবা বানিজ্যে যাওয়া আগে মাকে একটি সাদা রঙের পায়রা দেখিয়ে বললেন, আমি বিপদে পড়লে এই পায়রাটি ছেড়ে দেব। এটির পায়ে রুপোর আংটি রয়েছে। এটি ফিরে এলে  বুঝবে আমি নেই। বাবা বানিজ্যে যাওয়া  দু-পক্ষকাল পরে এক মেঘলা দুপুরে একটি সাদা রঙের পায়রা উঠানের ডালিম গাছে উড়ে এসে বসল । মা বলল, দেখ তো বিমলা, কবুতরের পায়ে রুপো আঙটি বাঁধা রয়েছে নাকি। ডালিম গাছের কাছে গিয়ে বিমলা বলল, হা, মা। তাই তো দেখছি।  মা চিৎকার করে মূর্চ্ছা যায় ...  পুষ্পমালার ঘুম ভেঙে যায়। 
বিস্মরণ ও স্মৃতির ভারে পুষ্পমালার শরীর হিম হয়ে আসে। সে চারিপাশে অন্ধকার টের পায়। তবে সে জানে  কাঠের এই ঘরটি বৃত্তাকার। ছাদ অনেক উচুঁতে। বড় বড় জানালা। জানালার কাছে দাঁড়ালে গঙ্গা নদী চোখে পড়ে। জানালায় বড় বড় পরদা। বাতাসে দুলছে।  এক কোণে প্রদীপ জ্বলেছিল । বাতাসের ধাক্কায়  পরদা সে দিকে যায়।  দৃশ্যটায় কি ছিল, পুষ্পমালা অন্ধকারে হেসে ওঠে। 
মুক্তি এত কাছে জানা ছিল না ...
 ৬
 সুরঞ্জন স্বপ্ন দেখছিল।  
 ...জলের ছলাত ছলাত শব্দ হচ্ছিল আর অন্ধকার নদীতে একটি দক্ষিণমুখী সমুদ্রগামী নৌকা ভেসে আছে। পাটাতনের ওপর   জ্যোতিষ  গৌড়নাথ দাঁড়িয়ে। তার পরনে  যজ্ঞের পুরোহিতের পোশাক। পাটাতনে পুষ্পও দাঁড়িয়ে ...সে হাতে একটি পায়রা ধরে রেখেছে । সুরঞ্জনের একবার মনে হল নৌকাটি তাম্রলিপ্তির শ্রেষ্ঠী  সঞ্জয় এর । পুষ্পার পাশে ছন্দশ্রী দাঁড়িয়ে, ছন্দশ্রীর মুখে কেমন কঠোর ভাব । ছৈয়ের ওপর থেকে মাঝিমাল্লারা  মুহূর্তেই রে রে রে রে চিৎকার করতে করতে নেমে এল। জ্যোতিষ   গৌড়নাথ দু-হাত তুলে ধরে তাদের বাঁধা দিতে চেস্টা করলেন। দু’জন মাল্লা ছন্দশ্রী কে টেনে হিঁচড়ে নৌকার কিনারে নিয়ে যেতে লাগল। পুস্পর সে কি চিৎকার ... 
 সে চিৎকারে সুরঞ্জনের ঘুম ভেঙে যায়। 
অতিথিশালার ঘরটিতে  অন্ধকার। একটু পর বহু কন্ঠের  চিৎকার শুনতে পেল সুরঞ্জন । কী ব্যাপার? সে চমকে উঠল। মুহূর্তে সুরঞ্জন  ঘর থেকে বেরিয়ে আসে। খালি গা, পরনে ধূতি। কে যেন চিৎকার করে বলছে, আগুন লেগেছে  ... আগুন লেগেছে ... সবাই নিরাপদ আশ্রয়ে সরে যাও ... সবাই নিরাপদ আশ্রয়ে  সরে যাও ।  জ্যোতিষ  গৌড়নাথের কথা মনে পড়ে গেল সুরঞ্জনের।   আমি কোষ্ঠী করে দেখেছি তাম্রলিপ্তি নগরে অতিসত্ত্বর অগ্নিকান্ডযোগ রয়েছে। 
অতিথিশালার সামনে উদভ্রান্ত মানুষের জটলা। কমলা রঙের আলোয় মহাসড়ক উজ্জ্বল হয়ে আছে। কে যেন চিৎকার করে বলছে, লেলিহান আগুনের শিখায় শ্রেষ্ঠী  সঞ্জয়ের অট্টালিকা পুড়ে ছাই হয়ে গেছে। 
দাউদাউ আগুনের গ্রাস থেকে পরিত্রান পেতে আতঙ্কিত লোকজন হন্যে হয়ে ছুটে আসছে বন্দরের দিকে । 
সুরঞ্জন  দাঁড়িয়ে থাকে। 
সে জানে অট্টালিকার মৃতদের মধ্যে পুষ্পও রয়েছে।  সে বিভ্রান্ত বোধ করে। 
তারপর সে একটি অগ্নিময় নগরের আরও ভিতরে প্রবেশ করতে থাকে ...


                    