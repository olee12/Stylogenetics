গল্প: ভোরের সীমান্তে



                        ... রাত শেষ হয়ে আসছিল। পাখিরা এখন জেগে ওঠেনি। এই মুহূর্তে খাল পাড়ের গাব গাছের নীচে আধো অন্ধকারে   দাঁড়িয়ে আছে হাসনা । কাছেই খাল। শেষ রাতের বাতাসে কচুরি পানার ভারী গন্ধ ভাসছিল  । গাব গাছের নীচে দাঁড়িয়ে মশার কামড় খাচ্ছে হাসনা। সেদিকে মন নেই তার ... জায়গাটা  ঝিনাইগাতী উপজেলার   ৪৫ কিলোমিটার উত্তরে। কাছেই   ইনডিয়ার বর্ডার  ... মাত্র  দেড় কিলোমিটারের জনমানবশূন্য পথ । কখনও-কখনও  গুলির শব্দে সীমান্ত অঞ্চলের নির্জনতা খান খান হয়ে ভেঙে পড়ে,  তখন ঘুম-ভাঙা হতচকিত  কাক-পাখিরা সমস্বরে চিৎকার করে ডেকে ওঠে। এখন অবশ্য সীমান্ত অঞ্চলটি  সুনসান করছে।   কেবল  ঝিঁঝির ডাক শোনা যায় । ২০০৯ সালের মার্চ মাসের মাঝামাঝি। চরাচরে ম্লান জোছনা ছড়ানো  ।  এসব সীমান্ত অঞ্চলে চৈত্র মাসের গোড়ায় হালকা কুয়াশা ছড়িয়ে থাকে। কুয়াশায়   খালের ওপারে নাবাল মাঠ, সেই মাঠের পরে কড়ই আর সেগুন গাছের পাতলা জঙ্গল - সবই ধূসর দেখায়। জঙ্গল পেরুলে ফাঁকা মাঠে ভীতিকর কাঁটাতার বেড়া, আর সীমান্তের সার্চ লাইটের ভৌতিক আলো  ... হাসনা আজ সীমান্ত অতিক্রম করে যাবে  ...  সে কথা ভাবতেই তার উনিশ বছরের কালো শরীরটি কেঁপে ওঠে, তার শহীদুল ভাইয়ের কথা মনে পড়ে ...আজকাল শহীদুল ভাইয়ের অপেক্ষায় দিন কাটছে তার।   শহীদুল ভাই আসে না। বিডিআরে চাকরি করে শহীদুল ভাই । সবাই বলাবলি করে ঢাকায় বিডিআর-এর সদর দপ্তরে  কি গন্ডগোল হইছে ... ফকরুল ভাই  বলে: আমাগো  শহীদুল আর বাঁইচা নাই ...  বৃদ্ধ  দুলা মিঞাও বলে- শুনলাম,  গন্ডগোলের সময় অনেক মানুষ নাকি মারা গেছে । হাসনার বুক কাঁপে। ক্যান? শহীদুল ভাই  মরব কন? শহীদুল ভাই কি করছে? অমন সুন্দর মানুষ ... তারে মারব কেন? কেবল সরলা ভাবী মিটমিট কইরা হাসে। এমন বজ্জাত মেয়েলোক! যেন শহীদুল ভাই বাঁচলে কি আর মরলে কি ... হাসনার শরীরে জ্বালা ধরে যায়। শহীদুল ভাই সরলা ভাবীর দুর সম্পর্কের খালাতো ভাই।  বিয়ার  সময়ই  প্রথম শহীদুল ভাইরে দেখছিল হাসনা। এক বছর আগের ঘটনা।  শহীদুল ভাইরে দেইখা হাসনার শরীরে কি কাঁপন। যেন টাইফয়েডের জ্বর। শহীদুল ভাই লম্বা শামলা;  স্বাস্থ  ভালো ... স্বাস্থ  ভালো না হইলে বিডিআর-এ চাকরি করে  কেমনে  ... সরলা ভাবীর  বাপের বাড়ি নালিতাবাড়ী। বিয়ার সম্বন্ধ আনছিল নিকলির বিল্লাল ঘটক । মাইয়া নাকি পরীর লাহান সোন্দর। সত্যিই তাই । বিয়ার দিন সরলা ভাবীরে বড় সোন্দর লাগতেছিল। বিয়ে পর শহীদুল ভাই ২/১ বার হাসনাদের বাড়ি আসছিল।  শহীদুলের বাড়ি নালিতাবাড়ীর বানাইপাড়া  গ্রামে । গত বছর আশ্বিন মাসে সরলা ভাবীর সঙ্গে  বানাইপাড়া  গ্রামে  গিয়েছিল হাসনা । শহীদুল ভাই অবশ্য ছিল না। (বিডিআর-এর চাকরি তে ছুঁটিছাঁটা কম। ) ... খড়ের গাদা গোয়াল ঘর টিনের কাচারি বাড়ি পরিস্কার উঠান তেঁতুল গাছ ... মোট কথা শহীদুল ভাইয়ের  বাড়িঘর পছন্দ হইছে হাসনার  ... এখন সে বাড়ির বউ হইতে মঞ্চায়। শহীদুল ভাইরে  বিডিআর-এর চাকরি করতে দিব না হাসনা  ... (যারা বিডিআর-এ চাকরি করে তাদের ছুঁটিছাঁটা কম ... সেই চাকরি কইরা কি লাভ ...মানুষটারে চোখের সামনে রাখবে হাসনা ...  ফকরুল ভাইয়ের সঙ্গে ব্যবসা করতে বলবে ... শাহাদাতপুর থেকে লুঙ্গি /গামছা কিনে এনে সুতীর হাটে  বেচবে ... ... তবে সরলা ভাবীর মনের  ইচ্ছা সেইরকম না। সরলা ভাবী কেন জানি শহীদুল ভাইরে পছন্দ করে না। এমন বদমাইশ মেয়েলোক! ফকরুল ভাই সহজ-সরল মানুষ। সরলা ভাবীরে এখনও চিনে নাই। বিয়া কইরা আস্ত একখান রাক্ষুসি ঘরে তুলছে  ফকরুল ভাই।   সরলা ভাবীর স্বভাব চরিত্র ভালো না। ফরসা  ঢলোঢলো চেহারা হলে কি হবে ...  বিয়ের সময় জোহরার মা বলছিল:  এই মাইয়া বাজা হইব দেখিস লো হাসনা। বুড়ির বাড়ি  শ্রীবরদীর নাইয়র গ্রামে । বুড়ি বিধবা। স্বামী আইজুদ্দীন  বি এস এফ এর গুলিতে নিহত হয়েছিল ৭/৮ বছর আগে ... তবে জোহরার মা-র কথা শুনে হাসনা ঘাবড়ে গিয়েছিল  ... সরলা ভাবী যে বাজা হইব তা জোহরার মা  জানল কেমনে ? ... সরলা ভাবী বড় খাট্টাস। কমবয়েসি পোলাপানের লগে ঢলাঢলি করে । পানতলি  গ্রামের মোছাফ  হাজীর পোলা দিলশাদ মাঝে মাঝে বাড়িত  আসে। দিলশাদের বয়েস মাত্র ১৬ বছর । গতবারে মেট্রিক দিয়া ফেল করছে। পোলার ঠিক মতো  দাড়ি-মোচ গজাই নাই,   মুখেচোখে খাই খাই ভাব ...ভাবী তারেও ঘরে নিয়া দুয়ার দেয় ... শরীর জ্বালা করে হাসনার ... হাসনা কে অবশ্য অনেকটা বাধ্য হয়েই দিলশাদের  সঙ্গে  রফা করতে হয়েছে। শহীদুল ভাইয়ের খবর নেওয়ার জন্য অস্থির হয়ে ছিল হাসনা।  বাস ভাড়া আর খাওয়া খরচ বাবদ দুশো টাকা ধরিয়ে দিয়ে  নালিতাবাড়ীর বানাইপাড়া  গ্রামে শহীদুলের বাড়ি পাঠিয়েছিল দিলশাদ কে । হাসনাদের বাড়ির পিছনে  সজনা আর তেঁতুল গাছের জঙ্গল।  সেই ঘন গাছপালার ভিতর এক নির্জন দুপুরে  অত্যন্ত গোপনে দিলশাদকে কথাটা  বলতে হয়েছিল ।  পোলাটা রাজি,  তবে হাসনাকে নির্জনে পেয়ে হাতের সুখ মেটাতে ছাড়েনি । হাসনার উনিশ বছরের  উদ্যত বুক দুটো ডলল ইচ্ছামতো ... (হাসনার  তলপেটের কাছে তখন শিরশির করছিল । হাসনা  শহীদুল ভাইকে ভালোবাসে ঠিকই ... তবে ওর শরীরটাও সত্য ) ... খোলা যায়গায় পরিপূর্ণ মিলন না হলেও  দিলশাদের আরও  বায়না না মিটিয়ে পারেনি হাসনা ... পরিতৃপ্ত  দিলশাদ চলে গেলেও একটা আশঙ্কা হাসনার মনে জেগে ছিল। গাছের ফাঁকে সরলা ভাবী কি দেখল ?  ফকরুল ভাইকে বলে দিলে ...নালিতাবাড়ীর বানাইপাড়া  গ্রাম  থেকে ফিরে এসে  দিলশাদ যা বলল তাতে হাসনার বুকের পানি  শুকিয়ে গেল ... শহীদুল ভাইয়ের বাড়ি নাকি  গোরস্তান হইয়া আছে। মেয়েরা উঠানে গড়াগড়ি দিয়া   কান্নাকাটি করতেছে  । ঢাকায়  বিডিআরের অফিসে   গোলাগুলি হইসে, তার পর থেকে শহীদুলের কুনো খবর নাই, বাঁইচা আছে কি নাই  কেউ বলতে পারে  না ... হাসনার বুক কাঁপে। ক্যান? শহীদুল ভাই  মরব কন? শহীদুল ভাই কি করছে? হাসনা বিশ্বাস করে না ...দুঃসংবাদ শুনে সরলা ভাবী ঠোঁট বাঁকিয়ে বলল, শহীদুলের বাপে আমার বাপের কাথ থিকা সাত বছর আগে  চল্লিশ হাজার টাকা নিছিল। ভাইঙা ভাইঙা টাকা  ফেরত দিসে। টাকা ভাইঙা ফেরত দিলে আসল টাকার কি থাকে। আল্লা অখন  বিচার করছে। আশ্চর্য! কীসের সঙ্গে কি! ... আসলে উল্টা-পাল্টা কাজ করতে-করতে সরলা ভাবীর মাথা ঠিক নাই। কেবল পোলাপান না বয়স্ক লোকদেরও সঙ্গে রং ঢং করে  সরলা ভাবী । ষাট বছরের  দুলা মিঞা তাদের একজন । সকাল বেলা  ভাত খেয়ে সুতীর  হাটে চলে যায় ফকরুল ভাই,  সন্ধ্যার আগে ফিরে না; দুলা মিঞা আসে দুপুর দুপুর টাইমে । সরাসরি সরলা ভাবীর ঘরে চলে যায়। পাশের ঘর থেকে  দু’জনের খুনসুটির শব্দ পরিস্কার শোনা যায় । সরলা ভাবী বিরক্ত চোখে তাকায়।   হাসনা সবই বোঝে।  সরলা ভাবীর সুখের পথে কাঁটা হয়ে উঠছে হাসনা । ছল চাতুরি করে হাসনাকে এ বাড়ি থেকে তাড়িয়ে দিতে চায় সরলা ভাবী । ... শহীদুল ভাইয়ের সঙ্গে বিয়ার কথা তুলতে পারে না হাসনা ...  শহীদুল ভাই নিজে আইস্যা না-বললে ... এ বাড়িতে হাসনার পক্ষে দাঁড়ানোর  কেউ নাই। বিয়ার পর থেকে  ফকরুল ভাই কে রসের নদীতে মজায় রাখছে ভাবী। ছোট বোনের পক্ষে কখনোই দাঁড়াবে না ফকরুল ভাই । ... বছর সাতেক হল হাসনার মা মরেছে ... যক্ষা রোগে ... হাসনার   বাপ সালাম মুন্সি পঙ্গু। ৩ বছর আগে এক সন্ধ্যায় সীমান্তের কাছাকাছি গরু আনতে গিয়েছিল, বি এসএফ  গুলি করে, (আফসোস! চল্লিশ বছর আগে ওই পথেই মুক্তিযুদ্ধে যোগ দেওয়ার জন্য তরুণ সালাম মুন্সি সীমান্তে পাড়ি দিয়েছিল, সঙ্গী ছিল গ্রামের ক’জন তরুণ-যুবক, তাদের মধ্যে দুলা মিঞাও ছিল) ... সালাম মুন্সির পায়ে লেগেছিল গুলি, ... ভাগ্যিস মাথা লক্ষ করে তারা গুলিটা করেনি, ... দুলা মিঞা আওয়ামী লীগ করে, দু’জনেই দীর্ঘদিনের বন্ধু, মুক্তিযুদ্ধ করেছিল চল্লিশ বছর আগে ... সালাম মুন্সির গুলি খাওয়ার ঘটনাটা তাড়াহুড়ো করে ধামাচাপা দিয়েছিল, গোপনে চিকিৎসার খরচ দিয়েছিল   ... সুতীর হাটের দোকানে  সালাম মুন্সিই বসত,  এখন ঠিকঠাক হাঁটতে পারে না ... তার ওপর   হাঁপানি রোগ আছে;  সারাদিন  দাওয়ায় বসে কোঁকায় বৃদ্ধ । তার সামনে দিয়েই বৃদ্ধ  দুলা মিঞা  তার ছেলের বউয়ের ঘরে ঢোকে ... তখন দাওয়া জুড়ে আতরের গন্ধ ভুরভুর করে ...দিশেহারা বোধ করে  হাসনা ... জোহরার মার প্রস্তাবটা ভেবে দেখে।   জোহরার মা প্রায়ই আসে। ট্যাটনা বুড়ি। এ গাঁয়ের সব বাড়ির খবরই রাখে। কয়েক দিন আগের কথা। সন্ধ্যার পর  হাসনা রাঁধছিল। জোহরার মা তার পাশে এসে পিঁড়ি টেনে উবু হয়ে বসে। তারপর পান মুখে দিয়ে এদিক ওদিক তাকিয়ে   ফিসফিস করে বলল, আমার লগে চল্ লো, হাসনা । ভালো থাকবি।   নির্মল  বাবুর বাড়িত কাজ দিমুনি। বড় ভালো মানুষ নির্মল  বাবু। হাজার টাকা বেতন দিব কইছে। তুই চিন্তা করিস না। আমি তরে  বরডার পাড় কইরা দিমু। তুই   রাজি থাকলে ভোরে খাল পাড়ের গাব গাছের নীচে দাঁড়িয়ে থাকবি। ... হাসনা কাল রাত থেকে খাল পাড়ের গাব গাছের নীচে দাঁড়িয়ে আছে।... জোহরার মার বাড়ি  শ্রীবরদীর নাইয়র গ্রামে  হলেও বুড়ির কাজ কাম সব সীমান্ত অঞ্চলে... সীমান্তের গ্রামগুলি ঘুরে ঘুরে যুবতী মেয়েদের ফুসলায়, নানা লোভ দেখিয়ে সীমান্তের ওপারে নিয়ে গিয়ে বেচে দেয়। সীমান্তের ওপারের নির্মল ওঝা বুড়ির একজন কাস্টমার।  বুড়ি ওত পেতে থাকে  যুবতী মেয়েরা কখন  বিপদে পড়ে; বাংলাদেশজুড়ে গ্রামের গরীব যুবতী মেয়েদের বিপদ-আপদের  শেষ নেই। কাজেই, বুড়ির ব্যবসাও রমরমা। ঝিনাইগাতী শহরে ৫ কাটা জমি কিনেছে।  ঝিনাইগাতীর  ২০ কিলোমিটার উত্তরে ঘন মেহগনি বন। সে বনে  দুলা মিঞার একটা বাগানবাড়ি আছে। সেই বাগানবাড়িতেই থাকে জোহরার মা। লোকে বলে জোহরার মা নাকি  দুলা মিঞার রক্ষিতা,  জোহরার মার স্বামীকে সেই মেরেছে, বয়সকালে বুড়ির রূপযৌবন ছিল ।  দুলা মিঞা  কাঠের কারবারি। ‘স’ মিল আছে সূতীর হাটে, তা ছাড়া মিষ্টির দোকান আর আবাসিক হোটেলও আছে বেশ কয়েকটা  । তবে এসব বাইরের ব্যাপার,  ভিতরের হিসেব আরও জট পাকানো, সে সব জট মেটানোর জন্য গভীর রাত পর্যন্ত  ঝিনাইগাতী  থানায় ওসির বরকত আলীর  রুমে বৈঠক চলে । সীমান্তের ওপারের নির্মল ওঝা দুলা মিঞার পার্টনার। দু’জনে একসঙ্গে বসে দুলা মিঞার বাগানবাড়িতে বসে  মদ খায়। দুলা মিঞা পাঁচবার হজ করেছে,  নির্মল ওঝা বছরে একবার তীর্থে যায়। কখনও বৃন্দাবন, কখনও  হরিদ্বার  ... কিন্তু বুড়ির কথা সত্য না মিথ্যা? সত্যিই কি হাজার টাকা কাজ পাওয়া যাবে?  ভেবে ভেবে কূলকিনারা পায় না হাসনা। তবে এ বাড়ি তে আর থাকা যাবে না। সরলা ভাবী দিন দিন ভাইয়ের সংসারটা ছারখার করে দিচ্ছে ... তিন দিন আগের কথা। ফকরুল ভাই  বাড়ি ছিল না । শাহাদাতপুর গেছিল লুঙ্গি গামছা কিনতে। সন্ধ্যার পর  দুলা মিঞা এল। দুলা মিঞার সঙ্গে অন্য একটা লোক ছিল। বেঁটে মতন, কালো স্বাস্থ ভালো। লোকটাকে  হাসনা আগে কখনও দেখে নাই । দুলা মিঞা বাজার-সদাই করে এনেছিল। রান্নাবানা সব হাসনাই করল। রাগে শরীর ঘিন ঘিন করছিল। মুন্সিবাড়ি বেশ্যাবাড়ি করে তুলতেছে সরলা ভাবী। রাত আরও ঘন হয়ে উঠলে সরলা ভাবী  দুজনকে নিয়েই ঘর দরজা বন্ধ করে দেয় । ঘিনঘিনে অনুভূতি নিয়ে সরলা কাঁপছিল। অনেক ক্ষণ পর সরলা ভাবী ঘর থেকে  বেরিয়ে আসে।   হাসনাকে ও ঘরে নেওয়ার জন্য টানতে  থাকে।     হাসনা সরলা ভাবীকে ধাক্কা দিয়ে  ঘর থেকে ছিটকে বেড়িয়ে যায়  ... সারারাত  বাড়ির পিছনে  সজনা আর তেঁতুল গাছের জঙ্গলে দাঁড়িয়ে মশার কামড় খেল। আজ সকালে ফকরুল ভাই ফিরে এল।   সরলা ভাবী প্রতিশোধ নিল ...ফকরুল ভাই কে যা বলার বলল।  ফকরুল ভাই রাগে উঠে  হাসনার চুলের মুঠি ধরে টানতে টানতে উঠানে নিয়ে আসে। তারপর চ্যালা কাঠ তুলে নিয়ে  পাগলের মতো হাসনাকে পেটাতে থাকে । ক!  দিলশাদের লগে তুই তেঁতুল তলায়  কি করস!  ক! তর ভাবীয়ে কইল। তরে বিয়া দিতে হইব না? হারামজাদী! মাগী !হাসনা জানে প্রতিবাদ করে লাভ নাই (সত্যিই তো দিলশাদ তার বুক ডলেছিল, সেও তো দিলশাদ-এর অঙ্গ হাতে স্পর্শে  করেছিল  ... এসব তো আর মিথ্যা নয় ...  ) ... পড়ে পড়ে মার খেল হাসনা ... রক্তাক্ত হল ... উঠানে ...একজন হাঁপানিগ্রস্থ অর্থব মুক্তিযোদ্ধার সামনে ...হাসনার ওপর ফকরুল  ভাইয়ের রাগ থাকতে থাকতেই সরলা ভাবী বলল, ওই বেশ্যা মাগী এ বাড়ি থাকলে কইলাম কাইলই আমি বাপের বাড়ি চইলা যামু ।  ফকরুল ভাই  নষ্টা বোনের জন্য সংসার ভাঙ্গবে কেন? হাসনার তলপেটে প্রচন্ড জোরে  লাত্থি মেরে চিৎকার করে লোকটা বলল, বাইর হ মাগী! হারামজাদী!  আর কখনও এ বাড়িত ঢুকবি না।  কুকুরের মতো কুঁই কুঁই করে ওঠে হাসনা... চোখে মুখে প্রচন্ড অন্ধকার নিয়ে উঠে দাঁড়ায় ... তলপেটে রক্ত¯্রােত টের পায় ... তলপেটে প্রচন্ড যন্ত্রনা নিয়ে টলতে টলতে উঠান ছেড়ে চলে যেতে থাকে  ...তারপর থেকে খালপাড়ে গাব গাছের তলায় এসে দাঁড়িয়ে আছে। শরীর অবশ ...তলপেটে প্রচন্ড যন্ত্রণা ...মনে তীব্র ক্ষোভ ... অন্ধকারে দক্ষিণমুখি পথের দিকে তাকায় ... ওই পথ দিয়ে শহীদুল ভাই আসত ... কত সুখের দিন ছিল ... শহীদুল ভাই আর আসে না ... কেন?  হাসনা দীর্ঘশ্বাস ফেলে ...হাসনা জানে শহীদুল ভাই ঠিকই বেঁচে আছে, হয়তো অচেতন, হয়তো শহীদুল ভাইয়ের আর হাসনাকে মনে নাই ...কিন্তু, শহীদুল ভাই ঠিকই বেঁচে আছে ...ভালো থাক শহীদুল ভাই, তোমার সঙ্গে আমার আর তো দেখা হবে না ...কিন্তু শহীদুল ভাই এখন কোথায় ...সীমান্তে  ভোর হয়ে আসে ... গাব গাছে কাকপাখির ডানা ঝাপটানোর অস্পষ্ট শব্দ শোনা যায়। খালের কচুরি পানার গন্ধের সঙ্গে মিশে লতাপাতার বাসী   গন্ধ।  বাঁশ ঝাড় ঘেঁষে বয় ভোরের শীতল বাতাস ...সর সর শব্দ ওঠে ... বড় নির্মল সে বাতাস। সুতীর হাটের মসজিদ থেকে ভেসে আসে মুয়াজ্জিনের মধুর কন্ঠস্বর ... এসব দৃশ্যের আড়ালে যিনি রয়েছেন, তাকে জাগাতে চায় প্রার্থনায় ... এখন ধীরে ধীরে ঘুম ভাঙবে সীমান্ত প্রকৃতির ...ধীরে ধীরে আলো ফুটে উঠবে  ... তখনও এই সীমান্ত অঞ্চলের চরাচর জুড়ে ছড়িয়ে থাকবে চৈত্র ভোরের কুয়াশা ।  ... ২০০৯ সালের ২৫ ফেব্রুয়ারি সন্ধ্যায় শহীদুল  কে লুঙ্গি পরে পিলখানার দেওয়াল টপকাতে হয়নি, প্যান্ট পরার সময় পেয়েছিল, প্যান্টে মানিব্যাগও ছিল, মানিব্যাগে ছিল হাসনার ছবি ... পিলখানায় সেদিন তার ডিউটি ছিল না, কোয়ার্টারে শুয়ে অলস সময় কাটাচ্ছিল ... দেওয়াল টপকানোর সময় ভয় আতঙ্ক ও ক্ষোভ টের পেয়েছি সে । এত বড় ঘটনা ঘটবে তা কেউ ওকে বলেনি ... কেন? ক্ষোভ এ কারনেই ...হাজারিবাগের ফাঁকা গলি । লোড শেডিং চলছিল ... কাছেই একটা  মেসে চাচাতো ভাই থাকে। জামসেদ । জিকাতলায় একটা  বেকসরকারি ব্যাঙ্কের  পিওন।  তার ওখানে উঠেছিল শহীদুল । রাতটা মেসে কাটিয়ে ভোরে বেরিয়ে পড়েছিল। তার আগে পোশাক বদলে নিয়েছিল। পায়জামা-পাঞ্জাবি,  মাথায় টুপি।  মহাখালি তে এসে বাসে  উঠেছিল। প্রথমে  ঝিনাইগাতী উপজেলায় সরলা ভাবীর বাড়ি যাবে। কিছুদিন লুকিয়ে থাকবে সেখানে । সব ঠিক হয়ে গেলে  হাসনাকে বিয়ে  করবে ... বিডিআর-এ চাকরি আর করবে না  শহীদুল ... বরং ফকরুল ভাইয়ের  সঙ্গে ব্যবসা করবে ... শাহাদাতপুর থেকে লুঙ্গি-গামছা কিনে এনে সাপলাই দেবে সুতীর হাটে  ... টাঙ্গাইলে পৌঁছার আগেই বাসটা হঠাৎ থেমে গিয়েছিল। ক’জন র‌্যাব উঠেছিল  বাসে । ছদ্মবেশ সত্ত্বেও শহীদুলকে কী ভাবে যেন চিনে ফেলেছিল তারা । বাস থেকে নামিয়ে জিপে তুলেছিল শহীদুলকে  ... তারপর একটা অস্থায়ী ক্যাম্পে নিয়ে যায়। জায়গাটা অপরিচিত ... তবে শালবনের ভিতরে সার সার  টিন সেডের ঘর ... আরও  অনেক বন্দি ছিল সেখানে, শহীদুলকে নতুন পোশাক পরতে দিয়েছিল। ওর মানিব্যাগে হাসনার ছবিটা বার করে র‌্যাবের একজন অফিসার  খুঁটিয়ে খুঁটিয়ে  দেখল ... তারপর  তাচ্ছিল্যের ভঙিতে  ছবিটা ছুড়ে ফেলে দিয়েছিল ...কে যেন ধূসর  কুয়াশায় হাঁটছে ... জোহরার মা? দীর্ঘশ্বাস ফেলল হাসনা। বুড়ি বলেছিল  সীমান্তের ওপারে দেশটা নাকি  সুন্দর । সে দেশে   খাওয়া পরার অভাব নাই। যে দেশের রাজা  নির্মল বাবু,  নির্মল বাবু কাজ দেবে।  ভাইয়ের বাড়িত পইড়া থাইকা লাত্থিগুঁতা খাইয়া কি লাভ ক? সত্যিই তো ... ভাই লাথি মেরে ঘর থেকে বের করে দিল ...জোহরার মা দাঁড়ায় না, বরং খাল পাড় ঘেঁষে সর্তক ভঙ্গিতে হাঁটতে থাকে, যদিও দু’ পাড়ের সীমান্ত রক্ষীর  সঙ্গে বুড়ির  সম্পর্ক ভালো ... তলপেটে প্রচন্ড ব্যথা নিয়ে বুড়ির পিছন পিছন  হাঁটতে থাকে সদ্য উদ্বাস্তু হাসনা ... যে  স্বাধীনতার চল্লিশ বছর পর অবলীলায়  আজ ভোরের সীমান্ত পাড় হয়ে যাবে ...

