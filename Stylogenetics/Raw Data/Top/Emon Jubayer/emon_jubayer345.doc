গল্প:  একটি নিশ্চিহ্ন মানববসতিতে দাঁড়িয়ে



                        এই মুশফিক, গাড়ি এখানেই রাখ। আলী আশরাফ ছেলেকে বললেন। পিচ রাস্তার  পাশে একটা ধুলি ধুসরিত লটকন গাছের  সামনে  ব্রেক কষল মুশফিক ।  লটকন গাছের পাশে  কলাঝোপ, সবুজ পানির একটি পুকুর। পুকুরের সামনে সরু মাটির পথ চলে গেছে। একপাশে  কিছু ঝিকা গাছ, অন্যপাশে বাঁশের বেড়া আর ঝোপজঙ্গল। গাছপালার ফাঁকে চালাঘর চোখে পড়ে। অপরাহ্ন । জ্যৈষ্ঠের  রোদ খাঁ খাঁ করছে । জায়গাটা শেরপুর জেলার  ঝিনাইগাতী সীমান্তের  কাছে। চল্লিশ বছর আগে  এখানে ঘন শালজঙ্গল ছিল। সেই শালজঙ্গলের ভিতরে  গারোদের গ্রাম ছিল। পুরো অঞ্চলটি এখন বিরান হয়ে গেছে । গারোদের গ্রামটিও নিশ্চিহ্ন  হয়ে গেছে।ছাই রঙের টয়োটা আভানজা থেকে নামতে নামতে  দীর্ঘশ্বাস ফেললেন  আলী আশরাফ । বৃদ্ধের বয়স প্রায় সত্তরের কাছাকাছি । ফরসা। দীর্ঘদেহী।  মাথার লাল তুর্কি টুপি। চোখে কালো ফ্রেমের চশমা।  দরবেশদের মতো লম্বা  শুভ্র দাড়ি।  পরনে পায়জামা-পাঞ্জাবি। ঘিয়ে রঙের পাঞ্জাবির উপর কালো রঙের  কুর্তা পরেছেন । দীর্ঘদিন ধরে হাঁটুর  ব্যথায় ভুগছেন আলী আশরাফ।  হাতের ছড়িতে ভর রেখে  হাঁটতে হয়। আফিয়া খাতুন গাড়ি থেকে নেমে এসে স্বামীর পাশে দাঁড়ালেন। বৃদ্ধার বয়েস  পয়ষট্টি-ছেষট্টির মতো হবে। গায়ের রং শ্যামলা । আজ  কালো পাড়ের সাদা সুতির শাড়ি পরেছেন।  চোখে কালো চশমা। সম্প্রতি চোখের ছানি অপারেশন হয়েছে আফিয়া খাতুনের । দীর্ঘদিন ধরে  ডায়াবেটিসে ভুগছেন বৃদ্ধা। আফিয়া খাতুন এদিক ওদিক তাকিয়ে  স্বামীকে বললেন, এখানেই কোথাও একটা পাতকুয়া ছিল। আর নিম গাছ। হুমম। আলী আশরাফ চারিদিকে তাকালেন। যতই দেখছেন ততই বিস্মিত হয়ে যাচ্ছেন তিনি । চল্লিশ বছর আগে এখানেই  এখানে ঘন শালজঙ্গলের ভিতরে  গারো পাড়ায় সুভাষ খীসার বাড়ি ছিল। কতকালের কথা!   সুভাষ খীসা কি আজও বেঁচে আছে?  এতদিন খোঁজখবর করেননি বলে গ্লানিবোধ করছেন আলী আশরাফ। দুঃসময়ে আশ্রয় দিয়েছিল আদিবাসী পরিবারটি। আফিয়া খাতুন বললেন, আমরা ঠিক সন্ধ্যার আগে এখানে এসে পৌঁছলাম। মনে আছে আমি গরুর গাড়িতে ছিলাম?বৃদ্ধ মাথা নাড়লেন। আফিয়া খাতুন বললেন, ঝিনাইগাতীর দিক থেকে গুলির শব্দ ভেসে আসছিল। বাতাসে লাশের গন্ধ ভাসছিল। আর সন্ধ্যার আকাশে অনেক শকুন উড়ছিল। আফিয়া খাতুনের এই কথায় ১৯৭১ সাল জীবন্ত হয়ে  ফিরে আসে যেন।আলী আশরাফ দীর্ঘশ্বাস ফেললেন। গনহত্যার কথা ভেবে শিউরে ওঠেন। গাড়ি  থেকে নেমে বাবা-মার পাশে এসে দাঁড়িয়েছে মুশফিক । আলী আশরাফ বড় ছেলে মুশফিক। বয়স  ৪৩ বছর;  লম্বা, শ্যামলা, সুঠাম গড়ন। পরনে সাদাকালো ডোরাকাটা  টি-শার্ট আর কালো প্যান্ট। পায়ে কেডস। চোখে হালকা নীল রঙের সানগ্লাস। মুশফিক  একটি বিখ্যাত মাল্টিন্যাশনাল কোম্পানির চিফ এক্সিকিউটিভ অফিসার। ব্যস্ত মানুষ। তবে বউবাচ্চা নিয়ে ভারি সুখি। আজ  প্রকৃতির কাছে এসে ভালো লাগছিল তার। ছেলেবেলা থেকে সে মা-বাবার মুখে যে উপাখ্যানটি অনেকবার শুনেছে,  আজ তারই কাছে পৌঁছে গেছে মুশফিক। সে অভিভূত হয়ে চারিপাশে তাকায়। আশ্চর্য! এই জায়গায় আমি মা-বাবার সঙ্গে তিন বছর বয়েসে এসেছিলাম!  মুশফিক তার বাবাকে জিজ্ঞেস করল, বাবা, তুমি না বলেছিলে গভীর জঙ্গল ছিল গারোগ্রাম ছিল। এখন এখানে তো দেখছি কিছুই নেই!আলী আশরাফ হেসে  বললেন, বনরাক্ষস সব খেয়ে ফেলেছে রে। সে কী! বনরাক্ষস  গারোদেরও খেয়ে ফেলেছে নাকি ? মুশফিক বিস্মিত। চারিদিকে তাকায়। বনরাক্ষস সবই খায়। আলী আশরাফ বললেন। এবার বৃদ্ধর কন্ঠস্বর গম্ভীর। এই কথায় মুশফিক কেমন বিভ্রান্ত বোধ করে । আলী আশরাফ-এর বড় মেয়ে আভা ততক্ষণে গাড়ি থেকে নেমে তার মায়ের পাশে এসে দাঁড়িয়েছে।  গত এপ্রিলে     চল্লিশে পড়েছে আভা। দেখতে  সুন্দরী, ফরসা, কাটা-কাটা চোখনাকমুখ। আজ আকাশী রঙের   জামদানী পরেছিল। আভা  কানাডা প্রবাসী। পেশায় ফরাসি ভাষার শিক্ষয়িত্রী । স্বামী কানাডিয়। দশ বছর পর স্বামীসন্তান নিয়ে  দেশে এসেছে আভা।  যখন  আদিবাসীরা ‘আদিবাসী’ স্বীকৃতির জন্য  আন্দোলন করছে। অনেকদিন পর  আলী আশরাফ মেয়েকে দেখে স্মৃতিকাতর হয়ে পড়েন।  তাঁর জীবনের অভিজ্ঞতা বলে আদিবাসীরা তার ভাই। যুদ্ধের বছরে তার মেয়ের জন্ম হয়েছিল শেরপুরের সীমান্তবর্তী একটি আদিবাসী গ্রামে। স্মৃতিকাতর আলী আশরাফ মেয়েকে  তার জন্মস্থান দেখাতে নিয়ে এসেছেন। আভা  জিজ্ঞেস করল, বাবা এখানেই ... মানে এখানেই আমার জন্ম হয়েছিল? হ্যাঁ রে মা। সস্নেহে বললেন আলী আশরাফ।  আশ্চর্য! আভার মনে পড়ার কথা না । যুদ্ধের বছরে একটি আদিবাসী গ্রামের   কুঁড়েঘরে তার জন্ম হয়েছিল!   আর আজ? আজ আভার  কানাডার হ্যালিফ্যাক্সে  ছবির মতো দোতলা বাড়ি।  সেই বাড়ির সামনে মনোরম গোলাপ বাগান। স্বামী আর দুই মেয়েকে নিয়ে সুখের সংসার।  আভার কানাডিও স্বামীও ডাক্তার। জীবনে সুখ ও সম্পদের কোনও অভাব নেই আভার। অথচ এসব কিছুই সম্ভব হত না যদি  যুদ্ধের বছরে সেই গারো গ্রামের সুভাষ খীসারা ওদের  আশ্রয় না দিত।  আভা যতই ভাবে ততই অভিভূত হয়ে পড়তে থাকে। অবশ্য উদ্বিগ্নও বোধ করে আভা। দেশের হর্তাকর্তারা নাকি  বলছে বাংলাদেশে   আদিবাসী নেই। কথাটা বাবার মুখে শুনে আভা বিরক্ত। দিনদিন দেশটা কি হচ্ছে। অথচ প্রবাসজীবনের সমস্ত প্রার্থনা দেশকে ঘিরেই। বাংলাদেশের বিভিন্ন দাতব্য প্রতিষ্ঠানে সাহায্যও কম করা হয় না।  উফঃ কী গরম! শেষ বিকেলের রোদে মুশফিক বেজায় ঘামছিল । গাড়ির কাছে গিয়ে ভিতর থেকে  মিনারেল ওয়াটার বোতল বার করে  ঢকঢক করে পানি খেল। এখন দেশে যুদ্ধ নেই অথচ গরম আর তৃষ্ণা ঠিকই আছে।  সেই যুদ্ধকালীন সময়টি কল্পনা করা চেষ্টা করে মুশফিক।  কী ভয়ানক দুঃসময় ছিল তখন।   যখন ঝিনাইগাতীর দিক থেকে গুলির শব্দ ভেসে আসছিল। বাতাসে ভাসছিল লাশের গন্ধ । আর সন্ধ্যার আকাশে উড়ছিল অনেক ক্ষুধার্ত শকুন ... বুড়ো মতো একটা লোক এদিকেই আসছিল। গায়ের রং তামাটে। খালি গা, ধুতি পরা। মুখের  চামড়া কোচকানো । গারো বলেই মনে হল বুড়োকে । আলী আশরাফ গারো বুড়োর দিকে তীক্ষ্ম চোখে তাকালেন। তিনি যতীন সরকার- এর লেখা 'বাংলাদেশের গারো সমাজ : আদিধর্ম ও বর্তমান ধর্ম' বইটি পড়ছিলেন। যতীন সরকার লিখেছেন:  'রামায়ন মহাভারতের মতো প্রাচীন মহাকাব্য এবং ভারতীয় পুরাণগুলোতে যাদেরকে 'কিরাত' আখ্যা দেয়া হয়েছে, মান্দি বা গারোরা হলো সেই সমাজের মানুষ। আর্যরা যখন শ্রেণীসমাজে উত্তরিত হয়েছে, বর্ণাশ্রম সৃষ্টি করে সুযোগ ও অধিকারের বৈষম্য প্রতিষ্ঠা করেছে, অনার্য কিরাতরা তখন আদিম সাম্য সমাজকে ধরে রেখেছে, গোষ্ঠীজীবনের উপর ভিত্তি করে সাম্যমুলক যৌথ চেতনার উত্তরন ঘটিয়েছে। পৌরানিক যুগের পরও কিরাতদের সাম্যসমাজ পুরোপুরি ভেঙে যায়নি, তাদের সামাজিক কাঠামো বা উৎপাদন ব্যবস্থায় বড় পরিবর্তন ঘটেনি। কিরাত জনগোষ্ঠির অর্ন্তগত মান্দিরা এই সেদিন পর্যন্ত জুম চাষ করেই জীবিকা নির্বাহ করতো। জুম চাষের যৌথ কৃষিপদ্ধতি আদিম সাম্যবাদী সমাজের অংশ। জমিতে তাদের কোন ব্যক্তিমালিকানা ছিলনা, একটি এলাকার সব জমিতেই ছিল সমগ্র গোত্রের যৌথ অধিকার। এই ধারনায় যে বনভূমি প্রকৃতির অংশ, তার কোন মালিকানা হয় না ...'পিচ রাস্তায় ট্রাকের  হর্ণের শব্দে সম্বিৎ ফিরে পেলেন আলী আশরাফ। গারো বৃদ্ধটি ওদের দেখে দাঁড়িয়ে পড়েছিল। লাভ নেই জেনেও আলী আশরাফ বৃদ্ধকে  জিজ্ঞেস করে, সুভাষ খীসার বাড়ি কোথায় বলতে পারেন? বুড়ো হাসল। মাথা নাড়ল। যেন সুভাষ খীসা নামে কেউই ছিল না কোনও কালে। আলী আশরাফ বিষন্ন বোধ করতে থাকেন । সুভাষ খীসা ছিল আমারই সমবয়েসি। আমি আজও বেঁচে থাকলে সে বেঁচে থাকবে না কেন? আশ্চর্য! গারো বুড়োটি পরিশ্রান্ত পদক্ষেপে  চলে যেতে থাকে। আলী আশরাফের হৃদয় ভেঙে যেতে থাকে। আজ থেকে চল্লিশ বছর আগে এই গারোরা  কিছু সময়ের জন্য হৃদয়ের কাছাকাছি এসেছিল যখন  ১৯৭১ সালের মার্চ মাসের শেষের দিকে শেরপুর সদর থেকে   পাক হানাদার বাহিনীর আক্রমন তীব্র হয়ে আশঙ্কায় নিরাপদ আশ্রয়ের সন্ধানে  সপরিবারে সীমান্তবর্তী শালজঙ্গলে পৌঁছেছিলেন আলী আশরাফ । স্ত্রী আফিয়া খাতুন তখন গর্ভবতী। খড় বিছিয়ে আফিয়াকে একটি গরুর গাড়ি তে তোলা হয়েছিল। ঝিনাইগাতী পেরিয়ে সীমান্তের  শালবনে পৌঁছানোর পর  প্রসববেদনা উঠেছিল আফিয়ার ।   গারোপাড়ার  সুভাষ খীসাই তখন যা করার করেছিল। আলী আশরাফতের  বাড়ি তে আশ্রয় দিয়েছিল । পরিচ্ছন্ন  উঠান।  মাটির ঘর। কচ্ছপের খোলের মত ঘরের ছাদ। সুভাষ খীসার মায়ের হাতে  ফজরের ওয়াক্তে জন্ম  আভা হল। সবে সুবেহ সাদিকের  আলো ফুটে উঠছিল। আলী আশরাফ কন্যার নাম রেখেছেন আভা। ... কত দিন আগের কথা ।  মাসখানেক শালবনের গারো পাড়ায় কেটেছিল। তখন একবার ঘোর জ্বরে পড়ল মুশফিক ।  মুশফিকের তখন তিন বছর বয়েস।   গারো গ্রামেরই এক ওঝা কি সব তুকতাক করে সারিয়ে তুলল মুশফিককে । তারপর ঝিনাইগাতীর উত্তরে  পাক বাহিনীর আক্রমন তীব্র হয়ে উঠছিল। শালবনে বড় বড় মর্টারের গোলা এসে পড়তে লাগল।  এক মাসের শিশুকন্যাকে বুকে জড়িয়ে  সুভাষ খীসার দেখানো পথ ধরে সপরিবারে  ভারতের মেঘালয়ে পৌঁছেছিলেন আলী আশরাফ। তারপর মেঘালয় থেকে কলকাতার নিরাপদ আশ্রয়ে।   তারপর সুভাষ খীসার মুখটি মাঝেমাঝে মনে পড়লেও গত চল্লিশ বছরে সুভাষ খীসার খোঁজখবর করার কথা মনে হয়নি আলী আশরাফের। এতকাল পরে নিশ্চিহ্ন বসতিতে দাঁড়িয়ে অপরাধ বোধ করছেন আলী আশরাফ। গারো বুড়োটি পরিশ্রান্ত পদক্ষেপে  চলে যাওয়ার দৃশ্যটি সম্ভবত মুশফিককে স্পর্শ করেছিল। এদেরই সেবা যতেœ  চল্লিশ বছর আগে  অসুখ সেরেছিল তার।   মুশফিক বলল, বাবা এদের জন্য আমরা  কিছু করতে পারি না?আলী আশরাফ  বললেন, পারি। বল কী ভাবে?আলী আশরাফ  বললেন, আমরা যদি এদের শুধু আদিবাসী বলি তাহলেই ওদের জন্য অনেক কিছু করা হয়ে যায়। মানে। মুশফিক বিস্মিত। আলী আশরাফ  বললেন, এদেশের লোকে গারোদের  উপজাতি বলে । উপজাতি মানে, জাতির মতো, অর্থাৎ পুরোপুরি জাতি নয়। উপভাষার  মানেও তাই, পুরোপুরি  ভাষা না, ভাষার মতন। যে জাতি পুরো জাতি হয়ে ওঠেনি   সেই অসম্পূর্ন  জাতি কে   শোষন করতে সুবিধে। এ দেশে তাই হচ্ছে। বিশ্বের  অন্যত্রও তাই হচ্ছে। এখানেই দ্যাখ না,   চল্লিশ বছর আগে এ জায়গায় কী ঘন শালবন ছিল । শালবনে গারোদের  বসতি  ছিল। গত চল্লিশ বছরে  সে বন থেকে গারোদের উচ্ছেদ করে স্থানীয় প্রভাবশালী ব্যবসায়ীরা বন  উজার করে ফেলেছে । শালবন থেকে ‘উপজাতিদের’ তাড়িয়ে দিয়েছে। গারোদের ‘উপজাতি’ মনে করাতেই অনায়াসে কাজটা করতে পেরেছে তারা । গারোদের সমমর্যাদা দিলে অত সহজে স্বভূমি থেকে গারোদের  নির্বাসিত করতে পারত কি? না, পারত না। এ কারণেই সেই ব্রিটিশ আমল থেকেই আদিবাসীদের সমমর্যাদা কখনোই দেওয়া হয়নি। এখনও দেওয়া হচ্ছে না। যে কারণে এখন  গারোসহ বাংলাদেশের অন্য আদিবাসীরা তাদের আদিবাসীর মর্যাদা দেওয়া হোক-এই দাবী তুলেছে। অথচ  সরকার এখন বলছে যে দেশে কোনও আদিবাসী নেই। তাই বলছিলাম, এদের যদি শুধু আদিবাসী বলি তাহলেই ওদের জন্য অনেক কিছু করা হয়ে যায়।মুশফিক যেন গভীর চিন্তায় আচ্ছন্ন হয়ে পড়ে। হঠাৎই যেন অনেক কিছু বুঝে উঠতে পারে সে। ছোট্ট শ্বাস টানে মুশফিক। তারপর বলে, বাবা, আমি ফান্ড জোগার করব। এখানে স্কুল হবে। গারো ভাষায় শিশুরা লেখাপড়া শিখবে। আমি মাসে একবার এখানে আসব। গারোরা শিক্ষিত না হলে তাদের অধিকার থেকে বঞ্চিত হতেই থাকবে। আলী আশরাফ সন্তুষ্ট হয়ে মাথা নাড়লন। এই মুহূর্তে  নিজেকে অনেক নির্ভার মনে হচ্ছে। যেন জীবনের সত্তরটি বছর পার করে এসেছেন  এই পরম ক্ষণের জন্য। ছেলে মানুষ হয়েছে। তিনি গর্বিত পিতা। তিনি আল্লাহর কাছে শুকরিয়া আদায় করেন। আভা বলল, বাবা?বল, মা।তোমার জামাই বাংলাদেশে  চ্যারিটি করতে চাইছে । বেশ তো। আলী আশরাফ খুশি হয়ে বললেন।   মনে মনে বললেন, আলহামদুল্লিাহ। আলী আশরাফ জীবনভর বাংলাদেশের দুঃস্থ মানুষের জন্য যদ্দুর সম্ভব করেছেন। কেউ তাদের জন্য সাহায্যর ভান্ডার নিয়ে এগিয়ে এলে বৃদ্ধর মন অনাবিল আনন্দে ভরে ওঠে।  দরিদ্র গারো শিশুদের জন্য এখানে একটা দশ বেডের হাসপাতাল করলে কেমন হয় বাবা?আলী আশরাফের মুখ উজ্জ্বল হয়ে উঠল। তিনি রুমাল বার করে কপালের ঘাম মুছে নিয়ে  বললেন, হাসপাতাল করলে সবার জন্যই কর মা । শধু গারো শিশু কেন- দরিদ্র বাঙালি  শিশু তো এ অঞ্চলে কম নেই। দারিদ্র এমন এক মূর্তিমান বিভীষিকা- যা  বাঙালি-আদিবাসী সবাইকে সমান ভাবেই  দংশন করে। আভা মাথা নাড়ল। আভা চাইল্ড ওয়েলফেয়ার লিগ অভ কানাডা নামে একটি মানবতাবাদী সংগঠনের সঙ্গে জড়িত। সংগঠনটি এশিয়া আফ্রিকার উন্নয়নশীল দেশে কাজ করে। গত জানুয়ারিতে ভেরিজুয়েলায় গিয়েছিল আভা।    দারিদ্রের ভয়াবহ রূপ সম্বন্ধে সম্যক ধারণা রয়েছে আভার । মুশফিক বলল, আমরা কখনও বাংলাদেশের আদিবাসীদের উপজাতি বলব না।ঠিক। উপজাতি বলা পলিটিকালি ইনকারেক্ট। আভা বলল।  আলী আশরাফ মাথা নেড়ে বললেন, উপজাতি বলাটা পাপ। আফিয়া খাতুন  কিছুটা  বিরক্ত হয়ে বললেন, তোমরা কি উপজাতি - আদিবাসী বলছ? আমরা সবাই এক।  বিপদে পড়েই সেটা আমি চল্লিশ বছর আগে  বুঝেছি। সুভাষ খীসারা আমাদের আশ্রয় না দিলে আমরা কোথায় কি করতাম । আমি তখন পোয়াতি। প্রসব বেদনায় কাতরাচ্ছি।  সুভাষ খীসার  মা আলোরণী ঝিনুক দিয়ে আমার নাড়ী কাটল। বলে মেয়ের দিকে তাকিয়ে আফিয়া খাতুন  বললেন, তাতে  তুই হলি। ওরা না থাকলে তুই হতিস না। আমিও  রাস্তার উপর মরে পড়ে থাকতাম।  এই হল কথা। এখানে উপজাতি - আদিবাসীর কথা আসে কেন? আফিয়া খাতুনের হৃদয়ের  কথাটা এ দেশের আদিবাসীবিরোধী হর্তাকর্তারা শুনতে পেল কিনা সেটা বড় কথা নয়। তবে তার কথা আশেপাশের গাছে শেষ বেলার রোদে জ্যৈষ্ঠের  বাতাসে আর সীমান্তের আকাশে ছড়িয়ে যেতে থাকে । যে কথা এই নিশ্চিহ্ন বসতিতে ফিরিয়ে নিয়ে আসে একটি আদিবাসী গ্রামের বহু মানুষের কলস্বরধ্বনি, একটি  গারো শিশুদের পাঠশালার কোলাহল একটি চিরকালীন নৃতাত্ত্বিক বন্ধন অবিচ্ছেদ্য রাখার দীপ্ত শপথ। তথ্যসূত্র: 

