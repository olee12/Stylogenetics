গল্প: বন্দী রোদ, ইঞ্জেকশন ...


 
                        ওপাশের জানালাটা খোলা। ঘরে হু হু করে রোদ ঢুকেছে। এই শীতের দুপুরে জানালার ওপাশেও কী রকম টলটলে রোদ। সাদা। সাদা ও উজ্জ্বল রোদ।   ওপাশের চারতলা বাড়ির সাদা দেওয়ালে প্রতিফলিত রোদ। নরম সোনালী উষ্ণ রোদ। সে দিকটায় চেয়ে থাকতে থাকতে ফাতেমার ভিতরে যেন কেমন যেন করে ওঠে। ওই রোদের ভিতরে গিয়ে একবার দাঁড়াতে ইচ্ছে করে ওর। ওর বাইশ বছরের শরীরে মাখতে ইচ্ছে করে রোদ। ক’দিন ধরে ওর শরীর রোদের জন্য বড় তৃষ্ণার্ত হয়ে উঠেছে। দেড়টার দিকে নামাজ পড়ে খেয়ে নিয়েছে ফাতেমা। এখন প্রায় আড়াইটা বাজে। এখন রোদের ভিতরে একবার দাঁড়ানো যায়। চুপিচুপি  ছাদে উঠে গেলেই হয়। কিন্তু, ভাইয়া? ভাইয়া টের পেলে মেরে ফেলবে। ভাইয়া একবার ভীষণ মেরেছিল। সাত বছর আগে। তখন ফাতেমা পাশের ফ্ল্যাটের রুমীকে চিঠি লিখেছিল। ধরা পড়ার পর ভাইয়ার কী মার। বেল্ট দিয়ে। ভাইয়া রুমীকেও মেরেছিল শিবিরের ক্যাডার দিয়ে। ভাগ্যিস পায়ের রগ কাটেনি। তারপর থেকে ভাইয়াকে ভীষন ভয় পায় ফাতেমা। আর ভাইয়া আজকাল কী রকম হয়ে যাচ্ছে; গোঁড়া ও রক্ষণশীল। ভাইয়ার জন্যই বাইরে বেরুলে বোরখা  পরতে হয়। এখন নাকি ঘরেও বোরখা পড়তে হবে। মা সেদিন বলল, "মাহফুজের ইচ্ছা তুই ঘরেও বোরখা পড়বি ফাতেমা। ওর বন্ধুরা আসে।" 
এভাবে ফাতেমার দুচোখে   অন্ধকার নেমে আসে। 
ভাইয়ার কানে যাবে বলে ফাতেমা মাকে বলতে পারেনি-উফঃ মা, তোমরা যদি আমাকে কালো ভুতই করে রাখতে চাও তা হলে আমাকে কেন তোমরা  মেয়েদের মাদ্রাসায় পড়ালে না? আমাকে কেন বিশ্ববিদ্যালয়ে পড়াচ্ছ তোমরা? 
সেদিন ক্লাসে রেহনুমা ম্যাডাম বললেন, আদিম যুগের অনেক সমাজই ছিল  নারীশাসিত মানে উইমেন সেন্ট্রারড, মানে ম্যাটরিসটিক । আজ নারীর ভূমিকা সঙ্কুচিত হয়ে এলেও এককালে নারীই সমাজের নানা বিষয়ে মূখ্য ভূমিকা পালন করত। এই কথাটা শোনার পর থেকেই  রোদের ভিতরে দাঁড়ানো তীব্র ইচ্ছে হচ্ছে ফাতেমার। খানিকটা আলগা হয়ে। শরীরের কাপড় খুলে।  কী এমন হবে? কী এমন হয়?    ওপাশের চারতলা বাড়ির সাদা দেওয়ালে প্রতিফলিত রোদের দিকে তাকিয়ে ফাতেমা ভাবল: আমি কি এখন ছাদে যাব? ছাদে গিয়ে সালোয়ার কামিজ খুলে ফেলব?  যদি আমি ছাদে গিয়ে রোদের ভিতরে নগ্ন হয়ে দাঁড়াই তা হলে কি আজ পৃথিবী ধ্বংস হয়ে যাবে? ভাইয়া অবশ্য টের পেলে কেটে ফেলবে। ফেলুক! রুমীর মুখটা মনে পড়ল ফাতেমার। রুমী আজও আমাকে ঘৃনা করে। ফাতেমার শরীর ভর্তি রি রি করে উঠল ঘৃনা। ও ঘুরে দাঁড়াল। শরীরের পোশাক কেন এত ভালো লাগে আমার? ভাবতে ভাবতে দরজার কাছে পৌঁছে যায় ফাতেমা। তারপর দরজার হাতলে হাত রাখে। বসার ঘরটা কেমন আধো-অন্ধকার।  শুনশান করছে।  আজ শুক্রবার। বসার ঘরে মিহি আতরের গন্ধ।  ওপাশে ব্রিটিশ আমলের কালো রঙের ঢাউস সোফা। একটা পুরনো ন্যাশনাল টিভি। উলটো দিকে দেওয়ালে  ফুলের মালা জড়ানো মাওলানা মওদুদীর ছবি। জন্মাবার পর থেকেই ছবিটা দেখে আসছে ফাতেমা। ঐ লোকটা নাকি পবিত্র চিন্তাবিদদের অন্যতম। ফাতেমা ক্রর হাসে। রান্নাঘর থেকে টুংটাং শব্দ ভেসে আসে। রান্নাঘরে  টিয়ার মা । কী করছে কে জানে। মা ঘরে। ঘুমোচ্ছে? বাবা ফরিদপুর। সামনে ইলেকশন। যে করেই হোক ৪ দলীয় প্রার্থীকে জয়যুক্ত করতে হবে। নৈলে নাকি ইসলাম বিপন্ন হয়ে যাবে। ফাতেমা ক্রর হাসে। ভাইয়ার ঘরটা বন্ধ। ফাতেমা জানে ঐ ঘরে ভাইয়ার সঙ্গে ড. সালেহীনও আছে । ড. সালেহীন বয়েসে বড় হলেও ভাইয়ার অতি ঘনিষ্ট; শিবিরের সাথী। ভাইয়া আর ড. সালেহীন মিলে “মুকাদ্দিমা” নামে একটা ওয়েবসাইট তৈরি করছে।   সহজ সরল ভাষায় গল্পের মত করে নতুন প্রজন্মের  কাছে মওদুদীর দর্শন প্রচার করবে সাইটটায়।  মাহফুজ ভাইয়া ঢাকা বিশ্ববিদ্যালয়ের ইংরেজী বিভাগে পড়ে, ইংরেজীতে ভালো হাত। মাফফুজ ভাইয়া আর ড. সালেহীন জুম্মার নামাজ পড়ে এসে খেয়ে নিয়েছে। তারপর দুজনে কম্পিউটারের সামনে বসেছে। ফাতেমা ক্রর হাসে। দরজার দিকে পা বাড়ায়। খুব কাছ থেকে রেহনুমা ম্যাডাম বলে ওঠেন-তুষারযুগের সমাজ ছিল মাতৃতান্ত্রিক । মানে মানবসমাজ ছিল নারীর অধীনে । পুরুষ তখনও আধিপত্যবাদী হয়ে ওঠেনি। দরজা খুলে ফেলল ফাতেমা। তারপর  সিঁড়ির গোড়ায় চলে এল । বুকটা ভীষন ঢিপ ঢিপ করছে। কতদিন পর বোরখা ছাড়া ঘরের বাইরে চলে এসেছে ।  সিঁড়ির দরজাটা খোলা। রোদে উজ্জ্বল।ফাতেমার পড়নে হলুদ সালোয়ার/কামিজ। আরও উজ্জ্বল ও হলুদ হয়ে ওঠে।  নিচে কয়েকটা আচারের বোয়াম। আচারের গন্ধ। একটা কাক ডাকছিল। ফাতেমা পা রাখল ছাদে। ওর মুখচোখ মধ্য ডিসেম্বরের রোদে ধাঁধিয়ে যায়। ওর চোখ বন্ধ করে। করে  কয়েক পা এগিয়ে যায়। আন্দাজে। চারিদিকে রোদ আর রোদ। আর শীতকালীন ফুলের মিহি ঘ্রান। ছাদের ওপর অনেকগুলি টব। টবে ফুলে গাছ। মায়ের শখ। 
চোখ খুলে ফাতেমা। 
তারে শুকনো কাপড়। ওপাশের সেই চারতলা বাড়ি; তার রেলিং থেকে শাড়ি ঝুলছে। শাড়ির রংটা সবুজ।  ফাতেমার কেমন ঘোর লাগে।  ও হলদে রঙের ওড়নাটা ফেলে দেয়। তাতেই অনেক হালকা লাগে। রেহনুমা ম্যাডাম খুব কাছ থেকে বললেন-আদিমযুগে নারীই আবিস্কার করেছিল কৃষিকাজ; যার কারণে অনিবার্য হয়ে উঠেছিল নগর নির্মান। অথচ  নগর নির্মানের পর সেই নারীকেই    নির্বাসিত করেছিল পুরুষেরা । কী আশ্চর্য! ফাতেমা হাসে। ক্রর। তারপর একে একে সালোয়ার কামিজ খুলে ফেলতে থাকে। আহ্। কী যে হালকা লাগছে। পোশাকের এত ভার কেন? ওর পরনে এখন কালো রঙের ব্রা আর প্যান্টি। ওর বাইশ বছরের শ্যামলা শরীরে মধ্য ডিসেম্বরের রোদ এসে হাসতে হাসতে আছড়ে পড়ে। আহ! কী যে ভালো লাগছে। এই রোদ আমার। 
 এই রোদ, 
আমার শরীরে মাখার 
আমার অধিকার। 
 এই রোদ, 
আমার শরীরে মাখার 
আমার অধিকার। 
 এই রোদ, 
আমার শরীরে মাখার 
আমার অধিকার। 
  আমি রোদ ভালোবাসি মাওলানা মওদুদী, আপনি জানেন না আমি রোদ ভালোবাসি। 
আমি রোদ ভালোবাসি মাওলানা মওদুদী, আপনি জানেন না আমি রোদ ভালোবাসি। 
আমি রোদ ভালোবাসি মাওলানা মওদুদী, আপনি জানেন না আমি রোদ ভালোবাসি। 
 আমি নগ্ন হতে চাই!
আমি নগ্ন হতে চাই!!
আমি নগ্ন হতে চাই!!! 
 আমি আমার শরীরে রোদ মাখতে চাই। আরও আরও রোদ মাখতে চাই। অনেক রোদ মাখতে চাই। এই রোদ আমার। আমি রোদের ভিতরে হলদে প্রজাপতি হব হলদে ফড়িং হব মাওলানা তোমরা সব জাহান্নামে যাও যদি জাহান্নাম থাকে তো ...আমি আমার শরীরে রোদ মাখতে চাই। আরও আরও রোদ মাখতে চাই। অনেক রোদ মাখতে চাই। এই রোদ আমার। আমি রোদের ভিতরে হলদে প্রজাপতি হব হলদে ফড়িং হব মাওলানা তোমরা সব জাহান্নামে যাও যদি জাহান্নাম থাকে তো ...আমি আমার শরীরে রোদ মাখতে চাই। আরও আরও রোদ মাখতে চাই। অনেক রোদ মাখতে চাই। এই রোদ আমার। আমি রোদের ভিতরে হলদে প্রজাপতি হব হলদে ফড়িং হব মাওলানা তোমরা সব জাহান্নামে যাও যদি জাহান্নাম থাকে তো ...ও চোখ বন্ধ করে। খোলে না। ওর সিলকি চুলে রোদের গুঁড়ো।  ওর  মুখের ত্বকে রোদের আদর। রোদের চুমু। আহ্, কী  উষ্ণ। কখনোই বোরখার কালো ঘোর অন্ধকার নয়। ও চোখ বন্ধ করে দু-হাত তুলে। এভাবে আদিম এক তরুণীর মতন রোদের ভিতরে দাঁড়িয়ে থাকে ফাতেমা। খুব কাছ থেকে রেহনুমা ম্যাডাম বললেন-Marija Gimbutas described her notion of a "woman-centered" society surrounding goddess worship in Neolithic Europe by using the term matristic "exhibiting influence or domination by the mother figure".
 ২
 বাসনকোসন ধুয়ে শুকনো কাপড় তুলতে ছাদে এসেছিল টিয়ার মা। ফাতেমার আংশিক নগ্নটা তাকে প্রবল ধাক্কা মারে। একটি রক্ষণশীল ওয়াহাবী পরিবারে থাকতে থাকতে টিয়ার মাও দারুণ রক্ষণশীল হয়ে উঠেছিল । ফাতেমার আংশিক নগ্ন শরীর  দেখে মাঝবয়েসী মহিলাটি দারুন হতভম্ভ হয়ে পড়ে। 
তারপর দুদ্দাড় নিচে নেমে মাফফুজদের ঘরে ধাক্কা মারতে থাকে। 
খানিকবাদে ফাতেমা প্রথমে পায়ের শব্দ তারপর আতরের কড়া গন্ধ পেল। 
ওর চুলের গোড়ায় কার যেন শক্ত হাত। উহঃ। ভাইয়া?
হারামজাদী! 
ও জানে এখন কী ঘটবে-ঘটতে যাচ্ছে। ও চোখ খোলে না। থাপ্পড়টা মুখের ওপর লাগল। তবে তেমন ব্যথা পেল না। কেননা, মুখের ওপর রোদের ঘন চুমুর প্রলেপ। উষ্ণ। কেবল চোখের কালো পর্দায় অনেকগুলি সোনালি ফুটকি দেখল ফাতেমা। এ আর কী! ৭ বছর আগে ভাইয়া যখন বেল্ট দিয়ে মেরেছিল। আহ্, রুমী। তুমি তুমি আমাকে কোথায় ঠেলে দিলে?
প্রচন্ড ক্রোধে বোনের চুলের মুঠো শক্ত করে ধরে হিঃস্র ভঙ্গিতে ঠেলল মাহফুজ। ফাতেমা পড়ে যায়। মুহূর্তে হাঁটু কাছে ছিলে যায়। এবার ব্যথা টের পায় ও। রক্ত বেরুচ্ছে কি?
 তোমার বোন পাগল হয়ে গেছে মাফফুজ। ডা. সালেহীনের কন্ঠস্বর। কী শীতল।
এখন ...এখন ...কী করা যায়? ভাইয়ার উদ্বিগ্ন কন্ঠস্বর।
ইঞ্জেকশন দিতে হবে। ডা. সালেহীনের কন্ঠস্বর।
ইঞ্জেকশন! ভাইয়ার কন্ঠটা কেমন খসখসে শোনাল।
হ্যাঁ। ইঞ্জেকশন। তুমি ভেব না। সব আমার ব্যাগে আছে। ডা. সালেহীনের নির্লিপ্ত কন্ঠস্বর। 
খানিকক্ষণ নিরবতা। তারপর ডা. সালেহীনের  কন্ঠস্বর: এমন উন্মাদ বোনকে বাইরে রাখা ঠিক হবে না। কখন কী হয়ে যায়। দেখছো না কেমন পাগল হয়ে গেছে। আশ্চর্য! আমার একবারও তোমার বোনকে দেখে মনে হয়নি যে তোমার বোন মানসিক রোগী-যাক। একে এখন  মানসিক হাসপাতালে ভর্তি করে দেওয়াই ভালো। 
মানসিক হাসপাতালে? ভাইয়ার কন্ঠস্বর। কেমন কর্কস শোনাল।
হ্যাঁ,মানসিক হাসপাতালে। তুমি ভেবে না মাফফুজ। আমিই সব ব্যবস্থা করে দেব। একে এখন ধরো। একে এখন এখান থেকে সরাতে হবে। ওপাশ থেকে লোকজন দেখছে। তোমাদের সর্বনাশ করল। 
তারপর, দু’জন পুরুষ একটি আংশিক নগ্ন মেয়েকে টেনে হিঁচড়ে সিঁড়ি ঘরের দিকে নিয়ে যেতে থাকে। 
ফাতেমার শরীর ছিলে যেতে থাকে। 
রক্ত বেরয়। 
ফাতেমার হাসি পায়। 
                            
                    