একটি দুর্ঘটনা এবং আমার ভাবনা



ঢাকায় অন্তঃসত্ত্বা স্ত্রীসহ প্রকৌশলীর প্রাণ নিয়েছে বাসচালক  রাজধানীর রাস্তায় আবার মানুষ হত্যা করেছে এক বাসচালক। বাসের চাকায় এবার প্রাণ গেছে কর্মজীবী দম্পতির। অন্তঃসত্ত্বা স্ত্রীকে নিয়ে স্বামী বেসরকারি প্রতিষ্ঠানের প্রকৌশলী এস এম সাইফুল হুদা (৩৬) যাচ্ছিলেন মোটরসাইকেলে। স্ত্রী সোহেলী আক্তার শম্পা (২৮) দৈনিক জনকণ্ঠ পত্রিকার মানবসম্পদ বিভাগের কর্মকর্তা।
গতকাল শনিবার রাজধানীর মগবাজারে এ ঘটনা ঘটে। চালক ও চালকের সহকারী ঘটনার সঙ্গে সঙ্গে পালিয়েছে। বিক্ষুব্ধ লোকজন বাসটি ভাঙচুর করে এবং মগবাজার রেলক্রসিং সড়ক অবরোধ করে রাখে। খবর পেয়ে রমনা থানার পুলিশ এসে লোকজনকে বুঝিয়ে রাস্তা থেকে সরিয়ে দেয়। এরপর যান চলাচল স্বাভাবিক হয়।
পুলিশ সূত্রে জানা যায়, প্রতিদিনের মতো গতকাল সকালে সোহেলী আক্তার স্বামী সাইফুল হুদার সঙ্গে কর্মস্থলে যেতে মোটরসাইকেলে ওঠেন। মগবাজার রেলক্রসিংয়ের কাছে বলাকা পরিবহনের বেপরোয়া গতির একটি বাস পেছন থেকে সাইফুলের মোটরসাইকেলকে ধাক্কা দেয়। এতে মোটরসাইকেল থেকে ছিটকে পড়ে সাইফুল হুদা ওই বাসের নিচেই চাপা পড়েন এবং ঘটনাস্থলে প্রাণ হারান। ছয় মাসের অন্তঃসত্ত্বা সোহেলী আক্তার রাস্তার পাশে ছিটকে পড়ে সংজ্ঞা হারিয়ে ফেলেন।
পুলিশ আহত সোহেলীকে নগরের হলি ফ্যামিলি রেড ক্রিসেন্ট হাসপাতালে নিয়ে যায়। তাঁকে নিবিড় পরিচর্যা কেন্দ্রে (আইসিইউ) রাখা হয়। সেখানে বেলা দুইটার দিকে তিনি মারা যান।  এখানে আমি একটি কথা বলতে চাই, অবশ্যই যারা নিহত হয়েছেন তাদের প্রতি যথাযথ সম্মান দেখিয়ে। আমার ধারণা, দুর্ঘটনার জন্য আমাদের বেপরোয়া বাস চালকরা যেমন দ্বায়ী তেমনি অনেক ক্ষেত্রে বেপরোয়া মোটর সাইকেল চালকরাও অনেকটাই দ্বায়ী। ইদানিং ঢাকায় মোটর সাইকেলের সংখ্যা ব্যাপক হারে বেড়েছে এবং আমি দেখেছি যে এই চালকেরা যথেষ্ট বেপরোয়া। হঠাৎ করেই দেখা যাচ্ছে তারা কোন রকম নির্দেশনা ছাড়াই পাশ থেকে আরেকটি গাড়ির সামনে এসে পড়েন (হওত ডানে বা বামে আচমকা টার্ণ নিয়ে নিচ্ছেন) এবং তখন গাড়ি চালকের পক্ষে দুর্ঘটনা এড়ানো বেশ কঠিন হয়ে পড়ে। দুঃখজনক হলেও সত্য মোটর সাইকেল চালকদের মধ্যে ট্রাফিক আইন মানার প্রবনতা খুবই কম, ক্ষেত্র বিশেষে আপনি দেখবেন তারা ফুটপাতের উপর দিয়ে মোটর সাইকেল চালাচ্ছে পথচারীদের অসুবিধা করে!
 আমি নিজে প্রায়ই একটি প্রাইভেট কার চালাই এবং আমি তত্ত্ববধায়ক সরকারে আমলে একটি টাকাও ঘুষ না দিয়ে এবং সকল পরীক্ষায় উত্তীর্ণ হয়ে ড্রাইভিং লাইসেন্স পেয়েছি। আমি নিজেকে একজন সচেতন চালক বলে মনে করি। সেই আমি যখন রাস্তায় গাড়ী নিয়ে বের হই তখন এই ঝুকিগুলোর মুখোমুখি হই প্রতি মুহূর্তে। এবং মনটা খুব খারাপ হয়, কেন আমরা এতটা আইন মান্য করার বিমুখী???   পথচারীরাও অনেক ক্ষেত্রেই অনেক ঝুকি নিয়ে রাস্তা পারাপার হন, এমনকি ওভারব্রিজের ঠিক নীচ দিয়ে!!! অনেকে হয়ত ওভারব্রিজের পরিবেশ নিয়ে প্রশ্ন তুলবেন, কিন্ত আমি অনেক ক্ষেত্রে দেখেছি, যেসব ওভারব্রিজের উপর পরিবেশ ভাল, সেগুলোর নীচ দিয়েই বেশি মানুষ রাস্তা পার হচ্ছে। আবার দেখেন, ফার্মগেইটের ওভারব্রিজের উপর এত হকার এবং ভিক্ষুক, তারপরও কিন্তু অনেকেই সেটা ব্যবহার করছে !! আরেকটা জিনিস আমি লক্ষ্য করেছি, বিভন্ন ক্রসিং এ, যখন পুলিশ গাড়ির সিগন্যাল ছেড়ে দিচ্ছে, তখনই বেশ কিছু পথচারী হুমড়ি খেয়ে পড়ছে, এই গাড়িগুলোর চলাকে বাধাগ্রস্থ করে ফাক গলে কিভাবে রাস্তা পার হওয়া যায়! এটাযে কতটা ঝুকিপূর্ণ এবং কতটা অস্বস্তিকর সেটা যারা গাড়ি চালান তারাই বুঝবেন। কিন্তু যদি একটা দুর্ঘটনা ঘটে তাহলে দোষ কিন্তু চালকেরই!!!
 তাই আমি যানবাহন চালক এবং পথচারী সবার দায়িত্বশীল আচরণ প্রত্যাশা করছি। তাহলেই দুর্ঘটনা কমানো সম্ভব বলে আমি মনে করি। যানবাহন চালক এবং পথচারী উভয়েরই ট্রাফিক আইন মেনে চলা জরুরী।
                            
                    