স্তন ক্যান্সারের পূর্বাভাস জানার পদ্ধতি উদ্ভাবন করলেন বাংলাদেশি বিজ্ঞানী ডঃ শান্তনু বনিক

স্তন ক্যান্সারের পূর্বাভাস জানার পদ্ধতি উদ্ভাবন করলেন কানাডায় গবেষণারত বাংলাদেশের নাগরিক ড. শান্তনু বণিক। এর মাধ্যমে প্রাণঘাতী এ রোগ দেখা দেওয়ার অনেক আগেই কম্পিউটারের সাহায্যে এক্স-রে ম্যামোগ্রাম বিন্যাস-বিশ্লেষণ করে আগাম শনাক্ত করা যাবে। মূলত কম্পিউটার প্রোগ্রামভিত্তিক এ প্রক্রিয়ার ব্যবহারে স্তন ক্যান্সারের চিকিৎসা অত্যন্ত সহজ হবে এবং অসংখ্য রোগীকে বাঁচানো সম্ভব হবে বলে আশা করা হচ্ছে। শান্তনু বণিক ইমেইল বার্তায় বাংলাদেশ প্রতিদিনকে বলেন, "ক্যান্সার যত তাড়াতাড়ি ধরা পড়ে, সারিয়ে তোলার সম্ভাবনা তত বেড়ে যায়। এ রোগ দেহে ছড়িয়ে পড়লে অনেক ক্ষেত্রেই রোগীকে আর বাঁচানো সম্ভব হয় না। স্তন ক্যান্সারের আশু শনাক্তকরণের জন্য উন্নত দেশে ৪৯ থেকে ৬৯ বছরের মহিলাদের প্রতি বছর অথবা দুই বছর পর পর নিয়মিত পরীক্ষা (ম্যামোগ্রাম) করাতে হয়। একে বলা হয় স্ক্রিনিং।"তার উদ্ভাবিত পদ্ধতি কীভাবে কাজ করে, জানতে চাইলে বলেন, "ক্যান্সার পুরোপুরিভাবে (বনাইন_ কম ক্ষতিকর, ম্যালিগন্যান্ট_ প্রাণঘাতী) বা টিউমার হিসেবে দেখা দেওয়ার অনেক আগেই, একেবারে প্রাথমিক অবস্থায় নিয়মিত স্ক্রিনিং প্রোগ্রামের ম্যামোগ্রাম ব্যবহার করে কম্পিউটারের মাধ্যমে শনাক্ত করা যাবে। কানাডার ইউনিভার্সিটি অব ক্যালগেরির অধ্যাপক ড. রাজ রঙ্গায়ন ও বিশেষজ্ঞ রেডিওলজিস্ট ডা. লিও ডেজাটেলসের তত্ত্বাবধানে পরিচালিত এই গবেষণার ফলাফল স্তন ক্যান্সারের আগাম শনাক্তকরণে যুগান্তকারী হিসেবে বিবেচিত হচ্ছে। কানাডার গণমাধ্যমে গত মাসে এ কৃতিত্বের খবর ফলাও করে প্রচারিত হয়।শান্তনু বলেন, 'আমরা স্তন ক্যান্সারে আক্রান্ত ৫৬ জন নারীর আগেকার ১০৬টি ম্যামোগ্রাম বিশ্লেষণ করেছি। এগুলো দেখে বিশেষজ্ঞরা সম্পূর্ণ নিরাপদ ও ক্যান্সারের লক্ষণ নেই বলে মত দিয়েছিলেন। কিন্তু আমরা দেখতে পাই, ক্যান্সার ধরা পড়ার ঠিক আগেরবার তোলা এই ম্যামোগ্রামের গঠন-বিন্যাসে বিশেষ বিকৃতি বা ক্যান্সারের আভাস ছিল, যা বিশেষজ্ঞ রেডিওলজিস্টের দল ও চিকিৎসকরা তখন শনাক্ত করতে পারেননি।' তিনি বলেন, 'আমাদের কম্পিউটার প্রোগ্রাম স্তন ক্যান্সার ধরা পড়ার গড়ে ১৫ মাস আগেই আশি ভাগ ক্ষেত্রে পূর্বাভাস দিতে সক্ষম। এ প্রোগ্রাম প্রতিটি ম্যামোগ্রামে গড়ে ছয়টি স্থানে বিশেষজ্ঞ রেডিওলজিস্টের দৃষ্টি আকর্ষণ করে তাদের সেই জায়গাগুলো সূক্ষ্মভাবে পর্যবেক্ষণের নির্দেশ দেয়। এ ছয়টির মধ্যে একটি স্থান থাকে সঠিকভাবে নির্ণীত বিকৃতি। যদি এই প্রোগ্রামকে ম্যামোগ্রামপ্রতি গড়ে ১৫ স্থানে চিহ্নিত করতে দেওয়া হয়, তাহলে তা ৯৯ ভাগ ক্ষেত্রেই বিকৃতিটি শনাক্ত করতে পারে।'শান্তনু জানান, প্রোগ্রামটি বাজারে আসার আগে আরও নানা ধরনের ম্যামোগ্রামের ওপর পরীক্ষা করতে হবে। ম্যামোগ্রামপ্রতি মাত্র দুই থেকে তিন স্থান নির্দেশ করার সক্ষমতা অর্জন জরুরি। গবেষক দল এ লক্ষ্যে কাজ করছে।ড. শান্তনু ইউনিভার্সিটি অব ক্যালগেরিতে গবেষণাকর্মের স্বীকৃতিস্বরূপ অত্যন্ত সম্মানজনক 'জেবি-হাইন গবেষণা ও উদ্ভাবন' পুরস্কার পান এবং ক্যান্সার গবেষণায় বিশেষ অবদানের জন্য ফেব্রুয়ারিতে কানাডার ক্যান্সার গবেষণা ইনস্টিটিউটের প্রকাশনা পুরস্কার লাভ করেন।আতঙ্কের খবর হলো, সারা বিশ্বে প্রতি বছর ১ কোটি ২০ লাখেরও বেশি মানুষ ক্যান্সারে আক্রান্ত হন। ইউনিভার্সিটি অব ওয়াশিংটনের হেলথ মেট্রিককস অ্যান্ড ইভ্যালুয়েশন ইনস্টিটিউটের এক গবেষণায় দেখা গেছে, ২০১০ সালে বিশ্বে ২০ লাখ নারীর স্তন ও গর্ভাশয়ের ক্যান্সার শনাক্ত হয়েছে। মারা গেছেন ৬ লাখ ২৫ হাজার। সাধারণত পঞ্চাশোধর্্ব নারীদের স্তন ক্যান্সার হওয়ার ঝুঁকি বেশি। উন্নয়নশীল দেশগুলোয় ব্যাপকভাবে এ রোগ ছড়িয়ে পড়ছে। পুরুষের মধ্যেও স্তন ক্যান্সার দেখা দিতে পারে, তবে হার খুবই কম। এক জরিপে দেখা যায় যুক্তরাজ্যে প্রতি বছর ৪১ হাজার নারী স্তন ক্যান্সারে আক্রান্ত হন, পুরুষ আক্রান্ত হন মাত্র ৩০০ জন।শান্তনু জানান, ক্যান্সারের মতো মারণব্যাধি প্রতিরোধে সারা বিশ্বেই গবেষকরা নিরন্তর কাজ করছেন। স্তন ক্যান্সারের এ প্রকল্প ব্রাজিল, ইতালিসহ তিনটি দেশে পরবর্তী গবেষণার জন্য ব্যবহৃত হচ্ছে। দু-তিন বছরের মধ্যে আরও ভালো ফল পাওয়া যাবে। স্তন ক্যান্সার নিয়ে সাফল্যের পর তিনি এখন হার্ট অ্যাবনরমালিটিজ শনাক্তকরণ বিষয়ে কাজ করছেন। বুয়েট থেকে ইঞ্জিনিয়ারিং ডিগ্রি নেওয়া এই তরুণ গবেষক ভবিষ্যতে দেশে ফিরে গবেষণার পাশাপাশি শিক্ষকতা পেশায় নিয়োজিত হতে চান। তার স্ত্রী শর্মিষ্ঠা প্রজ্ঞাও বুয়েট থেকে ইলেকট্রিক্যাল বিষয়ে বিএসসি অর্জন করেছেন। শান্তনুর গ্রামের বাড়ি নরসিংদীর পলাশে, তার বাবা প্রদীপ কুমার বণিক অটবি লিমিটেডের ডিজিএম। মা অনুরাধা বণিক।তথ্যসূত্রঃ বাংলাদেশ প্রতিদিন এই খবরটি আমাকে বিশেষভাবে গর্বিত করছে, কারণ শান্তনু ২০০৫ সালে কানাডায় যাওয়ার আগ পর্যন্ত আমার সহকর্মী ছিল। ওর বিয়েতেও আমি গিয়েছি। গত মাসের শেষ দিকে ফেইসবুকে যখন শান্তনু'র এই কীর্তির কথা জানতে পারি, খুব ভাল লেগেছিল, গর্বে বুকটা ফুলে উঠেছিল। শান্তনুর জন্য রইল শুভ কামনা। আর ওর এই কীর্তি নিশ্চয় আরো অনেককে অনুপ্রাণিত করবে।এ সংক্রান্ত আরো কিছু খবর এবং তথ্যঃইউনিভার্সিটি অব ক্যালগ্যারির খবর কানাডা.কম এর খবর স্প্রিংগারলিংক জার্নাল 

