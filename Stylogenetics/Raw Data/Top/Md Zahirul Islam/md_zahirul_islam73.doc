শখের কথা... ডাকটিকেট সংগ্রহ



                        কত রকমের শখই না থাকে আমাদের। বিশেষ করে ছোট বেলায়। এর মধ্যে খুব কমন দুটো শখ হল ডাকটিকেট আর কয়েন সংগ্রহ। কি আপনাদের এই শখ ছিল না??   মজার ব্যাপার হল আমার মধ্যে এই শখগুলো ধাপে ধাপে এসেছে। প্রথমে একেবারে ছোট বেলায় ডাকটিকেট সংগ্রহের শখটাই জেকে বসল। কয়েন তখন আমার বড় বোন সংগ্রহ করত, আমার তেমন সেদিকে আগ্রহ ছিল না। মনে পড়ে আমার বয়স যখন ৬/৭ বছর, বাবা ইংল্যান্ডে ছিলেন, ওনার পাঠানো চিঠি থেকে স্ট্যাম্প উঠিয়ে রাখতাম। বাবা ওখান থেকে ফেরার আগে একটা বাক্সে কিছু জিনিস পাঠিয়েছিলেন আর ওই বাক্সের পুরো গায়ে লাগানো ছিল অজস্র স্ট্যাম্প, বিভিন্ন সাইজ আর রঙের “রাণীর মাথা” ওয়ালা স্ট্যাম্প। অবশ্য ছোট ছোট রাণীর মাথাই ছিল বেশী। আমার সে কি আনন্দ।  আমার মনে হয় সবারই ইংল্যান্ডের রাণী মার্কা সেই স্ট্যাম্পগুলোর কথা মনে আছে, তাই না ?? আর বিভিন্ন আংকেলদের বলে রাখতাম দেশের বাইরে গেলে আমার জন্য স্ট্যাম্প নিয়ে আসার জন্য। 
 একটু যখন বড় হলাম, তখন স্ট্যাম্প সংগ্রহের কৌশলে একটু পরিবর্তন এলো। হট কানেকশন লাগালাম ডাকঘরে।  ডাকপিয়নের সাথে খাতির করে ফেললাম। কি করতাম জানেন?? দুপুরের দিকে ডাক আসত। আমি তখন ডাকঘরে চলে যেতাম। ডাকপিয়ন চিঠি বাছাই করে বিভিন্ন খোপে রাখত। (এটা ছিল বাংলাদেশ ধান গবেষণা প্রতিষ্ঠানের ডাকঘর, তাই সেখানে বিভিন্ন বিভাগ অনুসারে একটা কাঠের কাঠামোতে খোপ খোপ করা থাকত) আমি তখন বিদেশ থেকে আসা চিঠিগুলো থেকে ডাকটিকেট তুলে ফেলতাম।  তবে পিয়ন একটা নিয়ন্ত্রণ বজায় রাখতেন, সব চিঠি থেকে নিতে দিতেন না। একটা ভারসাম্য বজায় রাখতেন আর কি !!  নইলে ব্যাপারটা যদি এমন হয় যে অফিসে আসা কোন চিঠিতেই ডাকটিকেট নেই এবং সেটা কারো চোখে ধরা পড়ে যায়, তাহলে পরিস্থিতিটা কেমন হবে ?? !!   আমার বাবার একজন ব্রিটিশ বন্ধু ছিলেন যিনি বাংলাদেশে বহুদিন চাকরি করেছেন, প্রায় বিশ বছর। নাম এডমুন্ড হুর্লী। তো আমি যখন অষ্টম শ্রেণীতে পড়ি তখন তিনি বাংলাদেশ ছেড়ে একেবারে ইংল্যান্ড চলে যান। উনি যাওয়ার পর থেকেই ওনার সাথে আমার নিয়মিত পত্র যোগাযোগ ছিল। উনি আমাকে বিশাল বিশাল চিঠি লিখতেন, আমি ওনার অনেক লেখাই বুঝতাম না। এখন যদি আবার পড়ি তাহলে হয়ত বেশিরভাগ কথাই বুঝব। চিঠির নীচে উনি একটাই বাংলা শব্দ লিখতেন “"দাদু"”।  আমিও আমার মত করে ওনাকে উত্তর লিখতাম। যাইহোক, এই হুর্লী আংকেল আমাকে বেশ কিছু স্মারক ডাকটিকেট পাঠিয়েছিলেন। এর মধ্যে একটা ছিল, প্রিন্সেস ডায়না ১৯৯৭ সালে যখন মারা যান, তার স্মৃতিতে ৫ টি ডাকটিকেট এর একটি সেট। এই সংগ্রহটি আমার কাছে খুব অমূল্য একটি সংগ্রহ মনে হয়। এছাড়া ক্রিসমাস, রয়েল ডগ এবং রয়েল ব্যাজ এর উপরে ৫ টিকেট সম্বলিত কয়েকটি সেট তিনি আমাকে পাঠিয়েছিলেন। ক্রিসমাসের টিকেটগুলোতো ছিল খুবই সুন্দর!
 আরো একটা কাজ করতাম আমি, আমার বেশ কিছু বন্ধু -বান্ধবী স্কুল শেষে বাংলাদেশ ছেড়ে বাইরে চলে গিয়েছিল। তাদের সাথে আমার নিয়মিত পত্র যোগাযোগ হত। আমি কি করতাম জানেন? ঢাকা জিপিওতে গিয়ে বাংলাদেশের নতুন পুরাতন সব ধরনের ডাকটিকেট কিনে নিয়ে আসতাম। তারপর ওদের যখন চিঠি পাঠাতাম, সেই টিকেটগুলো খামের উপরে লাগিয়ে দিতাম। এরপর চিঠিতে লিখে দিতাম, খামের উপরে লাগানো চিঠিগুলো যেন আমাকে আবার ফেরত পাঠায়।  এভাবে আমি বাংলাদেশের ডাকটিকেটগুলো সংগ্রহ করতাম। কারণ, ডাকঘরের সিলসহ একটি ডাকটিকেটের সংগ্রহমূল্য একেবারে আনকোরা টিকেটের চাইতে বেশী ! আর বিদেশ থেকে যারা আমাকে চিঠি পাঠাতো তাদের বলতাম, তোমরা বিভিন্ন ধরণের ডাকটিকেট লাগিয়ে আমাকে চিঠি পোস্ট করবে। কিন্তু দুঃখের বিষয়, ওদের ওখানে স্ট্যাম্পের খুব বেশী বৈচিত্র থাকত না মনে হয়। আমার বান্ধবী মিতা অস্ট্রেলিয়া থেকে আমাকে যে কত চিঠি পাঠিয়েছে এক “"কোয়ালা"” এর ছবিওয়ালা ১ ডলারের স্ট্যাম্প দিয়ে !! অবশ্য কোয়ালাটা দেখতে বেশ কিউট !  কোথায় সেই দিনগুলো !  আজ এই ইমেইল আর ফেইসবুকের যুগে শেষ চিঠি কাউকে যে কবে লিখেছি, ভুলেই গেছি।   এছাড়া আরো অনেক আংকেল আমাকে অনেক স্ট্যাম্প দিয়েছেন। তবে যখন স্কুল পাশ করে গেলাম আস্তে আস্তে ডাকটিকেট সংগ্রহের আগ্রহতে ভাটা পড়ল। কিন্তু আমি আমার সব ডাকটিকেট যত্ন করে রেখে দিয়েছি, আমার সন্তানদের দেব বলে।  এর পর আরেকটা শখ চেপে বসল যেই শখটা এখনো আছে, এই শখ পুরনে আমি যে কত কি করেছি... সেটা আরেক দিন বলব।  

                    