তসলিমা নাসরিনের আত্মজীবনী মূলক ষষ্ঠ গ্রন্থ "নেই, কিছু নেই" বাংলাদেশে প্রকাশিত হচ্ছে আগামীকাল একুশে বইমেলায়


 
                        তসলিমা নাসরিনের আত্মজীবনী মূলক ষষ্ঠ গ্রন্থ "নেই, কিছু নেই" বাংলাদেশে প্রকাশিত হচ্ছে আগামীকাল একুশে বইমেলায় কাকলী প্রকাশনী (স্টল নং ১৩, ১৪, ১৫) থেকে। এর আগে গত সপ্তাহে বইটি কলকাতা বইমেলায় বেরিয়েছে।কিছুদিন আগে কালের কন্ঠ পত্রিকায় কলকাতায় প্রকাশিত এই বইটি সম্পর্কে একটি প্রতিবেদন বের হয়েছিল। পাঠকরা যাতে এই বইটি সম্পর্কে ধারনা পেতে পারেন, তাই আমি সেই প্রতিবেদনটি হুবহু তুলে দিচ্ছি। তসলিমার 'নেই, কিছু নেই'তে কেবলই অভিমান নিজস্ব প্রতিবেদক, কলকাতাকলকাতা বইমেলায় প্রকাশিত হলো বাংলাদেশের লেখিকা তসলিমা নাসরিনের আত্দজীবনীর ষষ্ঠ খণ্ড 'নেই, কিছু নেই'। গতকাল বৃহস্পতিবার সন্ধ্যায় মিলনমেলার এসডি প্যাভিলিয়নে অনাড়ম্বর এক অনুষ্ঠানে এপার বাংলার প্রখ্যাত লেখক অম্লান দত্ত, অলোক রঞ্জন দাশগুপ্ত ও মানবাধিকারকর্মী সুজাত ভদ্র তসলিমা নাসরিনের লেখা আত্দজীবনীমূলক বইটির মোড়ক উন্মোচন করেন। অনুষ্ঠানে তসলিমার আত্দজীবনীমূলক চার খণ্ড নিয়ে 'আত্দজীবনীসমগ্র' বইয়ের মোড়ক উন্মোচন করা হয়। তসলিমা নাসরিনের দুটি বই প্রকাশ করেছেন পিপলস বুক সোসাইটির (পিবিএস) শিবানী মুখার্জি।অনুষ্ঠানে বক্তারা তসলিমা নাসরিনকে ভারত ও বাংলাদেশে ফিরতে না দেওয়ায় দুই দেশের সরকারের সমালোচনা করেন।এদিকে কলকাতা বইমেলায় তসলিমা নাসরিনের আত্দজীবনীর ষষ্ঠ খণ্ড প্রকাশের দিনই সাড়া ফেলেছে। বইয়ের বড় একটি অংশজুড়েই রয়েছে ভারত ও বাংলাদেশ সরকারের প্রতি তাঁর অভিমানের কথা। পুরো বইটি আসলে একটি দীর্ঘ চিঠি। লেখিকা তাঁর মাকে স্মরণ করেছেন। বইটি উৎসর্গ করেছেনও মাকে। লিখেছেন, 'তুমি যখন বেঁচে ছিলে কত বই লিখেছি, কত কত মানুষকে উৎসর্গ করেছি। তোমাকে কোনও বই উৎসর্গ করার কথা কোনওদিন ভুল করেও ভাবিনি। আজ তোমাকে এই বইটি উৎসর্গ করতে চাইছি আমি, সম্ভবত তুমি নেই বলেই চাইছি। বেঁচে থাকলে চাইতাম না। তোমার অযোগ্য অপদার্থ কন্যা।'শেষ দিকেও আক্ষেপ করে লিখেছেন, 'আমার জীবন তছনছ হয়েছে আগের চেয়েও অনেক বেশি। হার্ভার্ড বিশ্ববিদ্যালয়ের পাট শেষ হলে, যেহেতু বাংলাদেশের দরজা আমার জন্য বন্ধ, কলকাতা থাকতে শুরু করেছিলাম। যে ভাষায় আমি লিখি, যে ভাষায় আমি কথা বলি, সে আমার মাতৃভাষা, সে তোমার ভাষা মা। এই ভাষা আমাকে টেনে নিয়ে গিয়েছিলো কলকাতায়। চার বছর থাকার পর পশ্চিমবঙ্গও বাংলাদেশ হয়ে ওঠে। শুধু কলকাতা থেকে নয়, আমাকে ভারত থেকেই তাড়িয়ে দেওয়া হয়েছে। কিছু জঙ্গী মৌলবাদী আমার বিরুদ্ধে চেঁচিয়ে বলে কোনও সরকারই আমাকে আর ও দেশে থাকতে দিতে চায় না। বাংলার মেয়ের বাংলায় ঠাঁই নেই। এখন উদ্বাস্তুর জীবন আমার, পৃথিবীর পথে পথে অনাথের মতো হাঁটি। তোমার স্বপ্নটাই ঘুরেফিরে দেখি। ঘরের মেয়ে কি কোনওদিন ঘরে ফিরবে না! মাঝে মাঝে স্বপ্নটাও খুব ধোঁয়ার মতো, কী চাই বুঝি না, মাটি না মানুষ।'মায়ের প্রতি তসলিমা নাসরিনের আকুতির শেষ দুটি লাইন_'এ প্রায়শ্চিত্ত নয় মা, এ স্বীকারোক্তি। আমি যতোটুকু ভাল, তা তোমার কারণে, যতটুকু মন্দ আমি, তা আমার নিজের কারণে। আমার মন্দটুকুর দায়িত্ব আমাকেই নিতে দাও।'প্রসঙ্গত, তসলিমা নাসরিনের জীবন নিয়ে আরো পাঁচটি খণ্ড প্রকাশিত হয়েছে। প্রথম খণ্ড 'আমার মেয়েবেলা', দ্বিতীয় খণ্ড 'উতল হাওয়া', তৃতীয় খণ্ড 'দ্বিখণ্ডিত', চতুর্থ খণ্ড 'সেই সব অন্ধকার' এবং পঞ্চম খণ্ড 'আমি ভালো নেই, তুমি ভালো থেকো প্রিয় দেশ'।
                    
