আমার সোনার বাংলা, আমি তোমায় ভালবাসি 

 ছবিসূত্রঃ প্রথম আলো আমার সোনার বাংলা, আমি তোমায় ভালবাসি।তবে আমি এখন আর বিশ্বাস করি না, আমার বাংলা “"সোনার"” !  যেই দেশে মিলনকে পুলিশ গাড়ী থেকে নামিয়ে দেয় কিছু অমানুষের মাঝে তাকে গণপিটুনি দিয়ে মেরে ফেলার জন্য, অমানুষগুলো বলে "“মারি হালা। মারি হালা। পুলিশ কইছে মারি হালাইবার লাই। তোরা মারছ্ না কা?"”, যেই দেশে পুলিশ দেশের ঐতিহ্যবাহী বিশ্ববিদ্যালয়ের ছাত্র কাদেরকে মাঝ রাতে ধরে ডাকাতির প্রস্তুতি আর গাড়ী চুরির মামলায় ফেলে দেয়, ওসি নিজে কাদেরের পায়ে চাপাতির ধার পরীক্ষা করার জন্য কোপায়, যেই দেশের মানুষ প্রতিপক্ষের লোকজনকে হাতিয়ার দুর্গম চরে নিয়ে পিটিয়ে পিটিয়ে মেরে ফেলে, নয় মাস পর মোবাইলের ভিডিও দেখে তাদের পরিজন জানতে পারে তারা আর নেই, কি নৃশংসভাবে এক অমানুষ লাঠি দিয়ে পিটিয়ে পিটিয়ে মৃত্যু নিশ্চিত করছে, যেই দেশে ছয় জন ছাত্রকে শ্রেফ ডাকাত সন্দেহে পিটিয়ে মেরে ফেলা হয়, সেই দেশ আর যাই হোক সোনার দেশ হতে পারে না !! এই দেশ অমানুষদের পদচারণায় কলুষিত হয়ে গেছে আজ, সোনার বরণ বহু আগেই দূরীভূত ! এই দেশ আজ নির্যাতিতের রক্তে রঞ্জিত ! মানবতা আজ নিভৃতে কাদে... আমি এই অমানুষগুলোকে পশু বলে অভিহিত করতে নারাজ। জানিনা, পাশবিক শব্দটি কিভাবে এইসব অমানুষদের কার্যকলাপ বর্ণনা করতে ব্যবহার শুরু হল ! পশুরাতো কখনো অন্য পশুর উপর অত্যাচার করে না ! বিনা প্রয়োজনে কোন পশুই খাদ্য গ্রহণের নিমিত্তে অন্য প্রাণি হত্যা করে না ! তাহলে এই অমানুষগুলোকে পশুর সাথে তুলনা করে পশুকে অপমান করা কেন? অধিকাংশ পশুই মানুষের উপকার বই অপকার করে না !এই দেশে জন্মগ্রহণ করে আমি আজ আর গর্ব বোধ করি না, যখন আমি দেখি মানুষ কতটা নির্মম হয়ে গেছে, কিভাবে মানুষ নির্দয়ভাবে আরেকজন মানুষকে পিটিয়ে মেরে ফেলে ! কি হয়েছে আমাদের? যেই পুলিশ মানুষের সেবার জন্য নিয়োজিত থাকার কথা সেই পুলিশ এসব কি করছে? এরা কি কোন মায়ের গর্ভে জন্ম নেয় নি?? আমি আজ লজ্জিত যে আমার সোনার বাংলার মানুষ এতটা নীচে নেমে গেছে ! আজ আমরা আমাদের অনেক বড় বড় অর্জনকে ম্লান করে ফেলেছি এইসব অমানষিক কার্যকলাপ দিয়ে ! আমার মনে হয় আমি আমার দেশকে সোনার বাংলা বলার নৈতিক অধিকার হারিয়ে ফেলেছি ! হে আল্লাহ তুমি আমার দেশে মানুষ প্রেরণ কর, অমানুষ না !! 

