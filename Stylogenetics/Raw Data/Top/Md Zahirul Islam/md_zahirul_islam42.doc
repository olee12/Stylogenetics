সহজ ভাষায় GSM (প্রিপেইড কল ফ্লো) শিক্ষা 

  মোবাইল বা সেলুলার টেলিযোগাযোগ বর্তমানে আমাদের জীবনের অবিচ্ছেদ্য অংশ হয়ে দাঁড়িয়েছে। ইচ্ছে হল, কাউকে ডায়াল করলাম, একটু পরে আমাদের কাংখিত মানুষটি কল রিসিভ করলেই কত সহজে কথা বলতে পারছি। কিন্তু, আমরা কি কখনো চিন্তা করে দেখেছি আমার এই কথাগুলো কিভাবে দূর দুরান্তে পৌছে যাচ্ছে? 
 আজ আপনাদের আমি সেই ব্যাপারগুলোই খুব সহজ ভাষায় বলার চেষ্টা করব, এতে হয়ত কারো কারো কৌতুহল মিটবে।    প্রথমেই ওপরের ছবিটি দেখুন। এটিই হল সরলীকৃত একটি GSM (Global System for Mobile Communication) নেটওয়ার্ক এর ছবি। আমি আপনাদের মূলতঃ একটি প্রিপেইড Voice কল করতে গেলে কি ঘটে সেটাই দেখাব। ডায়াগ্রামে যারা উপস্থিত তাদেরকে হালকা একটু পরিচয় করিয়ে দেই।
 BTS (Base Transceiver Station): এই বেচারা ছবিতে নেই, একে মূলতঃ আপনারা টাওয়ার নামেই চেনেন। এটি আসলে মোবাইল এবং BSC এর মাঝে থাকে। আপনার মোবাইল মূলতঃ এই টাওয়ারের সাথেই যুক্ত থাকে। 
BSC (Base Station Controller): 2G নেটওয়ার্কে অনেকগুলো BTS একটি BSC এর সাথে যুক্ত থাকে। 
RNC (Radio Network Controller): 3G নেটওয়ার্কে অনেকগুলো Node B (২জি নেটওয়ার্কে যেমন বিটিএস) RNC এর সাথে যুক্ত থাকে।
MSC (Mobile Switching Center): এটি হল মূলতঃ প্রচলিত ভাষায় এক্সচেঞ্জ। আপনার কলটিকে সঠিক জায়গায় পৌছে দেয়ার জন্য এতে Number Analysis Logic আছে। 
HLR (Home Location Register): এটি হল গ্রাহকের ডাটাবেজ। এখানে একজন গ্রাহকের নেটওয়ার্ক সাবস্ক্রিপশন সম্পর্কিত যাবতীয় তথ্য সংরক্ষিত থাকে। আপনি কল করতে পারবেন কি পারবেন না, এসএমএস পাঠাতে পারবেন কি পারবেন না, আপনি কাউকে কল ফরওয়ার্ড করে রেখেছেন কি না, আপনার ওয়েলকাম টিউন সার্ভিস, মিসড কল এলার্ট এসব সার্ভিস নেয়া আছে কি না, এ সবই HLR এ বলা থাকে।
CCN (Common Charging Node): এটি প্রিপেইড বা জিএসএম এর ভাষায় Intelligent Network (IN) এর একটি অংশ। এটি মূলতঃ MSC এবং SDP এর মধ্যে কথাবার্তা বলার মাধ্যম এবং আরো কিছু গুরুত্বপূর্ণ কাজ করে থাকে।
SDP (Service Data Point): এটি হল প্রিপেইড সিস্টেমের সেই সার্ভার যাতে আপনার একাউন্টের টাকা পয়সার হিসেব থাকে। কল করার সময় MSC এখান থেকেই টাকা কাটতে থাকে। এছাড়া FnF, কল ব্লক এর ব্ল্যাক লিস্ট তালিকাও এখানে থাকে।
MGw (Media Gateway): এটি মূলতঃ MSC এর নির্দেশনার উপর ভিত্তি করে একটি কল কে Physical Channel এ সংযুক্ত করে। আপনি যে রিং টোন শোনেন (ওয়েলকাম টিউন হলে সেটা আলাদা সার্ভার থেকে আসে) বা বিভিন্ন ঘোষনা শোনেন (দুঃখিত, এই মুহুর্তে মোবাইল সংযোগ দেয়া সম্ভব হচ্ছে না বা আপনি যে নাম্বারে কল করেছেন সেটি এখন ব্যস্ত আছে, ইত্যাদি), তা এখান থেকেই বাজে।
 এবার আসুন দেখি আপনি যখন কল করেন তখন সেটা অপর প্রান্তে কিভাবে সংযুক্ত হয়। ধরুন যে কল করছে তাকে আমরা বলি এ নাম্বার, আর যাকে কল করা হচ্ছে সে হল বি নাম্বার। আপনার মোবাইল এবং বিটিএস এর মধ্যে যে যোগাযোগ, তার মধ্যে প্রচুর চ্যানেল আছে। এ নাম্বার যখন বি নাম্বার ডায়াল করে সেন্ড বাটনে চাপল, তখন এই অনুরোধ মোবাইল ফোনটি একটি RACH বা Random Access Channel এর মাধ্যমে বিটিএস এর কাছে পাঠিয়ে দিল, যাতে তাকে বিটিএস একটি SDCCH বা Stand-alone Dedicated Control Channel বরাদ্দ করে। বলা বাহুল্য, SDCCH চ্যানেল কল সেট আপ করতে প্রয়োজন হয়। বিটিএস মোবাইলকে AGCH বা Access Grant Channel এর মাধ্যমে একটি SDCCH চ্যানেল বরাদ্দ দেয়। মোবাইল এবার এই SDCCH এর মাধ্যমে MSC এর সাথে কথা বলা শুরু করে। সে MSC কে বি নাম্বার এবং তার নিজের আনুসংগিক তথ্য দেয়।
 MSC তে VLR বা Visitor Location Register বলে একটা ডাইনামিক ডাটাবেজ থাকে যেখানে একটি MSC তে যেসব গ্রাহক সংযুক্ত আছেন তাদের HLR এর তথ্য নামানো থাকে। এ নাম্বারের প্রাথমিক যাচাই বাছাই এর জন্য MSC তার VLR এ খোজ নিয়ে দেখে এই গ্রাহক কল করার যোগ্যতা রাখে কি না এবং তার আর কি কি সার্ভিস এনাবল আছে। যদি যোগ্যতা থাকে তবে সে CCN এর মাধ্যমে SDP এর কাছে জানতে চায়, এই গ্রাহকের কল করার মত প্রয়োজনীয় টাকা আছে কি না। যদি থাকে, তবে MSC HLR কে বলে, আমি বি নাম্বারকে কল করতে চাই। তুমি আমাকে বল বি নাম্বার কোথায় আছে এবং সে যেই MSC এর আওতাভুক্ত আছে, আমাকে সেই MSC এর একটি MSRN বা Mobile Station Roaming Number এনে দাও। MSRN হল MSC গুলোর কিছু Temporary Number যার মাধ্যমে দুই MSC নিজেদের মধ্যে Physical Channel বা Circuit সেট আপ করার জন্য কথা বলে। 
 এ নাম্বারের MSC, MSRN নাম্বারটি পাওয়ার পর সেটিকে Analyze করে। এই বিশ্লেষনটি B Number Analysis এর একটি অংশ। MSC তে বি নাম্বার এনালিসিস এর পুরো লজিক বলে দেয়া থাকে। বি নাম্বারের MSC এ নাম্বারের MSC কে একটি চ্যানেল বা সার্কিট বরাদ্দ দেয়। ওদিকে বি নাম্বারের জন্য তার BSC সংস্লিষ্ট BTS এর PCH বা Paging Channel এর মাধ্যমে বার্তা ছড়িয়ে দেয় যে, তোমার জন্য একটি কল অপেক্ষা করছে। আর এদিকে এ নাম্বারের BTS তাকে একটি TCH বা Traffic Channel বরাদ্দ দেয়, বলে যে, তুমি SDCCH চ্যানেল ছেড়ে TCH দিয়ে কথা বলার জন্য প্রস্তুত হও।
 পেইজিং এ সাড়া দিয়ে বি নাম্বার যখন তার মোবাইলের সবুজ বাটনে চাপ দিল, সাথে সাথেই বি নাম্বার তার প্রান্তে বরাদ্দকৃত TCH এর মাধ্যমে কলটিতে সংযুক্ত হয়ে গেল। ব্যস, শুরু হয়ে গেল দু’জন মানুষের ফোনালাপ !   আচ্ছা, আপনার দুজন যখন বলছেন, তখন কি আপনার মোবাইলটি আর কিছু করছে না? সে কিন্তু বসে নেই। সে প্রতি মুহুর্তে Signal Strength মাপছে এবং FACH (Fast Associated Control Channel) এর মাধ্যমে BSC কে রিপোর্ট করছে। যদি আপনি চলতে চলতে কোন অন্য কোন টাওয়ারের কাছাকাছি চলে যান, তবে আপনার কলটি সেই নতুন টাওয়ারে Hand Over হয়ে যাচ্ছে। আপনার কল চলাকালীন সময়ে যে SMS টি চলে আছে সেটি আসছে SACCH (Slow Associated Control Channel) এর মাধ্যমে। আপনার মোবাইলে যে ডিসকাউন্ট বা Cell Information দেখতে পান, সেটি আসছে CBCH (Cell Broadcast Channel) মাধ্যমে। আর আপনি কল না করলেও নেটওয়ার্কে যে যুক্ত আছেন, BCCH (Broadcast Control Channel) এর মাধ্যমেই সেটা হচ্ছে এবং একটু পর পর নেটওয়ার্ক আপনার খবরা খবর নিচ্ছে। এছাড়াও আরো অন্যান্য চ্যানেলের মাধ্যমে আপনার মোবাইল এর সাথে নেটওয়ার্ক প্রতি মুহুর্তেই অনেক তথ্য আদান প্রদান করছে।
 বুঝলেন এবার, কত কাহিনী করে একটি কল হয়??   বি.দ্র.: এখানে অনেক সহজ ভাষায় জিএসএম এর শুধু ভয়েস কল এর কাহিনী বোঝানোর চেষ্টা করা হয়েছে, প্রকৃত Call Flow/Mechanism আরো অনেক জটিল !! 

                    