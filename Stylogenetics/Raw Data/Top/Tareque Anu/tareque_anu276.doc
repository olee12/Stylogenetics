আফ্রিকার শেষ জীবিত ডাইনোসর মোকেলে এমবেবে ( মোকলে মবেম্বে)! 



পঞ্চম শ্রেণীতে পড়ার সময়ই জীবনের লক্ষ্য ঠিক করে ফেললাম, বড় ভাইয়ের উপরের ক্লাসের বাংলা বইতে একটা রচনা পড়েছিলাম- তোমার জীবনের লক্ষ্য। সেখানে লেখা ছিল লক্ষ্যহীন জীবন নাকি মাঝিবিহীন নৌকার মত, কোথাও পৌঁছাতে পারে না, কাজেই লক্ষ্য থাকতেই হবে ( এখন জেনে গেছি, - ইহা বিশাল বাজে কথা, এক হিসাবে অভীষ্ট লক্ষ্য থাকা এবং সেখানে পৌঁছানোর জন্য পরিশ্রম করা অবশ্যই ভাল, আবার থাকতেই হবে এমন দিব্যি কেউ দিয়ে রাখে নি, আর লক্ষ্যটা কি সেইটা বুঝবার জন্যও একটা সময় আছে, জীবনবোধ সম্পর্কে জ্ঞানের প্রয়োজন আছে, নাহলে আমাদের দেশে জীবনের লক্ষ্যের ঠ্যালায় সবাইই হয় ডাক্তার না হয় ইঞ্জিনিয়ার হয়েই ছাড়বে।)। এই সময় হাতে এসেছিল সেবার এক পুরনো রহস্য পত্রিকা, সেখানে বিশ্বের নানা অঞ্চলের হ্রদ, নদী, সাগরের রহস্যময় প্রাণীদের নিয়ে এক সচিত্র ফিচার ছিল রহস্যময় জলদানব শিরোনামে। ব্যস, জীবনের লক্ষ্য ঠিক করে ফেললাম- স্কটল্যান্ডের লক নেসের সেই বিখ্যাত প্রাণী নেসির রহস্যভেদ করাই হবে জীবনের মূল কাজ, কেন জানি একটা আত্মবিশ্বাসও পেয়েছিলাম নিজের কাছেই, আমি গেলে সেই কালো জলের হ্রদ ফুঁড়ে নেসি ঠিকই হাজির হবে গুহার আশ্রয় ছেড়ে কিশোর ভক্তের সাথে দেখা করতে। 
না, জীবনের লক্ষ্য আমার পূরণ হয় নি এখনো ( হয়লেই তো শেষ হয়ে গেল! ), কিন্তু সুযোগ পেলেই সারা পৃথিবীব্যপী ছড়িয়ে থাকা রহস্যময় প্রাণীদের বিশেষ করে জলদানবদের নিয়ে তথ্যভাণ্ডার সমৃদ্ধ করতে থাকি তা সেই লক নেসের নেসি হোক, নরওয়ের সেয়লর্ডের সেলমা হোক, সাইবেরিয়ার লেক কককোলের অদ্ভুতুড়ে জীবখানাই হোক, বা হোক উত্তর আমেরিকার চ্যাপলেন হ্রদের বিখ্যাত বাসিন্দা। কিন্তু আমাদের আজকের গল্প এদের কাউকেই নিয়েই নয়, আজকের সময় কেবল মাত্র বরাদ্দ আফ্রিকার শেষ জীবিত ডাইনোসর মোকেলে এমবেবের ( মোকলে মবেম্বে) জন্য। এর আগে যেমন ইয়েতির সন্ধানে গিয়েছিলাম সবাই মিলে হিমালয়ের কোলে তিব্বতে, আজ চলুন পূর্বআফ্রিকার জলাভূমিতে। 
 আফ্রিকার  একধিক দেশ মূলত কঙ্গো এবং জায়ারেতে গত কয়েক শতাব্দী ধরেই  শোনা যাচ্ছে বিশালাকার জীবের কথা, জলাভূমিতে পাড়ের নরম মাটিতে পাওয়া যায় মাঝে মাঝে বিশালাকার পায়ের চিহ্ন, শোনা যায় অজানা জীবের গর্জন। এই স্থানগুলিও অতি দুর্গম, তার উপর নিয়মিত চলছে সেখান গৃহযুদ্ধ, তাই খুব বেশী ধরনের যে পরীক্ষা চালানো সম্ভব হয়েছে তাও নয়, কিন্তু এর ফলেই পাওয়া গেছে সত্যের সন্ধান। 

লিঙ্গালা ভাষায় মোকলে এমবেবে (Mokèlé-mbèmbé,) মানে যে নদীর স্রোত থামিয়ে দেয়। অর্থাৎ বিশালদেহী না বিশালাকার কোন কিছুর কথা বলা হয়েছে।  গত কয়েকশ বছর ধরে কঙ্গো নদীর অববাহিকায় বসবাসরত নানা গোত্রের লোককথায় মোকলে এমবেবে  এক গুরুত্বপূর্ণ চরিত্র হয়ে উঠেছে, অঞ্চলভেদে তার স্বভাব, চেহারা, আকৃতি খানিকটা বদলে যায় বটে কিন্তু সবকিছুর অন্তরালে বিশাল এক সরীসৃপের আবছা আভাস ঠিকই টের পাওয়া যায়। ক্রিপটোজুলজিস্টরা দাবী করে বসলেন কঙ্গো বেসিনের পরিবেশ এবং ভূগোল নাকি জুরাসিক যুগের পর এমন কোন পরিবর্তিত হয় নি, প্রায় একই রকম আছে, কাজেই শেষ সময়ের কিছু ডাইনোসর যদি টিকে যায় সেই বিশাল অরণ্য আর জলাভূমিতে এবং সেই সাথে বংশবৃদ্ধি করতেই থাকে তাহলে সমস্যা কোথায়? 

 সমস্যা আছে, প্রথম কথা প্রমাণ লাগবে! প্রমানের অভাবে যদি সম্ভাবনার কথাও বলেন সেটিও যাচাই করা হবে বিজ্ঞানের কষ্টিপাথরে, তারপর আগেও চিন্তা করতে হবে এমন প্রাণীর অস্তিত্ব বর্তমান পৃথিবীতে আদৌ সম্ভব কি না? 
মূলত ১৭৭৬ সালে এক ফরাসী পাদ্রীর বইতে এই প্রাণীর কথা প্রথম উল্লেখ পাওয়া যায়, উক্ত অঞ্চলের নানা প্রাণী, উদ্ভিদ এবং লোকজনের বর্ণনার সাথে সাথে তিনি বিশালাকার পায়ের ছাপের কথা উল্লেখ করে বলেছিলেন সেই প্রাণীটি নিশ্চয়ই বিশালাকার এবং ভারী হবে। সেই শুরু হয়েছে, এবং আজও চলছে মোকলে এমবেবের খোঁজে আমাদের যাত্রা, এই নিয়ে লেখা হয়েছে সহস্র বই, নিযুত রিপোর্ট, নির্মিত হয়েছে একাধিক ভিডিও তথ্যচিত্র। সেগুলো নিয়ে কথা বলে রাত কাবার করবেন? না জানতে চান- আসলে ঘটনা কি! 
২০১১ সালে ন্যাশনাল জিওগ্রাফিক চ্যানেলের বীস্ট হান্টার অনুষ্ঠানের মোকলে এমবেবে পর্বে উপস্থাপক প্যাট স্পেইনে সেখানের হাতে কলমে প্রমাণ করে দেখান আমাদের গ্রহের সবচেয়ে বিশালাকার স্থলচর জন্তু আফ্রিকান হাতিও সেখানের ঘন বনে মুহূর্তের মাঝে চোখের আড়াল হয়ে যেতে পারে, কাজে কাজেই হয়ত এখানে বন ও বাদা এখনো অনেক রহস্যধারণ করে রেখেছে আধুনিক মানুষের জন্য! সেখানে একাধিক মানুষের সাক্ষাৎকার দেখানো হয় যারা নদীতে ক্যানু বাইবার সময় মোকলে এমবেবের আক্রমণের শিকার হয়েছে, স্বাভাবিক ভাবেই ২০০৯ সালে নির্মিত হিস্টরি চ্যানেলের মনস্টার কোয়েস্ট অনুষ্ঠানের কঙ্গো দানব পর্বেও একই মানুষগুলোর দেখা মিলে, যারা দৃঢ় ভাবে বলে আক্রমণকারী প্রাণীটি কুমির নয়, আর সেটির ছিল সরীসৃপের মত চিকন মাথা কিন্তু বিশালাকার দেহ।  অনেকেই নিশ্চয়ই ভেবে বসেছেন- আহা, দেখা মিলল তাহলে আফ্রিকার শেষ ডাইনোসরের, কিন্তু ম্যাট সব উৎসাহে জল ঢেলে দিয়ে বলেন জলের মধ্যে শুঁড় তুলে এগোনো হাতির সাথেই এর বর্ণনা মিলে যাচ্ছে!  ( লক নেসের দানবের সবচেয়ে বিখ্যাত আলোকচিত্রটি (যা সার্জনের আলোকচিত্র নামে খ্যাত) সহ বেশ কিছু ছবির জন্য হাতিদের দায়ী করা হচ্ছে ইদানিং, সেগুলো নাকি সার্কাসের পোষা হাতী, স্রেফ জলকেলিতে নেমেছিল!

আরেক দল বিজ্ঞানী সেই অঞ্চলের নানা গোত্রের মানুষের মাঝে গবেষণা করে এমনটাও তথ্য পেয়েছেন  যে মোকলে এমবেবে  আসলে শরীরী কোন প্রাণী নয়, এটি বিশেষ ধরনের রক্ষক, বা আত্মা। সোজাকথায় লোকবিশ্বাসের সৃষ্টি, যা কিনা আফ্রিকাসহ সারা বিশ্বের মানব সমাজে অত্যন্ত প্রচলিত এক জিনিস। 
২০০১ সালে বিবিসি এবং ডিসকভারির যৌথ ভাবে নির্মিত কঙ্গো তথ্যচিত্রে স্থানীয় বাসিন্দারা একটি গণ্ডারের ছবিকে মোকলে এমবেবে হিসেবে চিহ্নিত করে, যদিও আফ্রিকার সেই অঞ্চলে গণ্ডার সুলভ কোন প্রাণী নয়! তাহলে কি এমনও হতে পারে হাজার হাজার বছর আগে যখন সেই অঞ্চলে গণ্ডার এবং মানুষের সহাবস্থান ছিল, তখন থেকেই নানারূপে পরিবর্তিত হয়ে শিংওয়ালা গণ্ডার আজকের মোকলে এমবেবেতে পরিণত হয়েছে! 
 এই সময় হাতে আসল এক বই, রেডমণ্ড ও,হ্যানলন নামের এক অভিযাত্রীর কঙ্গো জার্নি, যার ফ্ল্যাপে বিশেষ করে লেখা ছিল- এই বইতে লেখক সশরীরে শুধু সেই দুর্গম অঞ্চলে ভ্রমণই করেন নি, উদঘাঁটিত করেছেন মোকলে এমবেবের সত্যিকারের রহস্য! 

প্রায় ৫০০ পাতার ঢাউস বই, ভিতরে অল্প কিছু আলোকচিত্র, বিশেষ করে অতিদুর্গম টেলে হ্রদের, ( যেখানে ২০০৭ সালে প্রায় এক লক্ষ গোরিলার সন্ধান মিলেছে আকস্মিক ভাবেই) যে হ্রদটিকে কোন অজানা কারণে সবসময়ই মোকলে এমবেবের বাসস্থানে হিসেবে ধরা হয়, এবং কি বলা হয়েছিল ১৯৫৯ সালে এখানে একাধিক মোকলে এমবেবেকে পিগমিরা মেরে ফেলে এবং তাদের মাংসে বিশাল ভোজউৎসব পালিত হয়।    এবং লেখক রসিয়ে রসিয়ে নিজের অভিজ্ঞতা বর্ণনা করেছেন ভ্রমণজনিত সবকিছুই নিয়েই।  কাহিনী এগিয়ে চলেছে, তিনি বলে যাচ্ছেন তার আফ্রিকার গাইডদের কথা, বুনো প্রাণীদের কথা, গা ছমছম  করা আফ্রিকার রাতের কথা। যাই হোক, বিশাল বিস্তৃত বর্ণনার শেষে লেখক বুঝলেন তার আফ্রিকান গাইড যে কিনা হলফ করে মোকলে এমবেবে  বা জলার ডাইনোসর দেখার কথা বলেছিল, সে আসলে তার সাথে  মিথ্যা কথা বলছে!
কিন্তু কেন? এর উত্তর জানতে চাইলেই আরেক আফ্রিকান হেসে মোক্ষম উত্তরটি দিল- যাতে তোমার মত বোকা মানুষেরা ওর কথায় বিশ্বাস করে এখানে আসে, আর সে মোটা টাকা আয় করতে পারে, বুদ্ধু কাহিকা!
এই ছিল দশ কথার শেষ কথা! 
আফ্রিকার জলার চরে বেড়ানো দানব ডাইনোসর মোকলে এমবেবে  তাহলে কি? বুঝলেন তো!

