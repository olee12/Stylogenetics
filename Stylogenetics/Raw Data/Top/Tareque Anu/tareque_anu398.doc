যাপাতার ম্যানগ্রোভ বনে




কিউবার যাপাতা উপকূলবর্তী বিশাল ম্যানগ্রোভ বন বিশেষ কারণে প্রকৃতি বিশ্বে এক পরিচিত নাম। সমগ্র ওয়েস্ট ইন্ডিজের সবচেয়ে বড় বাদাবন এইখানে, সেই সাথে ক্যারিবিয়ার সবচেয়ে বড় দ্বীপের বৃহত্তম ন্যাশনাল পার্ক বা প্রকৃতি উদ্যান।


 ২০১১-এর আগস্টের এক পাগল করা গরমের দিনে সকাল দশটার খর রোদে কিউবার উপকূলবর্তী শহর প্লায়া হিরণ থেকে যাত্রা শুরু হয়েছে যাপাতার বনের দিকে, সঙ্গী স্থানীয় গাইড সিনর হুলিও। পইপই করে বলেছিলাম যেহেতু মূলত যাচ্ছি পাখিদের ছবি তুলতে সকালের স্নিগ্ধ সামুদ্রিক সূর্যের মোলায়েম আলোর স্মৃতি দৃশ্যপটে ধারণ করার সাথে সাথে পাখি পর্যবেক্ষণটাও বেশ ভাল হত, কিন্তু স্থানীয় বলেই কিনা ব্যাটার এক রো, সূর্যি প্রায় মাথায় ওঠার আগে নাকি ঢোকায় যাবে না সেই বনে ! এ কি কথা, এ তো আর তুতানখামেনের সমাধি না, এত দিনক্ষণ, পল গণনা কিসের জন্য! ভাঙ্গা ভাঙ্গা স্প্যানিশে জিজ্ঞেস করতেই চোখ মটকে ভাষার আতসবাজি ছুটিয়ে বলল টের পাবে নিজেই, একবারে হাড়ে মাংসে!
প্রথমেই ল্য সালিনাস শহরে থেমে সংরক্ষিত বনাঞ্চলে ঢোকার অনুমতিপত্র নিতে হল। ৬০০০ বর্গ কিলোমিটারের এই বনের অধিকাংশ জায়গা অতি দুর্গম, মানুষের আনাগোনা নেই বললেই চলে, বরং সেখানে বাস করে হাজারের অধিক অমেরুদন্ডী প্রাণী, ৩১ প্রজাতির সরীসৃপ, ১৭৫ প্রজাতির পাখি, ৯০০-র অধিক ভিন্ন ভিন্ন জাতের গাছ, নানা স্তন্যপায়ী প্রাণী, আর সেই সাথে বিখ্যাত কিউবান কুমির!
বেশ ক,দশক আগেই কিউবান সরকার তাদের দেশের সবচেয়ে বড় এই ন্যাশনাল পার্ককে রক্ষার জন্য অতি প্রয়োজনীয় ও সময়োপযোগী কিছু পদক্ষেপ গ্রহণ করে, কেবল মাত্র মাছ ছাড়া সকল ধরনের বনজ সম্পদ আহরণ নিষিদ্ধ করা হয়, সেই সাথে বনের ভিতরে সেই সময় বসবাসরত অধিবাসীদের বনাঞ্চলের বাহিরে থাকার ব্যবস্থা করে দেওয়া হয়। ফলশ্রুতিতে কেবলমাত্র মধু চাষে নিয়োজিত কয়েকজন মোয়াল আর মাছ ধরার জন্য ধীবরের সাময়িক অনুপ্রবেশ বাদে এই বিশাল অঞ্চল সবসময়ই জনশূন্য থেকে ভরে থাকে নানা পশুপাখির কোলাহলে, ঠিক যেমনটি একটি বনের হওয়া উচিত।

বিশাল বনে প্রবেশের এক ফটকে বনরক্ষীকে পাস দেখিয়ে গাড়ী নিয়ে ঢুকতে হল, দুপাশে সবুজের ধারার মাঝে শুষ্ক এক পথ চলে গেছে সুদূর দিগন্তের কাছে, একচিলতে সরু এই রাস্তাটিই মানুষ বিচরণের একমাত্র মাধ্যম, থেকে থেকেই রাস্তায় টহলরত নানা আকারের কাঁকড়াবাহিনীর সাথে সাক্ষাৎ হচ্ছে, তারা যদিও অচ্ছুৎ মানুষদের ছায়াটিও মাড়াতে রাজী নয়, তাই সবগুলো পায়ের সাহায্যে তাদের চমৎকৃত করা দৌড়ের প্রদর্শনী ছাড়া আর কোন নৈকট্যলাভের আশা অতিবিরল।

 তার মাঝে কিছু কিছু যেয়ে আবার সোজা পড়ল লোনা জলে, সলিল সমাধি ঘটার বদলে নিজ বাসভূমে এই উভচর জীবরা চালিয়ে গেল খাদ্যসংগ্রহের তৎপরতা  ।

কত বিচিত্র যে তাদের ধরণ আর গড়ন, কোন কোনটা ভাত খাবার থালার মত বৃহৎ, কোনটা আবার ইঞ্চিখানেক, কিছু আবার হারমিট কাঁকড়া গোত্রের অর্থাৎ তাদের নিজস্ব কাঁকড়া জাতীয় খোলস নেই তাই তারা অন্য কোন মৃত শামুকের খোলস দখল করে মজাসে জীবন পার করে!


বনে প্রবেশের মিনিটখানেক পরেই দেখা হল বিশ্বের অন্যতম ক্ষুদ্রাকৃতির শিকারি পাখি আমেরিকান কেস্ট্রেলের সাথে! কি চমৎকার একরত্তি একখানা পাখি, রাজসিক ভঙ্গীতে বসে আছে গাছের মরা ডালে। তীক্ষ নজর তার কোন বোকা গিরগিটি বা পাখির ছানার দুঃসাহসের দিকে, সামান্যভুলের জন্য যারা তার ধারালো চঞ্চুর শিকার হতে পারে।

চারপাশের চলমান প্রকৃতিতে কেবল দুই ধরনের রঙের প্রাচুর্য- বনের সবুজ আর সেই সাথে সাগর ও আকাশের নীল- ফিকে, গাঢ় সবাই উপস্থিত।

এর মাঝে দৃশ্যপটে উঁকি দিল ছড়িয়ে ছিটিয়ে থাকা স্নিগ্ধ গোলাপি কিছু বিন্দু, এ আনন্দ কোথায় রাখি! বুনো ফ্লেমিঙ্গোর ঝাক উদয় হয়েছে আমাদের আনন্দে ভাসিয়ে, এই প্রথমবারের মত প্রকৃতিতে পরিচয় হল গোলাপি বিস্ময়গুলোর সাথে, কি অদ্ভুত ভাবেই না পলকাদর্শন পা দুটির উপর দাড়িয়ে খুব মাথা নাড়িয়ে খাদ্যকণা অন্বেষণে ব্যস্ত অগভীর জলে! দূরবীনে চোখে পড়ে কিছু ফ্লেমিঙ্গো ছানাও যাদের পালকের বর্ণ এখনো ধুসর, নয়নমোহিনী গোলাপিতে রূপান্তরিত হতে এখনো কিছু মাস বাকী। যাত্রাপথে প্রায়শই দেখা হল বটে নানা ফ্লেমিঙ্গোর ঝাকের সাথে কিন্তু উড্ডয়নরত ফ্লেমিঙ্গোর অপরূপ শোভা ফ্রেমবন্দী করার স্বপ্ন যেন স্বপ্নই থেকে গেল কারণ হাতে সময় কম বিধায় তাদের সাথে দণ্ডায়মান অবস্থায় দেখা হলেই দাড়িয়ে দুদন্ড সম্ভাষণ জানানো যাচ্ছে না আর উড়ালরত অবস্থায় দেখা হলে গাড়ী থামাতে থামাতেই তারা দিগন্ত পাড়ি দিয়ে অন্য ভুবনে চলে গেছে! এমত অবস্থাতেই চলতে চলতে চেষ্টা চলল তাদের স্মৃতিপটে ধরে রাখবার।





জলাভূমিতে দেখা মিলল নানা জাতের বকের সাথেও, সবাইই শিকারের প্রচেষ্টারত, কারো ঠোঁটে শিকে ছিঁড়ছে থেকে থেকে কিন্তু অধিকাংশই আছে ধ্যানরত অবস্থায়।






 তাদের খাবার মানে রবি ঠাকুরের হীন মীনগণের দর্শনও মিলল জলার ধারেই।


সেই সাথে অপূর্ব কিছু গিরগিটির মুখোমুখি হলাম আমরা নেহাত ভাগ্যচক্রে, আর দশটা দ্বীপের মতই লক্ষ লক্ষ বছর পুরো বিশ্ব থেকে বিচ্ছিন্ন থেকে বিবর্তনের পথ ধরে উদ্ভব হয়েছে এখানকার প্রকৃতিতে প্রায় মিশে যাওয়া সরীসৃপকূলের। জানা গেল এখানে মিটার দেড়েক লম্বা দানব ইগুয়ানারও দেখা মেলে মাঝে মাঝেই।




 কিন্তু আমাদের দেখা দিয়ে ধন্য করলেন বিশ্বের অন্যতম বিরল সরীসৃপ কিউবার কুমির, যা এই দ্বীপটি ছাড়া বিশ্বের আর কোথাও পাওয়া যায় না। এককালে বিলুপ্তির প্রায় প্রান্তসীমায় পৌঁছে যাওয়া এই অসাধারণ সরীসৃপটি কিউবান সরকারের নেওয়া বিশেষ প্রকল্পের কারণে আজ অস্তিত্বের লড়াই-এ অনেকটাই আশঙ্কামুক্ত।

ঝকঝকে রোদ্দুর চারিদিকে, পানকৌড়ির দল ডানা মেলে আছে শুকাবার জন্য কিন্তু কাঁকড়াখেকো বাজ তখনও টহল দিয়েই যাচ্ছে পেটপূজোর আশায়।



ম্যানগ্রোভের অন্যতম বৈশিষ্ট্য শ্বাসমূল দেখা গেল অনেক, সেই সাথে সংগ্রামী গাছের লোনাজলের সাথে লড়ে নিজের আধিপত্য বজায় রাখার চেষ্টা।



বেশ খানিকক্ষণ সমুদ্র তীরবর্তী ম্যানগ্রোভে কাটিয়ে আবার খানিকটে ঘন জঙ্গলের দিকে আমাদের যাত্রা, সেখানে এই প্রখর রোদের মাঝে ছায়ার পরিমাণ অনেক বেশী। রাস্তার পাশে অত্যন্ত সুদর্শন ক্যারিবিয়ান কাঠঠোকরা দেখে থামা হল, সাদা-কালো ডোরাকাটা পালক আবৃত শরীরের মাথাটিতে যেন টকটকে সিঁদুর পড়ানো।

 তার ছবি তুলতে তুলতেই মুহূর্তের মাঝে টের পেলাম গাইড কেন আমাদের সকালে এই বনে নিয়ে আসে নাই! মশা!! লক্ষ লক্ষ মশা, বিন বিন শব্দে ভরে উঠেছে যেন মহাকাশ, এমন তীব্র তাদের আক্রমণ যে ছায়ায় যাওয়া মাত্রই হাতদুটিকে আর কোন কাজে নিয়োজিত না করে স্বয়ংক্রিয় ভাবেই নিজের সুরক্ষার কাজে নিয়োজিত করতে হচ্ছে চটাস চটাস শব্দ করবার জন্য। গাইড হুলিও হাসতে হাসতে জানাল মাঝদুপুরেই এই অবস্থা, আর ভোরে আসলে এই বনে ঢুকতেই পারতে না মশার জ্বালায়!
এর মাঝেই দেখা মিলল কিউবার বিখ্যাত সবুজ কাঠঠোকরার, যা একমাত্র এই দ্বীপেই থাকে, মনে পড়ে গেল বনে প্রবেশের আগে দেখা একটি পোস্টারের কথা যেখানে কেবলমাত্র কিউবাতে পাওয়া যায় এমন বেশ কিছু পাখির উল্লেখ ছিল।


 মশার আক্রমণে পর্যুদস্ত হয়ে আক্সিলেটরে দাবিয়ে প্রায় পলায়নরত আমরা তারপরও সাক্ষাৎ ক্ষুদে এক ডাইনোসরের মত দেখতে ফুটখানেক দীর্ঘ গাঢ় সবুজ সরীসৃপ দেখে থামা হল, গাইড জানাল অতীব ভয়ালদর্শন এই জীবটি অত্যন্ত নিরীহ ও লাজুক, সেই কারণেই তার দেখা পাওয়া যায় না বললেই চলে, তার দিন কেটে যায় গাছের খোঁড়লে আর আড়ালে-আবডালে চলে। আমাদের সৌভাগ্য বলতে হবে এমনভাবে সামনাসামনি দেখা মিলে গেল এই জনাবের।

আবার থামতে হলে অতি নিকটেই ওৎ পেতে বসে থাকা কাঁকড়াখেকো বাজের জন্য।

 চলতি অবস্থাতেই উড়ন্ত কাস্তেচরার দলের সুষমামণ্ডিত উড়াল আমাদের চিত্তকে মুগ্ধ করে তোলে। অসহায় ভাবে উপভোগ করি তাদের পরপরই উড়ে যাওয়া এক জোড়া চামচঠুটির (Spoonbill) সৌন্দর্য, যাদের ছবি তোলার সুযোগ মেলে না কিছুতেই।

পাশের গর্ত থেকে ভিনগ্রহের প্রাণীর দর্শনধারী বিশাল এক কাঁকড়ারাজের অস্তিত্বের জানান মিলল একই সাথে,

তাকে বিদায় দিয়ে ল্য সালিনাসের পথে আমরা কিন্তু বনের শেষ মাথায় যেখানে বনরক্ষীদের কার্যালয় সেখানকার বৈদ্যুতিক তারের উপর বসে অপরূপা আলোকচ্ছটা ছড়িয়ে সারাটা দিনের আনন্দ ষোল আনায় পূর্ণ করে ছাড়ল কিউবার সবুজ হামিংবার্ড!!


