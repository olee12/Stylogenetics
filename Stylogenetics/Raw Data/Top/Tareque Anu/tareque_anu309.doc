  স্মরণীয় চলচ্চিত্র - মিরাল (প্যালেস্টাইন-ইসরায়েলের জন্ম-আনন্দ-বেদনা)





( সতর্কীকরণ—এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র, এটা কোন মুভি রিভিউ নয়, কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই, এটি স্রেফ ধারা বিবরণী। কাজেই যাদের চলচ্চিত্রটি এখনো দেখা হয় নি, তারা আগে দেখে ফেললেই ভাল হয়, নতুবা সব ঘটনা জানলে হয়ত আগ্রহ কিছুটা কমে যাবে। এমন লেখার ব্যাপারে সকল ধরনের পরামর্শ স্বাগতম। )
  ২য় বিশ্বযুদ্ধ শেষ, সারা বিশ্বের গায়ে দগদগে ক্ষত, কিছু মানুষের পাশবিকতায় মনুষ্যত্ব শব্দটি বুলেটবিদ্ধ হয়ে পড়ে আছে কোন রণাঙ্গনে, কোটি কোটি সৈনিকের কবর না হওয়া লাশের সাথে  গোলার আঘাতে সৃষ্ট কর্দমাক্ত গর্তে। সবচেয়ে বেশী বুকে বাজছে যুদ্ধে নিহত সৈনিকদের করুণ পরিণতির চেয়ে করুণতর নাৎসী বাহিনীর হাতে পরিকল্পিত ভাবে নানা বন্ধীশালায় গ্যাসচেম্বারে ষাট লক্ষ নিরস্ত্র  নিরাপরাধ ইহুদী ধর্মাবলম্বীদের অকাল মৃত্যু।
 সারাবিশ্বে জনমত গড়ে উঠল ইহুদী সম্প্রদায়ের পক্ষে, তাদের কোন নিজস্ব ভূমি নেই, স্বদেশের স্বাদ তারা কোনদিনই পায় নি, পাবেই বা কি করে, সাড়ে তিন হাজার বছর ধরেই তারা দেশান্তরী, সেই যে ফারাও রামসেসের সময় মোজেসের নেতৃত্ব তারা ফিরে এসেছিল পাথূর কানান প্রদেশে, ধর্মীয় ঈশ্বর তাদের যে ভূমি প্রদানে অঙ্গীকারে করেছেন ওল্ড টেষ্টামেন্টে(তাওরাত), সেখান থেকেও তারা বাত্যচ্যুত। 
চলল জটিল-কুটিল রাজনীতির খেলা, মানবতার চেয়ে বরাবরের মতই বড় হয়ে দাড়াল স্বার্থরক্ষা। ঈশ্বর প্রদত্ত্ব সেই তথাকথিত পবিত্র ভূমির শাসন কর্তা তখন সারা বিশ্বে ঔপেনিবেশিকতার পতাকা ওড়ানো ইংরেজরা, যদিও সেখানে অনেক দশক ধরেই দেশান্তরী ইহুদীরা বসৎ গাড়ছে কিন্তু কোন রূপ প্রাতিষ্ঠানিক স্বীকৃতি ছাড়াই, নাৎসীদের অত্যাচারের পরে লক্ষ লক্ষ ইহুদী  সারা বিশ্ব থেকে এসে হাজির হল ভূ-মধ্যসাগর তীরের এই ঊষর ভূ-খন্ডে। শেষ পর্যন্ত ১৯৪৮ সালের ১৪ মে স্বাধীনতা ঘোষণা করল বিশ্বের এক মাত্র ইহুদী রাষ্ট্র, এবং পরের দিন থেকেই শুরু হয়ে গেল প্রতিবেশী আরবদেশগুলোর সাথে রক্তক্ষয়ী যুদ্ধ।
 ইসরায়েল ভূ-খন্ডের জনগোষ্ঠীর ইতিহাস বিশ্বের অধিকাংশ স্থানের চেয়ে অনেক জটিল, প্রাচীন কালে, প্রায় তিন হাজার বছর আগে ইসরায়েলী কিশোর ডেভিড (পরবর্তীতে রাজা ডেভিড, দাউদ নামে কোরানে উল্লিখিত) যে বিশালদেহী গোলায়েথকে যুদ্ধে পরাজিত করে রাজত্ব নিশ্চিত করেছিল নিজ সম্প্রদায়ের জন্য, সেই গোলায়েথও কিন্তু ছিল ফিলিস্তিনী গোত্রের। অর্থাৎ ইসরায়েলী-ফিলিস্তিনী এই দুই গোত্রের দ্বন্ধ মধ্যপ্রাচ্যে খ্রীষ্টান এবং ইসলাম ধর্মের উদ্ভবের অনেক আগের। সেই রেশ আজো বহমান, অনেকটা রাজনীতির কারণে, অনেকটা অন্ধ ধর্মবিশ্বাসের কারণে।
  ইহুদী রাষ্ট্র না হয় হল, কিন্তু এখানে হাজার বছর ধরে বসবাসরত মুসলমান আর খ্রীষ্টানদের কি হবে! তারাই কেন হতে হতে যাবে বাস্তহারা- যুদ্ধ লাগল গ্রামে, শহরে, বন্দরে- প্রতিটি জনপদে, ঈশ্বরের পবিত্র ভূমিতে, ধর্মগ্রন্থের বর্ণিত ক্রোধোমত্ত্ব ঈশ্বরের মতই তার অনুসারীরা প্রতিশোধের নেশায় পাগলপারা- চোখের বদলে চোখ, দাঁতের বদলে দাঁত, কল্পিত বিশ্বাসে বলি হতে থাকল হাজার হাজার মানুষ, কোন কোন গ্রামে বেঁচে গেল লুকিয়ে থাকা অল্প বয়সী শিশুরা, তারা বড়দের উম্মত্ত্বতা থামার পরে অনেকেই কায়ক্লেশে পৌছানোর চেষ্টা করল বারুদের ঝাঝালো গন্ধমুক্ত আশ্রয়ে, যেখানে অন্তত মিলবে খাবার, মাথার উপরে ছাদ।
  গোটা ইসরায়েলের বাস্তহারা শিশুদের জন্য সেরা আশ্রয় ছিল হিন্দ হোসেইনির স্কুল দার-আল তিফেল, অন্য অনেক নেতার মত বিপ্লবের মন্ত্রে নয়, কোমল শিশুমনে আত্নঘাতী বোমা হামলার বীজ বুনে নয়, মিস হিন্দ হোসেইনি একজন নিবেদিতাপ্রাণ মানুষের মত আজীবন চেষ্টা চালিয়ে গিয়েছেন বাস্তহারা শিশুদের যথাযথ শিক্ষিত করার জন্য, একমাত্র প্রকৃত জ্ঞানই দিতে পারে চিরশান্তির বুনিয়াদ, এই অমোঘ সত্যটি জপমন্ত্রের মত বিশ্বাস করে আলো ছড়িয়েছেন কলঙ্কময় যুদ্ধবিধ্বস্ত পোড়া পবিত্রভূমিতে।
  মিরাল, অতি সম্প্রতি মুক্তি পাওয়া সত্য ঘটনা অবলম্বনে নির্মিত চলচ্চিত্র, আমেরিকান পরিচালক জুলিয়ান সাচনাবেলের নবতম সৃষ্টিতে বলা হয়েছে ইতিহাসে আধাঁরে ঢাকা গলি ঘুপচিতে আলোকপাত করে ইসরায়েলী ভূ-খন্ডের আসল ইতিহাস ও চলমান যুদ্ধের কথা। মিস হিন্দ হোসেইনীর স্বপ্নের কথা, স্বাধীন প্যালেষ্টাইনের কথা আর মিরাল নামে এক তরুণীর কথা যার দুচোখে আগামীর আলোঝরা স্বপ্ন খেলা করে। মিরালের নাম ভূমিকায় অভিনয় করেছেন স্ল্যামডগ মিলিওনিয়ার খ্যাত অভিনেত্রী ফ্রিডা পিন্টো।
 কুখ্যাত  দার ইয়াসিন গণহত্যার পর বাড়ী ফেরার পথে ৫৫টি ক্ষুদে শিশুকে রাস্তায় পড়ে থাকতে দেখেন হিন্দ হোসাইনী, মাতৃবোধে উদ্দীপ্ত হয়ে সবাইকে নিয়ে আসেন আপন বসতবাটীতে, চেষ্টা করেন তাদের সেই দুঃস্বপ্ন ভুলিয়ে খাদ্য, পানীয়, আশ্রয় আর সেই সাথে সবচেয়ে মূলবান পাথেয় শিক্ষায় আলোকিত করে তুলতে। 
ছয়মাসের মধ্যে তার স্কুলের আশ্রয়প্রাপ্তদের সংখ্যা ৫৫ থেকে দুই হাজার ছাড়িয়ে যায়, কিন্তু কোন সময়ই তিনি কোন বিদেশী রাষ্ট্রের সাহায্য নেন নি, তার স্বচ্ছ ধারণা ছিল বিদেশী সাহায্য নিলে, সাহায্যকারীরা কোন না কোন পর্যায়ে তার এই নিঃস্বার্থ মহতী উদ্যেগের ফায়দা লুটতে চাইবে রাজনৈতিক ভাবে।
 মিরালে চলচ্চিত্রটির চরিত্র অনেক, বেশ কিছু ঘটনা এগিয়েছে সমান্তরাল ভাবে, এক পর্বত শিখর থেকে উৎপন্ন হওয়া  জলধারা যেমন সমতলে শতভাগ হয়ে ভিন্ন ভিন্ন দিকে গমন করে, মাঝে মাঝে আবার তাদের দেখা হয়েও যায়, মিলন ঘটে স্রোতস্বিনীর ঠিক তেমন ভাবে জীবন থেকে নেওয়া চরিত্রগুলো ফুটিয়ে তোলে মিরালের মা নাদিয়ার কাহিনী- নিজ সৎ পিতার কদর্য লালসার শিকার নাদিয়া মুক্তির জন্য বেছে নেয় ক্যাবারে নর্তকীর জীবন, সেখানে থেকে ভাগ্যের ফেরে নিজেকে আবিষ্কার করে সে কারাগার প্রকোষ্ঠে। 
কারাগারে পরিচয় হয় প্রাক্তন নার্স ফাতিমার সাথে, যে সন্ত্রাসী পরিচয়ের কারণে তিন তিনটি যাবৎজীবন কারাদন্ড প্রাপ্ত, অথচ তার অপরাধের শুরু হয় প্যালেষ্টাইনে যুদ্ধের অংশ নিতে আসা তিনটি বিদেশী আরব তরুণকে স্বদেশে ফিরে যেতে সহায়তা করায়। ফাতিমার ভাই জামালের সাথে নাদিয়ার পরিচয় ঘটে কারাগারেই, মুক্তির পর তার সাথেই বিবাহ বন্ধনে আবদ্ধ হয় দুঃখী নাদিয়া, কিন্তু ফেলে আসা ক্লেদাক্ত দুঃসহ স্মৃতি পিছু ছাড়েনা তার, সাগরে আত্নহননের মাধ্যমে সলীল সমাধি ঘটে তার কাহিনীর।  মসজিদের ইমাম জামাল শিশু কন্যা মিরালকে নিয়ে আসে হিন্দ হোসায়নির বোর্ডিং স্কুলে, ঘুরতে থাকে কালের চাকা। 
ইসরায়েলে দানা বাধে নতুন আন্দোলন- ইন্তিফাদা, স্বাধীন প্যালেষ্টাইন রাষ্ট্রের দাবীতে ফিলিস্তিনীদের সংগ্রাম। তরুনী মিরাল ঘটনাক্রমে জড়িয়ে পড়ে সেই আন্দোলনের কয়েক জন সংগঠকের সাথে, তথ্য ফাস হয়ে যাওয়ায় পুলিশের হাতে গ্রেফতার ও শারীরিক নিগৃহের নির্মম শিকার হয় সে। জামাল অবস্থাদৃষ্টে মেয়েকে পাঠিয়ে দেয় তার বোনের বাড়ীতে ,সমুদ্র তীরবর্তী শহরে। সেখানে ফুফাতো ভাইয়ের প্রেমিকার সাথে ঘটনাক্রমে পরিচয় ঘটে মিরালের, অত্যন্ত সদালাপী, আমুদে, দিলখোলা মেয়ে সে কিন্তু ইহুদী ! মিরালের পরিচিত বিশ্বে ইহুদী মানেইতো দখলদারিত্বের, অত্যাচারীর প্রতীক, সেই মেয়েটি ভিন্ন হল কি করে ! মেয়েটিও জানায় আসলেই তার মত ইসরায়েলির সংখ্যাই হয় বেশি, যারা যুদ্ধ নয় প্রতিবেশীদের সাথে সর্বদাই শান্তির পক্ষে। আর সেনাবাহিনীতে একবার গেলেতো তারা মগজ ধোলাই করে ছাড়বেই, তাই সেনাবাহিনীর আচরণ হয়ই অন্যরকম।
 নিজ বাসভূমে ফিরে আসে মিরাল, এর মধ্যে তার প্রেমিক, ফিলিস্তিনী গোপন সংগঠক হানি শিকার হয় গুপ্তহত্যার। মিরাল জানতে পারে সে আসলে জামালের পালক কন্যা। মিরাল বুঝতে পারে  মিস হিন্দ হোসাইনীর স্বপ্ন, বুঝতে পরে শিক্ষার কোন বিকল্পই হয় না আলোকিত মানুষ, উম্মুক্ত সমাজ গড়তে চাইলে। আন্তর্জাতিক হস্তক্ষেপে আইজ্যাক রবিনের ইসরায়েলী সরকার মোট ভূমির বাইশ ভাগ ভূ-খন্ড ছেড়ে দিতে সম্মত্ত হয় ফিলিস্তিনীদের কাছে, অসলোতে  ঐতিহাসিক চুক্তি সাক্ষর হয় রবিন ও ইয়াসির আরাফাতের মধ্যে। 
মিস হিন্দ হোসায়নি অকপটে জানান তিনি জানতেন এমন দিন আসবে সার্বভৌম ভূ-খন্ডের, কিন্তু তার জীবদ্দশায় হবে এমনটি তিনি বিশ্বাস করেন নি। আলোচনার শেষ পর্যায়ে এসে চলচ্চিত্রটির প্রথম মুহুর্তে ফিরে যায়, মিস হিন্দ হোসায়নির শবযাত্রা, সবাই শান্তির প্রতীক ফুল দিয়ে শেষ বিদায় জানাচ্ছে মহিয়সী শান্তিদূতকে, এই সময় নেপথ্যে থেকে মিরাল বলতে শুরু করে তার কাহিনী---

