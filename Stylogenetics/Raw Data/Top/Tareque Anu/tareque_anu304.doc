 চলচ্চিত্রে  কাতিনের গণহত্যা  



১৯৩৯ সালের কথা। মধ্য ইউরোপের দেশ পোল্যান্ডের উপরে হঠাৎ করেই দুই দিক থেকে চড়াও হল জার্মানির হিটলারের নাৎসী বাহিনী এবং স্ট্যালিনের লাল বাহিনী (সোভিয়েত সাম্যবাদের ঝান্ডা উড়িয়ে), দখল করে নিল তারা একটি স্বাধীন সার্বভৌম দেশের ভূখণ্ড কেবলমাত্র আগ্রাসনের কারণে। আর আশ্চর্যজনক ব্যাপার এই আক্রমণের জন্য সেই দুই সরকারের মধ্যে চুক্তি পর্যন্ত সাক্ষরিত হয়েছিল! সাধারণ বিশ্ব জেনে অবাক হয়ে গিয়েছিল এই জেনে যে কি করে মানুষের অধিকারের লড়াইয়ের কথা বলা সোভিয়েত ইউনিয়ন চরম ফ্যাসিবাদী নাৎসিদের সাথে হাত মিলায় !
যাক গে সেই ন্যাক্কারজনক ইতিহাসের কথা, কিন্তু সেই আক্রমণের পরপরই ঘটে আরেক লজ্জাজনক অধ্যায়, পোল্যান্ডের ২২,০০০ নাগরিককে বিনা বিচারে, আত্নপক্ষ সমর্থনের বিন্দুমাত্র সুযোগ না দিয়ে কেবল মাত্র তাদের পিতৃভূমির সেনবাহিনী ও পুলিশের দায়িত্বে নিয়োজিত থাকার অপরাধে ঠাণ্ডা মাথায় খুন করা হয়ে কাতিনের বনাঞ্চলে। বড়ই করুণ সেই কাহিনী, সারি সারি মানুষকে একের পর এক নিস্তব্ধ করে দেয়া হয়ে ছিল খুলির ভিতরে ধাতব বুলেট পুরে। কিন্তু কারা করেছিল এই পাশবিক কাজ, ইতিহাস কি বলে?

এই ক্ষেত্রে ইতিহাস নীরব, সে বলতে পারে না, কারণ জয়ীরাই সর্বদাই মানবজাতির ইতিহাস লেখে, সেখানে নিরপক্ষ কিছুর ঠাই পাওয়া বড় কঠিন।
ইতিহাসের সেই নিকষ কালো আঁধারে ঘেরা অধায়ের দিকে বিশ্ববাসীর মনোযোগ আকর্ষণ করতেই যেন ২০০৭ সালে অনারিরি অস্কার বিজয়ী পোলিশ পরিচালক আন্দ্রে ভাইদা ( আন্দ্রে ওয়াইদা) নির্মাণ করেন কাতিন চলচ্চিত্র। জান্তব নিষ্ঠুরতার বাস্তবচিত্র তিনি তুলে ধরেন সেলুলয়েডের ফিতেয়, জানান বিশ্বাবাসীকে কি হয়েছিল কাতিনের বনে। এইখানে চলচ্চিত্রের কয়েকটি চরিত্রের কথা গৌণ হয়ে আসে কাহিনীর স্বার্থে, মূল প্রবাহে সবসময়ই মিশে থাকে একটাই প্রশ্ন কারা করল এই গণহত্যা আর কেন করল।

আসলে সোভিয়েত রাষ্ট্রযন্ত্রের নির্দেশে সেই নিরপরাধ পোলিশদের অনেককেই গ্রেফতার করা হয়েছিল যুদ্ধবন্দি হিসেবে, এর পরে ১৯৪০ সালে উচ্চপর্যায় থেকে হুকুম আসায় (জানা যায় স্ট্যালিনের প্রত্যক্ষ ভূমিকা ছিল এর পেছনে) একের পর এক বন্দীকে নির্মম ভাবে হত্যা করে ২২,০০০ লাশ সেই বনের মাটির নিচে পুতে বুলডোজার দিয়ে ভূমি সমান করে গুম করার চেষ্টা চালায় সোভিয়েত বাহিনী! হারিয়ে যায় সেই সব দেশপ্রেমীরা চিরতরে তাদের আপন দেশ থেকে, তাদের আপনজনদের মন থেকে!
কিন্তু বাহিরের বিশ্ব জানতে পারে না এই নিয়ে কিছু, পরবর্তীতে নাৎসিরা যখন ভোল পাল্টে রাশানদের উপর অতর্কিত আক্রমণ চালিয়ে পোল্যান্ড থেকে হটিয়ে দিল, এই গণহত্যার প্রমাণ পেয়ে তারা যুদ্ধকালীন প্রোপাগান্ডা হিসেবে ব্যবহার করতে থাকল সোভিয়েতদের বিরুদ্ধে।
কিন্তু ২য় বিশ্বযুদ্ধে অক্ষশক্তির পরাজয়ের পর সোভিয়েত ইউনিয়নের নেতৃত্বে পূর্ব ইউরোপের কমিউনিস্ট ব্লকের সদস্য রাষ্ট্রে পরিণত হয় পোল্যান্ড, সম্পূর্ণ ভাবে মুছে দেওয়ার চেষ্টা করা হয় এখানে যুদ্ধকালীন সময়ে সোভিয়েত আগ্রাসনের স্মৃতি। কাতিন হয়ে যায় অনুচ্চারিত শব্দ। উল্টো সোভিয়েতরা সেই বর্বরতম গণহত্যার দায় চাপিয়ে দেয় পরাজিত জার্মানির কাঁধে, তারা প্রমাণ করে ছাড়ে এই জঘন্য ঘটনার পিছনে নাৎসিরাই দায়ী। এই নিয়ে আন্তর্জাতিক ক্ষেত্রে জলঘোলা হয় অনেক কিন্তু কেউ এই অপরাধের দায় স্বীকার করে না। বরং জনমনে দিন দিন এই ধারণাই অধিষ্ঠিত হয় নাৎসিরাই এর জন্য দায়ী।
 অবশেষে ১৯৯০ সালে সোভিয়েত ইউনিয়নের বিলুপ্তি ঘোষণার মুহূর্তে মিখাইল গর্বাচেভ স্বীকার করে কাতিন হত্যাকাণ্ড ঘটিয়ে ছিল, রাষ্ট্রযন্ত্রের প্রত্যক্ষ মদদে। পরবর্তীতে বরিস ইয়েলেৎসিন এই ব্যাপারে সমস্ত জল্পনা-কল্পনার অবসান ঘটিয়ে আসল নথিপত্র জনগণের সামনে নিয়ে আসে। উম্মোচিত হয় আন্তর্জাতিক রাজনীতির এক করুন নিষ্ঠুর অধ্যায়।
কিংবদন্তীর পরিচালক আন্দ্রে ভাইদার পোলিশ ভাষায় নির্মিত কাতিন চলচ্চিত্রে দুয়েকটা পারিপার্শ্বিক ঘটনার সাথে সাথে ১১৫ মিনিটের এই করুন আলেখ্যে মূলত দেখিয়েছেন  সেই জান্তব আক্রোশের বাস্তবায়নের করুন কাহিনী।   


