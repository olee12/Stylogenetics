টক ঝাল মেহিকো , পর্ব - ০ 



৮০০ বছর আগের এক ঝড়ের রাতে প্রবল প্রতাপশালী অ্যাজটেক সম্রাট দৈববাণীর মত স্বপ্ন দেখলেন- বিশাল এক ক্যাকটাসের মাথায় বসে একটি বিষধর সাপকে চঞ্চু আর নখর দিয়ে ফালি ফালি করে ছিড়ে খাচ্ছে পাখির রাজা ঈগল। ভেবেই নিলেন, যেমন স্বপ্নে ঐশী বাণী পাওয়া মানুষেরা ভেবে নেয়, এটি নিশ্চয়ই কোন শুভ লক্ষণ। এমন স্থান খুঁজে বাহির করে সেখানেই গড়তে হবে অ্যাজটেকদের নতুন নগরী। যুদ্ধংদেহী  রণোম্মাদ অ্যাজটেক যোদ্ধাদের রাজার হুকুম মানেই ঈশ্বরের অমোঘ বাণী, আর সেই সাথে ধর্মের ধ্বজাধারী ভণ্ড পুরোহিত মোল্লারাতো ছিলই ইন্ধন জোগাতে। দিকে দিকে যেতে লাগল যোদ্ধারা, সেই শুভ লক্ষণের খোঁজে। 
এর মধ্যে এক গোত্রপতি উপত্যকা ঘেরা এক সবুজ জলাভূমিতে বিশ্রামের জন্য আস্তানা গাড়ার পরিকল্পনা করছিলেন, খানিকতে দোনমনায় ভুগছিলেন বটে,  কিন্তু সেই সময়ই মাথার উপর দিয়ে আলসে ভঙ্গীতে চলে গেল বিশাল এক ছায়া, রোদ ঠেকানোর জন্য চোখের সামনে হাত তুলতেই দেখা মিলল এক ঈগলের রাজকীয় উড়াল, আকাশ জোড়া ডানা মেলে গোটা দুই চক্কর দিয়ে জলার সামনের এক ক্যাকটাসে বসল বিশ্রামের জন্য। আরে, অবাক কাণ্ড, এর পরপরই যে ক্ষুরধার বাঁকানো চঞ্চু দিয়ে পায়ে থেকে কি যেন খুবলে খুবলে খেতে থাকল মজাসে! 
রক্তে অ্যাড্রিনালিনের স্রোত বয়ে গেল সর্দারের, এই কি সেই পুণ্যভূমি যার খোঁজে যারা আদিগন্ত চষে চলেছে এতগুলো ঘর্মাক্ত দিন? খুব সাবধানে নিজেকে পারলে মাটির সাথে মিশিয়ে সামনে এগোলেন তিনি, চোখ পড়ল ঈগলের খাদ্যবস্তুটির দিকে, আর কোন সন্দেহ হয়, চিৎকার করে মহান দেবতা কেটজালকোয়াটলকে ধন্যবাদ দিলেন, মনের গভীরে একটা আশাও ঝিলিক দিয়ে গেল- হয়ত  কেটজালকোয়াটলই স্বয়ং এসেছেন পাখিটির রূপ ধরে, দেবদর্শনের সাথে সাথে মিলে গেল তার ভবিষ্যৎ অ্যাজটেক সাম্রাজ্যের রাজধানীর অবস্থান! 
দিন গড়িয়ে বছর হল, সেই জলাভূমিতেই গড়ে উঠল জলের মাঝে আজব শহর, মানুষগুলো ভাসমান মাচায় সবজি উৎপন্ন করে, নৌকা করে ঘুরে বেড়ায়, আবার পুজোর জন্য যায় ৩০ কিমি দূরের তিওতিহুয়াকান শহরে, দিন দিন বাড়তে থাকল নগরীর জনসংখ্যা। একসময় পৃথিবীর প্রথম মেট্রোপলিটান সিটি হয় এই অদ্ভুত শহরটি, অর্থাৎ এইখানেই প্রথম জনসংখ্যা এক মিলিয়ন ছাড়িয়ে যায় ( এক পর্যায়ে অবশ্য বিশ্বের সবচেয়ে বড় শহরের পরিণত হয় সে, কিন্ত তখন তার নাম হয়ে গিয়েছে মেক্সিকো সিটি! ) , যখন একই গ্রহের আরেক মহাদেশে নোংরা দৈনন্দিন জীবন যাপনের কারণে  গোসলের অভাবে প্লেগের বিস্তার ঘটে বিস্তর মানুষ মারা যাচ্ছে ইউরোপে তখন সেই অ্যাজটেক শহরের বাসিন্দারা প্রত্যহ দুইবার গোসল করত! 
তাই যখন সাগর পাড়ি দেওয়া লুটেরা স্প্যানিয়ার্ডের দল যখন এই মর্ত্যের অমরাবতী দেখে তারা বিস্ময়ে পুলকিত হয়ে সেই সৌন্দর্য উপভোগের সাথে সাথে প্রাচীন সভ্যতার সমস্ত নিদর্শন এবং ইতিহাস গুঁড়িয়ে দিয়ে ১৫২১ সালে টলেডো ইস্পাতের আঁচড়ে নতুন যুগের সূচনা করে। কিন্তু দেশটির পতাকায় থেকে যায় অ্যাজটেক সম্রাটের দেখা স্বপ্ন- ক্যাকটাস, ঈগল ও শিকার পরিণত হওয়া সাপ !
 এর ৪৯০ বছর পরে ২০১১ সালের ৩০ ডিসেম্বর তারেক অণু নামের এক বঙ্গসন্তান একই শহরে পদার্পণ করে হাওয়াই জাহাজে চেপে, এটা তারই গল্প, সেই হারিয়ে যাওয়া সভ্যতার কাহিনী, অপরূপ দেশ আর দেশবাসীর আলেখ্য-
( চলবে)

