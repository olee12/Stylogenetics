নিশাচর পেঁচার খোঁজে



পেঁচার ডাক শুনতে যাবার ব্যাপারটি নিঃসন্দেহে অভিনব, ভিন্ন, শিহরণ জাগানিয়া। আসলে প্রকৃতির নির্জনতাকে ছোঁয়ার, নিবিড় ঘন অরণ্যের মাঝে আধো আলো আধো আঁধারে আমাদের এই সুন্দর গ্রহটাকে, এর জীবজগতকে একটু ভিন্ন ভাবে উপলব্ধি করার প্রয়াস মাত্র।
এই সাদা জমাট বরফ ছাওয়া ভূখণ্ড আমার অতি আপন, চির চেনা। চারিদিকের মাথা উঁচু করে দিগন্ত পর্যন্ত মিছিল করে যাওয়া এই বার্চ, পাইন, স্প্রুসের সারি সুদূর সাইবেরিয়ার অন্য প্রান্ত থেকে শুরু হওয়া বিশ্বের সবচেয়ে বড় বনভূমি তাইগার সম্প্রসারিত অংশমাত্র।

 যেদিকেই নজর যায় একমাথা বরফ নিয়ে প্রকৃতির সমস্ত রুদ্র রূপ অগ্রাহ্য করে দাড়িয়ে থাকা তুন্দ্রা অঞ্চলের এই লম্বা অতন্দ্র প্রহরী গাছগুলো এক অমোঘ আকর্ষণে আমায় ডাকতে থাকে, বলে- এই বোকা ছেলে, দাড়িয়ে ড্যাব ড্যাব করে একপলকে তাকিয়ে না থেকে এসে পড় আমার রহস্যের সুলুক সন্ধানে, প্রবেশ কর গহনে, ঘরকুনো না হয়ে খুঁজে নেও রোমাঞ্চের নতুন উপাত্ত, ছুঁয়ে ছেনে দেখ সত্যিকারের বুনো স্বাধীন জীবনকে, ফুসফুস ভরে নেও খাঁটি অক্সিজেন ভর্তি বনজ ঝাঁঝালো বাতাসে, মুখ ফুটে সব ভুলে আপন মনে আত্নহারা হয়ে গাইতে থাক- কোথাও আমার হারিয়ে যাবার নেই মানা।
বনের মাঝে চলতে চলতেই হঠাৎ হঠাৎ প্রেইরীর বিস্তীর্ণ সমতলের হারিয়ে যাওয়া অংশ যেন আমাদের সামনে হাজির হয়, ঘন মেঘমালার আড়াল থেকে চুইয়ে চুইয়ে আসা চাঁদের আবছা মোলায়েম আলোয় সেই কয়েক একর বরফ আচ্ছাদিত সমতলকেই আমাদের তেপান্তরের মাঠের মত দিক-কাল-সীমানা শূন্য মনে হয়। মন্ত্রমুগ্ধের মত দস্তয়েভস্কির নিশিতে পাওয়া মানুষের ন্যায় কয়েক পা ইতস্তত হেঁটে দাড়িয়ে পড়ি সবাই আলভোলে। এর মাঝে পাখি বিশেষজ্ঞ তিমো ইম্মোনেন তার টেপ রেকর্ডারে হুতুম পেঁচার ডাক চালিয়ে দেয়, কয়েক বার। নিস্তব্ধ আদিগন্ত বিস্তৃত জবুথুবু বনভূমির কোন নিশাচর জীবই আমাদের এই কৃত্রিম আহ্বানে সাড়া দেয় না, বার কয়েক চেষ্টার পর বিফল মনোরথে আমরা যখন গাড়ির দিকে ফিরছি, ঠিক তখন-ই এই জমাট নিস্তব্ধতাকে কাঁচের মত ভেঙ্গে এক নিঃসঙ্গ পুরুষ হুতুম পেঁচা তার সশব্দ উপস্থিতি জানান দেয়, তার সেই ভৌতিক অশরীরী কুহকময় ডাক নির্জন প্রকৃতিকে নির্জনতর করে দেয় এক নিমিষে। বিরল এই পেঁচার সন্ধান পেয়ে আমাদের সকলের মুখ তৃপ্তির হাসিতে উদ্ভাসিত হয়ে ওঠে, আরও ডাক শোনার আশায় সেই নিকষ কালো আঁধার বনের দিকে কান পেতে থাকি, যেখান থেকে খানিক আগেই তার ডাক শোনা গেছে, হয়ত সঙ্গিনীও আছে আশে-পাশে, তাহলে তো সোনায় সোহাগা! কিন্তু সকলের সম্মিলিত আশায় গুড়ে বালি দিয়ে সে উড়ে গেল অন্য কোথাও, পিছু পড়ে রইল নিস্তব্ধ বিজন বন।
বেজায় ধরনের ঠাণ্ডা পড়েছে, কয়েক প্রস্থ শীতের কাপড়েও ঠেকানো যাচ্ছে না, বিশেষ করে হাত আর পায়ের আঙ্গুলগুলো প্রায়শই বিদ্রোহের আভাস দিচ্ছে, এর মাঝে ঝাঁকড়া ধরনের কিছু গাছের পাশে থামা হল, স্থানীয় পাখিবিশারদ মারকুস মিয়েত্তিনেন পাকা খবর দিল উরাল পেঁচার উপস্থিতির। তিমো ইম্মোনেন আবার চালিয়ে দিল তার টেপরেকর্ডার থেকে উরাল পেঁচার ডাক। খানিকটা উৎসুক্য থেকেই জানতে চাইলাম আমাদের এই রেকর্ড বাজানোর কার্যকারণ, উত্তরে জানা গেল আমরা বাজাচ্ছি পুরুষ উরাল পেঁচার ডাক, কাজেই এলাকার উরাল পেঁচাটি যদি নারী হয় তাহলে হয়ত সে নিশ্চিত ভাবেই এই আহ্বানে সাড়া দেবে, আর যদি পুরুষ হয় তাহলে নিমিষের মাঝেই যুদ্ধংদেহী অবস্থায় আবির্ভূত হবে আপন  এলাকায় অনাহুত আগন্তকের উৎপাত এড়ানোর জন্য। সেই সাথে যদি তারা জুটি বাঁধা থাকে তাহলে দুইজনেই ধেয়ে আসবে আক্রমণের জন্য! তবে, সব সময়ই যে এই পদ্ধতি কাজ করে তা নয়, পেঁচাটি যদি নিজের এলাকা থেকে অনেক দূরে শিকাররত অবস্থায় থাকে তাহলে আবার কেঁচেগণ্ডূষ! সবার হিমশীতল অপেক্ষার রেশ টেনে অবশেষে শোনা গেল নারী উরাল পেঁচার ডাক, ক্ষণে ক্ষণে কয়েকবার!
সেই আনন্দেই কফি পানের বিরতিতে চললাম সদলবলে, কে না জানে জাতিগত ভাবে কফি পানে বিশ্বে সবচেয়ে এগিয়ে ফিনিশ জাতিই, গড়ে প্রতিদিন নয় কাপ আগুন গরম কফি তাদের চাই-ই চাই। এই হিম প্রকৃতির মাঝে কোনমতে ফ্লাস্কের কাপে উত্তপ্ত তরল গলাধ:করণ যেন জীবন রক্ষারই অপর নাম, সেই সাথে আছে জমে যাওয়া আঙ্গুলগুলোকে কাপের উত্তাপের মাধ্যমে খানিকটা সুস্থির করার ব্যাপার, অনেকটা পুরাণকথার মৃতসঞ্জীবনী সুধার মত।
পরবর্তী কয়েক ঘণ্টায় আর কয়েক প্রজাতির ডাক শোনা গেল এই পন্থায়, কিন্তু সে যাত্রার সবচেয়ে বড় পুরষ্কারটি আমরা পেলাম ফেরার পথে, ঝলমলে চাঁদ আর মৃদু সোডিয়ামের আলোর সমন্বয়ে দেখতে পেলাম শিকাররত এক বিশাল নারী হুতুম পেঁচা (Bubo bubo), যার বংশীয়রা  বাস করে সুদূর বাংলাদেশে। এক চিলতে মাঠের উপরে বার কয়েক চক্কর দিল বরফের মাঝে লুকিয়ে থাকা ইঁদুরের আশায়, এর পরপরই হারিয়ে গেল সেই গাঢ় হিমে, আমাদের জন্য একরাশ মুগ্ধতা রেখে।





(বন্ধুরা, এই অভিজ্ঞতাটি কয়েক বছর আগে মধ্য ফিনল্যান্ডের বন ভ্রমণের স্মৃতি নিয়ে লেখা, ছবিগুলো এমন অন্যান্য প্রকৃতি ভ্রমণ থেকে নেওয়া, যেগুলোতে পেঁচাদের খানিকক্ষণের জন্য আটকে তাদের আকার, ওজন পরিমাপসহ নানা মূল্যবান তথ্য সংগ্রহ করা হয়।  কদিন আগে একজন বলল এত কিছু থাকতে পেঁচা নিয়ে এত মাতামাতি কেন! তাকে মিনিট দুয়েকের মাঝে কিছু হিসেব করতে বললাম ক্যালকুলেটরে, একটা পেঁচা প্রতিদিন কমপক্ষে একটি ইঁদুর খায়, বাংলাদেশের এই আগুনমূল্যের বাজারে একটি ইঁদুর কমপক্ষে ১০,০০০ টাকার শস্য ধ্বংস করে থাকে, তাহলে প্রতিবছর একটি পেঁচা ১০,০০০ x ৩৬৫ টাকা রক্ষা করে! আর পেঁচাটি যদি কমপক্ষে ১০ বছর বাঁচে তাহলে কত টাকা রক্ষা করে! সেই জ্ঞানবান ব্যক্তিকে প্রশ্ন করেছিলাম তাহলে সত্য করে বলুন কে দেশের বেশী উপকারে আসে, একটি পেঁচা না আপনি, আমি! )

