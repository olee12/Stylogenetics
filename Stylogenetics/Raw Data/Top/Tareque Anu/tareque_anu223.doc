মর্ত্যে আগমন দিবসের স্বীকারোক্তি = আমার এই পথ চলাতেই আনন্দ



আমরা কি কখনও স্থির?
কেন, দিনের বিশাল একটা অংশ যে ঘুমিয়ে থাকি, তখন তো আমরা নট নড়ন চড়ন, মানে তখন তো স্থিরই, নাকি?
কিন্তু কিন্তু আমাদের বাড়ী, পৃথিবী নামের বিশাল গ্রহটা যে নিজের অক্ষের উপরে পাক খেতে খেতে  আবার ঐ গনগনে সূর্যটার  চারপাশে ঘুরতে থাকে সেকেন্ডে ২৯,৮ কিলোমিটার বেগে, এইখানেই শেষ নয়- সূর্যকে কেন্দ্র করে চলতে থাকা আমাদের সৌরজগতও চলছে  কয়েকশ কিলোমিটার গতিতে,  সে আমরা ঘুমায় বা জেগে থাকি, হাঁটতে থাকি বা উপুর হয়ে নাক ডাকি, সবসময়ই! তার মানে আমরা সবসময়ই ভ্রমণ করছি, বিপুল বেগে! 
 ইস আমাদের জীবনটা যদি এমন হতো! সবসময়ই ঘুরতে পারতাম বনবন করে, নিদেনপক্ষে মাঝে মাঝে। বিশাল এই পৃথিবীর এক অপরূপ শোভা, কত জানা-অজানা জনপদ, প্রাণীকুলের সম্মেলন দেখতে ইচ্ছা করে, তাদের সম্পর্কে জানতে ইচ্ছে করে।
জেনেছিলাম ইস্টার দ্বীপের রহস্য মূর্তিদের কথা, প্রশান্ত মহাসাগরের সেই দ্বীপটিতে যেতে বড় ইচ্ছে করে, একেক সময় মনে হয় জীবনে আর কোথাও যাবার প্রয়োজন নেই, ইস্টার দ্বীপে যেয়ে সেই মোয়াইদের রহস্যভেদ করলেই জীবনের দারুণ একটা কাজ হবে। মোটর সাইকেল ডায়েরী পড়ে জানলাম বিপ্লবী চে গ্যেভারাও তার বন্ধুর সাথে ডাক্তার হিসেবে ইস্টার দ্বীপের কুষ্ঠ রোগীদের চিকিৎসার জন্য যেতে চেয়েছিলেন, মূল উদ্দেশ্য ছিল সেই রহস্যময় অঞ্চল ভ্রমণ করা, কিন্তু সফল হন নি।  কিন্তু দ্বীপটিতে যে আর কোন গাছ রাখে নি মানুষ, সেখানে গড়ে উঠেছে হোটেল-মোটেল, নিরবিচ্ছিন্ন শান্তি আজ বিরল বস্তু বিশ্বের নির্জনতম কোণে অবস্থিত দ্বীপটাতেও। তাহলে- তাহলে কি চলে যাব নানমাদোল, নাকি তাহিতি? পলিনেশিয়ার যেয়ে সারা জীবনের জন্য থিতু হবার স্বপ্ন দেখেছি তিন গোয়েন্দার অথৈ সাগর পড়ার পর থেকেই, আহা- সেই নীল ল্যাগুন, সাদা বালির সৈকত, সবুজের ছাওয়া পাহাড়ের মাঝে লাল টালির বাংলো, যার মালিক ছিল আই লাভ ইউ ম্যানের মাসুদ রানা। ইশ, যদি একটিবারের মত মহাশূন্য থেকে আমাদের নীল পৃথিবীটাকে দেখতে পারতাম! বড় সাধ হয়,  কিন্তু পূরণ হচ্ছে না যে-
 তবুও ক্লায় ক্লেশে জীবনযাপন করে পথ চলার চেষ্টা করে চলেছি অবিরত, তাতেই জীবনের মুক্তি মনে হয়, নতুন কিছু জানার শ্রেষ্ঠ উপায় বলে মনে হয় – ইউকাটানের ঘন সবুজ বন ভেদ করে যখন মায়া সভ্যতার প্রাচীন শহর কালাকমুল ঘোমটা খুলে ধরে আমাদের উদ্দেশ্য, অনুভব করতে পারি যেন ইতিহাসের স্রষ্টা সেই কুশলী নির্মাতাদের ফেলে যাওয়া প্রগাঢ় নিঃশ্বাস। মহাস্থানগড়ের মূল ফটকে পা দিয়ে মনে হয় চার হাজার বছর আগে আমার মতই কোন পথভোলা কিশোর এক এসেছিল হয়ত মায়াবতী এই পুণ্ড্র নগরে।  সম্রাট অশোকের আদেশে নির্মিত জলসরবরাহ ব্যবস্থা দেখে মনে হয়েছিল নেপালের পাটানে - দূরের গেরুয়াধারী বুদ্ধ শিশুটিই হয়ত অশোক, কৌতুকপূর্ণ দৃষ্টিতে পরখ করে দেখছেন ২০০০ বছর পরের আগন্তককে। আফ্রিকার সোনা রঙা প্রান্তরে শিকার ভোজনরত সিংহ দেখে মনে হল আমি যদি মাসাই এলমোরান হতাম তাহলে সিংহ কি খাবার ফেলে মাথা নিচু করে চলেই যেত? পৃথিবীর উত্তরতম জনপদের জমে থাকা সবুজ হিমবাহের উপরে চলেছি বুক ভরা বিস্ময় আর শঙ্কা নিয়ে- শ্বাপদ মেরুভালুকের মুখোমুখি হবার আশায়,   পাহাড়পুরের বৌদ্ধ বিহারের ১৮৮টি ধ্বংসপ্রাপ্ত কক্ষে অবাক দৃষ্টিতে অনুধাবনের চেষ্টা করি কেমন ছিল সেই জ্ঞানপিপাসুদের জীবনধারা। মায়ান মহারাজা পাকালের গোপন সমাধিগৃহে অনুপ্রবেশ করে হয়েই গেলাম কি অভিশাপের ভাগীদার? বিশ্বের দীর্ঘতম পর্বতমালা আন্দেজের আকাশ ছোঁয়া শৃঙ্গগুলোর মাঝ দিয়ে বিমান উড়ছে, যদি মুখ থুবড়ে পড়ে তবে আমরাও কি উরুগুয়ান রাগবি খেলোয়াড়দের ভাগ্য বরণ করব?
কত বিস্ময় পথের ধারে। কত চমৎকার সব মানুষ। কত রঙ্গিন দিন। 
আবার পথ চলার সবকিছুই কিন্তু সুখের অভিজ্ঞতা নয়-
পেরুর নাম না জানা ইনকা শহরের ছোট শিশুটি যখন আমার দিকে জুলজুল করে চেয়ে থাকে তার দৃষ্টিতে কি স্রেফ কৌতূহলই থাকে, নাকি ভিনদেশী সাহেবের দিকে তাক করা সেই দৃষ্টিতে ঘৃণার পরশও থাকে, যেখানে সে বলে- সাত সমুদ্দুর পাড়ি দিয়ে তুমি আমার দারিদ্রতা দেখতে এসেছ, কেবল কিছু অর্থের জোরে পথের ধুলায় ভূলুণ্ঠিত আমাকে দেখে বিশাল অভিজ্ঞতাপ্রাপ্ত হয়েছ এমন মনে করেই ফিরে যাচ্ছ আপন দেশে। আমার সমগ্র অস্তিত্ব চিৎকার করে সেই নীরব বোবা দৃষ্টির ভৎসনার বোবা বিরুদ্ধতা করে, বলে- বিশ্বাস কর, আমি তোমাদেরই লোক, তোমাদের সম্পর্কে এত বেশী পড়েছি, জেনেছি যে দেখতে এসেছি তোমার সুন্দর শহর আর সুমহান সভ্যতাকে, কিন্তু তোমাদের হাল এমনটা হবে জানতাম না। আর জানলেই কি তার পরিবর্তনে খুব একটা ভূমিকা রাখতে পারতাম? আমি তো চে গ্যেভারা নই যে নিজের অসীম আত্মবিশ্বাসে বলীয়ান হয়ে মানবতার মুক্তির সংগ্রামে ঝাপিয়ে পড়ব, আমি চার্লস ডারউইন নই যে ভ্রমণের অভিজ্ঞতা আর বিপুল গবেষণা দিয়ে মানুষের সবচেয়ে প্রয়োজনীয় জ্ঞানটি আবিস্কার করব, আমি ডেভিড অ্যাটেনবোরো নই যে নিজের ভাল লাগাকে জাদুবলে শত কোটি জনগণের ভালবাসাতে পরিণত করব। আমার মাতৃভূমিরই ৩০ ভাগ লোক আজও তিন বেলা পেট পুরে খেতে পারে না, এমন কি কোন ভূমিকা রাখতে পেরেছি তাদের দুর্দশা লাঘবে? পারি নি আজ পর্যন্ত। 

কিন্তু আমার পথ চলতে ভাল লাগে, পথের বাঁকে কত অজানা মুখ প্রিয় বন্ধুতে পরিণত হয়, অতর্কিতে আলগোছে ভালবাসার তীব্র ঝাঁঝালো হাহাকারময় অনুভূতি ঝাঁপ দিয়ে পড়ে ঘাড়ের উপরে,  কত না সূর্যাস্তের পেলব মুহূর্ত হৃদয়ের মণিকোঠায় ভাস্বর স্মৃতি রেখে যায়, কত না ভোলা নদীঘাট, ষ্টীমারের ডেকের বাতাস- বাচ্চাবেলায় কি কালপুরুষ ভর করে ছিল আমার উপরে? নাহলে এমন উদাস চিত্তে জগত জুড়ে চলতে ইচ্ছে করে কেন? এমন তো না যে দায়িত্ববোধ নেই কাঁধের উপরে, না থাকলে তো স্রেফ ভবঘুরে হয়েই কাটানো যেত ছোট্ট জীবনটা।
 
আজকের মতই এক দিনে বেশ কবছর আগে এই ধরাধামে আবির্ভাব হয়েছিল ( অনেক বছর বেশ আফসোস করেছি, কেন আমার জন্ম ১৬ নভেম্বর না হয়ে, ১৬ ডিসেম্বর হল না??? তাহলে কি দারুণ ব্যাপারটাই না হতো!), তখনো পৃথিবীটা বনবন করে ঘুরে চলত, বুড়োটা এখনও ঘুরেই চলেছে অক্লান্ত ভাবে,  পরিচিত অনেক মুখের ঘোরা থেমে গেছে চিরতরে, তারা চলে গেছে না-ফেরার জগতে চিরতরে, কিন্তু  আমাদের ভ্রমণও আজও অব্যাহত। যখন চারপাশের ঘটনার নাগপাশ থামিয়ে দেবার চেষ্টা করে জীবনের গতি মনে মনে জপতে থাকি- “Twenty years from now you will be more disappointed by the things that you didn't do than by the ones you did do. So throw off the bowlines. Sail away from the safe harbor. Catch the trade winds in your sails. Explore. Dream. Discover.”
 
এমন একটি দিনেই যখন এসেছিলাম, এমন কোন দিনেই হয়ত চলে যাব, শেষ মুহূর্তে নিশ্চয়ই  মনে পড়বে প্রতিটি দিনই ছিল আলাদা স্ব মহিমায় ভাস্বর, এবং নিজেকেই বলব হয়ত-  একটা মানুষ জন্ম পাওয়া গেল, নেহাৎ মন্দ কাটলো না!

