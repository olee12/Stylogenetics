বাংলার পথে- ৭,  আলতা দীঘি, শালবন, বৃহত্তম উঁইঢিবি ও সীমান্তে কাঁটাতারের বেড়া




 মোটর সাইকেল চলেছে গ্রাম বাংলার সবুজের বুক চিরে, পীচ ঢালা পথের দুপাশে কৃত্রিম বনায়নের অংশ হিসেবে সবুজের সারি সারি আস্ফালন, মাঝে মাঝে হঠাৎ দেখা মেলে শতবর্ষী মহীরুহের, বট কিংবা পাকুর রাস্তার পারের উঁচু ঢিবি থেকে সস্নেহ ছায়ার মাধ্যমে চিরল বাতাসের স্পর্শ বুলিয়ে দেয় আমাদের যাত্রায়। চলেছি নওগাঁর প্রাচীন জগদ্দল বিহারের খোঁজে, দুই মোটর সাইকেলে ইকবাল ভাই, তোজাম ভাই, রুহুল, উদয় শঙ্কর ও আমি। 


সেই প্রাচীন বিহারের মাত্র আড়াই কিলোমিটার  দূরে বাংলাদেশ-ভারত সীমানার কাছাকাছি স্থানে আলতা দীঘি নামের এক বিশাল প্রাচীন জলাশয় আছে, যাকে বলা হয় বাংলাদেশের সকল হিন্দু-বৌদ্ধ যুগের সর্ববৃহৎ প্রাচীন দীঘি। যদিও প্রাচীনতর দীঘি বাংলাদেশে আছে কিন্তু সেগুলোর কোনটিই ব্যবহারযোগ্য নয়, অথচ  আলতা দীঘি এখনও জলে পরিপূর্ণ এবং সেখানে মাছের চাষ হয়। 


আলতা দীঘি জাতীয় উদ্যানে প্রবেশের পরপরই হারিয়ে যাবার কথা ছিল শাল বনের মাঝে, উত্তরবঙ্গের অন্যতম বৃহত্তম শালবন এটি, যদিও রাস্তা থেকে দুপাশে দীর্ঘ পাংশুল শালদের দেখা মিলল, কিন্তু মাঝে মাঝেই নজরে আসল তাদের মূলোৎপাটন করে সেখানে লাগানো বিদেশি গাছেদের।


 এই ধরনের মুর্খামি পূর্ণ শয়তানি অনেক চলেছে বাংলাদেশে, দেশী গাছ কেটে উজাড় করে সেখানে লাগানো হয়েছে আমাদের পরিবেশের জন্য ক্ষতিকর ইউক্যালিপটাস, অ্যাকাশিয়া, ইপিল ইপিল, বোঝা যায় এই আত্মধ্বংসের  নিদর্শন দশক আগের, বা আরও পুরনো। 


হে অরণ্য কথা কও! বৃক্ষসখারা কথা কয় না, মুখ বুঝে সয়ে যায় আমাদের অত্যাচার, লোভ, নির্লিপ্ততা। বনের মাঝে মাঝে একেবারে ন্যাড়া করে ফেলা হয়েছে, একসময় নাকি ট্রাক নিয়ে এসে অস্ত্রের মুখ বনদস্যুরা নিয়ে গেছে দামী শাল কাঠ, মনে হয় গহীন শ্বাপদসংকুল অরণ্য, কিন্তু খানিক ভিতরে গেলে প্রায় সবদিকেই এমন নজরে আসে। 

 কিন্তু ঠিকই দেখা মিলল বাংলাদেশের বৃহত্তম উঁইঢিবিগুলোর কয়েকটির। 

জায়গায় জায়গায় আছে তারা, কোথাও প্রায় ৩ মিটার উঁচু! দেখে মনে হচ্ছে বটে ঝুরঝুরে ধুলামাটির তৈরি, টোকা দিলেই তাসের ঘরের মত মাটিতে লুটিয়ে পরে মিলিয়ে যাবে, কিন্তু ভবি ভোলবার নয়! পাথরের চেয়ে কোন অংশে কম শক্ত নয় উঁইয়ের ঢিবি, হাতুড়ি দিয়ে পিটিয়েও সহজে নিশ্চিহ্ন করা যাবে না তাদের, মাঝে খান থেকে বরং বাড়াবাড়ির কম্পনের লাখো লাখো বিরক্ত কৌতূহলী উঁই বেরিয়ে আসতে পারে আস্তানা ছেড়ে। 

বাল্মিকি ধরনের কোন রত্নাকর দস্যু কি আদতেই এমন কোন ঢিপির আড়ালে বসে রাম নাম জপে যাচ্ছেন?  উঁইদের মত বুদ্ধিমান প্রাণীদের কি আর কোনই কাজ নেই জীবন্ত মানুষের দেহে বাসা বাঁধা ছাড়া?  তবে বেশ মজা পেলাম সেই প্রাসাদদুর্গের ভিতরের উঁইদের রাজত্ব  কল্পনা করে। 

তার খানিক পরেই একটা ক্ষুদে গ্রাম মত পার হয়েই দেখা মিলল আলতা দীঘির। স্থানীয় কিংবদন্তী মতে আলতা বিবি নামে কোন রানী এই দীঘিতে হাত ধুতে গেলে সারা দীঘির জল আলতার মত রক্তবর্ণ হয়ে ওঠে, সেই থেকে নামকরণ করা হয় আলতা দীঘি। কিন্তু প্রমাণ সাপেক্ষে বলা যায় এটি অন্তত পাল যুগের খনন করা একটি বিশাল জলাশয়, তারচেয়ে প্রাচীনতর হতেও পারে, কিন্তু অবশ্যই তার পরের কালের নয়। 

দীঘিটি বেশ বড়, এক কিলোমিটার দীর্ঘ এবং কয়েকশ মিটার প্রশস্ত।  জানা গেল এটি আয়তনের অন্তত আর দ্বিগুণ ছিল, বাংলাদেশের প্রথম সামরিক শাসকের আমলে এটিকে একটি পিকনিক স্পট হিসেবে গড়ে তোলার চেষ্টা করা হয়, রাতারাতি অর্ধেক দীঘি মাটি দিয়ে বুজিয়ে ফেলা হয় এবং বাকী অর্ধেক মাছ চাষ করার জন্য লিজ দেওয়া হয়। সেই সংস্কৃতি আজও বহমান। মাছের চাষ হচ্ছে দেদারসে। 

সেখানে কাবাব মে হাড্ডির মত দেখা মিলল এক ঝাঁক বড় পানকৌড়ির, এবং তাদের বিরক্ত করতে তৎপর দুই মাছচাষির। পাখিগুলো যেখানেই যেয়ে বসে, তারা সেখানেই যেয়ে হৈ হট্টগোল শুরু করে। কী ব্যাপার? না, পাখিগুলো নাকি তাদের সবেধন নীলমণি মাছ খেয়ে যাচ্ছে! বললাম, ভাই মণ কে মণ মাছ ধরেন আপনার, কয়টা মাছ এই বুনো পাখি খেলে কী এমন ক্ষতি হবে আপনাদের? সে ব্যাটা দেখি মহা ধড়িবাজ, আমাকে হিসেব শিখিয়ে বলল একটা পানকৌড়ি কমপক্ষে ৩০০ গ্রামের মাছ খাচ্ছে প্রতিবেলাতে! কাজেই এত ক্ষতি বরদাস্ত করা তাদের পক্ষে সম্ভব নয়! 

আর দেখা মিলল তৈ তৈ করতে থাকা একদল কিউট হাঁসের বাচ্চার,

দীঘির পাড় ধরে হেঁটে যেতে যেতে প্রাচীন অবস্থানটুকুও বোঝা হয়ে গেল। মস্তিষ্কে কতখানি বিকৃতি থাকলে এই দীঘি বুজিয়ে পিকনিক স্পট বানানো আর শাল কেটে ইউক্যালিপটাস লাগানোর চিন্তা বাস্তবায়ন হতে পারে তা বুঝতে পারছি না কোন ভাবেই। 

এমন সময়ে দূরে চোখে পড়ল বিশাল এলাকা জুড়ে কাঁটাতারের বেড়া! 
সেটা নাকি ভারতের সীমান্ত, বেড়াগুলো নতুন দেওয়া হচ্ছে অবৈধ অনুপ্রবেশ ঠেকানোসহ সীমান্তের নিরাপত্তা বৃদ্ধির জন্য। গুটি গুটি পায়ে আমরা নোম্যান্স ল্যান্ডে গেলাম, সেখানে নাকি মোটামুটি নিরাপদ, বি এস এফ এই এলাকায় তেমন গুলী চালায় না। 

২০১৩ সালে যে কোন দেশের সীমান্তে জীবিকার দায়ে অনুপ্রবেশের সময় গরিব দুস্থ মানুষকে গুলী করে নির্বিচারে হত্যা করা হয় তা বিশ্বাস করা কষ্টের হলেও, এমনটা হয় প্রায়ই। ফ্যালানীর লাশ আঁটকে থাকে সীমান্তের বেড়াতে, গুলী চালানো হয় মাঝে মাঝেই স্রেফ হত্যাযজ্ঞের জন্যই কোনরকম সতর্ক সংকেত না দিয়ে। নিজেদের মাঝে আলাপ করছিলাম আমরা, আজ পর্যন্ত তো শুনলাম না যে ভারত- চীন সীমান্তে বি এস এফ একজন চীনা  নাগরিকের দিকে গুলী চালিয়েছে?  বরং শুনি যে চীনা সৈন্যরাই এসে মাঝে মাঝে সীমান্ত নির্ধারক খুঁটি কয়েক ফুট এদিকে এগিয়ে দিয়ে যায়। তারপর পাকিস্তানীদের যতই গালাগালি করি, ভারতীয় বি এস এফ কবে পাকিস্তানের সীমান্তে গুলী করে মানুষ মেরেছে?  তার মানেটা শেষ পর্যন্ত এটাই দাঁড়াচ্ছে যে শক্তের ভক্ত, নরমের যম?? 

সেই বেড়ার দিকেই কিছুক্ষণ থমকে তাকিয়ে রইলাম সবাই, আমরা আজ বেড়াতে গেছি সেখানে , হয়ত কোনদিন আর ফেরা হবে না, কিন্তু এই সীমান্ত দিয়েই দুই দেশের মানুষেরা জীবন হাতে নিয়ে জীবিকার তাগিদে যাতায়াত করবেন অনাদিকাল ধরে, মৃত্যুর ঝুঁকিকে পায়ে দলে। শুধু আশা করি, এই মরণ যেন না হয় কখনও কারোই। 
এই সিরিজের বাকী পর্বগুলো এই খানে

