অমর চলচ্চিত্র- দ্য মোটরসাইকেল ডায়েরীজ





(সংবিধিবদ্ধ সতর্কীকরণ—এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র, এটা কোন মুভি রিভিউ নয়, কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই, এটি স্রেফ ধারা বিবরণী। কাজেই যাদের চলচ্চিত্রটি এখনো দেখা হয় নি, তারা আগে দেখে ফেললেই ভাল হয়, নতুবা সব ঘটনা জানলে হয়ত আগ্রহ কিছুটা কমে যাবে। এমন লেখার ব্যাপারে সকল ধরনের পরামর্শ স্বাগতম। )
বিশ্বরেকর্ডধারী এক তরুণ ডাক্তার, সারা বিশ্বের এমবিবিএস পরীক্ষায় সবচেয়ে কম সময়ে, সবচেয়ে বেশী পরীক্ষা দিয়ে, সবচেয়ে ভাল ফলাফলের কৃতিত্ব তার দখলে, গিনেস বুক অফ ওয়ার্ল্ড রেকর্ডসে সেই কীর্তি আজও অম্লান। কিন্তু অতি মেধাবী তরুণ সিদ্ধান্ত নিলেন পেশাগত ভাবে ডাক্তার হবেন না, সংগ্রাম করবেন আমৃত্যু মানুষের মুক্তির জন্য সংগ্রামে- দেশ, কাল, সীমানার, আঙ্গিক ছাড়িয়ে। আর্জেন্টিনার রোজারিও শহরে জন্ম নেওয়া, কিউবা বিপ্লবের অন্যতম মহানায়ক, কঙ্গো ও বলিভিয়ায় বিপ্লবের অগ্নিস্ফুলিঙ্গ ছড়িয়ে দেওয়া এই সূর্যসন্তানের নাম আর্নেস্তো গুয়েভারা ডি ল্য সেরনা, কিন্তু সারা বিশ্বে তিনি এক নামে পরিচিত – চে ।
বিশ্বরেকর্ডধারী ডাক্তার নয়, তার সেই পরিচয় মুছে গেছে পিতৃপ্রদত্ত নামের মতই বিপ্লব পরিচালনায় তার কিংব্দন্তিময় ক্যারিশমা আর হিমালয়সম ব্যাক্তিত্বের কাছে। কিন্তু চে তো সবসময় এমন ছিলেন না, আর্জেন্টিনায় এক শহুরে সবচ্ছল পরিবারের ডাক্তার বাবার মেডিক্যাল কলেজ পড়ুয়া তেইশ বছরের আর্নেস্তো তার প্রানপ্রিয় বন্ধু আলবার্তো গ্রানাদোর সঙ্গে এক লক্কড়মার্কা ঝরঝরে মোটর সাইকেলে বের হয়ে পড়েন সাড়ে বারো হাজার কিলোমিটার ব্যাপী এক ঐতিহাসিক ভ্রমণে, যা বদলে দেয় তার জীবন, দর্শন, লক্ষ্য, পরিচিত বিশ্ব। সেই সঙ্গে বদলে দেয় বিশ্বের কোটি কোটি মানুষের জীবনকে এক অন্য লক্ষ্যে। সেই রোমাঞ্চকর জীবন বদলে দেওয়া ভ্রমণ লিপিবদ্ধ ছিল আর্নেস্তো গুয়েভারা এবং আলবার্তো গ্রানাদোর রোজনামচায়।
 এ নিয়ে লেখা হয়েছে অসংখ্য গবেষণামূলক বই, প্রবন্ধ, অভিসন্দর্ভ। অবশেষে এমন ঘটনাবহুল দীর্ঘ কাহিনী দুই ঘণ্টারও কম সময়ে রূপোলী ফিতেয় ফ্রেমবন্দী করার দুরূহ কাজটি সম্পন্ন করার মহাপরিকল্পনা হাতে নেন বিশ্বখ্যাত ব্রাজিলীয় চলচ্চিত্র পরিচালক ওয়াল্টার সারেস, রচিত হয় এক মহান সৃষ্টি, নতুন করে উম্মোচিত হয় এক মহাজীবনালেখ্য।

দি মোটরসাইকেল ডায়েরীজ (Diarios de Motocicleta)এর প্রথম দৃশ্যেই কানে ভেসে আসে সদা হাস্যরত জীবরসায়নবিদ আলবার্তোর উদাত্ত কণ্ঠের গান, দৃশ্যপটে আবির্ভাব হয় দুই বন্ধুর অগোছালভাবে যাত্রার সরঞ্জাম গোছানোর দৃশ্য। আলবার্তোর ৩০তম জন্মদিন উপলক্ষে বহু বছর ধরে সযত্নে লালন করা এই স্বপ্নকে বাস্তবায়ন করতে আক্ষরিক অর্থেই রাস্তায় নামেন তারাম সঙ্গী আলবার্তোর জং ধরা কিন্তু বহুল প্রতীক্ষিত নর্টন ৫০০ মোটর সাইকেল, যার আদরের নাম ল্য পোদেরসা ( The Mighty One) । পরিকল্পনা থাকে দুই বন্ধু চার মাসে আট হাজার কিলোমিটার ভ্রমণ করে আর্জেন্টিনা, চিলি, পেরু পাড়ি দিয়ে পৌঁছাবেন ভেনিজুয়েলার কারাকাসে। তখনো তাদের জানা নেই তাদের বুনোতম কল্পনাকেও হার মানাতে যাচ্ছে।
১৯৫২ সালের ৪ জানুরারি বাক্সপেটরা গুছিয়ে কোনমতে মোটরসাইকেলে বেঁধেছেদে আর্নেস্তোর পরিবারের সবাইকে অশ্রুসজল বিদায় দিয়ে যাত্রা শুরু হয় শহুরে জীবন ছেড়ে আদিগন্ত বিস্তৃত অবারিত পাম্পাসের উদ্দেশ্যে। কদিন পরপরই মাকে প্রতিশ্রুতি মোতাবেক চিঠি লিখেন আর্নেস্তো, সরল ভাষায় বলে যান যাত্রাপথের অভূতপূর্ব অভিজ্ঞতার কথা। আর্নেস্তোর প্রেমিকা চিচিনার সাথে সাক্ষাতের জন্য পূর্বপরিকল্পনা মোতাবেক তার অতি ধনী পরিবারের খামার বাড়ীতে কিছুদিন অতিবাহিত হয় তাদের। প্রেমিকার কাছে ফিরবার প্রতিশ্রুতি দিয়ে আবার যাত্রা শুরু হয় অজানা রোমাঞ্চের দ্বারে।
কঠিন কঠোর পথ সম্মুখ পানে, ঝড়ো বাতাসে উড়ে চলে যায় তাদের তাবু। বৃষ্টিসিক্ত রাস্তায়, তুষারাবৃত পথে, খানাখন্দে, জলায়, রাস্তা জুড়ে দাড়িয়ে থাকা গরুর পালের ধাক্কা খেয়ে বারংবার থেমে যায় পুরনো মোটরসাইকেল, কিন্তু থামেনা দুই তরুণের স্বপ্নযাত্রা। হাঁপানির রোগী আর্নেস্তো পর্যুদস্ত হয়ে পড়ে হিম শীতল পাহাড়ি আবহাওয়ায়, সুউচ্চ আন্দেজের ক্ষুরধার শীতল হাওয়া পরাভূত করার ক্রমাগত চেষ্টা চালায় তার দুর্বল ফুসফুসগুলোকে। 
অবশেষে বিশাল দেশ আর্জেন্টিনা পাড়ি দিয়ে ছোট স্টিমারে করে প্রথম বিদেশের ভূখণ্ডে পদার্পণ করেন তারা, দেখা দেয় চিলির তুষার ছাওয়া পর্বতশৃঙ্গ। অনভ্যস্ত তুষারময় পথ পাড়ি দিয়ে ক্ষুদে শহর তেমুকোতে পৌঁছান তারা, এইখানে স্থানীয় খবরের কাগজে তাদের ভ্রমণকাহিনী ছাপা হয় ছবিসহ, যা পরবর্তীকালে তাদের ভ্রমণে স্থানীয়দের কাছে থেকে সাহায্য লাভের ব্যাপারে হয়ে ওঠে অতিমাত্রায় সহায়ক। চিলির লস এঞ্জেলস শহরেও এমন অযাচিত কিন্তু বহুল প্রতীক্ষিত সাহায্যের সন্ধান পান তারা স্থানীয় দমকলবাহিনী প্রধান ও তার দুই কন্যার কাছ থেকে। কিন্তু এখানেই এক অতি অসুস্থ দরিদ্র মহিলার চিকিৎসা করতে যেয়ে তার হতদরিদ্র অবস্থা আর্নেস্তো মুখে-মননে নিয়ে আসে পরিবর্তনের ছাপ, আনে অন্য ভুবনে সৃষ্টি হওয়া কষ্টের ছোঁয়া।
এই শহরেই প্রিয় মোটরসাইকেল ল্য পোদেরসাকে বিদায় দিতে হয় চিরদিনের মত, আয়ু সম্পূর্ণরূপে নিঃশেষিত হয়ে গিয়েছিল তার এমন বন্ধুর পথে যাত্রার ধকলে, এই প্রথম সদা হাস্যরত প্রেমিক আলবার্তোর চোখে দেখা যায় বন্ধু বিসর্জনের অশ্রু।
আমাদের গ্রহের সবচেয়ে শুষ্কতম স্থান চিলির আটকামা মরুভূমি পদব্রজে পাড়ি দেবার সময় এক অত্যাচারিত ভূমিহীন বামপন্থী দম্পতির সাথে দেখা হয় তাদের। আর্নেস্তো তার রোজনামচায় লেখেন, আজ জীবনের শীতলতম রাত কাটালাম এই খোলা প্রান্তরে সামান্য নিবু নিবু আগুনের উত্তাপ অবলম্বন করে আর অসহায় সেই আদর্শবাদী দম্পতির কাহিনী শুনে। তাদের মন বিষিয়ে ওঠে শাসকশ্রেণীর এমন ঘৃণ্য অত্যাচারে। পরদিন প্রত্যুষে খনির কাজের জন্য দল বেঁধে আসা অতি দরিদ্র কর্মীদের প্রতি বহুজাতিক কোম্পানির অমানবিক আচরণে ক্ষিপ্ত হয়ে গালিবর্ষণের সাথে সাথে পুলিশ লেলিয়ে দেবার হুমকি অগ্রাহ্য করে তাদের গাড়ীতে পাথর ছুড়ে পারেন আর্নেস্তো।
এরপর চলন্ত বাহনের জানালা দিয়ে কেঁপে কেঁপে ওঠে আন্দেজের সবুজ উর্বর উপত্যকা, বোঝা যায় পথের এবড়োথেবড়ো অবস্থা বোঝাতেই পরিচালক এমন বাস্তবসম্মত শট নিয়েছেন। অবশেষে তারা ল্যাতিন আমেরিকার প্রাণকেন্দ্রে এসে উপস্থিত হন প্রাচীন ইনকা রাজধানী বর্ণিল শহর কুজকোতে পদার্পণ করে, সেই সাথে ইনকাদের সুমহান সৃষ্টি পাহাড়চূড়োয় নির্মিত শহর মাচুপিচুতে। ইনকাদের প্রতি অগাধ শ্রদ্ধা নিয়ে তারা বিস্ময়ে হতবাক হয়ে যান এদের ধ্বংস করতে অনুপ্রবেশকারী স্প্যানিশদের রক্তাক্ত ইতিহাসের নিদর্শন দেখে। সেই সঙ্গে পাহাড়ের বাঁকে বাঁকে দেখা হয় বঞ্চিত রেড ইন্ডিয়ান কৃষকদের সাথে, যাদের ন্যায্য  জমি দখল করে নিয়ে গেছে ভূমিদস্যুর দল, পুলিশ লুট করেছে তাদের সম্পদ।
আমাজনের অরণ্যের প্রান্তসীমায় কুষ্ঠ রোগীদের এক আশ্রমে বেশ কিছুদিন কাটান তারা, বন্ধু হয়ে ওঠেন সমাজ থেকে বিতাড়িত মানুষগুলোর। তারা বিশ্বাসই করতে পারছিলনা তাদের ছুঁতে আপত্তি নেই এমন মানুষও আছে! পড়ে চলে একসাথে খাওয়াদাওয়া, ফুটবল খেলা। নিজের জন্মদিনে আবেগ তাড়িত হয়ে মধ্যরাতেই খরস্রোতা বিপদজনক আমাজন নদী পাড়ি দিয়ে আর্নেস্তো যান সেই কুষ্ঠ আশ্রমে, জানান তিনি ভালবাসেন তাদের।
১২,৪২৫ কিলোমিটারের ভ্রমণ শেষে ভেনিজুয়েলার কারাকাসে বিচ্ছিন্ন হন তারা, উড়োজাহাজে চেপে মেডিক্যাল কলেজের লেখা-পড়া শেষের উদ্দেশ্যে আর্জেন্টিনায় ফিরে আসেন আর্নেস্তো, এরপরের ইতিহাস তো সবারই জানা।
দি মোটরসাইকেল ডায়েরিজ চলচ্চিত্রের অন্যতম উপজীব্য যেমন ল্যাতিন আমেরিকার প্রাকৃতিক দৃশ্যাবলী, স্থানীয় মানুষের মুখশ্রী, তেমনি আর্নেস্তো গুয়েভারার ভূমিকায় বিখ্যাত অভিনেতা গায়েল গার্সিয়া বার্নেল ( উল্লেখ্য চের ভূমিকায় এটি তার দ্বিতীয় অভিনয়) আর আলবার্তো গ্রানাদোর ভূমিকায়  রডরিগো ডি ল্য সেরনার অনবদ্য অভিনয়। 

আর সেই সাথে এক অনন্য আবহ সঙ্গীত, গীটারের ছয় তারের চলমান ধ্বনি যেন ঘাই মারে হৃদয়ের গভীরে, মস্তিষ্কের কোষে কোষে, যেমন আনন্দে চেতনাকে কাঁপানো হয় তির তির আনন্দে, তেমনি রোমাঞ্চিত করে নবভ্রমণের আশায়, সবার শেষে এক অদ্ভুত ঘিরে আসা বিষণ্ণতায় ভরে দেয় আমাদের চেনা পৃথিবীটাকে। ২০০৫ সালে শ্রেষ্ঠ সঙ্গীতের অস্কার জিতে নেয় এই অসাধারণ সৃষ্টি, সেবার অস্কারের মঞ্চে এটিকে আবার গেয়েছিলেন অ্যান্তোনিও ব্যান্দেরাস এবং গীটার বাজিয়েছিলেন কার্লোস সান্তানা।
শুনেই দেখুন একবার, বুকটা হু হু করে উঠে কিনা
সিনেমার শেষ পর্যায়ে নাম দেখানোর পর্বে আর্নেস্তো ও আলবার্তোর আসল কিছু সাদা-কালো আলোকচিত্র দেখান হয়, সেই সাথে কয়েক মুহূর্তের জন্য বড় পর্দায় হাজির হন আলবার্তো গ্রানাদো, তখন তার বয়স ৮০ ছুই ছুই। কিউবায় সেই যে বন্ধু আর্নেস্তোর আমন্ত্রণে এসে সান্তিয়াগো  স্কুল অফ মেডিসিন স্থাপনা ও পরিচালনার দায়িত্ব নিয়েছিলেন তা করেছিলেন নিরলস ভাবে।

স্প্যানিশ ভাষার নির্মিত এই সেলুলয়েড মহাকাব্যের শেষ দৃশে উড়ালরত বিমানের দিকে চেয়ে নিশ্চয়ই চিরতরুন আলবার্তো ভাবছিলেন তার বন্ধু চে আর্নেস্তো গুয়েভারার কথা, যিনি এক ভুবন ছেড়ে চলে গেছেন ৪৪ বছর আগে, যিনি আর ফিরে আসেন নি, কিন্তু বিশ্বময় ছড়িয়ে গেছে তার স্বপ্ন, আকাঙ্খা, দর্শনের কথা।
বন্ধুরা, আলবার্তো গ্রানাদো  গত ৫ মার্চ ৮৮ বছরের পরিপূর্ণ সার্থক জীবন কাটিয়ে শুরু করেছেন আরেক অনন্ত যাত্রা, আমার এই লেখা তার পুণ্যস্মৃতির প্রতি, মানবতায় তার দৃঢ় বিশ্বাসের প্রতি, তার তীব্র ভ্রমণপিপাসার প্রতি সম্মান জানানোর অতি ক্ষুদ্র প্রয়াস মাত্র।

