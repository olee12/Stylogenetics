৩ ফেব্রুয়ারির সচলাড্ডা এবং বইমেলা



ঢাকায় পা দেবার পর থেকেই সচলাড্ডা চলতেই আছে অবিরাম, প্রথমেই দর্শন মিলল ওডিন দেবতা এবং গর্তবাসী খেকশিয়ালের, তাদের বগলদাবা করে যাওয়া হল রহস্যময় ব্যানার্জী স্যামের আলয়ে, তাকে যখন তখন এমন ব্যানার উপহার দেবার জন্য দুকথা শুনিয়ে আড্ডার সমাপ্তি ঘোষণা করা হল। 
পরের দিনই নজরুল ইসলাম চলে আসলেন নিশা এবং নুপুরের শব্দকে নিয়ে। সেই রাতেই তার বাটিতে দর্শন মিলল বুনোহাঁস, অতন্দ্র প্রহরী, সপরিবারে জুন ভাই, রেজোয়ান ভাই, আকাশ ছোঁয়া তানিম এহসান ভাই, স্যামদার। দুরন্ত আড্ডা চলছিল নানা বাঁকে, মাঝে মাঝে কারণ ছাড়াই ব্যপক হুমিক দেওয়া হচ্ছিল অযাচিত ভাবে দৈহিক আক্রমণের। 
রাজশাহীতে দেখা হল যাযাবর ব্যাকপাকারের সাথে, তেমনই ঢাকায় ফিরতেই দর্শন মিলল ষষ্ঠ পাণ্ডব দার, দুষ্টু বালিকার, পরদিন অরফিয়াসের। এমনকি লাওয়াছড়ার বনে চলল বুনোহাঁস, দুষ্টু বালিকার, যাযাবর ব্যাকপাকার, নুপুরের শব্দের সাথে অভিযান। ভ্যাঞ্চিপার আড্ডাতে দেখা পাওয়া গেল তিন কবি তারেক রহিম, মণিকা রশিদ, জুয়েহরি্যাহ মৌ-এর, সাথে বাইকার পলাশ রঞ্জন সান্যাল, লেখোয়াড় সুহান রিজওয়ান। অনেকের সাথে ফোনে কথা চলছেই, কিন্তু ট্র্যাফিক জ্যাম এড়িয়ে বিশাল একটি আড্ডা করা সম্ভব হয় নি।  অবশেষে পৌঢ় ভাবনা কবির ভাইয়ের তাগাদায় সহব্লগার জুন ভাই চেষ্টা চালালেন এক চা-চক্রের ( চোব্য চোষ্য লেহ্য পেয়),  ৩ ফেব্রুয়ারি দুপুরে সবার সাক্ষাতের জায়গা নির্ধারণ করা হল বনানী ১১-এর রসনা বিলাস রেস্তোরাঁ। 
মহামানব কাজীদার দর্শন শেষে জুন ভাইয়ের সাথে যখন পৌঁছলাম জায়গামত, সেখানে ল্যাম্পপোস্টের মত দণ্ডায়মান  তানিম এহসান ভাই, পাশেই গুরুগম্ভীর দর্শনের হাস্যোজ্জল রাতস্মরণীয় দা ( তাজ ভাই), মোলাকাত শেষে বসে পড়া গেল আড্ডায়, রেস্তোরাঁর সবচেয়ে পেছনের টেবিলটাতে জাঁকিয়ে। পাশের টেবিলে  ১৫-১৬ তখন তারিয়ে তারিয়ে খেয়ে যাচ্ছে, আমরা অন্যদের জন্য প্রতীক্ষারত, এই সময় রেস্তোরাঁয় ঢুকলেন  মৃদুহাস্যরত সচলপিডিয়া নীলকমলিনী আপা, আমাদের সবার হাতনাড়া  এবং ডাকাডাকিকে  অগ্রাহ্য করে উনি পাশের টেবিলে যেয়ে বললেন- আমি নীলকমলিনী! কারো প্রতিউত্তর না পাওয়াতে কিছুটা থমকে যাবার আগেই অবশেষে আমাদের হাত নাড়া চোখে পড়ল তার। এসে ভিড়ে পড়লেন আড্ডাতে, যেন মাছ ফিরে এল জলে! 
খাবারের অর্ডার দেওয়া হল নানা পর্যায়ে, এর মাঝেই অফিস থেকে এসে যোগ দিলেন সিমন ভাই, বুনোহাঁস। অবশেষে দেখা মিলল মননে তরুণ পৌঢ়ভাবনা কবির ভাইয়ের, এসেই দাবী করলেন উনি সবচেয়ে বয়স্ক সচল ( নীলু আপার দাবী অগ্রাহ্য করে), কিন্তু মুখে দুষ্টু কিশোরের মিটিমিটি হাসি। 

 আড্ডায় কথার চেয়ে বেশী চলল হাসাহাসি, রাতদা বললেন কে নাকি জাঁকালো গোঁফ দেখে আড়ালে তাকে নিজাম ডাকাত বলে সম্বোধন করেছিল, কবির ভাই আমার সেটল হওয়া লেখা নিয়ে ঠেস দেওয়া কথা বলতেই  Most Eligible Bachelor হিসেবে তানিম ভাইয়ের দিকে আঙ্গুল তাক করে কেটে পড়া হল আলগোছে।  আড্ডার শেষ সদস্য হিসেবে আবির্ভূত হলেন অরফিয়াস এবং আশালতা। মাথা ন্যাড়া কিশোর অরফিয়াসকে দেখে সবাই অবাক, ভেবেছিল ডারউইনের মত দাড়িওয়ালা কাউকে দেখা যাবে। আশালতাকে অনেক কথার বর্শা দিয়ে খোঁচা দিয়ে তবেই বাহির করা গেছে, এসেই চকলেটের টানে উনি ভিড়ে গেলেন নীলু আপার সাথে। আরও অনেকেই ফোনে আড্ডায় অংশ নিতে লাগল মেজাজ খারাপ করে, তাদের সশরীরে অংশ নেওয়া সম্ভব না বলে!  পরের আড্ডা কোথায় হবে এই নিয়ে জল্পনার ফাঁকে ফাঁকে নীলু আপা আসছে গ্রীষ্মে তার নিউইয়র্কের বাড়ীতে আড্ডার দাওয়াত দিলেন। তানিম ভাই তার শিবির ঠেঙ্গানোর কাহিনী শোনালেন সংক্ষেপে, কথা হল চরম উদাসের বউ নিয়ে দেশে এসে বউকে চাচাতো বোন হিসেবে পরিচয় দিয়ে কনে দেখার নাম করে ফাউ ফাউ খাওয়ার পরিকল্পনা ভেস্তে দেওয়া হবে। জার্মানির সচলগণ বিশেষ করে ধু গোদার রহস্য ফাঁস হয়ে গেলে আড্ডার এক পর্যায়ে  ( সেটা এখানে বলা যাচ্ছে না আপাতত), এর ফাঁকে টেবিলে চলে আসল তানিম ভাইয়ের পছন্দের হাজির বিরিয়ানি ( সত্যি বলছি- খুবই বিটকেল খেতে), সেটা শেষ হবার আগেই বুনোহাঁস উড়ে গেল, সিমান ভাই নিষ্ক্রান্ত হলেন,  আড্ডায় আসলে তখন ভাঙ্গনের টান কারণ বইমেলায় এসে গেছে অন্যরা। 
অন্যদের টাটা দিয়ে বইমেলা যাওয়া হল অরফিয়াস এবং জুন ভাইয়ের সাথে। মেলায় ঢুকতেই জাঁকালো গোঁফের সচল ছড়াকার লুৎফর রহমান রিটন খপ করে হাত ধরে বললেন- এই মিয়্যা, তোমার না একটা বই বাহির হবার কথা, আহো আমার লগে! বলেই বিমূঢ় অবস্থায় নিজেকে আবিস্কার করলাম টেলিভিশনের লাইভ শো-এর সামনে। উনি নিজে থেকেই সচলায়তন নিয়ে খান দুই প্রশ্ন করলেন, উত্তর দিয়ে কোনমতে পালালাম জনতার আড়ালে, দেখি বজ্জাত অরফিয়াস ফ্যাক ফ্যাক করে হেসে বলছে- কী ধরা খেয়েই গেলে! 
নানা বইয়ের স্টল দর্শনের ফাঁকে ফাঁকে আমাদের সাথে জুটে পড়লেন সদ্য শহীদ হওয়া সস্ত্রীক রায়হান আবীর, ওডিন, মৌ, মণিকা দি, একমুখ দাড়ি নাচিয়ে মানুষ থেকে গেরস্থে পরিণত হওয়া লীলেন দা, অভ্রের বিখ্যাত মেহদি, দুষ্টু বালিকা, অন্দ্রিলা, তপতী এবং আরও অনেকেই। সেই গল্প লিখবেন আশা করি অন্যরা-    


