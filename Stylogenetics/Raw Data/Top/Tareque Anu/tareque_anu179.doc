রহস্য পত্রিকা, আমার প্রিয় পত্রিকা




আন্দেজের বুকে ঝড় উঠেছে, দূরের সারি সারি সফেদ শিখরগুলো মেঘের সাথে দুতিয়ালি করে সজারুর কাঁটার মত সাদা-কালো হয়ে মুচকি হাসছে আমাদের দিকে চেয়ে, আর পাঠিয়ে দিচ্ছে রাশি রাশি জল ভরা মেঘদূত, যারা কুয়াশার মসলিন চাদরের মত ঘিরে ধরেছে আমাদের লক্কড়ঝক্কড় একরত্তি গাড়ীতে, যার আবার একাধিক জানালার কাঁচ ভাঙ্গা। গাড়ীর অজানা কোন যন্তর কাজ সুচারুভাবে নিজের অকর্মণ্যতা প্রকাশ করে যেতে থাকায় গাড়ীর উইন্ডশিল্ডে আবছা কুয়াশা মত জমতে থাকল নিয়মিত গতিতে, আর গাড়ীর চালক পাতলা মলিন চিটচিটে এক ন্যাকড়া দিয়ে কাঁচ খানিকটা পরিষ্কারের চেষ্টা চালাতে থাকলেন। এর মাঝেই বিদ্যুৎ ঝলকের মত রাস্তার পাশে ঝড়ো বাতাসের নড়তে থাকা এক সাইনবোর্ডে চোখ পড়ল ক্ষণিকের তরে, মন চঞ্চল হয়ে উঠল অবিশ্বাসে, অ্যাড্রিনালিন হরমোনের স্রোত বইল দেহের শিরা-উপশিরায়, আলো-আঁধারের ফাঁকে ঠিক চোখের বর্শা যেয়ে বিধল সেই ল্যাতিন হরফগুলোর উপর, সেখানে লেখা- তিহুয়ানাকো, দূরত্ব- ৩ কিমি!  
তিহুয়ানাকো মানে মৃত চাঁদের শহর, বলিভিয়ায় অবস্থিত এই প্রাচীন শহরেই আছে এক অখণ্ড পাথর দিয়ে মানুষের তৈরি সবচেয়ে বড় পাথরের দরজা, যার নির্মাণ রহস্যভেদ হয়নি আজও, কোথায় জেনেছিলাম এই নিয়ে? কেন- রহস্যপত্রিকার পাতায়! 
শুধু তিহুয়ানাকো কেন, জীবন এখন পর্যন্ত রঙ ঝলমলে, উৎসাহ জাগানিয়া, রক্ত টগবগ করা জিনিস এবং মানুষগুলো সম্পর্কের জানতে পেরেছি তার বলা চলে নব্বই শতাংশই প্রিয়  রহস্যপত্রিকার কল্যাণে। প্রথম এর সন্ধান মিলেছিল বড় মামার টেবিলে, সেখানে জ্বলজ্বল করছিল রয়েল বেঙ্গল টাইগারের ছবি, সাথে ওয়েস্টার্ন লেখক শওকত হোসেনের সাক্ষাৎকার। 

কৌতূহলভরে হাতে নিতেই আঁটকে গেলাম চলুন, খুঁজে আনি গুপ্তধন! নামের এক ফিচারে, দক্ষিণ আমেরিকার হারিয়ে যাওয়া হীরক উপত্যকা, কলম্বাসের নৌকা, ওয়েস্ট ইন্ডিজের জলদস্যুদের গুপ্তধন, সোনার তালের গল্প, সেই সাথে মাচু পিচুর ছবি, বুঝি আর না বুঝি, দেহমনে  এক অদ্ভুত রোমাঞ্চে ছেয়ে গেল! ভাবলাম এই স্কুলে যাবার একঘেয়ে দিন বুঝি শেষ হয়ে এল, ঐ যে দূরের আলোকময় জীবন, ছোটাছুটি, গুপ্তধন, অজানার হাতছানিতে পূর্ণ, আর রহস্যপত্রিকা হয়ে দাঁড়াল সেই জীবনের পথে বাতিঘর। 
পুরনো বইয়ের দোকানে চষে ফেলেছি সবসময় রহস্য পত্রিকার খোঁজে, নতুন সংখ্যা কেনার সামর্থ্য হত না রিকশা ভাড়া আর টিফিন বাঁচিয়ে কেনা টাকায়, ইতিমধ্যে তিন গোয়েন্দা  আর কিশোর ক্ল্যাসিক  কেনা হয়ে গেছে যে ! এখন ভরসা পুরনো বই-ই।  তবে কদিন পরই টের পেয়ে গেলাম রহস্য পত্রিকার প্রথম দিকের সংখ্যাগুলো, মানে প্রথম কয়েক বছরের গুলো গুণগত মানের দিক থেকে সেরা, একেবারে সোনার পাত দিয়ে বাঁধিয়ে রাখার মত, সেই হিসেবে পরের বেশ কিছুতে সংখ্যাতে ভাল গল্পের অভাব, আর পাঠকদের অভিজ্ঞতা বর্ণনার বন্যাতে  ভেসে গেছে পত্রিকার পূর্বসুনাম আর আকর্ষণ, যে দুর্নামটি এখনো চলছে রহস্যপত্রিকার নামে , কিন্তু প্রকাশ হচ্ছে নিয়মিতই, প্রতি ইংরেজি মাসের প্রথমে। এখনো দেশে গেলেই পুরনো বইয়ের দোকানে চিরুনি অভিযান চালানো হয় সেই স্বর্ণসংখ্যাগুলোর জন্য, নীলক্ষেতের এক মামা এবার বলছিলেন তার কাছে কিছু পুরনো সংখ্যা আছে কিন্তু ২০০৮ সালের, খানিকতে বিরক্ত হয়েই বলেছিলাম, ধুর মামা,আমি খুঁজি ১৯৭১ সালের আর তা না হলেও ১৯৮৮র আগের,আপনি আসছেন সেদিনের ডিম লইয়া! 

সেবা প্রকাশনীর কর্ণধার কাজী  আনোয়ার হোসেনের সাথে সামনাসামনি সাক্ষাতে জানতে পারলাম ১৯৭০ সালের ডিসেম্বরে যাত্রা শুরু করা রহস্য পত্রিকার সম্ভবত ৪টি সংখ্যা বেরিয়েছিল একটানা, স্বাধীনতাযুদ্ধের সময় যে বিরতি তৈরি হয় তা গিয়ে ঠেকে এক যুগেরও বেশী সময়ে, অবশেষে ১৯৮৪র নভেম্বর থেকে নিয়মিত বাহির হওয়া শুরু করে রহস্য পত্রিকা, যে প্রকাশ আজও অব্যাহত রয়েছে।

  তবে কাজীদা প্রথমেই বলেছিলেন রহস্য পত্রিকা তার একার ব্রেনচাইল্ড না, সেখানে অনেকেই যুক্ত ছিলেন, অনেকেই পরে অন্য পেশাতে জড়িয়ে গেছেন, সেই জায়গায় নতুন মুখেরা এসেছে, পত্রিকা এগিয়ে চলেছে সবার অবদানের ফলেই। একসময় চিত্রকর হাশেম খান, সাংবাদিক রাহাত খান , শাহরিয়ার কবীর খুব যুক্ত ছিলেন পত্রিকাটির সাথে। কাজীদা  সেই দিনগুলোর কথা রোমন্থন করে হাসতে হাসতে বললেন- শাহরিয়ার কবীর লেখা আদায় করার ব্যাপারে ছিল খুব কড়া, আমাকেই একদম দিনক্ষণ দিয়ে বলত এই দিনের মধ্যে এই লেখাগুলো দিতেই হবে। 
( একটু অপেক্ষা করুন, কাজীদার সাথে আড্ডার বর্ণনা আসিতেছে) 

হ্যাঁ, ১৯৮৪র নভেম্বরে নবযাত্রা শুরু হয় দেশনন্দিত পত্রিকাটির, এরপর কেবল মন জয় করারই গল্প। খুব মনে পড়ে ১৯৮৫র ফেব্রুয়ারি সংখ্যায় ছাপানো প্রেমের ভূত গল্পটি, কিভাবে এক চীনে ভূতের পাল্লায় প্রেম শিখতে বাধ্য হয়েছিল ল্যাং নামের যুবক, ঐ বছরের জুন মাসের সংখ্যাটি ছিল বিশেষ বিশেষ প্রিয়, সেখানে স্বয়ং কাজী দা রূপান্তরিত এক অনন্যসাধারণ গল্প ছিল জালিয়াত নামে, বাস্তবতা, ইতিহাস এবং কল্পনার মিশেল দিয়ে এমন এক জাদুকরী সম্মোহন তৈরি করেছিলেন তিনি যে এখনও মাঝে মাঝে পড়ার পর মনে হয় গল্প না, কোন সত্য ঘটনার বর্ণনা সেটি। আর ছিল কাজি মাহবুব হোসেনের লেখা চমৎকার ছন্দময় ওয়েস্টার্ন ছোট গল্প বেড়া।

বিশ্ব সাহিত্যের এমন অনেক মণি কাঞ্চনের সাথে পরিচয় ঘটেছে রহস্য পত্রিকার মাধ্যমেই- আগাথা ক্রিস্টির ফাঁদ, জ্যাক লন্ডনের এ পীস অফ স্টেক, হেমেন্দ্রকুমার রায়ের মরণখেলার খেলোয়াড়, হেমিংওয়ের কিলার,  অ্যালান পো-র স্বর্ণকীট, মার্ডারস ইন দ্য রু মর্গ, জেরোম কে জেরোমের ত্রিরত্নের নৌবিহার, ফ্রেড জিপসনের ওল্ড ইয়েলার, নারায়ণ গঙ্গোপাধ্যায়ের ঝাউ বাংলোর রহস্য, মার্ক টোয়েনের লাইফ অন মিসিসিপি, বিপ্লবী চে গ্যেভারার শেষ দিনগুলি- আরও কত অগণিত নাম সেই কাতারে। দৌড়ের মত সাইন্স ফিকশন আর আছে কী সারা বিশ্বে, কিংবা বিজয় নামের রোবটকে নিয়ে রূপান্তরিত গল্প- শুধু জীবনের জন্য। কিন্তু এত কিছুর পরও রহস্য পত্রিকাকে আমি মূল কৃতিত্ব দিই আমাদের আট পৌরে জীবনের মাঝে একটা অলীক জানালা খুলে দেবার জন্য, যে জানালার বাহিরের জগতটাতে আমরা সবাই পিটারপ্যান হতে পারি, যা ফিরিয়ে নেয় আবার সোনালী কৈশোরে, নানা দেশের দুর্গম রহস্যের সমাধান করতে মন আঁকুপাঁকু করে, চাঁদকে দেখে চিন্তা করতে ভাল লাগে হয়ত এটা কোন গ্রহান্তরীদের অতিকায় যান। 
গ্যালোপাগোসের জীববৈচিত্র, নাজকার রহস্যময় আঁকিবুঁকি, লক নেসের দানব, মাচু পিচুর নির্জনতা, ফারাওয়ের কাহিনী, সাহারার হাতছানি, আমাজনের দুর্গমতা, সুমেরু- কুমেরুর অভিযান, আলেকজান্দ্রিয়ার গ্রন্থাগার, এনগোরংগোরোর জ্বালামুখ, বাহামার গুপ্তধন, গ্রিনল্যান্ডের মেরুজ্যোতি, প্রিয় লেখক-অভিনেতা-গায়ক- গোয়েন্দা- অভিযাত্রীদের জীবন- সব, কী না জেনেছি পত্রিকাটির কল্যাণে! জীবনে যা নিয়ে মেতে রয়েছি, যা নিয়ে জানতে চেয়েছি তার প্রায় সবকিছুরই শুরু সেবার রহস্য পত্রিকা থেকে। 
আর তাই-ই তো রহস্য পত্রিকা আর সেবার প্রতি কৃতজ্ঞতার অন্ত নেই। 
( এই লেখাটি আমার এককালের প্রিয় গল্পলেখক এবং বর্তমানের প্রিয় গায়ক মাহবুব আজাদ( হিমু ভাই)-এর জন্য, রহস্য পত্রিকাতে বেশ নিয়মিতই তার লেখা এখন প্রকাশিত হচ্ছে। 
সেবা প্রকাশনীর সহায়তাই এ পর্যন্ত প্রকাশিত প্রায় সকল রহস্য পত্রিকার মলাটের ছবি সংগ্রহ করতে সমর্থ হয়েছি কিছু দিন আগে, আপনার চাইলে ফেসবুকের এই  অ্যালবামে গিয়ে সেই ছবিগুলো দেখে স্মৃতি রোমন্থন করতে পারেন, যদিও সব ছবি সেখানে দিতে আরও কয়েক সপ্তাহ সময় লাগবে)

