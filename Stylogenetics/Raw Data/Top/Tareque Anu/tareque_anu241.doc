আমি তারেক অণু, একজন সংখ্যালঘু



নাম যেমন মানুষ কর্মসুত্রে পায় না, তেমন পায় না ধর্ম, দেশ, সংস্কৃতি, ভাষা। এর সবই আসে জন্মসুত্রে।
মায়ের নামের সাথে নাম মিলিয়ে আমার নাম রাখা হয়েছে তারেক মাহমুদ অণু, বাবা-মা চাইলেই আমার নাম ডেভিড অ্যাটেনবোরো বা  সূর্যশেখর  রাখতে পারতেন। আবার নামের আগে পিছে মোহাম্মদ – আহাম্মদ ইবনে খলদুন ইত্যাদি ইত্যাদিও লাগাতে পারতেন।  নামের ক্ষেত্রের যে একটা আলাদা ব্যাপার আছে এইটা প্রথম টের পেলাম ইউরোপে এসে- আফগান, তুর্কি থেকে শুরু করে নাইজেরিয়ান, সেনাগালিজরা পর্যন্ত নাম শুনেই খুশী হয়ে বলে- তারিক! ব্রাদার, ইউ আর মুসলিম! 
 কেন আমার গায়ে লেখা আছে আমি কি? 
 না না, তারিক তো মুসলিম নাম! 
আরে ব্যাটা, এইটা আরবি নাম। সাদ্দাম হোসেনের পররাষ্ট্রমন্ত্রী তারেক আজিজের নাম শুনছিস, সে কিন্তু ক্যাথলিক খৃস্টান। 
তাই নাকি, এতো জানি না। কিন্তু তুমি তো বাংলাদেশের। 
তো?
বাংলাদেশের ৯০% লোকই তো মুসলিম। 
হতে পারে, কিন্তু বাকী ১০ %? 
আরে রাখ ১০ ভাগের কথা। 
না না রাখা যাবে না, বাংলাদেশে সম্ভবত ৫২টি আদিবাসী গোত্র আছে, প্রত্যেকের নিজস্ব বিশ্বাস এবং ভাষা আছে, হিন্দু-মুসলিম- বৌদ্ধ- খৃস্টান- ইহুদী- জৈন-পার্সি- শিখ এই ধর্মের মানুষেরা আছে। মানে অন্তত ৬০ ধর্মের লোক আছে বাংলা নামের দেশটিতে। কেবলমাত্র সংখ্যাগরিষ্ঠতার জন্য বাকিদের গায়ের জোরে তোমরা মুছে ফেলতে পার না। 
কথা শেষ, ধর্মীয় বিশ্বাসে গজিয়ে ওঠা বলিয়ান ভায়েরা বিদায় নিল সেযাত্রা। 
ধর্মের বিষবাস্প থেকে অনেকটাই মুক্ত সেক্যুলার একটা দেশ ফিনল্যান্ডে আছি আপাতত, কিন্তু শ্বেতাঙ্গ অধ্যুষিত দেশে আজ আমি একজন সংখ্যালঘু।  ঐ জন্যই কি আমি বাংলাদেশের সংখ্যাগরিষ্ঠ সমাজের একজন হওয়া সত্ত্বেও সংখ্যালঘুদের কষ্ট কিছুটা হলেও বুঝতে পারি? বোঝার চেষ্টা করি কি কেন ৭ম শ্রেণীতে পড়ার সময় আমার এক ক্লাসমেট আরেক ক্লাসমেটকে মালু বলে সম্বোধন করেছিল? কত বেদনা পেলে মানুষ কয়েক প্রজন্মের ভিটা-মাটি ছেড়ে নিরুদ্দেশের পথে পা বাড়ায়?    কেন আমার অতি উচ্চশিক্ষিত বিশ্ববিদ্যালয়ের প্রফেসর কাকুকে  নিজের সহকর্মীদের মুখেই শুনতে হয়- আপনার ভারত?  আমি যদি একজন আদিবাসী হয়ে জন্মাতাম তাহলে কি এভাবে চিন্তা করতাম? 
গত কদিনের ঘটনায় অক্ষম ক্রোধে শুধু চিন্তার ঝড় বয়ে যাচ্ছে, বিষণ্ণতায় ডুবে আছে চেনা জগত। কি  করি? কি করতে পারি?
 সংখ্যালঘুদের চিন্তা কি এমনই হয়ে থাকে? 
 নাকি  সংখ্যালঘু না হলে অপর  সংখ্যালঘুর মত চিন্তা করা যায় না?

