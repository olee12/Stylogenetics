স্মরণীয় চলচ্চিত্র- কৃষ্ণাঙ্গদের বিতর্কের অধিকার




১৯৩০ সালের মার্কিন যুক্তরাষ্ট্র, আরও স্পষ্ট করে বললে দক্ষিণের রাজ্য টেক্সাসের ঘটনা। সুমহান গণতন্ত্রের ধ্বজা ওড়ানো দেশের বিশাল অংশে শুধু চামড়ার বর্ণের কারণে কৃষ্ণাঙ্গরা সমাজের একজন সাধারণ নাগরিকের সুযোগ-সুবিধা-অধিকার থেকে বঞ্চিত। সবচেয়ে বড় কথা- পদে পদে, সমাজের সর্বক্ষেত্রে তারা প্রবল নিপীড়নের শিকার।
মার্কিন যুক্তরাষ্ট্র তথা সারা বিশ্বকে অসাধারণ সব উপহার- নতুনধারার মন মাতানো সংগীত, একের পর এক অতিসফল ক্রীড়াবিদ, কবি, অভিনেতা, অভিযাত্রী উপহার দেওয়ার পরেও তাদের জন্য বরাদ্দ ছিল আলাদা শিক্ষাব্যবস্থা, আলাদা বিদ্যালয়, আলাদা কৃষ্ণাঙ্গ শিক্ষক।  টেক্সাসের উইলি কলেজের শিক্ষক মেলভিন টলসন চাইছিলেন তুখোড় একটি বিতর্কের দল তৈরি করতে যারা জিতবে একের পর এক বিতর্ক প্রতিযোগিতা, সুক্ষ নিপুন ক্ষুরধার যুক্তি দিয়ে বিজয় ছিনিয়ে আনবে প্রতিপক্ষের কাছ থেকে, জানাবে সারা জাতিকে কালোদের বুদ্ধিদীপ্ত বলিষ্ঠ কণ্ঠ। কিন্তু কৃষ্ণাঙ্গদের যে শ্বেতাঙ্গদের সাথে বিতর্ক প্রতিযোগিতা আয়োজনের অবকাশ নেই! তাই টলসন চাইলেন এমনভাবে তার উইলি কলেজকে প্রতিটি কৃষ্ণাঙ্গদের বিতর্ক প্রতিযোগিতায় জিততে হবে যেন সারা দেশের প্রতিটি বিশ্ববিদ্যালয়ে সাড়া পড়ে যায়, যেন এক পর্যায়ে হাভার্ডের মত কুলীন শিক্ষাপ্রতিষ্ঠান থেকেও বিতর্কের আমন্ত্রণ আসে।
বিশ্বখ্যাত আধুনিক কবি, শিক্ষাবিদ ও রাজনীতিক মেলভিন টলসনের ভূমিকায়  অসাধারণ অভিনয় করেছেন ডেঞ্জেল ওয়াশিংটন। তখনো কবি হিসেবে টলসনের সুনাম চারিদিকে ছড়িয়ে পড়েনি, একজন নিবেদিতপ্রাণ শিক্ষক এবং সাম্যবাদী দলের গুপ্তসংগঠক হিসেবেই মহাব্যস্ত তিনি। কিন্তু কলেজ শিক্ষকের ভুমিকাতেই দেখা যায় ন্যায়বান, জ্ঞানী, একরোখা, কঠোর পরিশ্রমী টলসনরূপী ডেঞ্জেলকে।  প্রচণ্ড রাশভারী ব্যক্তিত্ব তার, কালো চোখ দুটো যেন সর্বদাই হাসছে, আবার পরমুহূর্তেই প্রয়োজনে নির্মম হতে উঠতে দ্বিধা বোধ করছে না। কথা বলার সময় প্রতিটি শব্দ অত্যন্ত স্পষ্ট ভাবে উচ্চারিত, তীক্ষধার ছুরির মত যেন মর্মে গিয়ে বিঁধে। এমনই প্রানবন্ত অভিনয় করে দর্শকদের আবারও মোহিত করেছেন একাধিকবার অস্কার জয়ী ডেঞ্জেল।
প্রতিটি ছাত্রছাত্রীর মানসিক বিকাশের দিকে তার তীক্ষ নজর, শ্রেণীকক্ষের বাইরেও প্রায়ই তার বাড়ীতে বসে জ্ঞানচর্চার আসর, মূলত বিতর্ক নিয়েই।
দ্য গ্রেট ডিবেটরস চলচ্চিত্রের আরেক বিশাল আকর্ষণ প্রথম কৃষ্ণাঙ্গ হিসেবে টেক্সাস থেকে পিএইচডি অর্জন করা অধ্যাপক জেমস ফার্মেরর ভূমিকায় অভিনয়কারী ফরেস্ট হুইটেকারের অনবদ্য অভিনয়। সাত-সাতটি দুরূহ ভাষা জানা শান্তিকামী অথচ নিজ নীতিতে অটল, পাহাড়ের মত দৃঢ় একজন ব্যক্তির ছবি সেলুলয়েডের ফিতেয় যথার্থভাবে ফুটিয়ে তোলার অতি পরিশ্রমসাধ্য কাজটি করেছেন নিজের নামের প্রতি সুবিচার করে অস্কার বিজয়ী ফরেস্ট হুইটেকার।

( সতর্কীকরণ—এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র, এটা কোন মুভি রিভিউ নয়, কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই, এটি স্রেফ ধারা বিবরণী। কাজেই যাদের চলচ্চিত্রটি এখনো দেখা হয় নি, তারা আগে দেখে ফেললেই ভাল হয়, নতুবা সব ঘটনা জানলে হয়ত আগ্রহ কিছুটা কমে যাবে। এমন লেখার ব্যাপারে সকল ধরনের পরামর্শ স্বাগতম। )
এই দুই মূল ব্যক্তিকে ঘিরেই চলচ্চিত্রটি আবর্তিত হলেও মূল কেন্দ্র কিন্তু সেই বিতার্কিক দল আর অবরুদ্ধ সমাজব্যবস্থা। আগাছা বাছতে শস্য উজাড়ের মতো একের পর এক  ছাত্রছাত্রীকে কষ্টিপাথরে যাচাই করে অবশেষে চারজনকে নিয়ে তৈরি হয় বিতর্কের দল। এর মধ্যে জেমস ফার্মেরের ১৪ বছর বয়সী ছেলে ফার্মের জুনিয়রও সুযোগ পায় নিজ দক্ষতা ও প্রত্যুৎপন্নমতিতায়। সেই সাথে প্রথমবারের মত নারী বিতার্কিক হিসেবে মূল দলে অংশ লাভ করে কলেজে নবাগতা সামান্থা বুক। চলতে থাকে একের পর এক বিতর্কের প্রতিযোগিতা, দলগত প্রচেষ্টা  ও টলসনের অভিজ্ঞ দিক নির্দেশনায় একের পর এক বিজয়ে সারা দেশে সুনাম ছড়িয়ে পড়ে উইলি কলেজের।
কিন্তু ঘটনার সমান্তরালে ঘটতে থাকে অন্য ঘটনা, রঙ্গিন পর্দায় কৃষ্ণাঙ্গদের নির্মম বাস্তবের দুঃখ-বেদনার কাব্য দেখানো হয়। ডাকসাইটে প্রফেসেরও যদি কেবল নিছক দুর্ঘটনায় কোন শ্বেতাঙ্গের পোষা প্রাণী মেরে ফেলে , তাহলে তারা অস্ত্র এবং নির্যাতনের ভয় দেখিয়ে আদার করে ন্যায্য দামের অনেক বেশী চড়া জরিমানা, স্বকীয়তা বলতে কিছুই নেই কৃষ্ণাঙ্গদের সেই অভিশপ্ত সমাজে। রাতের আঁধারে পশু শিকারের মত করে নিছক কদর্য বিকৃত আনন্দের জন্য বর্ণবাদীরা দল বেঁধে নামে নিগ্রো শিকারে, অসহায় নিরপরাধ মানুষকে শুধু তাদের গাত্রবর্ণের জন্যই হত্যা করা হয় উম্মত্ত পাশবিকতায়, গাছের ডালে ফাঁসি দিয়ে, গুলি করে, অনেক সময় জীবন্ত আগুনে পুড়িয়ে এই নারকীয় হত্যাকাণ্ডগুলোকে তারা আবার অভিহিত করে লিঞ্চ বলে।
মূর্খ, অসভ্য, ক্রোধোমত্ত, রক্তপিপাসু সেই শ্বেতাঙ্গদের সামান্যতম জ্ঞানও নেই যে একসময় আফ্রিকা থেকে সুদূরের পানে যাত্রা শুরুর আগে সব মানুষের গাত্রবর্ণই ছিল কুচকুচে কালো, পরিবেশের সাথে খাপ খাইয়ে নিতেই মানুষে বিভিন্ন অঞ্চলে বসতি বিস্তারের সাথে সাথে ভৌগোলিক পরিবেশে খাপ নেওয়ার জন্যই না চামড়ায় মেলানিন কমবেশী হয়ে সৃষ্টি করেছে এত ভিন্ন ভিন্ন গাত্রবর্ণের, আবার এটুকু জ্ঞান থাকলে কি আর কোন মানুষ বর্ণবাদী হতে পারে? পারে না।
এর মাঝে গোপনে সাম্যবাদী দলের পক্ষে তৎপরতা চালাতে গিয়ে পুলিশের হাতে গ্রেফতার হন টলসন, কোন অদ্ভুত কারণে কম্যুনিস্ট শব্দটি কর্ণকুহরে প্রবেশ করলেই পাগলপারা হয়ে সেই শব্দের উৎস ধ্বংস করতে ছোটে মার্কিন শাসকগোষ্ঠী, কিন্তু  টলসেনের বক্তব্য ছিল- ক্ষুধার জ্বালায়  কোন কৃষ্ণাঙ্গ মুরগী চুরি করলে আমরা তাকে ফাটকে পুরি, কিন্তু তার এই দারিদ্রতা দূর করতে কোন পদক্ষেপ নিই না। এটার প্রতিবাদ করলে আমি যদি তোমাদের চোখে কম্যুনিস্ট হয়ে যাই, তাহলে আমি কম্যুনিস্টই।
সব ছাত্রদের নিয়ে থানা ঘেরাও করে ন্যায়ের পক্ষে জোরালো যুক্তি দেখিয়ে প্রফেসর ফার্মের তার সহকর্মীকে মুক্ত করে নিয়ে আসেন সে যাত্রা। বিভিন্ন রাজ্যে বিতর্কে অংশগ্রহণের একপর্যায়ে কালো রাতে উম্মত্ত বর্ণবাদীদের মুখোমুখি হয় তারা। যখন মানব মনের আঁধার ঘেরা কোণের নারকীয় উম্মত্ততায় জলন্ত আগুনে দগ্ধ হচ্ছেন একজন নিগ্রো, সেই মুহূর্তে তাদের গাড়ীর উপরে হামলা চালায় বর্ণবাদীদের দল, কোনোরকমে পালিয়ে প্রাণ বাঁচাতে সক্ষম হন তারা, কিন্তু এই দুঃসহ স্মৃতি তাদের ডুবিয়ে যায় আতঙ্কে, লজ্জায়- এক বর্ণবাদী সমাজ ব্যবস্থায় কৃষ্ণাঙ্গ হওয়ার লজ্জায়।
অবশেষে আসে কাঙ্খিত মুহূর্ত, হাভার্ড থেকে আসে আমন্ত্রণ। পুলিশের নিষেধাজ্ঞার কারণে টলসনের টেক্সাস ছেড়ে না যাওয়ার অনুমতি না থাকায় তাকে ছাড়াই প্রথমবারের মত রওনা দেয়া আমাদের তিন বিতার্কিক। বিতর্ক প্রতিযোগিতার গুরুত্ব উপলব্ধি করে সারা দেশে তা সরাসরি বেতার প্রচারের ঘোষণা দেওয়া হয় এবং শেষ মুহূর্তের সিদ্ধান্তে সামান্থা বুকে সাথে বিতর্কের মঞ্চে আসেন ১৪ বছর বয়সী ফার্মের জুনিয়র- তার বিতর্ক শুরু হয় মহাত্মা গান্ধীর শান্তিপূর্ণ অসহযোগ আন্দোলনের সংলাপ দিয়ে, চলতে থাকে একের পর এক ধারালো যুক্তিতর্ক, বাক-প্রতিবাক, স্বয়ং গান্ধীর প্রেরণাদাতা হেনরি ডেভিড থ্যুরোর করা আসে এর পরে ( থ্যুরো ছাত্রজীবনের একাংশ হাভার্ডেই কাটিয়েছিলেন), পরিশেষে চোখের জলে আমেরিকার দক্ষিণে এখনো কালো মানুষদের লিঞ্চের ঘটনা বলে যান ফার্মের জুনিয়র, দ্ব্যর্থহীন কণ্ঠে বলেন কোন অন্যায় আইন যতই প্রতিষ্ঠিত হোক না কেন, তা কোন আইনই নয়।
বিচারকদের রায়ে প্রতিযোগিতায় জয়ী হয় উইলি কলেজ।
ডেঞ্জেল ওয়াশিংটনের পরিচালনায় এবং অপরাহ উইনফ্রের প্রযোজনায় ২০০৭ সালে মুক্তি পায় দুই ঘণ্টা ছয় মিনিটের বাক স্বাধীনতার লড়াইয়ের এই অপূর্ব আলেখ্য। যদিও সম্পূর্ণ ইতিহাসভিত্তিক, তবে চলচ্চিত্রটির প্রয়োজনে কিছু কিছু পরিবর্তন আনা হয়েছে ঘটনায়, যেমন হাভার্ডের সঙ্গে আসলে উইলি কলেজের কোন প্রতিযোগিতা হয় নি, হয়েছিল ইউনিভার্সিটি অফ সাউদার্ণ ক্যালিফোর্ণিয়ার সাথে এবং তিরিশের দশকে এক নামী শ্বেতাঙ্গ বিশ্ববিদ্যালয়কে বিতর্কে হারানো ছিল হাভার্ডকে হারানোরই সমতুল্য, তাই চলচ্চিত্ররূপে রূপক অর্থে হাভার্ডকে দেখানো হয়েছে। 
এরপরেও দুঃখজনক ভাবে দ্বিতীয় বিশ্বযুদ্ধের আগে পর্যন্ত কৃষ্ণাঙ্গদের বিতার্কিক সমাজে পূর্ণভাবে যোগদানের সুবিধা দেওয়া হয় নি। এই কাহিনী মুক্তিকামী মানুষের কাহিনী, স্বপ্ন দেখা মানুষের সংগ্রামের ইতিহাস, ন্যায়ের কণ্টকপূর্ণ কিন্তু সঠিকপথের গল্প।     


