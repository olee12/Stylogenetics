চিতোয়ানের গহীন বনে



ধলপহর। নিশ্চুপ নিস্তব্ধ চারিদিক, মৃদুমন্দ হাওয়ায় কুণ্ডলী পাকানো ধোঁয়ার মত রহস্যঘন কুয়াশা ঘিরে আছে চারিপাশ, চোখের দৃষ্টি কয়েক গজ সামনে সেই ধোঁয়াটে পর্দার অন্য পারে কি আছে সেই সুলুক সন্ধানে ব্যকুল। এর মাঝে আমরা চলেছি শিমুল কাঠের ক্যানুতে চেপে রূপতি নদী বিহারে, উদ্দ্যেশ্য সত্যিকারের বুনো কুমির আর ঘড়িয়াল দর্শন! স্থান- নেপালের সুবিখ্যাত চিতোয়ান বন।


গাইড সুরিয়াজি আগেই বলে নিল, এই সাত সকালে সব কুমিরই ক্ষুধার্ত থাকে, তাই এই সরু একরত্তি ক্যানুতে যাতে আমরা যতদূর সম্ভব কম নড়াচড়া করি, না হলে করাল কুম্ভীরদের প্রাতরাশ ভালই জমবে! গাইড হাসি হাসি মুখে কথাগুলো বললেও আমাদের ভাল লাগলো না মোটেই, ভরপেট নাশতা খেতে সবারই ভাল লাগে, আত্নভোলা দার্শনিকদেরও, কিন্তু নিজেদেরই নাশতা হবার সম্ভাবনা থাকলে কাহাতক আর সহ্য হয়?
রূপতি খুব চওড়া নদী নয়, কোনখানে বালির চর জেগে আছে, কুমিরদের রোদ পোয়ানোর জন্য আদর্শ জায়গা। কোথাও পাড়ে মৃদু সবুজের ছোঁয়া, বালুর ঢিবির পাশে বালুচরা মার্টিন পাখিদের আস্তানা, তবে অধিকাংশ জায়গায়ই বিশালাকৃতির হাতি ঘাসের রাজত্ব। এর মধ্যেই নিবিড় ঘাসবনের মাঝে এক পলকের জন্য দেখা দিয়ে হারিয়ে গেল এবারের নেপাল সফরে দেখা পাওয়া প্রথম বনমুরগী, আহ্ রংধনুর সাত রঙ যেন হেসে উঠেছিল সেই এক ঝলকে! পাখিপ্রেমী ইনাম ভাইয়ের মুখেতো হাসি আর ধরে না, বলে উঠলেন এই প্রথম স্ত্রী বন মুরগীর ছবি পেলাম।
তবে প্রথম যে বিশালাকৃতির প্রাণী আমাদের সামনে আসল তা পোষমানা হাতির দল, ভোরে মাহুতের সাথে বনবিহারে বেরিয়েছে, পিঠে তাদের নিত্য দিনের খাদ্য হাতিঘাসের বিশাল বোঝা। 

হঠাৎই গাইড নদীর একেবারে পাড় ঘেঁষে অগভীর এক জায়গা নির্দেশ করল, চকিতে মনে হল সরু একটা মাথা  স্রোতের বিরুদ্ধে উঁকি দিচ্ছে, তাতে দুটি অস্বাভাবিক বড় আকৃতির চোখ, মাথার পিছনে শক্তিশালী শরীরের আভাস! হুররে, আমাদের যাত্রাপথের প্রথম কুমির !

ইতিমধ্যে মেঘের পুরু স্তর ভেদ করে সোনালী সূর্যরশ্মি অজস্র ক্ষুদে ক্ষুদে আলোক বর্শার মত রূপতির জলে ছড়িয়ে পড়ছে, পূর্ব দিগন্ত থেকে অপূর্ব অপ্রতিরোধ্য এক আলোর বন্যা ক্রমশ দখল করে নিচ্ছে অন্ধকারের রাজ্য। আলোর উপস্থিতির সাথে সাথে বাড়ছে পাখিদের কলকাকলি।
নৌকা ভ্রমণ আপাতত শেষ  আমাদের, এবার পদব্রজে জঙ্গলের মধ্যে। মানব উপস্থিতি টের পেয়ে একদল বুলবুল স্বভাবসিদ্ধ চিৎকার দিয়ে উড়াল দিল মাথার উপর দিয়ে। সামনে আমাদের চেয়েও হাত দুয়েক লম্বা হাতিঘাসের বন, যাতে গণ্ডার, বাঘ, ভালুকের মত বৃহদাকৃতির জীবরাও অনায়াসে লুকিয়ে থাকতে পারে।
তবে ক্ষুদে জীবরাও যে তাদের সরব অস্তিত্ব জানান দিতে পারে তা বোঝা গেল ভিয়েতনামী ট্রান মাই-এর উদ্বাহু চিৎকারে, কাছে যেয়ে দেখা গেল জোঁক! কেবলই ঠাই নিয়েছিল তার হাতের চামড়ায়, রক্ত শুষে নেবার আগেই আবার ফেরৎ যথাস্থানে।
চারিদিকে শুধুই গাঢ় সবুজের ছড়াছড়ি, নিবিড় ঘন বন, সবুজ দেয়ালে দৃষ্টি থমকে যায় খানিক পরপরই, বিশাল সব বনস্পতি আকাশ ছোঁয়ার প্রতিযোগিতায় মত্ত। মহিরূহগুলোর  ডালপালা বেয়ে নেমে এসেছে বিচিত্র সব লতা, গুল্ম , এর মাঝে সরু এক গা ছমছমে পথে অনুসরণ করছি গাইডকে, লাইনের সামনে এবং পিছনে দুজনের হাতে লম্বা লাঠি( রয়েল বেঙ্গল সত্যিই দেখা দিলে এই খেলনা কি কাজ করবে বলতে পারি না, তবে বনে প্রবেশের আগেই গাইড বুঝিয়ে দিয়েছিল কোন প্রাণীর সাথে দেখা হলে তার কবল থেকে রক্ষা পেতে কি আচরণ করতে হবে)।

 চলার পথে খানিক পরেই এলোমেলো পিঁপড়ার ঢিপি দেখে ভালুকের উপস্থিতি টের পাওয়া গেল, ভালুক বাবাজী সকালের জলযোগটা পিঁপড়েদের উপর দিয়েই সেরেছেন।
কেওড়ার মত এক ঝাঁকড়া গাছের বনে প্রবেশ করলাম, এই গাছগুলোর স্থানীয় নাম গণ্ডার আপেল, কারণ গণ্ডার এই গাছের ফল খেতে খুব পছন্দ করে! আর একমাত্র গণ্ডারের পাকস্থলীর মধ্যেই পাচক রসে জারিত হবার মাধ্যমেই এই বীজের অঙ্কুরোদগম সম্ভব হয়! প্রমাণ হিসেবে গণ্ডারের স্তূপাকৃতি গোবর চোখে পড়ল, যার মধ্য দিয়ে সগর্ব সবুজ উপস্থিতি জানান দিচ্ছে গণ্ডার আপেলের অসংখ্য সতেজ চারা। প্রকৃতি কত বিচিত্র ভাবেই না রহস্যময়, জীবজগতের সবাই-ই কোন না কোন ভাবে এক সুতোয় গাথা।
অবশেষে আমরা পর্যবেক্ষণ টাওয়ারে পৌছালাম, সামনে হাতি ঘাসের সমুদ্র। উল্লেখ্য, চিতোয়ানে প্রায় শ খানেক রয়েল বেঙ্গল টাইগার আছে, এশিয়ার এক শৃঙ্গ গণ্ডারের অন্যতম আবাসস্থল এই বন, আছে বুনো হাতি। এদের দেখা পাবার অন্যতম সহজ উপায় হিসেবে পর্যটকরা কিছু সময় টাওয়ারে কাটান, যাতে বন্য প্রাণীর নাগালের বাহিরে থেকে তাদের দেখা সম্ভবপর হয়। যদিও সেই  আদিগন্ত বিস্তৃত ঘাসের প্রান্তরে বাঘ-ভালুক-গন্ডার থাকলেও বোঝা ভীষণ দায়, যদি না সে আপনাথেকেই তার অস্তিত্ব জানান দেয়। ফিরতি পথে দেখা হল একরাশ দুর্লভ পাখির সাথে, যাদের মধ্যে মদনটাক, রাঙা মানিকজোড়, কাস্তেচরাসহ ছিল জল-স্থল-অন্তরীক্ষ মিলিয়ে জগতের সবচেয়ে দ্রুতগামী প্রাণী পেরিগ্রিন শাহিন (পেরিগ্রিন ফ্যালকন)।
বিকেলে শুরু হল হাতির পিঠে চেপে বনদর্শন, এখন বোঝা গেলে কেন প্রায় প্রতিটি হোটেলের সামনে একটি করে উঁচু স্তম্ভ মত, হাতির পিঠে চড়বার সুবিধার্থে। আমাদের হাতির নাম মধুরকলি, মাহুত জানাল হাতি তার সব কথাই বুঝতে পারে, সে অনুযায়ী হুকুম তামিলও করে। হাতে নাতেই তার প্রমাণ পেলাম যখন হাতি তার কথা শুনে কখনো ডানে, কখনো বাঁয়ে চলা শুরু করল আবার কখনোবা আস্ত গাছের ডাল মড়মড় করে ভেঙ্গে ফেলল। তবে জানিয়ে রাখি, হাতির পিঠে বনবিহার কিছুতেই আরামপ্রদ কিছু নয়, ঝাকানিতেই হাড়-মাংস এক হয়ে যাবার জোগাড়, আগের যুগের রাজা-রাজড়ারা কি করে করত একমাত্র তারাই জানে। আর চলন্ত অবস্থায় ভালো ছবি তোলা- ভাগ্যদেবীর একপেশে সাহায্য ছাড়া ভুলে যেতে পারেন!

 খানিক পরেই মাহুত ফিস ফিস করে জানালো- গাইডা, গাইডা( গণ্ডারের নেপালি নাম)। বনের মাঝখানে এক চিলতে কাদাভরা জলাভূমি, তাতে কিছু জায়গা  নিয়ে জন্মেছে পুরুষ্টু সবুজ ঘাস, জনাব গণ্ডার তাই খেয়ে চলেছে মনের সুখে, আমাদের দিকে ভ্রুক্ষেপই করল না। মাহুতের কাছ থেকে জানা গেল, হাতির পিঠে বনে ঢোকার এই এক বিশাল সুবিধা, একমাত্র বানর আর পাখি বাদে আর কোন প্রাণীই মানুষের অস্তিত্ব টের পায় না, কারণ চারপাশে তাকালে তারা কেবল মাত্র তাদের মতই আরেক জন্তুর (হাতির) পা দেখতে পায় ও নিশ্চিন্তে থাকে। সেই সাথে তাদের নাকের অনেক উপরে থাকাই মানুষের গায়ের গন্ধও তাদের নাকে পৌছায় না।
বনের গহীনে চলেছি আমরা, হঠাৎই সুমসাম নিস্তব্ধতা চুরমার করে ভোঁ দৌড় দিল এক পাল অপূর্ব চিত্রা হরিণ, মুক্ত বুনো হরিণের সেই উদ্দাম প্রানপ্রাচুর্য শিহরণ জাগায় আমাদের মনে,  চোখে পড়ে অদূরেই ঝোপের নিচে গুটিসুটি মেরে লুকিয়ে থাকা বিশাল মায়া হরিণ।

এক কর্কশ রবে সমস্ত বন কাপিয়ে আমাদের পিলে চমকিয়ে ভুবনের সমস্ত রঙ নিয়ে দৃষ্টিসীমায় হাজির হয় ময়ূর, পেখম না তোলা অবস্থাতেও যাকে মনে হয় সুন্দরতম বিহঙ্গ, পাশেই পুরুষের রূপের কাছে ম্রিয়মান লাজুক ময়ূরী।
 এক এক অপূর্ব ভুবন, পরতে পরতে আমাদের অসাধারণ সব চমক উপহার দিচ্ছে শ্বাপদ সংকুল চিতোয়ান। হাতির পিঠেই নদী পাড় হলাম সবাই, সেই অবস্থাতেই চোখে পড়ল মুখ হা করে বিকেলের মিষ্টি রোদ পোয়াচ্ছে একধিক আলসে কুমির, প্রথমবারের মত নজরে আসল মাছখেকো কুমির- ঘড়িয়াল! পরিবেশের প্রতি আমাদের আগ্রাসন আর মানুষের অহেতুক ভীতির কারণে বাংলাদেশে প্রায় বিলুপ্ত ডাইনোসরদের চেয়েও অনেক প্রাচীন এই অসাধারণ উভচর সরীসৃপটি। নেপাল ও ভারতের কিছু নদীতেই টিকে আছে এরা কোন মতে।

নদী পারের কাদামাটি মাড়িয়ে মধুরকলি চলছে প্রতি পদক্ষেপেই প্রায় ফুটখানেক গর্ত করে। জঙ্গলে আবার ঢোকা মাত্রই চোখে পড়ল ছোট্ট হরিণের দেহে কুকুরের কণ্ঠ নিয়ে ছুটে থাকা বিরল  বার্কিং ডিয়ার তথা কুকুরকণ্ঠ হরিণের। এর মাঝে এক জলায় মিলল দুটি গণ্ডার, মা আর শাবক। শাবকসহ মা গণ্ডার অতি ভয়াবহ প্রাণী, সন্তানের নিরাপত্তার জন্য নিরীহ মাতা থেকে মুহূর্তের মাঝে পরিণত হতে পারে আক্রমণাত্নক ক্রুদ্ধ জননীতে, বাচ্চাটির পুরু চামড়ার রঙ তুলনামূলক ভাবে অনেক ফ্যাঁকাসে।

ওদের শান্তিমত বিচরণ করতে দিয়ে ফেরার পথে আমরা, বনের প্রান্ত সীমায় একদল মুখপোড়া হনুমান যেন দাত খিচিয়ে কোলাহল মুখর বিদায় দিল। শেষ বিকেলের রোদ যায় যায় করছে, সূর্যদেব ঠিক দিগন্তের উপরে গমনের প্রতীক্ষারত, নেমে আসছে আরেকটি মায়াময় জঙ্গুলে রাত, এমন মাহেন্দ্রক্ষণে আমরা বিদায় জানালাম চিতোয়ানকে( আমাদের সুন্দরবনের মতই ইউনেস্কো কতৃক বিশ্বসম্পদ  বলে ঘোষিত নেপালের এই বন), আবার আসার প্রতিশ্রুতি দিয়ে।

