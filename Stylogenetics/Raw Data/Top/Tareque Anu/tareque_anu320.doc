পাখির পৃথিবী-৩, সবচেয়ে বিষাক্ত পাখি কোনটি?



১৯৮৯ সালের গ্রীষ্মে  জ্যাক ড্যামবাখার নামের এক জীবতত্ত্ববীদ পাপুয়া নিউ গিনিতে বার্ড অফ প্যারাডাইস নিয়ে কাজ করছিলেন, গবেষণার মূল লক্ষ্য ছিল কিছু নির্দিষ্ট প্রজাতির পাখি ধরে পায়ে রিং লাগানো এবং সেই সাথে জালে আটকা পড়া অন্যান্য প্রজাতির পাখিদের পুনরায় বলে ছেড়ে দেওয়া, যাদের মধ্যে প্রায়ই থাকত সেই বনের স্থানীয় বাসিন্দা গায়ক পাখি হুডেড পিটোহুই (  Hooded Pitohui, Pitohui dichrous)

 এমন ভাবেই গবেষণার এক পর্যায়ে একটি পিটোহুই জ্যাককে আঁচড়ে দেয়, রক্তাক্ত আঙ্গুল মুখে পূরে চোষার সময়ই তিনি অদ্ভুত অসাড় অনুভূতির উপস্থিতি টের পান, অভিজ্ঞ গবেষক বুঝতে পারেন তিনি কোন বিষক্রিয়ায় আক্রান্ত হয়েছেন। কিন্তু তখন তার ধারণা ছিল এই বিষের উৎস কোন স্থানীয় গাছ-গাছড়া। 
পরবর্তীতে পিটোহুই পাখিটির পালক পুঙ্খানুপুঙ্খ ভাবে পরীক্ষা করে জীববিজ্ঞানের ইতিহাসে প্রথমবারের মত পাখির দেহে বিষের অস্তিত্ব প্রমাণ করেন! অথচ পিটোহুই প্রায় একশ বছর ধরে বিজ্ঞানীদের কাছে পরিচিত এবং বিশ্বের নানা দেশের জাদুঘরে এর মৃতদেহ সংরক্ষিত ছিল, কিন্তু এই অনন্য বৈশিষ্ট্যটি ছিল অজানা। 

পিটোহুই-এর পালকে নিহিত বিষাক্ত রাসায়নিক পদার্থই আবার ল্যাতিন আমেরিকার বিষাক্ত ক্ষুদে ব্যাঙদের চামড়ায় বর্তমান। যদিও এদের প্রতিটি পালকে বিদ্যমান বিষ দিয়ে গবেষণাগারের ইঁদুর মারা সম্ভব কিন্তু তার ক্ষমতা ব্যাঙের বিষের চেয়ে অনেক কম। আবার এই পাখিটির আক্রমণকারীও যে বিষের প্রভাবে মারা যাবে এমন সম্ভাবনাও নেই। এখন পর্যন্ত মনে করা হচ্ছে সম্ভবত এই বিষাক্ত রাসায়নিক উপাদানগুলোর উপস্থিতি তাদের দেহ ও পালক পরজীবী মুক্ত রাখতে সাহায্য করে। ধারণা করা হয় একটি বিশেষ ধরনের Choresine পোকাকে  খাদ্য হিসেবে গ্রহণের মাধ্যমেই এই বিষ তাদের শরীরে আসে। 
'''
 উল্লেখ্য এখন পর্যন্ত মাত্র ৩ ধরনের পাখির সন্ধান পাওয়া গেছে যাদের দেহে বিষাক্ত উপাদান বিদ্যমান, তাদের মধ্যে পিটোহুইদের বলা হয়ে সবচেয়ে বিষাক্ত ! 
(তথ্যসূত্র- Extreme Birds
আলোকচিত্রগুলো নেট থেকে সংগৃহীত। )
পাখির পৃথিবী- ১
পাখির পৃথিবী- ২
পালকাবৃত বন্ধুদের নিয়ে লেখা এই সিরিজটি সেইসব মানুষদের জন্য, এই গ্রহের প্রতিটি বুনো পাখির পালকে আমি যাদের প্রতিচ্ছবি দেখতে পায়--
ডেভিড অ্যাটেনবোরো
জেরাল্ড ডারেল
কনরাড লোরেঞ্জ
ইনাম আল হক
সালিম আলী
জেমস অডুবন
রজার টোরে পিটারসন

