একাকীই চলে গেল নিঃসঙ্গ জর্জ



পায়ে হেঁটে রিকশা ভাড়া বাঁচিয়ে প্রায়ই সেবার কিশোর থ্রিলার, না হয় ক্লাসিক, নতুবা অনুবাদ কেনা হত প্রায়ই স্কুল জীবনে। একবার কাঙ্খিত বই না পেয়ে বেশ কিছু পুরাতন রহস্য পত্রিকা নিয়ে এসেছিলাম, বিশেষ করে একটার মলাটে অড্রে হেপবার্ণের ছবি দেখে।  ঠিক মনে পড়ছে না, কিন্তু সম্ভবত সেই রহস্যপত্রিকাটির ভেতরেই ছিল গ্যালোপাগোস দ্বীপপুঞ্জের কিছু আলোকচিত্র নিয়ে দারুণ এক ফিচার। মহামতি ডারউইনের স্মৃতিধন্য দ্বীপগুলোর বিখ্যাত সামুদ্রিক গিরগিটি, সী লায়ন, উড্ডয়নে অক্ষম পানকৌড়ি, নীল পায়ের বুবি পাখি, ফ্রিগ্রেট পাখি এমনতরো প্রাণীগুলোর সাথে কচ্ছপের দুইটি ছবি।  একটিতে খোলা প্রান্তরে কচ্ছপের দল, অন্যটিতে ট্যাঁঙ্কের মত অবিশ্বাস্য বিশাল আকৃতির এক একাকী কচ্ছপ!  নিচে লেখা- নিঃসঙ্গ জর্জ নামের এক কচ্ছপটি পৃথিবীর বিরলতম প্রাণীদের একটি, সম্ভবত তার গোত্রের শেষ জীবিত সদস্য, প্রাণী বিজ্ঞানীরা বৃথায় সারা বিশ্বের চিড়িয়াখানাগুলো খুঁজে তোলপাড় করে ফেলছেন এর জুড়ি পাবার আশায়। 
সেই প্রথম Lonesome Georgeর সাথে পরিচয়। মাঝে মাঝে তার খবর পেতাম মিডিয়াতে- খবরের কাগজে, তথ্যচিত্রে। কালের সাক্ষী বিশাল প্রাণীটা ঠিকই অসীম জীবনীশক্তির পরিচয় দিয়ে টিকেই রইল মানুষের অমানুষিকতা সহ্য করে। আমাদের বোকামি, আমাদের ধৃষ্টতা, আমাদের অহংকারের বলি হয়ে পৃথিবীর অন্যতম প্রবীণ প্রাণীটি টিকে গেল বেশ কবছরের জন্য,কিন্তু যে কোন প্রাণীর বেঁচে থাকা অন্যতম প্রধান যে উদ্দেশ্য ( অধিকাংশের ক্ষেত্রেই একমাত্র উদ্দেশ্য) তা পূরণের কোন উপায় পাওয়া গেল না। 
সেই পাল তোলা জাহাজের দিনগুলির সময়ে শুনেছি নাবিকেরা প্রায় জনশূন্য দ্বীপে পানীয় জল ও খাদ্যসংগ্রহের জন্য নেমে বিনোদন নামে এক নিষ্ঠুর খেলায় মেতে উঠত, তা হচ্ছে দুইটি দলে বিভক্ত হয়ে  কে কত বেশী কচ্ছপ উল্টিয়ে দিতে পারে, তখন মানুষহীন দ্বীপগুলোতে অনেক গুণ বেশী কচ্ছপ চরে বেড়াত আয়েশমত, হয়ত এক ঘণ্টার প্রতিযোগিতা চলল, কোন এক দল জিতে গেল কিছু কচ্ছপ বেশী উল্টিয়ে, তারপর?
তারপর তারা মানে মানে জাহাজে চেপে বসল। কিন্তু কচ্ছপগুলো? সেগুলো আর সোজা হতে পারবে না আপনা থেকে, তাদের কি হবে? কিছুই হবে না, তারা ক্রান্তীয় সূর্যের খরতাপে,  ক্ষুধা, তৃষ্ণায় মৃত্যুবরণ করবে তিলে তিলে। এমন ভাবে কোটি কোটি কচ্ছপ খুন হয়েছে মানুষের ক্ষুধার নয়, উদ্ভট নিষ্ঠুরতার বলি হয়ে।
 এমন ভাবেই সারা বিশ্বের দেশে দেশে নিষ্ঠুরতা আর বোকামোর ক্রমাগত ধৃষ্টতা দেখিয়েই চলেছি আমরা, যে প্রাণী, যে উদ্ভিদ যে অঞ্চলের নয় সেইখানে তার উপযুক্ততা কতখানি তা না বুঝেই ছড়িয়ে দিচ্ছি সারা গ্রহে। জর্জের বাসস্থান পিন্টা দ্বীপেও নিয়ে গিয়েছিলাম আমরা সর্বগ্রাসী ছাগল, যারা এই প্রজাতির কচ্ছপের খাদ্য সমস্ত উদ্ভিদ খেয়ে  মৃত্যুর মুখে ঠেলে দিয়েছিল Chelonoidis nigra abingdoni,  নামের প্রজাতিকে, এইসময় ১৯৭১ সালে এক হাঙ্গেরীয় বিজ্ঞানী অনুধাবন করতে পারেন – জর্জই তার গোত্রের শেষ বংশধর।
এর পরপরই থাকে চার্লস ডারউইন গবেষণাকেন্দ্রে নিয়ে যাওয়া হয়, জীবনের শেষ চারটি দশক সেখানেই জর্জ ছিল, আর তার যোগ্য সঙ্গিনীর খোঁজে বিজ্ঞানীরা দাপিয়ে বেড়িয়েছে সমস্ত পৃথিবী।  অন্য প্রজাতির স্ত্রী কচ্ছপের সাথে জর্জের মিলনে ডিম উৎপন্ন হয়েছিল বটে, কিন্তু তা থেকে ছানা ফোটেনি, ফলে তার প্রজাতিকে ধরে রাখার সমস্ত চেষ্টা ব্যর্থ হয়েই যায়। 
২৪ জুন সম্ভবত হৃৎপিণ্ডের ক্রিয়া বন্ধ হয়ে একাকী মারা যায় নিঃসঙ্গ জর্জ, তার বয়স হয়েছিল একশর বেশী। যদিও এর প্রজাতির কচ্ছপের আরও অনেক অনেক বছর বাঁচার কথা, কিন্তু হয়ত কোন অজ্ঞাত রোগেই নিজের সাথে সাথে সমস্ত প্রজাতিকে নিয়েই চিরবিদায় নিল জর্জ।  

( ছবিটি উইকি থেকে নেওয়া)
প্রিয় জর্জ, 
সমস্ত মানব জাতির পক্ষ থেকে তোমার কাছি আমি ক্ষমা চাচ্ছি, জানি এই ক্ষমা প্রার্থনাতে তোমার আর কিছুই যায় আসে না, কিন্তু আমরা যে এমনই। নিজেদের দাবী করি সবচেয়ে বুদ্ধিমান প্রাণী বলে কিন্তু কাজ করি সবসময়ই সবচেয়ে বোকার মত, যে ডালে বসে থাকি, সেই ডালই কাটতে থাকি গভীর মনোযোগে, নিজেদের একমাত্র বাসস্থান নীল গ্রহটিকে অপ্রয়োজনীয় দূষিত করেই চলেছি প্রতি মুহূর্ত, অথচ এই বাড়ীটি বসবাসে অযোগ্য হলে কি করব তা জানি না। জগতের সবচেয়ে নিষ্ঠুর প্রাণী আমরা, অন্য প্রাণী, অন্য প্রজাতি দূরে থাকে নিজেদের মাঝে সারাক্ষণ লড়াইয়ে লিপ্ত থাকি, কখনো ঠুনকো ক্ষমতা নিয়ে, কখনো কল্পিত অন্ধবিশ্বাস নিয়ে, শুধুমাত্র খুন করার আনন্দে আর কোন প্রাণী খুন করে কি? আমরা মানুষেরা করি, অন্য সব প্রাণীকে তো হত্যা করিই, নিজেদেরও  করি। 
তবুও আমাদের মাঝে অল্প কিছু মানুষ চেষ্টা করেছিল তোমাকে ধরে রাখতে, তোমার বংশধরদের এই সুন্দর গ্রহের বালুকাময় সৈকতে নিয়ে আসতে। তাদের কাজই আমাদের একমাত্র সান্ত্বনা, ক্ষমা কর আমাদের। বিদায় বন্ধু, বিদায় জর্জ---

