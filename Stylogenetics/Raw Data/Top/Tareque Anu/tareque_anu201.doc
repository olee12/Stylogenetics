সেটল হওয়া !



মাস কয়েক আগে মা কিছুটা অভিযোগের সুরেই মুঠোফোনে বললে- তোমার সব বন্ধুরাই সেটল হয়ে গেছে, বুঝলা!
সেটল হওয়া! এর মানে কী? ছোটবেলা থেকে শুনে আসছি ম্যাট্রিক পরীক্ষা দিলেই তুমি স্বাধীন, এরপরে যা ইচ্ছা করতে পারবা। পরীক্ষা শেষ হবার আগেই শুনি সেই ছুটিকে কাজে লাগিয়ে কলেজের জন্য প্রস্তুতি নেয়া ভীষণ জরুরী! একই ঘটনা ঘটল ইন্টার মিডিয়েটের পরেও!  তখন শুনলাম অবশ্য চাকরিতে জয়েন করলেই জীবন পুরাপুরি সেটল, তখন মনপছন্দ মত কিছু করা সম্ভব। কিন্তু আসলেই কী তাই?
এখন তো দেখি চাকরি করলেই হয় না, সাথে বাড়ী করার চিন্তা থাকতে হয়, নিদেনপক্ষে একটু ভাল বাড়ীতে থাকার, সেটার সাথে সাথে মাইনে একটু মোটা হলে গাড়ীর চিন্তাও থাকে। অবধারিত ভাবে সংসারের পালা, এবং তার পরপরই যে লাউ সেই কদু, মানে সারাজীবন যে ভিলেনে ভূমিকায় দেখে এসেছেন বাবা-মাকে হঠাৎ করেই দেখবেন নিজের বাচ্চার জীবনে সেইরকম ভিলেন হয়ে আবির্ভাব ঘটেছে আপনার নিজের!
চাকরিও যথেষ্ট নয়, একাধিক বন্ধু বিশ্ব-বিদ্যালয়ের শিক্ষক হিসেবে যোগদান করেছে, তার পরপরই তারা নতুন করে উপলব্ধি করেছে – লাইফ ইজ এ রেস, তোমাকে দৌড়ের উপরই থাকতে হবে! শিক্ষক হয়ে জ্ঞানের আলো বিতরণ তোমার একমাত্র লক্ষ নয়, এখন নানা ধাপ টপকে প্রফেসর হতে হবে, পারলে মাঝে বিভাগীয় চেয়ারম্যান হতে হবে, সম্ভব হলে অনুষদের ডীন, আর যদি রাজনীতিতে বেশী করে জড়িয়ে যাও তাহলে বিশ্ব-বিদ্যালয়ের উপাচার্য! তাই ইদানীং মনে হয় সেটল হওয়ার সংজ্ঞা আমরা কেউই জানি না, নাকি অ্যামিরেটস  প্রফেসর হওয়াকেই সেটল হওয়া বলে? যার জন্যে সারাজীবন আর জীবিকা নিয়ে দুশ্চিন্তা করতে হবে না! কিন্তু ততদিনে আপনার বয়স নিদেনপক্ষে ৬০! অভিনন্দন যে পৃথিবীর বুকে ছয় ছয়টি দশক আপনি কাটিয়েছেন!
যে বড় ভাই-বোনরা আমেরিকা- ইংল্যান্ডে শিক্ষক, বিজ্ঞানী, প্রকৌশলী বা অন্য পেশায় হিসেবে যোগদান করেছেন তাদের অধিকাংশের ক্ষেত্রেই শুনি সেখানেও এমন দৌড়! ক্যারিয়ার, ক্যারিয়ার, ক্যারিয়ার! নিজের কাজ, কোম্পানির কাজ, সব মিলিয়ে চাকরীর উচ্চতম পদের আরোহণের চেষ্টা। সেই সাথে অনেকেরই নিশ্চয়ই স্বপ্ন থাকে, হলাম একজন প্রফেসর কিন্তু স্টিফেন হকিং বা রিচার্ড ডকিন্সের মত আমার নাম জানছে না সবাই? খ্যাতির জন্য আরও কিছু করা দরকার!
মানে মানে সেটল আপনি হতে পারছেন না, যে অবস্থানেই থাকুন না কেন, নতুন কোন না কোন চাহিদা এসে দাঁড়াবেই আপনার সামনে, সেটাকে অর্জন করতে আবার শুরু করতে হবে নতুন উদ্যমে দৌড়। যদি না কেবল আপনি সারা বিশ্বে গুটিকয়েক মানুষের মত নিজের আনন্দের কাজে ডুবে থাকতে পারেন। জীবনে অতৃপ্তি থাকবেই, বিশেষ করে সৃষ্টিশীল কাজে, সেই অনুভূতি থেকেই কবি নব নব কবিতা লিখে যাবেন, লেখকেরা সৃষ্টি করবেন সাহিত্য, গায়কেরা গেয়ে যাবেন, চিত্রকরেরা ছবি আঁকবেন, কিন্তু সেই চাহিদা যদি টাকা- বাড়ী-গাড়ী-সংসারের মাঝে সীমাবদ্ধ থাকে তাহলেই সাড়ে সর্বনাশ, সেটল আর হতে হবে না, ঘানির চক্করে পড়ে যাবেন শেষ দিন আশা পর্যন্ত।
ক্যারিয়ার কী আপনি নিজের যেটাতে আনন্দ পান সেটা, নাকি মানুষ যেটাতে ভাল বলে সেটা? যখন আপনি একলা ঘরে নিজের মুখোমুখি হন তখন কি আপনিই আপনার সঙ্গী না সেই মানুষের ভিড় আপনাকে ঘিরে রাখে? কিন্তু খেয়াল রেখেন যে নিজেকে নিয়ে চিন্তা মানেই আবার স্বার্থপরতা না, জগতের কিছু মহামানব নিজেরা সংসার না করে লাখো পথশিশুর দায়িত্ব নিয়েছেন- তারা কি আদপেই স্বার্থপর? অনেকেই আর দশ জনের মত নিজের বাচ্চা নিয়ে ব্যস্ত না থেকে বরং কাজ করেছেন বন্যপ্রাণীদের নিয়ে, তাদের কাজের কারণে পৃথিবীতে এখনো টিকে আছে হাজারো প্রাণী, আবার কেউ কেউ একইসাথে সব করতে সক্ষম হয়েছেন মানে সংসার এবং কর্ম। তাই নিজের যেটা ভাল লাগে, সম্ভব হলে যেটাতে মানুষের বা পরিবেশের ভাল হয় সেই কাজ করাটাই সবচেয়ে ভাল ( অবশ্যই কারো ক্ষতিকর কিছু করার মত মানসিক অসুস্থ নন আপনি)। 
নতুন বছরের প্রারম্ভে সবাইকে শুভেচ্ছা, সুখী জীবন কাটুক আপনাদের সকলের ২০১৩ জুড়ে।  এবং আমার উপলব্ধি- 
জীবনই সবচেয়ে বড় ক্যারিয়ার এবং এখানে সেটল হতে পারে না কেউ কখনোই।   সেটল হওয়ার পিছনে না দৌড়ে বরং আজকের দিনটা উপভোগ করুন, ভালো লাগার কাজটা করুন মন দিয়ে।  

