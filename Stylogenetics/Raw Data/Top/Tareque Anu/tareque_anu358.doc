হাল ছেড়ো না, বন্ধু!



কদিন আগে খেমোখাতায় সুরঞ্জনার লেখায় পড়লাম বর্তমান সময়ের একঘেয়েমির কথা, যাযাবর ব্যাকপ্যাকার তার সাথেই জানাল এখন মানুষ মূলত শেয়ার বাজার, সোনার দাম, রাজনীতি ছাড়া কথা বলা প্রায় ছেঁড়েই দিয়েছে ! কি সাংঘাতিক সব কথা বার্তা। এমনতর চলছে তো চলবেই! চলুক তবে, কিছু মানুষ, আমরা যারা মুক্ত বাতাসে জীবনের উদ্দামতায় ক্ষণিকের জন্যও স্বপ্নডানা মেলতে চায়, আমরাই চলি না বিরুদ্ধ স্রোতে।
কে দিব্যি দিয়েছে আমাদের, যে তাদের মতই হতে হবে ! কোন হিসেবে আমাকে অন্যের ঠিক করা লক্ষ্যকে নিজের জীবনের একমাত্র গন্তব্য মনে করে অন্ধভাবে এগোতে হবে, যদি তারা আমার জন্মদাতা বাবা-মাও হয়! আমাদের নিজের ইচ্ছের, রুচির, সুখের, আনন্দের, বাঁধ ভাঙা উল্লাসময় তৃপ্তির কোন দাম দেবে না এই সমাজ ?
সমাজ কিন্তু আমাদের নিয়েই তৈরি, আমি , আপনি ও সে। এখানে আমরাই নিয়ম ভাঙি, আমরাই গড়ি। আজ যেটা লোকের কাছে অনেক নিন্দনীয় মনে হয়, পরশুই দেখা গেল সেটা হয়ে যায় মহা পূজনীয়।  আবদুল্লাহ আবু সাঈদের এক বক্তব্যে শুনলাম, এখনকার মা-বাবারা চান না তাদের সন্তানরা  রবীন্দ্রনাথ বা সক্রেটিস হোক, তাদের কামনা  সন্তানেরা যেন মোটা মাইনের বিদেশী কোম্পানির চাকুরে হয়, যেন বাড়ি গড়ে, গাড়ি হাঁকিয়ে গটগট করে জীবনে চলতে পারে। 
আচ্ছা, ধরলাম চলল, তারপর !
আজব প্রশ্ন! তার আর পর কি!
হাঁ হাঁ, ঐখানেই ট শুভঙ্করের ফাঁকি, এখানেই কবি নীরব!
তারপরই তো, জীবনের সকল রহস্যের বীজ নিহিত! 
অ্যালান কোয়াটারমেইন যেমন বলেছিলেন, যে যাই বলুক- জীবনে ভাল জিনিসটাই সব সময় সুখের! তাহলে আমরা, ভালটাই বেছে নিই না  কেন? সেই ছোটকাল থেকেই, তোমার ভালর জন্যই বলছি, এই সংলাপ শুনতে শুনতে তো কান ঝালাপালা হয়ে গেল। আরে বাবা, নিজের ভালটা একটু বুঝি না নিজেই। 
 আজ নিজে ভাল থাকলে কাল পাশের জন, বন্ধুরা ভাল থাকবে, পরশু সমাজের মানুষেরা, একটু চেষ্টা করে দেখতে ক্ষতি কি!  এটাকে স্বার্থপরতা বলে না, বরং মনের মত চলে একটা ভাল কিছু জীবন পথে পেয়ে গেলে সেটি দিয়েই আপনি সমাজ ও প্রকৃতির অনেক অনেক বেশি উপকার করতে পারবেন। বিশ্বাস না হলে, যাদের অনুকরণীয় বলে মনে করেন, প্রত্যেকের জীবন ঘেঁটে দেখুন, সেই একই কিচ্ছা, একই কাহিনী- যে তারা ভিন্ন ভাবে নিজের মত চলে এমনটিই হতে চেয়েছিল, আর চারপাশের সবাই এর বিরোধিতাই করেছে সবসময়।
আমাদের প্রজন্মও হয়েছে আজব, থ্রী ইডিয়টস দেখে আফসোসে জীবন ভাসাবে, কবিতার লাইনের ফেনা তুলে বলবে যার যেটা ভাল লাগে, যে যেটাতে শান্তি পাই, তার সেটাই করা উচিত, কিন্তু ঝুকি নেবার বেলায় অধিকাংশই আস্তে করে কেটে পড়বে! বলবে- থাক, এই বেশ ভাল আছি! 
আরে বাবা, জীবনে সুখী হতে হলে Sacrifice ( এর বাংলা  কি হবে-ত্যাগ ?) করতেই হবে, সব তো এই ক্ষুদে সময়ে একসাথে হয় না।  এমনিই আমাদের দুর্নীতিগ্রস্ত, কুসংস্কারাচ্ছন্ন বেড়ে উঠবার পরিবেশ ( স্কুল, পাড়া, খেলার মাঠ) এর মাঝে যদি কেউ একটু গান গেয়ে আনন্দ পেতে চাই, দু ছত্র কবিতা লিখে, নিছক ফুটবল খেলে, ছবি এঁকে, গীটার বাজিয়ে,  ঘাসের ময়দানে একটি হলদে ফুলের ছবি তুলে, স্রেফ সাহিত্য নিয়ে আড্ডাবাজি করে- হোক না ! আমরাও নিজস্ব সামর্থ্য মত চেষ্টা করি না কেন এমন কাজের, কিন্তু তা থেকে ভবিষ্যতে অর্থ সমাগম হতেই হবে বা এটাকেই পেশা হিসেবে নিতে হবে, এমনটা চিন্তা না করে! 
জানেন, প্রায় সবসময়ই আমার নিজেকে ওরহান পামুকের মত পাঠক মনে হয় ( লেখক না, উরিব্বাস, পাঠক!! ) , কারণ, সেই নোবেল জয়ী লেখকও দুঃখ করে বলেছেন তাদের দেশ তুরস্কের পরিবেশ নিয়ে যেখানে বই পড়াকে  এক ধরনের অসুস্থতা বা আঁতলামি হিসেবেই গণ্য করা হয় এখনো !  আমাদেরও কিন্তু একই পরিবেশ। চিন্তা করে দেখুন, আমাদের প্রত্যেকের জীবনেরই স্কুল, কলেজ, বিশ্ব-বিদ্যালয়েরতো কত শত বন্ধুই হল, কিন্তু কজনা  সত্যিকারের নিবিড় পাঠক!  আমার ক্ষেত্রে সংখ্যাটি অতি লজ্জাজনক, নিজে বাদে মাত্র একজন , অথচ অসংখ্য সহপাঠী-সহপাঠিনীদের সাথে বন্ধুত্বের সূত্রপাতই হয়েছিল বই লেনদেনের মাধ্যমে! এখন জিজ্ঞেস করলে বলে- সময় হয় না ! অতি ব্যস্ততা! 
ঠিক আছে, কিন্তু এত ব্যস্ততায় কোন লাভ নেই কিন্তু যদি না জীবনের সুখের দেখা পাও !  কেবল পড়া নয়, যে কোন শখের, সুখের ব্যাপারেই বলছি। 
সুখ কিন্তু কোন রূপকথার সোনার হরিণ নয়, এর অবস্থান আমাদের ভিতরেই, কেবল  নিজের চাওয়াটাকে একটু যাচাইবাছাই করে নিলেই তো হয়। 
এই প্রসঙ্গ আমার ভ্রমণ গুরু ইনাম আল হকের একটি ক্ষুদে সাক্ষাৎকারের কয়েকটি লাইন বলে শেষ করছি, বিবিসি থেকে তাকে প্রশ্ন করা হয়েছিল,  আপনার যেহেতু বর্তমানে অর্থনৈতিক সচ্ছলতা আছে সেই কারণেই আপনি এই ধরনের কাজ যেমন ভ্রমণ, পাখি দেখা, ছবি তোলা, পাহাড়ে চড়া এইগুলি করতে পারেন?
ইনাম ভাইয়ের উত্তর – দেখুন  ঘোরাঘুরি তো আমি আজকে করছি না, যখন আমি ছাত্র ছিলাম, নিজস্ব সঞ্চয় ছিল না তখন থেকেই করছি। এখন বিমানে চেপে অনেক দূরে যাই , কিন্তু তখনো সুযোগ পেলেই পায়ে হেঁটে,  বাসে, নৌকায়, ভ্যানে চেপে দূরের শহর, গ্রামে যেতাম। তখনো পাখি দেখতাম, কিন্তু দূরবীন, টেলিস্কোপ ছাড়াই, আনন্দটা কিন্তু পেতাম পুরোদমেই! আমাদের সমাজের অধিকাংশই মানুষকেই প্রশ্ন করুন জীবনের চাহিদা নিয়ে- সবাই বলবে চাকরি, বাড়ি, গাড়ি, সংসার। কিন্তু কয়জন বলবে, বাংলাদেশের ৬৪টি জেলা আমার ঘোরা থাকতে হবে, পায়ে হেঁটে হলেও! কজন ভাবে বান্দরবানের পাহাড়গুলো আমার চড়া থাকতেই হবে! টেঁকনাফ থেকে তেতুলিয়ার সৌন্দর্য একবার হলেও দেখতেই হবে?
ভাল থাকুন সবাই, বন্ধুরা। সামর্থ্য মত মনের পছন্দের কাজটি করুন কোন সমালোচনার ভয় ছাড়াই, আর কেউ আমাদের সাথে না আসলে, আমরাই আমাদের বন্ধু। ¨
 ( ব্রাজিলের রিও ডি জেনিরোর রোদ, গরম, সঙ্গীত, সৈকতসহ আরো কিছু জিনিসের প্রভাবে মস্তিষ্ক ঝাউলা হয়ে আছে, তার প্রভাবেই এক টুকরো ব্লগর ব্লগর করে ফেললাম, আশা করি সবাই ক্ষমাসুন্দর দৃষ্টিতে দেখবেন, এবং নিজস্ব মতামত জানাবেন। রিও থেকে শুভেচ্ছা।। )

