পাখির পৃথিবী- ৫, কোন পাখির শ্রবণশক্তি সবচেয়ে শক্তিশালী ? 



নিশাচর পেঁচারা তাদের বড় বড় চোখ, প্রায় ২৭০ ডিগ্রী ঘাড় ঘোরাবার অকল্পনীয় ক্ষমতা এবং অদ্ভুতাকৃতির মুখের জন্য হাজার হাজার বছর ধরে নানা দেশের লোককথায় চিরস্থায়ী আসন করে নিলেও প্রচলিত বিশ্বাসের মত তাদের অন্ধকারে দেখবার ক্ষমতা কিন্তু মোটেই মানুষের চেয়ে বেশী নয়। 
তাদের সবচেয়ে বড় শারীরিক সক্ষমতা আসলে অতি নিখুঁত শ্রবণশক্তি! উদাহরণ স্বরূপ বলা যায় আমাদের চিরচেনা লক্ষী পেঁচার ( Tyto alba) কথা, তারা ঘুটঘুটে আঁধারেও  দৃষ্টিশক্তির বিন্দুমাত্র সাহায্য না নিয়ে  শতভাগ সাফল্য নিয়ে অতি দ্রুতগামী শিকার ধরতে সক্ষম। গবেষণাগারে চোখ বেঁধে রেখেও তার এই বৈশিষ্ট্য লক্ষ্য করা গেছে। 

দুটি ভিন্ন ধরনের বৈশিষ্ট্য লক্ষী পেঁচাকে এই অসাধারণ ক্ষমতা প্রদান করেছে, যার একটি এর মুখমণ্ডলের দিকে তাকালেই স্পষ্ট  বোঝা যায়- প্রায় হৃৎপিন্ডাকৃতির মুখাবয়ব। তার কান দুইটি মুখমণ্ডলের সীমানার ঠিক বাহিরে  এমন উচ্চতায় অবস্থিত যা উচ্চমাত্রার কম্পনতরঙ্গ অনেক বেশী হারে  অনুভবে সক্ষম। 

সেই সাথে যে ভিন্নধর্মী বৈশিষ্ট্যের অধিকারী আমাদের এই অতি উপকারী লক্ষী পেঁচা তা হল, এর কান দুটি অতি বৃহদাকৃতির হবার সাথে সাথে বাম কানটি আবার ডান কানের চেয়ে সামান্য উঁচুতে অবস্থিত!  এই ব্যতিক্রমী অদ্ভুত বৈশিষ্ট্যই তার শ্রবণ শক্তিকে ভিন্ন শক্তিশালী মাত্রায় উপনীত করেছে। 

যে কোন পরিবেশেই শোনার ক্ষমতাটা অনেকাংশে নির্ভর করে এক কান থেকে অন্য কানে শব্দ যেতে যে অতি সামান্য সময়টুকু লাগে তার গাণিতিক বিশ্লেষণের উপরে। মানুষের কান এই ক্ষেত্রে দুই পাশ থেকে সমস্ত শব্দ নিখুঁত ভাবে গ্রহণ করতে পারে কিন্তু  একই সাথে উপর-নিচ অর্থাৎ ভার্টিক্যাল ভাবে পারে না। কিন্তু লক্ষী পেঁচা অকল্পনীয় শ্রবণক্ষমতা আসলে ত্রিমাত্রিক ভাবে কাজ করে , যা যে কোন পরিবেশে এমনকি আলোর অনুপস্থিতিতেও কোন সমস্যার উদ্রেক করে না । 
 
(তথ্যসূত্র- Extreme Birds
পোস্টে ব্যবহৃত অসাধারণ চিত্রকর্মগুলো বহু বছর যাবৎ খুলনা নিবাসী অস্ট্রেলিয়ান বন্ধু চিরতরুণ ম্যালকম আর্নল্ডের সৃষ্টি। তার অনুমতিক্রমে সচলে দেয়া হল।  )
পাখির পৃথিবী- ১ 
পাখির পৃথিবী- ২
পাখির পৃথিবী- ৩
পাখির পৃথিবী- ৪
পালকাবৃত বন্ধুদের নিয়ে লেখা এই সিরিজটি সেইসব মানুষদের জন্য, এই গ্রহের প্রতিটি বুনো পাখির পালকে আমি যাদের প্রতিচ্ছবি দেখতে পাই--
ডেভিড অ্যাটেনবোরো
জেরাল্ড ডারেল
কনরাড লোরেঞ্জ
ইনাম আল হক
সালিম আলী
জেমস অডুবন
রজার টোরে পিটারসন

