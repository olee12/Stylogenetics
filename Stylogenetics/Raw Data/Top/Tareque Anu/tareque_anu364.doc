বিশ্বের সবচেয়ে বিখ্যাত কবরস্থান - পের লা শেজ্ 




২০১০ এর পয়লা দিন, প্যারিসের বাতাসে মৃদু হিমের আমেজ, সকালের দুধ-চিনি ছাড়া কড়া কফিও হাড়ে কাঁপন তোলা বাতাসের সাথে ঝুঝে উঠতে পারছে না, একগাদা শীতের পোশাক পড়ে জবুথুবু হয়ে আমরা দাড়িয়ে আছি পের লা  শেজ্এর মূল ফটকের সামনে।

প্যারিসের সবচেয়ে বড় কবরস্থান পের লা শেজ্‌,  তার চেয়েও বড় কথা সারা পৃথিবীতে এর চেয়ে বেশী দর্শনার্থী আর কোন কবরস্থানে দেখা যায় না। হবে নাই বা কেন? এত বিখ্যাত সব ব্যক্তি- দার্শনিক, চিত্রকর, সঙ্গীতজ্ঞ, লেখক, রাজনীতিবিদ, রূপালী পর্দার তারকা, সে ফরাসীই হোক কি ভিনদেশী, নানা ধর্মের নানা মতের- সবারই শেষ বিশ্রামস্থল হিসেবে পের লা শেজ্‌ পরিণত হয়েছে লাখো মানুষের অবশ্য গন্তব্যে আর সেই সাথে পৃথিবীর সবচেয়ে বিখ্যাত কবরস্থানে।

প্রায় ১২০ একরের এই কবরস্থানে তিন লক্ষাধিক কবর আছে, আর আছে মাকড়সার জালের মত বিছানা অসংখ্য আঁকাবাঁকা পথ, কাজেই প্রথমেই মূল দরজায় ২ ইউরোর ম্যাপ কিনতে হল যাতে যেখানে যেখানে যেতে চাই যেন অল্প হয়রানির পরপরই পৌছাতে পারি।

বিখ্যাত সব ব্যক্তিদের শেষ আশ্রয়স্থল হবার সাথে সাথে পের লা শেজ্‌ প্যারিসের অন্যতম দৃষ্টিনন্দন সবুজে ছাওয়া পার্ক আর সেই সাথে আকর্ষণীয় সব স্থাপত্যের সমাহার। আসলে, প্রতিটি কবরের এপিটাফ-ই তো অন্যটার চেয়ে আলাদা, আপন আপন বৈশিষ্ট্যে স্বকীয়।

প্রথমেই হাতের ম্যাপ অনুযায়ী কাছে হওয়ায় এগোলাম ফরাসী সাহিত্যে নতুন দিক উম্মোচনকারী বালজাকের সমাধির দিকে, সমাধির উপরে তার আবক্ষ ভাস্কর্য, ইতস্তত ছড়ানো কিছু ফুল।

পরের গন্তব্য অন্যতম সেরা ফরাসী চিত্রকর ইউজেন দেলাক্রয়ার সমাধি, যার আঁকা অসংখ্য অমূল্য চিত্রকর্ম শোভা পাচ্ছে ল্যুভ সহ অন্যান্য জাদুঘরে। জাঁকালো এক কালো রঙের কফিন সদৃশ্য এপিটাফ পেয়েছেন ভদ্রলোক, যার উপরে তার বিখ্যাত নাম সোনালী রঙে লেখা।

এরপর নানা সমাধির ভিড় থেকে খুঁজে খুঁজে বাহির করতে হল ফরাসী ভাষার অন্যতম সেরা ও জনপ্রিয় কবি গীয়ম অ্যাপোলোনীয়রের শেষ বিশ্রামস্থল,

 যেখানে গ্রানাইটে খোদাই করা আছে তার অমর অক্ষয় পঙক্তিমালা, মনে পড়ে এই সমাধি দর্শনে এসে আবেগপ্রবণ হয়ে অ্যালেন গিন্সবার্গ লিখেছিলেন অ্যাপোলোনীয়রের সমাধি নামে এক অসাধারণ কবিতা।
 . . voici le temps
Où l'on connaîtra l'avenir
Sans mourir de connaissance
I
I visited Père Lachaise to look for the remain of Apollinaire
the day the U.S. President appeared in France for the grand
conference of heads of state
so let it be the airport at blue Orly a springtime clarity in the
air over Paris
Eisenhower winging in from his American graveyard
and over the froggy graves at Père Lachaise an ill sory mist as
thick as marijuana smoke
Peter Orlovsky and I walked softly thru Père Lachaise we both
knew we would die
and so held temporary hands tenderly in a citylike miniature
eternity
roads and streetsigns rocks and hills and names on everybody's
house
looking for the lost address of a notable Frenchman of the Void
to pay our tender crime of homage to his helpless menhir
and lay my temporary American Howl on top of his silent
Calligramme
for him to read between the lines with Xray eyes of Poet
as he by miracle had read his own death lyric in the Seine
I hope some wild kidmonk lay his pamphlet on my grave for God
to read me on cold winter nights in heaven
already our hands have vanished from that place my hand writes
now in a room in Paris Git-Le-Coeur
 ভক্তদের ভিড় বাড়ছে এই শুদ্ধতম কবির স্মৃতিসন্ধানে, সেই সাথে বাড়ছে রঙ ঝলমলে ফুলের সংখ্যা।

বিদায় নিয়ে এগোলাম সাহিত্যের আরেক দিকপাল মার্সেল প্রাউস্তের সমাধির দিকে, সেখান থেকে পৃথিবীর অন্যতম শ্রেষ্ঠ রূপকথার লেখক অস্কার ওয়াইল্ডের সমাধির পানে। সমকামের অভিযোগে জেল খাটা আইরিশ এই লেখক জীবনের শেষ আশ্রয় নেন মুক্তভূমি প্যারিসে, এখানেই মাত্র ৪৬ বছর বয়সে জীবনাবসান ঘটে তার। কল্পকথার নায়কদের মত জীবনের অধিকারী অস্কার ওয়াইল্ডের সমাধির উপর শোভা পাচ্ছে বিশাল এক চৌকাকার স্থাপত্য।
যার একপাশে পাথর কুঁদে বাহির করা হয়েছে উড়ন্ত দেবদূত, গাঢ় লাল লিপস্টিকে রমণীদের ঠোঁটের ছাপ, এক অন্ধ ভক্ত লিখে রেখেছে- এখানে শুয়ে আছেন পৃথিবীর শ্রেষ্ঠ মানুষটি।


চারপাশের এত অসংখ্য সমাধির ভিড়ে বুঝতে পারলাম কেন প্যারিসের অধিবাসীরা পের লা শেজ্‌কে মৃতের শহর বলে অভিহিত করে। সূর্য ঘন মেঘের আড়ালে ঢাকা, তার উপরে ঠাণ্ডা বাতাসের অবিরাম চাবুক বর্ষণে সবগুলো গাছ পাতাশূন্য ন্যাড়া অবস্থায় দাড়িয়ে আছে, থেক থেক কুণ্ডলী পাকানো কুয়াশা- উপযুক্ত পরিবেশ বটে কবরস্থান পরিদর্শনের ( তিন গোয়েন্দার অন্যতম সেরা বই কাকাতুয়া রহস্যের কথা মনে পড়ে যাচ্ছে)।

 আর সেই সমাধিগুলোও একেকটা দেখার মত, হয়ত কবরে শায়িত ব্যক্তিটি বিখ্যাত কেউ নয় কিন্তু এপিটাফে আছে নয়ন জুড়ানো ভাস্কর্য, বিশালাকার মূর্তি বা স্তম্ভ, ছবি। সবতো আর একদিনে খুঁটিয়ে খুঁটিয়ে দেখা সম্ভব নয়! তাই বেছে বেছে চললাম নির্দিষ্ট কিছু স্থানের দিকে।

এরপরে শ্রদ্ধা ভরে দাঁড়ালাম এই শতাব্দীর শ্রেষ্ঠ ইতালীয় চিত্রকর, প্যারিসে বসবাসরত অ্যামোদিও মদিগ্লিয়ানির সমাধির সামনে। তার স্মৃতির উদ্দেশ্যে লাল, গোলাপি, হলুদ, সাদা নানা বর্ণের গোলাপ রেখে যাচ্ছে ভক্তরা। আহা! নিজের অজান্তেই বুক চিরে দীর্ঘশ্বাস বেরিয়ে আসে, তার আঁকা ছবি দেখলেই বোঝা যায় এমন গোলাপরাঙা বর্ণের পাগলভক্ত ছিলেন মদিগ্লিয়ানি, কিন্তু তার জীবনটা এমন রঙিন হয় নি। মাত্র ৩৫ বছর বয়সে কপর্দকহীন অবস্থায় রোগে ভুগে মারা যান তিনি। তার অকাল মৃত্যুর দিন দুই পরেই প্রেমিকা জেনও গর্ভে সন্তান নিয়ে অদম্য শোকে আত্নহত্যা করেন , এখন একই সমাধিতে তাদের আশ্রয়স্থল। নিয়তির কি নির্মম পরিহাস, শিল্পের শহর প্যারিসেও মদিগ্লিয়ানি জীবদ্দশায়  মাত্র একটি প্রদর্শনী করতে সক্ষম হয়েছিলেন, অথচ আজ যেখানে বিশ্বের যে কোন জাদুঘর তার একটি চিত্রকর্ম সংগ্রহ করতে পারলেই বর্তে যায় !! পাবলো পিকাসোর সাথে অদ্ভুত এক দন্ধ ছিল মদিগ্লিয়ানির, জানা যায় পিকাসোর মৃত্যু শয্যায় শেষ উচ্চারিত শব্দটি ছিল মদিগ্লিয়ানি!
v
পের লা শেজ্‌ উদ্ধোধন করেছিল স্বয়ং সম্রাট নেপোলিয়ন ১৮০৪ সালে, কিন্তু এর নামকরণ করা হয়েছে পিয়েরে ল্য সেজের নামে, যিনি রাজা চতুর্দশ লুইয়ের রাজকীয় পাদ্রী, যার সমাধিও এখানে অবস্থিত।
বিখ্যাত ফরাসী গায়িকা এদিথ পিয়াফ ও গায়ক হেনরি সালভাদরের সমাধিতে ভিড় বেশী দেখে কাছে যাওয়া সমীচীন মনে হল না, তার বদলে খুজে খুজে বাহির করলাম নাদারের সমাধি।

 কে এই নাদার? ফেলিক্স নাদার পরিচিত ছিলেন রূপকথার রাজপুত্র হিসেবে, ছিলেন একাধারে লেখক, আলোকচিত্রগ্রাহক, দুঃসাহসী অভিযাত্রী, বেলুন উড্ডয়ন বিশেষজ্ঞ। আর শিল্পী, সাহিত্যিক, অভিযাত্রী সমস্ত গুণী মানুষের সাথে ছিল তার অকৃত্রিম বন্ধুত্ব। ক্লদ মোনে নাদারকে উৎসর্গ করেছেন তার পেইন্টিং, ব্যোদলেয়ার তার অমর কবিতা। ১৮৬৩ সালে এক বিশাল বেলুন উড়ানোর চেষ্টা করেছিলেন নাদার, সেখান থেকেই উৎসাহিত হয়ে সাইন্স ফিকশনের রাজা জুল ভার্ণ  লেখেন তার প্রথম বৈজ্ঞানিক কল্পকাহিনী বেলুনে পাঁচ সপ্তাহ। শুধু তাই নয়, জুল ভার্ণের অন্যতম শ্রেষ্ঠ রচনা চাঁদে অভিযানের কেন্দ্রীয় চরিত্র যে মাইকেল আদা, তার নাম নাদার থেকে নেওয়া। ( ফরাসী ভাষার আদা, ARDAN, কে উল্টালে নাদার হয়)। দেখে শান্তি পেলাম, সবুজে ঘেরা এককোণে শ্যাওলা আর ঘাসে ছাওয়া নিরিবিলিতে অনন্ত বিশ্রাম নিচ্ছেন এই অসম সাহসী মানুষটি।

দেখলাম পাশাপাশি দুই সমাধিতে ফরাসী সাহিত্যের অন্যতম পঠিত কবি ল্য ফন্টেইন ও হাসির রাজা খ্যাত মলিয়ের-এর সমাধিক্ষেত্র। প্রায় চারশ বছর আগে দুইজনেরই মৃত্যু হলেও পরবর্তীতে অতি গুরুত্বপূর্ণ ব্যক্তি হিসেবে তাদের শবাধার নতুন করে আনা হয় পের ল্য সেজে।

এই বিশেষ কবরস্থানে এই এক জিনিস, কোন সমাধির আসে পাশে ভিড় দেখলেই বোঝা যাবে সেটা কোন না কোন  সুপরিচিত ব্যক্তির চিরনিদ্রার স্থান অথবা ফুলের তোড়ার সমাহার দেখে।

  তবে ব্যতিক্রম যে নেই তা নয়, এপিটাফ হিসেবে সুউচ্চ এক মিশরীয় ওবেলিস্ক নিয়ে দাড়িয়ে আছে মিশরীয় হায়ারোগ্লিফিকসের পাঠোদ্ধারের জনক জ্য ফ্রাসোয়া চ্যামপোলিওনের সমাধি, সেখানে কোন ভিড় নেই, বা নাদারের সমাধিতে।

এরপরের গন্তব্য এখানকার সবচেয়ে বেশী দর্শনার্থী যে সমাধি দেখতে আসেন এবং যেখানে সবচেয়ে বেশী সময় অতিবাহিত করেন সেই জিম মরিসনের সমাধি। ১৯৭১ সালে মাত্র ২৭ বছর বয়সে প্যারিসের এক হোটেলে মারা যান বিশ্বের সর্বকালের অন্যতম সেরা এক রকস্টার, যিনি ছিলেন বিশ্বের অন্যতম জনপ্রিয় ব্যান্ড দ্য ডোরস-এর মূল গায়ক। আজো কোটি কোটি ভক্তের মনে উম্মাদনা জাগায় তার কণ্ঠ, তার সঙ্গীত, তার সৃষ্টি। কানে ধাক্কা মারেব্রেক ইন থ্রু দ্য আদার সাইড , লাইট মাই ফায়ার। প্রতি উইকএন্ডে উদাত্ত গলায় গেয়ে যাই হুইস্কি বার।

বেঁচে থাকলে আজ জিম মরিসনের বয়স হত মাত্র ৬৬, তার সঙ্গী সাথীরা আজো জীবিত। বন্ধুদের কাছে শুনেছি মাঝে মাঝে এই একটি সমাধিতেই পাগল ভক্তদের ভিড় সামলাতে পুলিশি পাহারার ব্যবস্থা করতে হয়, একাধিকবার চুরি গেছে এই সমাধির সমাধিফলক। ফুলের সাথে সাথে এখানে শোভা পায় মরিসনের প্রিয় হুইস্কি জ্যাক ড্যানিয়েলের ফাঁকা বোতল।

এদিকে মেঘে মেঘে বেলা গড়িয়েছে অনেক, সেখান থেকে অতিপ্রিয় দুই ফরাসী ল্যান্ডস্কেপ চিত্রকর ক্যামিল করোট এবং ক্যামিল পিসারোর সমাধিতে ( উল্লেখ্য এই দুইজনই আছেন তাদের পারিবারিক সমাধিতে অর্থাৎ পরিবারের সবার দেহাবশেষ এক শবাধারে রাখা)।


শ্রদ্ধা জ্ঞাপন করে করে চললাম সে দিনের শেষ গন্তব্যে, বিশ্বের সর্বকালের অন্যতম শ্রেষ্ঠ সুরকার ফ্রেডরিখ শ্যপার সমাধিতে, সাদা মার্বেলের সমাধিটি ফুলে ফুলে ঢাকা, ঘোষণা করছে যেন- সব শেষ হয়ে যায়, টিকে থাকে কীর্তি, টিকে থাকে ভালবাসা, টিকে থাকে সৃষ্টি।

( এই লেখাটির কাঁটাছেড়া একটি অংশ ৩টি ছবি সহ এক সাপ্তাহিক ক্রোড়পত্রে ছাপা হয়েছিল বেশ আগে, এখানে পুরো লেখা থাকল।
লেখাটি সুদূর আইভরি কোস্টে অবস্থানরত সুমাদ্রি দার জন্য থাকল, যিনি কদিন আগেই এই কবরস্থান নিয়ে সচলে একটি চমৎকার পোস্ট দেবার পর থেকেই এই জায়গা নিয়ে লেখার জন্য আমার দিন মোটামুটি ভাজা ভাজা করে ফেলেছেন, সেই সাথে তার লেখায় আমার যমজ ভাইকে পর্যন্ত উপস্থিত করেছেন!! )

