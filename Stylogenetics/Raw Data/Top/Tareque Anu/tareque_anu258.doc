পাহাড়ি



একদা এখানে পাহাড় ছিল,
একদা এখানে সাগর ছিল, 
ছিল অপরূপ নিসর্গ,
ছায়াময় প্রকৃতি, 
পাখির কূজন
আর প্রকৃতির সন্তানেরা -
হোয়াইকংয়ের আদিবাসীরা। 
ওদের হয়ত
গোলা ভরা ধান ছিল না, 
গোয়াল ভরা গরু ছিল না,
পুকুর ভরা মাছ ছিল না, 
কিন্তু ওরা তো পাহাড়ি-
প্রকৃতিতেই জন্ম, 
বেড়ে ওঠা, 
মৃত্যু।।
ওদের কোন বৈষয়িকতার বালাই নেই, 
মুখ ভরা হাসি ছিল,
গলা ভরা গান ছিল,
প্রাণ ভরা খুশী ছিল,
জুম শস্য ছিল, সাথে অঢেল শিকারও, 
ছিল জীবনের সন্তুষ্টি, আনন্দ, পূর্ণতা -
একেই বলে সভ্যতা, নয় কি? 
হোয়াইকংয়ের বাজারে আজ আমি
পাহাড়ি মুখ দেখতে পাই না, 
রাঙ্গামাটি, বান্দরবান, খাগড়াছড়ির যে কোন অজগ্রামেও
সেটেলারদের বসতি।  
আমরা তাদের পাহাড় কেড়ে নিয়েছি, 
গাছ কেটে ধ্বংস করেছি বন, 
মায়াময় সবুজ স্বর্গ আজ রূক্ষ, ন্যাড়া, প্রাণহীন-
মুখে অন্ন নেই ওদের, 
নেই হাসি, গান, আনন্দ 
বিষণ্ণ মুখে শুধুই চাপা ক্ষোভ, দুঃখ, দীর্ঘশ্বাস---
এই দেশটা কি সবার নয়? 
পাহাড়ির কাছ থেকে পাহাড় কেড়ে নেওয়া তো 
আমার কাছ থেকে বাংলাদেশ কেড়ে নেওয়া! 
ক্ষমার অযোগ্য এই অপরাধ আমরা কি করে করলাম!!! 
( এইচ এস সির পরে টেকনাফের হোয়াইকং নামের এক অপরূপ জায়গার কিছুদিন থাকার সৌভাগ্য হয়েছিল বন্ধুর বাবার বনবিভাগের চাকরির সুবাদে, সেই সময়ের অভিজ্ঞতা নিয়ে লেখা ২০০৩ সালে )

