এলিসা-১ 



পথের আঁধারে দেখেছিনু তারে,
ঠিক যেমন হাজার বছর আগে, কালীদহের গাঙে
জোনাক পোকার ভিড়ে
নিভু নিভু আলোর মাঝে যখন সন্ধ্যা তারা জ্বলে পশ্চিম আকাশে
পৃথিবীর সমস্ত সুন্দর যেন ঠাই নিয়েছিল একই মুখে!
বর্ণনা?
কবির কি সাধ্য আকাশ, সাগর, প্রকৃতির বর্ণনা দেওয়া!
না। 
আর এতো তার চেয়েও মহত্তর- এক মানবী!
প্রেমিকের কাছে এক প্রেমিকা,
ভালোবাসার বহ্নিশিখা যাকে পোড়ায় অষ্টপ্রহর
তাকে কি ভাবে প্রকাশ করি, বল?
এতদিন পর-
আজ যখন মাথার উপর থেকে অর্জুন,অশথ, অশোকের ছায়া সরে গেছে
সেখানে বার্চ, পপলার, লাইম, পাইনের ভিড়
পায়ের নিচে কালীদহের প্যাচপ্যাচে কাদার বদলে
কুড়মুড় শব্দে ভেঙ্গে যায় টাটকা জমা তুষার ধবল বরফ, 
সূর্যাস্তে গোধূলির সাতরঙা মেঘের রঙ বিস্মৃত হয়ে গেছে
মাথার উপরের অপরূপ মেরুজ্যোতির পান্না সবুজ ঝলকানিতে, 
কেন সে আবার? 
( হাতে অনেক অনেক লেখা জমা আছে- প্রিয় মুখ সিরিজ পরের পর্ব, পাখিদের নিয়ে ২ টি লেখা, ব্ল্যাক হোল নিয়ে শিশির ভট্টাচার্যের সাক্ষাৎকার, এক গাদা ভ্রমণকাহিনী, বই রিভিউ, দারুণ এক তথ্যচিত্রের পর্যালোচনা, জাপানী চিত্রকলার প্রদর্শনী নিয়ে লেখা, আরো কিছু, হঠাৎ মনে হল উত্তুরে আবেগে আক্রান্ত হয়ে একদা অনেক বছর আগে, অনেক অনেক বছর আগে কিছু আনন্দ- বেদনা- যন্ত্রণা- সুখ কবিতার আকারে নিঃসৃত হয়েছিল কলম দিয়ে, সেগুলো কিছু ছাপা হয়েছে, কিছু ব্যক্তিগত সম্পদ হয়েই আছে, সচলে দেয়া হয় নি কখনোই। আজ সেইখান থেকে দিলাম প্রিয় একজনকে, পরের পর্ব আসবে কিনা তার উত্তর আছে আপনাদের কাছেই !)

