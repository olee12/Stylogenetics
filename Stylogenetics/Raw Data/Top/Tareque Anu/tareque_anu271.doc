স্মরণীয় চলচ্চিত্র--  ডোরাকাটা পোশাকের বালক




(সতর্কীকরণ—এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র, এটা কোন মুভি রিভিউ নয়, কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই, এটি স্রেফ ধারা বিবরণী। কাজেই যাদের চলচ্চিত্রটি এখনো দেখা হয় নি, তারা আগে দেখে ফেললেই ভাল হয়, নতুবা সব ঘটনা জানলে হয়ত আগ্রহ কিছুটা কমে যাবে। এমন লেখার ব্যাপারে সকল ধরনের পরামর্শ স্বাগতম। )
নাৎসি অধিকৃত জার্মানির কাহিনী,  এক উচ্চপদস্থ সেন কর্মকর্তা বদলী হয়ে আসল শহর থেকে অনেক অনেক দূরে নিরিবিলি এক গ্রামে, মূল দায়িত্ব সেখানকার কনসেন্ট্রেশন ক্যাম্প অর্থাৎ ইহুদী নিধন শিবিরের তত্ত্বাবধান করা। সাথে তার স্ত্রী, ১২ বছরের কিশোরী মেয়ে গ্রেটেল আর ৮ বছরের ছোট্ট ছেলে ব্রুনো।
বন্ধুদের ছেড়ে এই অজ জায়গায় এসে কিছুতেই মন বসাতে পারছিল না ছোটরা, ব্রুনো তো প্রায়ই একা একা আপন মনে খেলতে খেলতে  হারিয়ে যায় সুমসাম প্রকৃতির মাঝে, সমবয়সী সাথীর খোঁজে তৃষিত হয়ে ওঠে তার মন।
জানালা দিয়ে আবছা দেখা যায় বন্দী শিবিরের কাঁটাতারের বেড়া। কৌতূহলী শিশুমনে প্রশ্ন জাগে কি আছে সেই বেড়ার ওপারে। বাবা উত্তর দেয়- পশুপালনের এলাকা সেটা, পশুদের আটকে রাখার জন্যই এই বেড়া! এমন ভাবে নাৎসি ভাবে পরিবারের সকলের কাছ থেকে লুকিয়ে রাখেনসেই দমন পীড়নের কাহিনী আর শিশুদের পড়ানোর দায়িত্বে  নিয়োগ করে সে উগ্র জাতীয়তাবাদী এক বুড়ো শিক্ষককে যার একমাত্র কাজ ছিল শিশুমনে নাৎসি বর্ণবাদের মূল রোপণ করা। তার শিক্ষকতায় গ্রেটেলও হয়ে ওঠে এই মতবাদের অন্ধ সমর্থক আর চরম ইহুদী, বিদেশি, জিপসি, তথা অনার্য বিরোধী।
 কিন্তু এতে ঠিক মন মানাতে পারে না ব্রুনো, তার কচি মনে  প্রশ্ন আসে মানুষে মানুষে এত ভেদাভেদ হয় নাকি!  এমন ভাবেই পরিবারের নিষেধাজ্ঞা সত্ত্বেও একদিন খেলতে খেলতে বনের বেশী গভীরে চলে যায় সে, পরিচয় হয় তারই সমবয়সী এক শিশু স্মুলের সাথে, কিন্তু সে ছিল বেড়ার অন্য পাশে আর গায়ে ছিল সাদা-কালো ডোরাকাটা পোশাক। জমে ওঠে তাদের বন্ধুত্ব, কিন্তু স্মুলে মুখে সবসময়ই দেখা যায় বিষাদের গাঢ় ছায়া, বন্দী শিবিরে ঘণ্টা বেজে উঠলেই ভীরু খরগোশের মত দৌড়ায় সে শাস্তির ভয়ে, ৮ বছরের শিশু হলেও পাথর পরিবহনের কঠোর কাজটি করতে হয় তাকে।
দুই শিশুর আলাপনে ফুটে ওঠে বড়দের অদ্ভুত পৃথিবীর প্রতি তাদের বিস্ময় ও তাচ্ছিল্য। ব্রুনো বলে তাদের রান্নাঘরের যে লোকটি আলুর ছিলকে ছোলার কাজ করে, সেই পাভেল এক সময়ে ছিল ডাক্তার, আজব মানুষ, কেউ কি আলু ছোলার জন্য ডাক্তারি ছেড়ে দেয় (ব্রুনোর জানা নেয় পাভেল এক ইহুদী যুদ্ধ বন্দী), স্মুলও জানায় তার ক্যাম্পের বড়দের অদ্ভুত কদর্য আচরণের কথা। এইসব হৃদয় ছোঁয়া যুদ্ধ বিরোধী সংলাপের মধ্য দিয়ে এগোতে থাকে তাদের বন্ধুত্ব, এর মাঝে ঘটতে থাকে নানা ঘটনা।
স্মুলের ডোরাকাটা পোশাকের উপর খুব লোভ ব্রুনোর, সে সবসময়ই চাই এমন একটা পোশাক পড়তে। একদিন স্মুলের বাবাসহ কয়েক জন নিখোঁজ হয়ে যায়, তার দুঃখ ভারাক্রান্ত মুখ দেখে ব্রুনো আশ্বাস দেয় তারা পরদিন দুই জন মিলে তন্ন তন্ন করে গোটা এলাকা খুজে বাহির করবে স্মুলের বাবাকে।
কথামত পরদিন কাঁটাতারের বেড়ার এক পাশ খুঁড়ে সেই নিষিদ্ধ এলাকায় প্রবেশ করে ব্রুনো, দুই বন্ধু প্রথমেই পোশাকের ভাঁড়ারে যেয়ে সাদা-কালো  ডোরার পোশাক পড়ে নেয়, শুরু হয় বাবার খোঁজে একের পর এক ঘর খোঁজা।
 সেই সময়ই চলছিল ক্যাম্পের এক বিশেষ এলাকার সমস্ত বন্দী নিধন, বরাবরের মতই গ্যাস চেম্বারে জ্যান্ত মানুষ ঢুকিয়ে চলছিল এই পাশবিক অত্যাচার। আমাদের এই গল্পের সেই দুই দেব শিশু নানা ডামাডোলে পড়ে অংশ হতে গেল সেই ভিড়ের, অন্ধ কুটিরে তাদের ঢুকিয়ে নিয়ে চালু করা হল বিষাক্ত পদ্ধতি, নেমে এল অন্ধকার।
ব্রুনোর পরিবার যখন সন্দেহবশে সেখানে উপস্থিত তখন সব শেষ, তার বাবা বুঝতে পারে বিশ্বের সব মানুষেরই স্বজন হারানোর বেদনা সমান।
২০০৮ সালে মুক্তি পাওয়া ব্রিটিশ পরিচালক মার্ক হেরমানের এই অনন্য করুন অসাধারণ চলচ্চিত্রে দক্ষতার সাথে ফুটিয়ে তোলা হয়েছে সেই কালো অধ্যায়ের সময়কার শিশু জগৎ আর বড়দের ক্ষমতা লোভী মানসিকতা। সিনেমার সেরা আকর্ষণ ব্রুনোর ভূমিকায় আসা বাটারফিল্ড এবং স্মুলের ভূমিকায় জ্যাক স্কাললনের অনবদ্য সরল অভিনয়।

