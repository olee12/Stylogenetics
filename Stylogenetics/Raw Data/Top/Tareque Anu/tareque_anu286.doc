নিসর্গ 



আমি বাঁচতে চেয়েছিলাম প্রবলভাবে
এই প্রচণ্ড আকুতিই আমায় নিয়ে গিয়েছিল বনের গহনে-
অন্য অনেকের মত কাঁড়ি কাঁড়ি টাকা নয়,
নতুন মডেলের গাড়ী নয়,
 বাড়ী, এমনকি সুন্দরী বান্ধবীও নয়-
আমি শুধু বাঁচতে চেয়েছি প্রবলভাবে
মুখে রোদ, বৃষ্টি, বাতাস, তুষারের বুনো স্পর্শ নিয়ে।
আমি বাঁচতে চেয়েছি-
উৎকণ্ঠা ও উত্তেজনার মাঝে,
সংগ্রাম ও প্রতিরোধের মধ্যে। 
তোমাদের এই নোংরা ধূসর কড়িকাঠের শহর ছেড়ে
অভিমানে নয়, আকুতিতে আমি চলে গিয়েছিলাম-
জীবনকে ভালবেসে
পাইন, কনিফার, ওকের অরণ্যে। 
যেখানে জটিলতার কোন স্থান নেই,
ব্যাংক ব্যালান্স নিয়ে মাথা ঘামায় না কেউ-ই,
একটা ক্ষুদে গুবরে পোকা কানে পাশ দিতে সাৎ করে বেরিয়ে গেলেও
তার রঙধনু বর্ণালিতে মুগ্ধ হয়ে অপলকে তাকিয়ে থাকতে হয়। 
সবুজ পাতায় পিছলে যাওয়া রোদের সরলতা স্পর্শ করে হৃদয়কে,
বুনোপথে আলোছায়ার লুকোচুরি আন্দোলিত করে সমগ্র সত্ত্বাকে। 
আমি সেই সরলতার পুঁতিমালা,
রোদ-বৃষ্টি-বাতাসের উম্মুক্ত স্বাদ নেবার জন্যই
প্রকৃতির গহনে ঠাঁয় নিয়েছিলাম।। 
 (উৎসর্গ- ওয়াল্ডেনের লেখক হেনরি ডেভিড থূরো।  রচনা ২০০৫। )

