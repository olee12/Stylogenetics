হাসিনাকে হত্যার ষড়যন্ত্রে সাবেক উপদেষ্টা মইনুল ও মতিন জড়িত


 
                          বর্তমান প্রধানমন্ত্রী শেখ হাসিনাকে গত তত্ত্বাবধায়ক সরকারের আমলে বিশেষ কারাগারে বিষ প্রয়োগে হত্যার ষড়যন্ত্রে ওই সরকারের দুই উপদেষ্টা ব্যারিস্টার মইনুল হোসেন ও এমএ মতিন জড়িত। ওয়ান-ইলেভেনের পর মাইনাস টু ফর্মুলা বাস্তবায়নে বিষ প্রয়োগে হাসিনাকে হত্যার চেষ্টা করা হয়। ওসমানী স্মৃতি মিলনায়তনে জন্মনিবন্ধন দিবস উপলক্ষে গতকাল শুক্রবার আয়োজিত অনুষ্ঠান শেষে সাংবাদিকদের এসব কথা বলেছেন প্রধানমন্ত্রীর স্বাস্থ্য বিষয়ক উপদেষ্টা ডা. সৈয়দ মোদাচ্ছের আলী। বর্তমানে প্রধানমন্ত্রী শেখ হাসিনার স্বাস্থ্য বিষয়ক উপদেষ্টা ডা. মোদাচ্ছের সে সময় হাসিনার ব্যক্তিগত চিকিৎসক ছিলেন।বিশেষ কারাগারে হাসিনাকে বিষ প্রয়োগের অভিযোগ গত ২৯ জুলাই প্রথম উত্থাপন করেন সংসদ উপনেতা ও আওয়ামী লীগের সভাপতিমণ্ডলীর সদস্য সৈয়দা সাজেদা চৌধুরী। তিনি বলেছিলেন, কারাগারে বিষমিশ্রিত খাবার খেয়ে হাসিনা গুরুতর-ভাবে অসুস্থ হয়ে পড়েন। তার চোখ-মুখ ফুলে গিয়েছিল। সম্প্রতি আওয়ামী লীগের সাধারণ সম্পাদক আবদুল জলিলও একই দাবি করেন। এদিকে বিশেষ কারাগারে শেখ হাসিনাকে বিষের পাশাপাশি ভুল ওষুধ সেবন করানোর অভিযোগও করেছেন ডা. মোদাচ্ছের। তিনি বলেন, কারাগারে যাওয়ার পর হাসিনার এক ধরনের অ্যালার্জি হওয়ায় তার চুল পড়ে যাচ্ছে। এ ধরনের অ্যালার্জি তারআগে কখনও ছিল না। মহা-কারা পরিদর্শক (আইজি) ও উপ-মহাকারা পরিদর্শকও হাসিনা হত্যাচেষ্টার ষড়যন্ত্রে জড়িত অভিযোগ করে সে সময় কারাগারে নিয়োজিত ব্যক্তিদের জিজ্ঞাসাবাদের দাবি জানিয়েছেন ডা. সৈয়দ মোদাচ্ছের আলী। তিনি মনে করেন গুরুতর এ বিষয়টি নিয়ে সরকারের নীতিনির্ধারকরা উপযুক্ত সিদ্ধান্ত নেবেন। সাংবাদিকদের সৈয়দ মোদাচ্ছের বলেন, কারাগারে থাকা অবস্থায় পরীক্ষার জন্য আমি বেশ কয়েকবার তার (শেখ হাসিনার) রক্ত সংগ্রহ করতে গিয়েছিলাম। কিন্তু কারা কর্তৃপক্ষ আমাকে তা করতে দেয়নি। এমনকি তার সঙ্গে দেখা করতে দেয়নি। তিনি বলেন, বারবার চেষ্টা করেও তার রক্ত পরীক্ষা করতে পারিনি। সুতরাং এ ধরনের সন্দেহ অযৌক্তিক নয়। তিনি আরও বলেন, শেখ হাসিনাকে স্কয়ার হাসপাতালে নেওয়ার আগে কারা কর্মকর্তারা বলেছিলেন, ব্যক্তিগত চিকিৎসকরাই শেখ হাসিনার চিকিৎসা করবেন। অথচ পরে আমাদের হাসপাতালেই ঢুকতেই দেননি তারা। স্কয়ার হাসপাতালে ডা. সৈয়দ মোদাচ্ছের, ডা. প্রাণ গোপাল দত্ত ও অন্যরা বারবার হাসিনার সঙ্গে দেখা করতে গেলে আইজি ও ডিআইজি তাদের ঘণ্টার পর ঘণ্টা বসিয়ে রাখতেন বলে জানান মোদাচ্ছের। তাদের কখনও হাসিনার সঙ্গে দেখা করতে দেওয়া হয়নি। ডা. মোদাচ্ছের বলেন, শেখ হাসিনা ডা. প্রাণ গোপালের সঙ্গে দেখা করার ইচ্ছা প্রকাশ করলেও তাকে হাসিনার কেবিনে ঢুকতে দেওয়া হয়নি।  Click This Link

