অপরূপ পান্তুমাই......

সিলেটের সীমন্তাবর্তী উপজেলা গোয়াইনঘাটের পশ্চিম জাফলং ইউপির একটি গ্রাম পান্তুমাই। গ্রামের পাশ দিয়ে বয়ে চলেছে খড়স্রোতা পিয়াইন নদী। পাশের দেশ ভারতের মেঘালয় রাজ্যের সু-উচ্চ পাহাড় যেনো পান্তুমাই গ্রামের উপর দাড়িয়ে আছে। পিয়াইন নদীর মূল জলধারা এই মেঘালয়ের ঝর্ণাগুলো থেকেই সৃষ্ট। মেঘালয় রাজ্যের ইস্ট খাসিয়া হিল জেলার পাইনেচুলা থানার অন্তগর্ত পাহাড়ী ঝর্ণা বপহিল। এই বপহিল ঝর্ণাটাই আমাদের পান্তুমাই গ্রামে থেকে দেখা যায় বলে আমরা একে বলে থাকি পান্তুমাইয়ের ঝর্ণা বা পান্তুমাই ঝর্ণা। মূলত আমরা এই ঝর্ণার পানি পাই আর সৌন্দর্য্য দেখতে পারি, ওকে হাতে ছুয়ে দেখতে হলে ভিসা পাসপোর্ট ইত্যাদি ঝামেলাটা থেকেই যায়। গত ১৫ আগষ্ট মুসলধারে বৃষ্টি মাথায় নিয়ে গিয়েছিলাম পান্তুমাই ঝর্ণা দেখতে । এবার আসুন পান্তুমাইকে দেখি আমার ক্যামেরায়........(২) সিলেট থেকে আমরা সিএনজিতে করে গোয়াইন ঘাটের হাদার পার যাই, ওখান থেকে প্রবল বৃষ্টি মাথায় নিয়ে ট্রলারে চেপে বসি।(৩) পচন্ড বৃষ্টি আর মেঘালয়ের পাহাড়ি ঢলে এপারের বাড়ি ঘর গাছ-পালা সবই প্রায় ডুবতে বসেছে।(৪) যত বৃষ্টি আর ঢলই হোক এডভেঞ্চার প্রিয় মানুষরা কখনো পিছু হটে না, অন্য একটা পর্যটক ট্রলার।(৫) এক সময় দুরে আমাদের দৃষ্টি সীমার ভেতরে চলে আসে পান্তুমাই ঝর্ণা।(৬) এমন চমৎকার সৌন্দর্য্যের ছবি তোলায় ব্যস্ত পর্যটকরা।(৭/৮) কাছে এসেতো আমাদের চক্ষু চড়কগাছ, প্রচন্ড শব্দে ভয়ঙ্কর গতি নিয়ে ছুটে আসছে পানির তোড়, যেন যখন তখন ঐ ছোট্ট ব্রীজটাকে উড়িয়ে দিতে পারে এই গতি। আর পাশের পাহাড় বৃষ্টি আর ঝর্ণার উড়ন্ত পানি কণায় ঝাপসা করে দিয়েছে।(৯) এরা আবার কারা ? এই প্রচন্ড স্রোতের দিকে ডিঙ্গি নিয়ে এগিয়ে যাচ্ছে !!(১০) ফেরৎ আসার পর জানতে পারলাম ওরা গাছ শিকারী, মেঘালয়ের পাহাড়ের ঝড় আর পানির তোরে ওখানকার পাহাড়ের অনেক গাছপালা ভেঙ্গে  পানির সাথে ভেসে আসে, ওরা সেইগুলোকে ধরে আনে।(১১/১২) যে যতো পারো সেলফি তুলে নাও, এমন সুযোগ তো আর সব সময় আসে না।(১৩/১৪) পিয়াইনে এখন বয়ে চলেছে দুইটা স্রোতধারা, একটা স্বচ্ছ অন্যটা ঘোলাটে।(১৫/১৬) এবার ট্রলার ছেড়ে আমরা পান্তুমাই গ্রামে নেমে পড়লাম, আমাদের গন্তব্য হাজীপুর ও সংগ্রামপুঞ্জি হয়ে জাফলং মাঝখানে অবশ্য প্রথমে হাটা তারপর ট্রলার আবার গাড়ি আবার ট্রলার হয়ে জাফলং পৌছতে হবে। পান্তুমাইয়ে নেমে গাছ গাছলির উপর দিয়ে ঝর্ণার শেষ ক্লিক।(১৭/১৮) পাহাড়ি ঢলে এমন উঁচু একালার রাস্তা ঘাট এমনকি অনেক বাড়িও তলিয়ে গিয়েছিলো। সেই পানির সাথে সংগ্রাম করে এক সময় আমরা জাফলং পৌছে গিয়েছিলাম।(১৯) গত এপ্রিলে গিয়েছিলাম মেঘালয়ে, তখন এই পান্তুমাই বা বপহিল ঝর্ণার রূপটা কেমন ছিলেন দেখেন। এই ছবিটা ঐ লোহার ব্রিজটার উপর দাড়িয়ে তোলা।(২০) ব্রিজে দাঁড়িয়ে বাংলাদেশের পান্তুমাই গ্রামের দিকে ক্যামেরা তাক করে তোলা ছবিটা ছিলো এমন।(২১) ঐ ব্রিজে বসে আমি ও আমার বন্ধু, পিছনে শুকনো মৌসুমের বপ হিল বা পান্তুমাই ঝর্ণা।

