নিশি প্রেম


 
                        গভীর রাত । পাশের রুমের ঘড়িটা ঢংঢং করে রাত দু'টো বাজার ঘোষণা দিল । কিশোর ছেলেটি ঘুম থেকে উঠল । ভালোভাবে দেখে নিল পাশে শোয়া ভাইটি ঘুমিয়ে আছে কিনা । হ্যাঁ ঘুমিয়েই আছে । তার গভীর করে নিঃশ্বাস নেওয়ার শব্দ স্পষ্ট । আস্তে করে কবাট খুলে বেড়িয়ে এলো বাহিরে, তারপর দ্রুত পা চালাল ।গ্রামের মেটো পথটা পূর্ণিমার চাঁদের আলোয় কেমন যেন রহস্যময় মনে হচ্ছে । ঝিঁ ঝিঁ পোকাদের একটানা শব্দ সেই রহস্য যেন আরো বহু গুণে বৃদ্ধি করেছে । এক সময় পৌছে গেলো সামনের তিন রাস্তার সংযোগ স্থলে । এবার ডানের রাস্তাটি বেছে নিয়ে আবারো চলতে তেমনি দ্রুত চলতে লাগলো । বাম পাশে যতদূর চোখ যায় চাঁদের আলোয় অচেনা ফসলের মাঠ, আর ডান পাশে বিশাল একটা বন ।স্থানীয় ভাষায় এটাকে বাগ বলে । এই বাগের বিশাল দৈত্যাকার গাছগুলোর অচেনা আধাঁরে দিনের বেলায় ও গা ছম ছম করে । সকল ভয়কে জয় করে এই কিশোর এক সময় পৌছে গেল পাশের গ্রামে, এই গ্রামে দিনের বেলা তার জন্য ১৪৪ ধারা জারি করা আছে, এবং এক সময় পৌচ্ছে যায় কাংখিত স্থানে ।ছোট্ট একটা জানালা । আস্তে করে ধাক্কা দিতেই পাল্লা খুলে যায় । এবং ফিসফিসিয়ে কাউকে ডাকে । জবাব পেতে দেরী হয় না । হ্যাঁ একটি মেয়ে কন্ঠ । দুটি ফর্সা হাত বেড়িয়ে আসে কবাটের বাহিরে । চেপে ধরে ঐ কিশোরের হাত । তারপর তাদের অনেক কথা হয়, সব বুঝা না গেলেও এটুকু বুঝতে পারা যায় যে, ওরা একে অপরকে ছাড়া বাঁচবেনা । ব্যাপারটা অন্য কিছুই নয় দুটি কিশোর কিশোরীর নিস্পাপ প্রেম ।আর চিরাচরিত নিয়ম অনুসারে এই প্রেমে বাধ সাধেন প্রেমিক প্রেমিকার দু'টি পরিবার । আর এতে করেই পাশের প্রেমিকার গ্রামে কিশোর প্রেমিকের জন্য ১৪৪ ধারা জারি করা হয় । আর এই ১৪৪ ধারাকে ফাঁকি দিতেই তাদের এই নিশি প্রেম । এক সময় তাদের এই অভিসারও ধরা পড়ে যায় ।তারপর খুব দ্রুত মেয়েটির বাড়িতে আসে নওশা, আর ছেলেটির বাড়িতে আসে ভিসা । একজন চলে যায় স্বামীর সংসারে অপরজন হয় প্রবাসী ।----------------------------------------------------------------------------------ছেলেটি মাঝে মাঝে ছুটিতে দেশে আসে, আর চাঁদনী রাত পেলেই ঐ রহস্য ঘেরা মেটো পথে ঘুরে বেড়ায়, কিছু কি সে খুজে........ হারিয়ে যাওয়া ধুসর অতীত কিংবা অন্য কিছু.............!!! 

