জনসমুদ্রের ঢাকা


 
                        সারা পৃথিবীর মতো বাংলাদেশেও আজ পালিত হচ্ছে ২০তম বিশ্ব জনসংখ্যা দিবস। প্রায় ১৫ কোটি লোকের বাংলাদেশে প্রতি বছর গড়ে ১৮-২০ লাখ জনসংখ্যা বৃদ্ধি পাচ্ছে। সরকারি হিসাবমতে, জনসংখ্যা বৃদ্ধির হার ১.৩৯ শতাংশ, জাতিসংঘের মতে ১.৬ শতাংশ ও ঢাকা বিশ্ববিদ্যালয়ের পপুলেশন সায়েন্সেস বিভাগের মতে ১.৫ শতাংশ। তার মধ্যে সর্বাধিক ঘনবসতিপূর্ণ নগর ঢাকা। এ নগরীর প্রতি বর্গকিলোমিটারে বাস করে ১১-১২শ' লোক। ১৯৬১ সাল থেকে বাংলাদেশে প্রথম নগরায়ন প্রক্রিয়ায় দ্রুততর হয়। ১৯০১ সালে আদমশুমারির হিসাবে শহর এলাকার লোকসংখ্যা ছিল মাত্র ০.৭ মিলিয়ন এবং এটি ধীরে ধীরে বৃদ্ধি পেয়ে ১৯৬১ সালে ২.৬ মিলিয়ন হয়। ১৯৯১ সালে শহরে জনসংখ্যা ছিল ২২.৫ মিলিয়ন, বাংলাদেশের মোট জনসংখ্যার এক-পঞ্চমাংশ। ১৯৯১ সালের আদমশুমারির হিসাব অনুযায়ী ঢাকার জনসংখ্যা ছিল ৬.৯৫ মিলিয়ন। বর্তমানে ডিসিসির হিসাব অনুযায়ী, প্রায় ১ কোটি ৫০ লাখ লোক বাস করে ঢাকায়। বিশেষজ্ঞরা অনুমান করছেন, শহরে জনসংখ্যার অংশ ১৯৯১ সালের ২০ শতাংশ থেকে বৃদ্ধি পেয়ে ২০১৫ সালে ৩৭ শতাংশ হবে। ফলে সামাজিক, অর্থনৈতিক, স্বাস্থ্য বিষয়ক, শিক্ষা বিষয়ক, যোগাযোগ ক্ষেত্রসহ সর্বত্র সমস্যা বৃদ্ধির অনুমান করা যাচ্ছে ।  

