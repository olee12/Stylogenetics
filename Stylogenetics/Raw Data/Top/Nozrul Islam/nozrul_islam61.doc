মেহেরজান কেন "নিষিদ্ধ"?



মুক্তির এক সপ্তাহের মধ্যেই পরিবেশক আশীর্বাদ চলচ্চিত্র "মেহেরজান" সিনেমাটি প্রেক্ষাগৃহ থেকে নামিয়ে নেন। তার পর থেকেই পরিচালক এবং তার কলমবাজ বাহিনী শুরু করেছে মিথ্যা সব অপপ্রচার। শিল্পকে শ্বাসরোধ করার ফ্যাসীবাদী ষড়যন্ত্র হিসেবে দেখছেন কেউ, কেউ প্রতিবাদ করছেন মেহেরজানকে নিষিদ্ধ করার, মানববন্ধন করছেন! 
গতকাল টিএসসিতে চারটি ফিল্ম সোসাইটির আমন্ত্রণে যে গোলটেবিল বৈঠক হলো, সেখানে বলা হলো ‘মেহেরজান ছবিকে নিষিদ্ধ নয়, এর চূড়ান্ত বিচারের ভার দর্শকদের হাতে দিতে হবে।’ [সূত্র: প্রথম আলো]
"নিষিদ্ধ" তকমা দিয়ে এই অপপ্রচারটি করা হচ্ছে কার স্বার্থে? 
এর চূড়ান্ত বিচারের ভার দর্শকের হাতে দিতে কে নিষেধ করেছে? "মেহেরজান"কে তো কেউ নিষিদ্ধ করেনি! এর পথ সবসময়ই খোলা। সিনেমা বাজারে চালাতে পরিবেশক খুব গুরুত্বপূর্ণ পক্ষ না। প্রযোজক নিজেই চলচ্চিত্র রিলিজ দিতে পারেন। আশীর্বাদ চলচ্চিত্র অস্বীকার করলে বিকল্প পরিবেশক না খুঁজে অযথা কেন এই অপপ্রচার? 
পরিবেশক নিজেকে সরিয়ে নিতেই পারেন, প্রযোজক নিজ দায়িত্বেই অন্য পরিবেশক খুঁজে নেবেন, এটাই নিয়ম। সিনেমা চলাকালে অভিনেতা/অভিনেত্রী বদলে যায়, প্রযোজক বদলে যায়, এমনকি পরিচালক বদলে যাওয়ার পরেও সিনেমা চলে। পরিবেশক সেখানে খুবই গৌণ একটা ব্যাপার। অথচ এখানে এটাকেই বড় করে দেখানো হচ্ছে! কেন? 
মূল কথা এটাই যে, এই সিনেমাটি কোনো প্রেক্ষাগৃহ কর্তৃপক্ষ প্রদর্শন করতেই রাজী না আর। কারণ দর্শক এটি বর্জন করেছে। মেহেরজানওয়ালারা বলছেন দর্শকপ্রিয়তার কথা, তাদের কাছে অনুরোধ করবো টিকিট বিক্রির হিসেবটায় একবার চোখ বুলাতে। এক সপ্তাহে কয়টা টিকিট বিক্রি হয়েছে এই সিনেমার? দর্শকপ্রিয়তা বলতে স্টার সিনেপ্লেক্সে কিছু দর্শকের কথা তারা বলছেন, স্টার সিনেপ্লেক্স হাউজফুল হলেও সে মাত্র ২৮০টা সিট। যা বলাকা অভিসার বা মনিহারের ডিসির সিট সংখ্যার সমানও না। সারাদিনে ২০/৩০ জন দর্শকও হয়নি হলগুলোতে, তারা কেন চালাবে? 
টিকিট বিক্রির হিসেবটা দেখলেই তারা বুঝতে পারবেন যে এই সিনেমাটি দর্শক বর্জন করেছে। কেউ নিষিদ্ধ করেনি। বাতিল একটা সিনেমাকে নিষিদ্ধের তকমা পরিয়ে জাতে তোলার এই হীন ষড়যন্ত্রের প্রতিবাদ করছি। 
পারলে আবার মুক্তি দিন, দর্শক আবারো বর্জনই করবে এই সিনেমা। 
পরিচালক এবং তার কলমবাজ বাহিনী বলছেন পরিবেশকের ওপর নাকি উপরমহলের চাপ ছিলো সিনেমাটা নামিয়ে নেওয়ার জন্য! একই সঙ্গে বলছেন দর্শক ছবিটি গ্রহণ করেছে, ইতিহাসবোদ্ধারা প্রশংসা করেছেন, কেউ প্রতিবাদ করেননি, শুধু কিছু লোক যারা ব্লগে "আজাইরা" লেখালেখি করে, তারাই এর বিরোধীতা করেছে।
ব্লগের কেউ উপরমহলে চাপ দেওয়ার ক্ষমতাধর না বলেই জানি, এরা আদতেই আজাইরা। এই আজাইরা লোকগুলো ছাড়া বাকী সবাই যদি আপনার সিনেমায় মুগ্ধই হয়ে থাকেন, তাহলে উপর মহলের চাপটা কোত্থেকে এলো? আমরা তো বরঞ্চ জানি উপরমহলে আপনার ক্ষমতাই বিরাট।
এতো এতো বোদ্ধা, উপরমহল, দর্শক সব হেরে গেলো ব্লগের কিছু আজাইরা লোকের কাছে! কেন জানেন? কারণ এরা সত্যটা বলে। নিজেদের পেশাগত ব্যস্ততা, পারিবারিক সামাজিকতাকে পাশে সরিয়ে রেখে তারা ঘন্টার পর ঘন্টা যে সময়টুকু "নষ্ট" করেন, তা কোনো লাভ বা লোভের জন্য না, প্রাণের জন্য করেন, দেশকে ভালোবেসে করেন।

