এডাল্ট হইলাম!!



ছোটবেলায় একবার দাঁত গজায়, এটাকে দুধদাঁত বলে। তারপর একসময় সেটা খইসা গিয়া ওঠে অরিজিনাল দাঁত। যেই দাঁত দিয়া সুন্দরী বালিকাদের যত্ন সহকারে কামড়ানো যায়। 
আমার জীবনেও তাই হইছিলো, কিন্তু আমি আবার কি না ঐতিহ্যের সংরক্ষণে বিশ্বাসী। তাই এক পিস দুধদাঁত রেখে দিসিলাম বাম সাইডের কোনায়। [ক্রেডিট নিতেছি রেখে দিছিলাম বলে, আসলে এইটা আল্লাহর দান]
তো সেই দাঁত আর খসে না। দামড়া দামড়া দাঁতের ফাঁকে চিপা দিয়ে বসে থাকে একটা 'আমি ছোট আমাকে মেরো না' টাইপ দাঁত। দেখতে আমার ভালোই লাগে। বালিকারা সেই দাঁত দেখে আপ্লুত হয় বলে বলেছে অনেকে। আমার আরো ভালো লাগে। 
এভাবেই চলতেছিলো। জীবনে অনেকগুলো ২৫টি বসন্ত পার করে দিলাম সেই দাঁত নিয়ে। কিন্তু সেদিন ঘটলো বিপত্তি। গরুর মাংস খেতে গিয়ে একটা বজ্জাত হাড্ডির ধাক্কায় সেই দাঁতখানা আমার নড়িয়া গেলো। 
এইবার সেই দাঁত সমূলে উৎপাটন ব্যাতিত কোনো উপায় নাই। তাও আমি গড়িমসি করতে করতে করতে করতে... দুই সপ্তাহ পার করে দিলাম। 
এমনিতে আমি ডাক্তার প্রজাতিটারে দুই চোখে দেখতে পারি না। এবং সারাজীবনে আমি ডাক্তারের কাছে গেছি হাতে গোনা কয়েকবার। ঔষধ খাই না একেবারে। জ্বর জারি হলে একসময় তো ভালো হয়েই যাবে উছিলায় বসে থাকি। এবারও সেদিকেই যাচ্ছিলাম। কিন্তু দাঁতটা যন্ত্রণা দিতেছিলো খুব, তাই ডাক্তারের এপয়েন্টমেন্ট নিলাম। কিন্তু গেলাম না। হি হি হি...
এইভাবে মোট তিনবার এপয়েন্টমেন্ট বাতিলের পরে আজকে যা থাকে কপালে বলে হাজির হলাম ডাক্তারের চেম্বারে এপয়েন্টমেন্ট ছাড়াই। 
এই ডাক্তার আমার পূর্বপরিচিত। দাড়িওয়ালা বয়স্ক ব্যক্তি। কিন্তু গিয়ে দেখি তিনি কই যেন। যেহেতু এপয়েন্টমেন্ট করা ছিলো না, কী আর করা। তো আগায়া আসলো এক সুন্দরী তরুণী। তিনিই এখন চার্জে আছেন। 
আমি এই দাঁত নিয়া গত তিনবছর ধরেই সবার কাছে বলে বেড়াচ্ছি কোনো সুন্দরী তরুণী ডাক্তার পাইলেই কেবল এই দাঁতের সুরাহা করবো আমি। আইজ কাকতালে সত্যি সত্যি সুন্দরী তরুণী দাঁতানী সুহাসিনী ডাক্তারনী হাজির হলো সামনে। আহ্... 
প্রথমেই সে বললো এই দাঁত ফেলে দিতে হবে। আমি বললাম সেটা তো আমিই জানি।
সে কয় তারপর এই স্পেসটা বাঁধাই করতে হবে। আমি কইলাম এই দাঁতের আড়ালে আরেকটা দাঁত আছে, তাই বান্ধাবান্ধি লাগবে না।
সে কয় কে কইছে আড়ালে আরেক দাঁত আছে? আমি কইলাম আমার মনে হয়।
সেই তরুণী হাসে। আমার ঠোঁটের আরো নিকটে আসিয়া সে ভালো করে দেখে আমার দাঁত 
তারপর বলে না, আড়ালে কোনো দাঁত নাই।
আমি ভাবলাম আমি যদি তর্ক চালাতে থাকি এভাবে, তাহলে হয়তো একসময় আমার ঠোঁটের নাগালেই পাবো তাকে। তাই তর্ক অব্যাহত রাখি।
কিন্তু ডাক্তারনী বড্ড পাষাণী। তিনি বলেন তাইলে এক্সরে করেন।
আমি বিফল মনোরথে এক্সরে করি। 
এইবার তরুণীর অবাক হবার পালা। কারণ সত্যি সত্যি একটা দাঁত শুয়ে আছে মাড়ির আড়ালে। বাইর হওনের রাস্তা না পেয়ে আরামে ঘুমাইছে হালার পুত সারাজীবন।
তারপর সেই তরুণী কয় ঠিকাছে, আগে এটা ফালাই, তারপর মাড়ি কাইট্টা, পাশের দাঁত কাইট্টা এইটারে উদ্ধার করুমনে।
আমি কইলাম না লাগবো না। খালি এইটা ফালান, তাইলেই হইবো। কইলো তথাস্তু। 
কিন্তু তারপরই আমার ডর শুরু হইলো। আস্ত একটা দাঁত ফালায়া দিবো? মইরা মুইরা যামু না তো? হায় হায়, ব্যাথা পামু না তো? তরুণী মিষ্ট হেসে অভয় দিলো, আমি নাকি টেরও পাবো না। এতোই কোমলভাবে... 
যাহোক... কী আর করা... শুয়ে পড়লাম...
সবশেষে তরুণী বললো- এতদিন শিশু ছিলেন, এখন এডাল্ট হইলেন...

