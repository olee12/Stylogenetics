তাহাদের প্রতি প্রযোজ্য নয়



কিছুদিন খুব ব্যস্ততা চলতেছে। প্রচন্ডর চেয়েও কিছুটা বেশি সেই ব্যস্ততা। এমনই যে বাড়ি পাল্টানোর সময় পাচ্ছি না। এই মাসে আমাকে দুই বাড়ির ভাড়া গুনতে হবে যে কোনও এক বাড়ি খালি রেখেই!
ব্লগ লেখবো কখন? চিন্তাই করতে পারি না। তবে মাঝে মাঝে ঢুঁ দেই... পড়া হয় না তেমন... দুএকটা কেবল পড়ি। হাত কখন যেন কিছু মন্তব্যও লিখে ফেলে। 
ওদিকে সমূদ্র গুপ্তর জন্য মন খারাপ... তার জন্য তো কিছুই করতে পারলাম না... সর্বদাই অধম আমি। একবার পাশেও যেতে পারলাম না।
অল্প পরিচয়েই তাকে খুব ভালো লেগে গেছিলো।
৯৭ কি ৯৮তে তার সাথে পরিচয় আমার। ক্রিসেন্ট রোডে একটা চিত্রশালা ছিলো। বহুতল ভবনের খপ্পরে সেটা ভাঙ্গার তোরজোর। দুঃখ মনে শিল্পীরা নিজেরাই সেটা ভাঙার সিদ্ধান্ত নিলেন। ভাঙ্গাটাই শিল্প হোক তবে। দ্বিতল (নাকি  ত্রিতল? ভুলে গেছি) ভবনটা ভেঙে চুড়ে একটা শিল্পকর্ম করা হলো... সেটার প্রদর্শনী। শিশির ভট্টাচার্য, ঢালী আল মামুন, কাজী রকিব, মাসুদা কাজী ছিলেন প্রধান উদ্যোক্তা। সেখানে আমার যুক্তি ঘটলো পুরো ব্যাপারটা নিয়ে একটা মিউজিক আবহ তৈরি করার। করলাম। চুল বড় হওনের সুবাদেই তার সাথে আমার আলাপ জমলো... কবিতা প্রীতি তো আছেই। তারপর বেশ কিছু পানাহারেই সঙ্গী ছিলাম।
কিন্তু ২০০০ সালের পর থেকে আমার বদল শুরু হলো... আমি বিচ্ছিন্ন হলাম অনেক জায়গা থেকে। সমূদ্র গুপ্ত থেকেও।
এখন বুঝতেছি যে আসলে অনেক বেশিই বিচ্ছিন্ন হয়ে গেছি। সকালে ঘুম ভাঙতেই সেই বোধটা প্রবল হলো... তার কবিতা পাঠে আশ্রয় খুঁজলাম... ভাবলাম সচলদের সাথে কবিতাখান শেয়ার করি... সেই করতে গিয়াই এই ব্লগের পয়দা। 
তাহাদের প্রতি প্রযোজ্য নয়
সমুদ্র গুপ্ত
প্রায়শঃই
চিন্তা ও পায়ের চলার পথে দাগ দেখে চমকে উঠি
আগে যেমন চমকে উঠে বিহ্বল ও হতাশ বোধ করতাম
প্রায়শঃ দেখার ফলে এখন বিহ্বল হতাশা নিয়মে পরিণত
চমকে ওঠার ভয় পাবার অসুখটা বোধ করি না
তাহলে, এখন কি অভ্যন্তরভাগ নির্বোধে পরিণত
দাগগুলো অনড় অচল অপরিবর্তনীয়
অনতিক্রম্য নিষেধনির্দেশ নিয়ে শুয়ে থাকে
অভূতপূর্ব পক্ষের রঙ নিয়ে, কখনো
আবার ঘৃণার কুৎসিত বিপক্ষীয় বীভৎস রঙে
দাগেরা চেহারা পাল্টায়
দাগের মালিক ও বেনিফিসিয়ারিগণ
এইসব নিষেধ নির্দেশের দাগ তোয়াক্কাই করে না
যাহার বা যাহাদের প্রতি প্রযোজ্য
বোধ করি, দাগদের এমন ধারা জন্মবিধি আছে
তবে-
এমন রীতিও আছে নিষেধনির্দেশ ও আদেশের বেলায়
যারা ভয় পায় না তাদের প্রতি প্রযোজ্য নয়

