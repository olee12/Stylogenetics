শাহরুখ খান, আপনি চলে যান...



১.
শাহরুখ খান সাহেব...
আপনাকে প্রথমত শুভেচ্ছা স্বাগতম। হাজার হোক, আপনি আজ আমাদের অতিথি। আমাদের এতটুকু সম্মানবোধ আছে, অভদ্র অতিথিকেও আমরা ঘাড় ধরে বের করে দেই না। আপনি খান সাহেব, খান দান তারপর চলে যান। ধন্যবাদ। 
আপনার কোলকাতা নাইট রাইডার্সের জন্য অনেক তরুণ দরকার, তার জন্য আপনি এদেশী দম্পতিকে প্রচুর বাচ্চা পয়দা করতে বলে গেলেন... বাহ্, আশীর্বাদের বলিহারি মশাই... আমাদের একজনকে তো আপনি রীতিমতো কুস্তি করে দলে নিয়েছিলেন, তারপর মাশরাফিকে কতটুকু অপমান আপনার দল করেছিলো তা কি আপনার মনে আছে?
আজ যা বললেন, তাও আবার শেখ হাসিনার নাতনীকে... আর তা চেয়ে চেয়ে দেখলেন আমাদের সম্মানিত সংসদ সদস্য ফজলে নূর তাপস! বিকেল থেকেই যিনি শাহরুখ খানকে দেখতে আর্মি স্টেডিয়ামে সপরিবারে হাজির!
কাকে কী বলবো?
আপনি মঞ্চে ডাকলেন দুজন তরুণকে। দুষ্টু টাইপের বালক চাইলেন। দুজন উঠলো। একজন যেন একটু বেশীই দুষ্টু... তার এক গোঁ, বাংলায় কথা বলবে। তাঁকে আপনি সেখান থেকেই অপমান করতে শুরু করলেন। বলে দিলেন কথা না বলে বিবির সাথে বসে পানি খেতে, নিরাপত্তারক্ষীরা তাঁকে টেনে হিঁচড়ে মঞ্চ থেকে নামিয়ে দিলো। 
কেন? 
আপনি নিজেই তো তাকে ডেকে তুলেছিলেন মঞ্চে, তাই না? সে হিন্দি না-ই জানতে পারে, ইংরেজিও না-ই জানতে পারে, আপনি পৃথিবীর বিভিন্ন দেশে শো করেন, সব দেশের ভাষা আপনাকে জানতে হবে এমন কথা নেই, বাংলা না-ই জানতে পারেন আপনি, দোভাষী নিন। কিন্তু মাতৃভাষায় কথা বলার ইচ্ছা প্রকাশ করায় তাঁকে কেন আপনি অপমান করবেন? কেন তাকে নামিয়ে দেওয়া হবে এদেশের একটি মঞ্চ থেকে? আপনি কি জানেন, এই বাংলায় কথা বলার অধিকার চেয়ে আমাদের অগ্রজেরা জীবন দিতে দ্বিধা করেনি? আপনি কি জানেন আন্তর্জাতিক মাতৃভাষা দিবস বলে যে একটি দিবস সারা বিশ্বে পালন করা হয়, তার ইতিহাস? জানেন?
আপনি বিনোদনদাতা, টাকা দিলে গায়ে হলুদের অনুষ্ঠানেও নাচবেন, এরকম একটা ইন্টারভিউ পড়েছিলাম স্টারডাস্টে। তা-ই আপনি করেছেন, কোটি টাকার বিনিময়ে বিক্রি হয় আপনার প্রতিটি রাত, আজো হলো। টাকা নিয়ে আপনি চলে যাবেন, ভুলে যাবেন এইসব আনন্দ বেদনা, শারজাহ্ বা লণ্ডনের পরবর্তী শো নিয়ে ভাববেন। কিন্তু আমাদের হৃদয়ে এই ক্ষত থেকে যাবে। কোটি মন্বন্তরে কভু ভুলিবো না!
বিশ্বজোড়া কোটি কোটি ভক্ত আপনার, কিন্তু খুব সামান্য আমি আপনাকে কখনোই পছন্দ করতাম না, আজ থেকে ধিক্কার জানাই আপনাকে। 
২.
জানি শাহরুখ খানের এসব আচরণ এদেশের অনেকের কাছেই "জাস্ট ফান"। শাহরুখ খান এসেছেন, গেয়েছেন তাতেই আমরা বিরাট খুশি। তার জয়গান গাইবে আগামীকালের পত্রিকাগুলো। এটাই আমাদের মিডিয়া! শাহরুখ খান আসবে শুনে ঢাকায় শুরু হলো গডোর প্রতীক্ষা! গত কয় মাস ধরে তার আগমনী গান শুনতে শুনতে হয়রান ছিলাম পত্রিকা আর টিভি চ্যানেলগুলোতে। আমাদের খবরের কাগজগুলো প্রতিদিনের নিউজ আইটেম পেলো। শাহরুখ খান কয়জন দেহরক্ষী আনবেন সেটা একদিন নিউজ হয় তো পরদিন হয় তার সঙ্গে এক্সট্রা কয়জন থাকবে তা নিয়ে। কুমার বিশ্বজিত গাইবে একদিন নিউজ, আরেকদিন নিউজ গাইবে না। শাকিব নাচবে আর নাচবে না, এ নিয়ে হয় গোটা পাঁচেক দিন নিউজ। দেশে আর কোনো নিউজ নাই... শাহরুখ ছাড়া গতি নাই। আজকের অনুষ্ঠান নিয়ে আগামী এক সপ্তাহ ধরে ঝলমলাবে পত্রিকাগুলো। সাংবাদিকেরা নাকে খত দিয়ে পড়ে থাকবে তার দুমিনিট সাক্ষাতপ্রার্থনায়, দুটো হাই হ্যালো করে পত্রিকায় ফাঁদবে বিশাল ফিচার। ধন্য ধন্য ধন্য হে... 
সবচেয়ে বেশি নির্লজ্জতাটুকু তো করলো বৈশাখী টেলিভিশন। গত এক মাসে এই চ্যানেলে শাহরুখ ছাড়া একটা ঘন্টাও অন এয়ার যায় নাই। হাগতে মুততেও তারা শাহরুখের নাম নিয়েছে। শাহরুখকে দেবতার আসনে বসিয়ে কেন বাঙালি এখনো পুজা করছে না সেটাই তাদের প্রবল কষ্ট! গত একমাসে বৈশাখীর নিউজের সবচেয়ে বড় আইটেম ছিলো শাহরুখ খান! কয়েক মিনিট ধরে এই আয়োজনের প্রস্তুতি দেখাতো, এটা কি নিউজ আইটেম! মনজুরুল আহসান বুলবুল যেই চ্যানেলের কর্তা, সেই চ্যানেলের নিউজ আইটেমের বেশিরভাগটা জুড়ে থাকে শাহরুখ খানের কনসার্ট প্রস্তুতির খবর! 
কখন থেকে শুরু হয়েছে জানি না। কিন্তু দুপুর থেকে দেখলাম লাইভ চলছে বৈশাখীতে। এক উপস্থাপিকা সামনে দুই অতিথি নিয়ে বকবক করেই যাচ্ছেন তো করেই যাচ্ছেন। পুরোটা দেখিনি, যতটুকু দেখলাম তাতে অতিথি হিসেবে পেলাম চলচ্চিত্র নির্মাতা এবং চলচ্চিত্র বিষয়ক শিক্ষক মোহাম্মদ হোসেন জেমী, ফ্যাশন ডিজাইনার আনিলা হক, অভিনেত্রী গায়িকা স্বাগতা, লাক্স সুন্দরী মিম, গায়ক হামিন আহমেদ, মানাম আহমেদ, মাশরাফী... আরো যেন কে কে। শাহরুখ বন্দনায় তারা তুবড়ি ছুটিয়ে দিলেন! এই এক শো দেখে নাকি আমাদের অনেক কিছু শেখার আছে, তার এটিচুড, তার ওয়ে অব টকিং এসব দেখে নাকি আমাদের শিখতে হবে...
শাহরুখ খান মঞ্চে উঠলে দর্শক প্রতিক্রিয়া কী হবে'র উত্তরে একজন জানালেন- মেয়েরা নাকি সব অজ্ঞান হয়ে যাবে! 
এসব দেখলাম পুরো দুপুর ভরে! আর ভাবলাম, আমরা কতোটা নির্লজ্জ হতে পারি? কেন এতোটাই নামতে হয় আমাদের?
কে বেশি নগ্ন? শাহরুখের পেছনের নর্তকীরা? শাহরুখ নিজে? নাকি তার সামনের স্টেডিয়াম ভর্তি দর্শকেরা? নাকি আমাদের মিডিয়া? নাকি আমরা? 
এই অনুষ্ঠানে বাংলাদেশের শিল্পীদেরও অংশ নেওয়ার কথা ছিলো। নায়ক শাকিব খানকে চেনেন না বিধায় তার সঙ্গে নাচতে রাজী হননি শাহরুখ খান, এমনটাই শুনেছি, সত্যাসত্য জানি না। আর কুমার বিশ্বজিত অপমানিত হয়ে নিজেই নাম প্রত্যাহার করে নিয়েছেন। 
স্যালুট গাজি মো: ইলিয়াসকে, যিনি মঞ্চে উঠে খান সাহেবের মুখের উপর বলে দিয়েছেন I know only Bangla and English. I don't know Hindi and I also dont like it. you can talk to me in Bangla or English but no Hindi.
স্যালুট... 
আর স্যালুট কুমার বিশ্বজিতকে... শিল্পী হতে হলে যে কলিজা থাকতে হয়, সেটা আপনার কাছ থেকে অন্যরা শিখুক... শাহরুখ খান অবশ্য শিখবে না, সেই বোধটা তার নাই...
তিনি এদেশে এসে আমাদের আর ধন্য না করলেই আমরা খুশি হবো। 

