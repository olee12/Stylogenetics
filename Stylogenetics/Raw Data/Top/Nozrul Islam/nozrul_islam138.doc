আবার সচলাড্ডা



মামুন হক একটা নিতান্তই ভ্রান্ত ধারমার লুক। আর এই ভ্রান্ত ধারমায় বশীভূত হইয়া মামুন ভাবিলো সে নিজে যেহেতু একটা গায়ে গতরে তেড়িয়া বেড়িয়া পাবলিক, সেইরকম কোনো দামড়ার কান্ধে দায়িত্ব দিলে আয়োজন ভালু হইবে। তাই সে ইফতার পার্টি আয়োজনের যাবতীয় দায়িত্ব দিলো শাহেনশাহ্ সিমনরে। গায়ে গতরে যে মামুন হকরেও ছাড়িয়া যায়।
কিন্তু হায়, বিজ্ঞান উয়াকে সাপোর্ট করিলো না। চাহিদার তুলনায় খাদ্য কম দেখিয়া বিশালদেহী শাহেনশাহকে যখন আমন্ত্রিত অতিথিরা মারিবার উপক্রম করিলো তখন শাহ্ সাহেব পলিয়া অস্থির। 
দাওয়াত দিয়া না খাওয়ায়া রাখার অপরাধে তাই শাহ্ সাহেবের জন্য নির্ধারণ করা হইলো শাস্তি:
১. আগামী সচলাড্ডাগুলাতে সে আসবে কিন্তু বসিতে পারিবে না (এইটা আমার বাড়িতে চেয়ার ভাঙ্গার পুরান শাস্তি)
২. খাড়িয়া থাকিবে কিন্তু খাইতে পারিবে না। বেশি কান্দাকাটি করলে একটা কাঠি লজেন্স ধরায়া দেওয়ায়া হইবে
৩. তাহাকে অতিথি সচল থেকে অচল বানায়া দেওয়ার দাবীতে উপস্থিত সকল ভূখাতোভোগী সচলের স্বাক্ষর সম্বলিত দাবীনামা অচিরেই মডুগণসমীপেশ করা হইবে।
৪. (এইটা সিমনের জন্য কানে কানে, খবর্দার অন্য কেহ পড়িবেন না) সিমন, কয় টাকা মারছেন? আমারে ঠিকমতো ভাগ দিলে কিন্তু আমি উপরের সব মুইছা ফালামু... ঠিকমতো আওয়াজ দেন... 
যাহোক, এইবার মূল কথায় আসি। ঈদে ঢাকার লোকজন সব গ্রামে যায়, ঢাকা হয় ফাঁকা। কিন্তু এইবার হইলো উল্টা, ঈদের ছুটি শুরু হইছে সেই কবে, তবু কিন্তু ঢাকা ফাঁকা হইলো না। কেন? কেম্নে হইবো? বিদেশ থেকে সব সচলরা যে চলে আসতেছে ঢাকায়। 
মামুন হক তাইওয়ানে থাকে বলিয়া সবসময়ই নাম্বার ওয়ান। তাই তার বদৌলতে আজকে আয়োজন করা হইছিলো এক বিরাট ইফতার মাহফিলের। সেই মোতাবেক বিকাল থেকেই ধানমন্ডি সচলারণ্য হয়ে গেলো। বাবুর্চি নামক কোনো একটা রেস্টুরেন্টের সঙ্গে শাহেনশাহ্ এর একটা নিচুটেবিল যোগাযোগ আছে। কমিশন টমিশনের ব্যাপার, তাই সিমনউল্লাহ যে কোনো উপলক্ষেই জনগণরে খালি বাবুর্চিতে টানে। আজকেও নিয়া গেলো। ঢাকাস্থ সচলেরা সাজিয়া গুজিয়া হাজির হইয়া গেলো। আমি তো ব্যাপক মাঞ্জা মারিয়া সপরিবারে হাজির হইলাম। টুটুল ভাই আসিলো এক বাচ্চাসমেত। আরেক বাচ্চারে নিয়া ভাবী গেছে আরেক দাওয়াতে।
রণদা আসিলেন তার বিখ্যাত ২ মেগাপিক্সেলের সেলক্যামেরা নিয়া। ক্যামেরা নিয়া আরো আসিলো উদভ্রান্ত পথিক আর জেনারেল ম্যানেজার (জিএম) তানিম। নতুন ক্যামেরাবাজ জেবতিক আরিফ 'যদি ছবি তুলতে হয় (!)' এই ভয়ে ক্যামেরা আনলেনই না। আর আমি যেহেতু আজকে একমাত্র হিরোর মতো দেখতে,  তাই মডেলিংই করিলাম খালি, ছবি তুলিলাম না। আনিস ভাই নাকি ব্যাঙ্ককে যাওয়ার কালে ক্যামেরাটা ব্যাঙ্কে জমা দিয়ে গেছিলো, তাই সেটা আনতে পারে নাই...
(ধুর, এইসব কথা কহিতে কহিতে আর যারা আসছিলো তাদের নাম তো কইতে ভুলে গেছি)
আর কে কে জানি আইলো? ও আচ্ছা, মুজিব মেহেদী ভাই আসলেন। ভাবী অসুস্থ, তবু আসলেন। বিপ্লব রহমানের নতুন বিয়ে, নয়া সংসার... যথারীতি খুব ব্যস্ত, তবু আসিলেন। নূরুমানিকের্বামহাত আসিলো, সঙ্গে পুরো দেহখানা ফ্রি। সবুজ বাঘ আক্ষরিক অর্থেই একটা সবুজ জামা পইরা হাজির। অতন্দ্র প্রহরী প্রথমে ভুল করে টিএসসিতে চলে গেছিলো। তবু যাহোক ইফতারির আগেই পৌছিলো। গাজীপুর বাহিনী এখন আর সচলাড্ডায় আসে না, সেই অপবাদ ঘোচাইতে সবাই মিলে চান্দা তুলে সময় জোগাড় করে পাঠাইলো হয়রান আবীররে। এর মাঝখানেই হঠাৎ দেখি এক তালগাছ, থুক্কু... ঐটা তো স্পর্শ। অনার্য্য সঙ্গীত আজকেও বেহালা আনলো না। আর আইলো মাশরুম বাহিনী। যথা: সবজান্তা, তারেক, এনকিদু, শব্দশিল্পী...
নূপুরের (যে আমারে নিজগৃহে থাকিবারে দেয়) খুব আপত্তি যে সচলাড্ডায় সে গিয়া কোনো আরাম পায় না। খালি দামড়া দামড়া পোলা, আজকে সে খুবই আমোদ পাইলো... দুষ্ট বালিকারে পাইয়া। দুষ্ট মিয়া যথার্থই দুষ্ট হইলেও ভালু আছে। সচলদের করুণার্তীতে তার মন গলিয়াছে, সঙ্গে নিয়া আসিয়াছে জুনিয়র সখি সুরঞ্জনাকে। (এবার বোঝা গেলো, কেন আজকে পুলাপানে এমন গড়বড় করিয়াছে, আরে সব তো খালি সেদিকেই মনোযোগ দিয়া বইসা আছে, কাজে কর্মে তো কোনোমনোযোগ নাই)
আর আজকের স্পেশাল ছিলো প্রবাসী দুই সচল- মুক্তিযুদ্ধ গবেষক এম এম আর জালাল ভাই, আর রেজওয়ান ভাই।
(সব মিলায়ে আর কেউ যদি বাদ পড়িয়া থাকেন, তাইলে ১০০ টাকার ব্যাঙ্ক ড্রাফট সহ নাম উল্লেখ করিয়া আমার কাছে প্রেরণ করিবেন, আমি ভাবিয়া দেখিবো নাম লিস্টে তোলা যায় কি না  )
সবাই আসিয়া বসিয়া আছে, আজান দেয় দেয় অবস্থা, কিন্তু মূলায়োজক মামুন হকের দেখা নাই। কস্কী মমিন অবস্থা। এখন বিল দিবো কেঠায়? যাহোক, অবশেষে তাহাকে পাওয়া গেলো। আজকের আড্ডায় অনেকের সঙ্গেই অনেকের প্রথম পরিচয়। এখানে ওখানে আড্ডার কলকাকলীতে কখন আজান দিয়া দিছে কেউ টেরই পায় না। যাহোক, আজানের বহু পরে শুরু হইলো আমাদের ইফতার। যখনই দেখিলাম চাহিদার তুলনায় যোগান কম, তখনই নিজের প্লেটের খাবারটুকু এক কোনায় বসে খুব দ্রুত খেয়ে একটা চিল্লাফাল্লা লাগায়ে দিলাম যে সিমন কই? অরে মাইর দিতে হইবো, লোক দাওয়াত দিছে বেশি, খাওন দাওয়াত দিছে কম।
এই কথায় বেশ কাজ হইলো। প্রত্যেকেই ভাবিলো আমার কপালে খাওন জোটে নাই। তাই যারা যারা ইতোমধ্যে খাদ্যের মালিকানা পেয়েছে, তারা পেঁয়াজুটা, ছোলাটা আমাকে করুণাবশত দিতে লাগিলো। আমি যতোই না করি, তবু তারা আমাকে খাইতেই হইবো বলে... নিতান্ত বাধ্য হয়াই আমি আসলে খাইতে বাধ্য হইছি দ্বিগুণ তিনগুণ। আমার কিন্তু সত্যিই কোনো দোষ নাই। 
তবে নূপুরের দোষ আছে। সে দুষ্ট বালিকা আর তার সখি সুরঞ্জনারে নিয়া রেস্টুরেন্টের এক কোনায় চলিয়া গেলো। তারা সেখানে বসিয়া ইফতারাইবে। আমার বউ হয়াও বুঝলো না যে এতো এতো সচল যুবকের তাইলে কী হইবে?
আমি অবশ্য বউয়ের উছিলায় বাচ্চার উছিলায় সেখানেই পুরো সময় কাটিয়া দিতে পারলাম। কিন্তু সত্যিই সচল যুবকদের জন্য দুঃখ হইতেছে।
সেই হেতু আমি নিজেই আরেক বালিকাকে ডাকিয়া আনিলাম। কিন্তু উঠ ছেড়ি তোর বিয়ার মতো কাণ্ড যেহেতু, সেই মেয়ে আসতে আসতে সকলেই বাবুর্চি থেকে নিচে নেমে এসেছি ততক্ষনে। তবু কালপ্রিট সিমন টাঙ্কি কিছু কম মারে নাই... 
এর মধ্যেই নতুন নতুন সচলাড্ডার তারিখ ঘোষিত হইতে লাগিলো। তারিখ নিয়া কাড়াকাড়িও বাঁধিয়া গেলো। আবারো কস্কী মমিন অবস্থা। দেখা যাইতেছে আগামী দুই সপ্তাহ সচলাড্ডা ছাড়া আর কাউরে সিডিউলই দিতে পারতেছি না। 
এর মধ্যে সিলেটি নাজমুলাল্বাব ফোনে এই আড্ডায় যোগ দিতে চাইলো। কিন্তু আড্ডা তখন এমনই তুঙ্গে, সেখানে জনসভার মাইক বসাইলেও কারো কথা শোনা যায় না, আর তো মোবাইলের লাউড স্পিকার। যাহা হওনের তাই হইলো... সে একদিকে কথা কয়, আমরা একদিকে কথা কই, কেহ কারে নাহি শোনে সমানে সমান অবস্থা। 
তবে আনিস ভাই যখন ঘোষণা দিলেন আমাদের সকলের প্রিয় জুবায়ের ভাইয়ের প্রথম মৃত্যুবার্ষিকীর অনুষ্ঠানের... তখন সব একেবারেই চুপ হয়ে গেলো। 
ঠাণ্ডা পেঁয়াজু আর ততোধিক ঠাণ্ডা হালিম খায়া (সিমনের জন্য আর কী কী শাস্তি বরাদ্দ করা যায়?) এরচেয়ে বেশি লেখাটা অনৈতিক হবে। উপস্থিত সকলেরা মন্তব্য মারফত টুকরা ঘটনা যোগ করতে থাকেন। আর যারা যারা ছবি তুলছেন, তারা ছবি ব্লগান...
আমি ঘুম দেই... 

