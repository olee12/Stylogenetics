ঢাকা বিশ্ববিদ্যালয় প্রশাসন, সবার আগে পহেলা বৈশাখে ভুভুজেলার অত্যাচার বন্ধ করুন




বাংলা ট্রিবিউন-এ প্রকাশিত সংবাদ অনুযায়ী বাংলা নববর্ষ ১৪২৩ উদযাপন উপলক্ষ্যে ঢাকা বিশ্ববিদ্যালয় প্রশাসন কিছু সতর্কতামূলক সিদ্ধান্ত নিয়েছে। তার মধ্যে অন্যতম গুরুত্বপূর্ণ হলো বিকেল ৫টার পর ঢাকা বিশ্ববিদ্যালয় এলাকায় বহিরাগতদের প্রবেশ নিষেধ। 
এছাড়াও সোহরাওয়ার্দী উদ্যানের সদর দরোজা বন্ধ রাখা, অতিরিক্ত পুলিশ মোতায়েন, বিএনসিসি ও রোভার স্কাউটের কয়েকশ সদস্যকে নিরাপত্তার দায়িত্বে নিয়োজিত করা, ছাত্র সংগঠনগুলো থেকে স্বেচ্ছাসেবী নিয়োগ দেওয়ার পরিকল্পনাও রয়েছে। বাইরের দোকান ক্যাম্পাসে ঢুকতে না দেওয়ার সিদ্ধান্তও হয়েছে। সম্ভবত গতবছর পহেলা বৈশাখে ঢাকা বিশ্ববিদ্যালয় অঞ্চলে নারী নির্যাতনের ঘটনার প্রেক্ষিতেই এই সিদ্ধান্তগুলো নেওয়া হয়েছে।
কিন্তু...
পহেলা বৈশাখ উপলক্ষ্যে ঢাকা বিশ্ববিদ্যালয় এলাকায় কী পরিমান বহিরাগত মানুষ যায় সে সম্পর্কে কি কোনো পরিসংখ্যান আছে বা করা হয়েছে? বিপুল পরিমান মানুষের ঢলের মধ্য থেকে কে ঢাকা বিশ্ববিদ্যালয়ের ছাত্র আর কে অছাত্র তা যাচাই করার মতো জনবল কি প্রস্তুতি কমিটি বা আইন শৃঙ্খলা রক্ষাকারী বাহিনীগুলোর আছে? পারবে আমজনতার ঢল ঠেকাতে?
একজন ছাত্র যদি তাঁর বান্ধবীকে নিয়ে যেতে চায় কিংবা কোনো ছাত্রী তাঁর বন্ধুকে, যাঁরা ঢাকা বিশ্ববিদ্যালয়ের পড়ুয়া না, তাহলে কী বিধান? যদি কোনো ছাত্র/ছাত্রী তাঁর ভাই বোন নিয়ে যেতে চান, বহিরাগত বলে তাঁকে ঢুকতে দেবে না? 
গত কয়েক বছর ধরেই পহেলা বৈশাখের পরিবেশ নষ্ট করার অন্যতম উপাদান ভুভুজেলা নামে অদ্ভুত এক শব্দ-উৎপীড়ক-যন্ত্র। প্রতিদিন সড়কে অসংখ্য গাড়ির বিভৎস শব্দউৎসবে অভ্যস্ত নাগরিকও পহেলা বৈশাখে ঢাকা বিশ্ববিদ্যালয় অঞ্চলে ভুভুজেলার কারনে তৈরি হওয়া শব্দ দূষণের অত্যাচারে অতিষ্ট থাকেন। গত কয়েক বছরের পহেলা বৈশাখে সামাজিক যোগাযোগ মাধ্যমে প্রকাশিত প্রতিক্রিয়া দেখলেই বিষয়টি আন্দাজ করা যাবে। 
গোটা বিশ্ববিদ্যালয় এলাকা ভুভুজেলার শব্দ-হুঙ্কারে ভয়ঙ্কর এক পরিস্থিতিতে পরে। যে পরিস্থিতিতে দশ হাত দূরের মানুষটি যদি চিৎকার করে মরেও যায় তবু কেউ টের পাবে না, তাঁর চিৎকার আর্তনাদ সব হারিয়ে যাবে ভুভুজেলার শব্দসন্ত্রাসে। আর এই ভুভুজেলা বেশিরভাগ ক্ষেত্রেই ব্যবহৃত হয় ইভটিজিংয়ের ক্ষেত্রে। বেশিরভাগ ক্ষেত্রেই দেখা যায় তরুণদের দল বিশ-ত্রিশটি ভুভুজেলা নিয়ে রাস্তায় নেমেছে এবং কোনো তরুণী দেখলেই তার দিকে ভুভুজেলার শব্দসন্ত্রাস ছুঁড়ে দিচ্ছে প্রবল বিক্রমে। যা তাদের কাছে বেশ একটা মজার কাণ্ড, পুরুষালী কাজ বা 'ব্যাটাগিরি'। এই অত্যাচার গত কয়েক বছর ধরেই প্রবলভাবে ঢাকা বিশ্ববিদ্যালয় এলাকায় হয়ে আসছে, প্রশাসন নিরব থেকেছে। 
আর এরই সর্বোচ্চ প্রকাশ ঘটেছে গতবছর। ভুভুজেলার শব্দ-কুহক তৈরি করে নারীর চিৎকার আড়াল করে চলেছে নারী নির্যাতন, ভীড় আর ভুভুজেলার শব্দের ভীড়ে নারীর আর্তনাদ শুনতে পায়নি কেউ। সেই সুযোগে নারীর ওপর চলেছে উৎপীড়ন। ভুভুজেলার শব্দ-কুহক তৈরি করে এরচেয়ে বড় কোনো অঘটন আগামীতে ঘটবে না, তা কেউ নিশ্চিত করে বলতে পারবে না। 
কিন্তু বিশ্ববিদ্যালয় প্রশাসন এই গুরুত্বপূর্ণ বিষয়টি সম্পূর্ণ উপেক্ষা করে গেছে! নারী নির্যাতন আর নিরাপত্তা বাদ দিলেও এমনিতেই পহেলা বৈশাখের সাংস্কৃতিক ঐতিহ্যের সঙ্গেও ভুভুজেলা মারাত্মক বেমানান। আর কিছু উছৃঙ্খলতার জন্য আনন্দের হলেও এই শব্দ সন্ত্রাস গোটা উৎসব আবহটাকেই ধ্বংস করে দেয়। বিশ্ববিদ্যালয় প্রশাসন আর বাংলা নববর্ষ প্রস্তুতি কমিটি কি তা কখনো খেয়াল করেনি? 
তাই পহেলা বৈশাখে ঢাকা বিশ্ববিদ্যালয় এলাকা নিরাপদ রাখতে সবচেয়ে জরুরী মনে করি ভুভুজেলা ঠেকানো। আর এটা ঠেকানো খুব বেশি কঠিন না। প্রথমত ভুভুজেলা বিক্রেতাদের গোটা অঞ্চলের আশেপাশেও ঘেঁষতে না দেওয়া। আর কাউকে এই অঞ্চলে ভুভুজেলা নিয়ে ঢুকতে দেখলে সঙ্গে সঙ্গে তা ঠেকানো। তবু যদি কিছু দুষ্কৃতকারী লুকিয়ে ভুভুজেলা নিয়ে ঢুকেও যায়, সেক্ষেত্রে সেটাও থামানো সম্ভব।
মানুষ ঠেকানোর চেয়ে ভুভুজেলা আর এই অসহনীয় শব্দ-সন্ত্রাস থামানো সহজ। প্রশাসন... দয়া করে জায়গামতো নজর দিন।

