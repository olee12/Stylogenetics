মাননীয় প্রধানমন্ত্রী, রাজধানী অচল করে দেওয়াটা যদি আপনার জনপ্রিয়তা যাচাইয়ের মাপকাঠি হয়, তাহলে বলতেই হবে আপনার জনপ্রিয়তা ঈর্ষণীয়



মাননীয় প্রধানমন্ত্রী, আপনি ভারত জয় করে ফিরেছেন, সে সুবাদে আপনার অবশ্যই সংবর্ধনা প্রাপ্য। দেশের জনগনের সেই দায়িত্ব কাঁধে তুলে নিলো আপনার দল আওয়ামী লীগ। গতকাল আপনাকে বিপুল সংবর্ধনা দিলো তারা। বিমান বন্দর থেকে গন্তব্যে ফেরার পুরোটা রাস্তার দুপাশে কর্মী সমর্থকেরা শ্লোগান কণ্ঠে ব্যানার নিয়ে দাঁড়িয়ে আপনার প্রতি ভালোবাসা জানালো। আপনি বুলেটপ্রুফ গাড়ির কাঁচের আড়াল থেকে এসব দেখে পুলকিত হলেন। 
কিন্তু মাননীয় প্রধানমন্ত্রী, আপনি হয়তো এটা জানেন না যে, রাস্তার দুপাশে যে লাখো জনতা দাঁড়িয়ে ছিলো, তার বেশিরভাগই আপনার দলের শ্লোগানমুখর কর্মী নয়। আপনার দলের কর্মীদের তৎপরতায় অফিস ফেরতা ক্লান্ত মানুষগুলো ঘন্টার পর ঘন্টা রাস্তায় দাঁড়িয়ে বাড়ি ফেরার অপেক্ষায় অসহায় দাঁড়িয়েছিলো। আমার মতো অসংখ্য মানুষ তখন দাঁড়িয়ে প্রহর গুনছিলো, আপনি কখন যাবেন, আমরা যার যার গন্তব্যে এবং কাজে ফিরতে পারবো।
মাননীয় প্রধানমন্ত্রী, দেশের সরকার প্রধান হিসেবে আপনার জানা উচিত এই ঢাকা শহরে বৃষ্টি হলে এবং বৃষ্টি না হলে- দু'সময়েই যানজট হয়। শুধু 'যানজট' শব্দে যার ব্যাপ্তি বোঝা মুশকিল, বলতে হবে 'তীব্র যানজট'। তার মধ্যে কোনো একটা রাস্তায় ছোট কোনো অঘটনও যদি ঘটে, তাহলেই খবর হয়ে যায় পুরো শহরের।
আপনার দায়িত্ব ছিলো সেই যানজট নিরসনের, তা না করে আপনি নিজেই আরো তীব্র যানজট তৈরি করলেন। আপনাকে সাধুবাদ মাননীয় প্রধানমন্ত্রী। 
যানজট কমাতে আপনি স্কুলের বাচ্চাগুলোকে রাতের আঁধার থাকতে স্কুলে পাঠানোর নিয়ম করতে পারলেন, আর নিজের জনপ্রিয়তা যাচাইয়ের লোভটুকু সংবরণ করতে পারলেন না!
মাননীয় প্রধানমন্ত্রী, আপনি জানেন কী? গতকাল আপনাকে সংবর্ধনা জানানোর জন্য গোটা শহরের নানান প্রান্ত থেকে মিছিল পুরো ঢাকা শহরকে অচল করে দিয়েছিলো? অন্তত দুপুর থেকে রাত অব্দি পুরো সময়টা? আপনি কি জানেন বিকেল পাঁচটায় অফিস ছুটির পর মানুষগুলো কতো ঘন্টা পরে বাড়ি ফিরতে পেরেছিলো? আপনি গন্তব্যে ফেরার পরেও কী অসহনীয় দূর্ভোগ পোহাতে হয়েছিলো আমাদেরকে?
সরকার প্রধান হিসেবে এটা আপনার জানা কর্তব্য ছিলো। 
মাননীয় প্রধানমন্ত্রী, এই সংবর্ধনা আপনাকে কতোটা মহিমান্বিত করলো? আপনি হয়তো রাস্তার দুপাশে লাখো মানুষ দেখে পুলক অনুভব করেছেন। নিজের জনপ্রিয়তা যাচাই করেছেন। কিন্তু আমরা জানি, রাস্তার দুপাশে অসহায় আমরা ছাড়া আপনার দলের যারা ছিলো, তারা আর কেউ না, কিছু সুবিধাভোগী স্থানীয় নেতার নেতৃত্বে ভাড়ায় খাটা মিছিলকারীর দল। আমরা জানি, ৫ হাজার টাকা খরচ করলে আজকে রাজপথে একটা শ্লোগানমুখর মিছিল আমার নামেও হওয়া সম্ভব। আপনি সেই জনপ্রিয়তা দেখে খুশি হলেন, দেখলেন না জনগনের ভোগান্তিটুকু। তাহলে বলতেই হবে, আপনি সত্যিই অনেক জনপ্রিয়।
আপনার জনপ্রিয়তাটা আপনিই কেবল দেখলেন, আমরা দেখতে পেলাম না বলে যারপরনাই দুঃখিত। আপনাকে সশ্রদ্ধ অভিবাদন তবু। রাজধানী অচল করে দিয়ে আপনার জনপ্রিয়তা বাড়তে থাকুক আকাশচুম্বী, শুভকামনা রইলো। 
১৪ জানুয়ারি, ২০১০ ইং।

