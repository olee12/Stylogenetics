সেলফোনে তরুণ প্রেমিকের বলা কথা ১



চাঁদবদনী
ইশ্ কি সুন্দর চাঁদ যে উঠেছে না একখানা...
এক্ষুনি যদি ধরে তোর হাতখানা
এনে বসিয়ে দিতে পারতেম আমার পাশে...
অথবা দুজনে ভেসে যেতে পারতেম আসমানে আকাশে...
তবে বেশ, বেশ হতো তাই না?
ইশ্... তুই টা যে কি না...
এমন রাতে... একটু কাছে আসলিই না... 
আচ্ছা... তোর ছাদ
থেকে দেখা কি যায় এমনতরো চাঁদ?
হু বলেছে তোকে... মিথ্যে বলবি না...
জানি দেখা যায় না...
চাঁদ কি আর এমনি এমনি এমনতরো হয় সুন্দর বল?
চোখে মনে তুই-ই যদি না থাকিস তবে
চাঁদের আলো, সে যে বড়ই দূর্বল...
ধুত ছাই... খালি মুখে মুখে করে তর্ক...
বলেছি না... তুই-ই বেশি সুন্দর?
বিশ্বাস হয় না?
তাহলে এক কাজ কর...
এসে দেখে যা...
আসমান ফকফকা...
চাঁদের চ-ও নাই...
শুধু তুই আছিস... বিশ্বাস কর... পুরাটাই...
উহ্... নিজেও আসবে না...
আবার কল্পনা করতেও দোষ...
ঠিক আছে এবার চুপটি করে বোস...
তর্ক করবি না... বলেছি না চুপ কর...
ভালোবাসিবারে দে মোরে অবসর!

