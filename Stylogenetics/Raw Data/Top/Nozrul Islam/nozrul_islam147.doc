সুন্দর মনে সুন্দর বনে ২



গাড়ি ছাড়বে শ্যামলি থেকে, রাত পৌণে ১১টায়। জুবায়ের ভাই বার বার সবাইকে ফোন করে তাগাদা দিতেছেন যেন কেউ দেরী না করে, রাস্তায় অনেক জ্যাম। আমার উপরে বোধকরি খুব একটা ভরসা নাই, তাই নিজের সঙ্গে করেই নিয়ে যাবেন।
যাত্রা পথেও তার কী টেনশন, সবাইরে তাগাদা। কিন্তু তারপরও বুঝি সময়মতো কেউ পৌঁছতে পারবে না। তখন বাসের ম্যানেজাররে কী কী বলে গাড়ি একটু দেরীতে ছাড়ার ব্যবস্থা করা যায়, সেসব পরিকল্পনা চলতে লাগলো।
আমরা ঠিক পৌনে ১১টায় পৌছলাম। অন্যরাও কাছাকাছি সময়ে। কিন্তু গাড়ির কোনো খোঁজ নাই। আমরা চা খাই, সিগারেট খাই, গল্প করি, গুজব করি, কিন্তু গাড়ির দেখা নাই।
অবশেষে গাড়ি আসলো ১২টায়। কিন্তু তাতেই কী? গাড়ির ছাদে বিরাট মালের বোঝা, সেগুলো নামাবে, নতুন মাল উঠাবে, তারপর আমাদের তুলবে। আরো ১ ঘন্টার মামলা। 
এই অবসরে চলেন আগে সঙ্গীদের পরিচয় করায়ে দেই। নাইলে আগামী পর্বগুলাতে বার বার তাদের নাম আসবে, আপনারা চিনবেন না। মুস্তাফিজ ভাই আর লীলেন্দারে তো না চিনার কিছু নাই। আমারেও বোধকরি চিনবেন। এবার অন্যদের পালা। 
জুবায়ের ভাই দারুন আমুদে মানুষ, খাইষ্টা খাইষ্টা কথা কয়া আসর জমায়ে তুলতে পারেন অনায়াসে। ভালো ছবি তোলেন, ছবি তোলাই পেশা। এই ভ্রমণে তিনি সমন্বয়কারী। ব্যবস্থাপনায় অদক্ষতার পরিচয় দেয়ায় এই সফরে তার নাম হয়ে গেছিলো এম.এম.। ক্যানন দিয়া ছবি তোলেন।
শরীফ ভাই আপাদমস্তক এক ভদ্রলোক। বড় একটা বিদেশী কোম্পানিতে চাকরি করেন বড় পদে। ফটো তোলা তার শখ। নাইকনের দুইটা ক্যামেরায় দুই লেন্স লাগায়ে ছবি তোলেন। ইয়া বড় বড় সব লেন্স... সিগমা ৫০০ একটা, আরেকটা প্রাইম লেন্স। পাখির ছবি তোলেন বেশি। তার সাথে পুরো সফরে অনেক আড্ডাবাজী হইছে আমার। সেইসব কথা অন্য পর্বে বলবো, এখানে শুধু বলে রাখি, তার পাখি বিষয়ক জ্ঞান দেখে আমি চরম মুগ্ধিত। দূর থেকে পাখির ডাক শুনে তিনি যতো পাখির বংশ পরিচয় কয়ে দিতে পারেন, আমি ততো পাখির নামই শুনি নাই জীবনে। বিখ্যাত ফটুরেদের সচল করার যে উদ্যোগ অরূপ নিছিলো, সেই উদ্যোগে শরীফ ভাইও ছিলেন। কিন্তু একটা পোস্ট দিয়াই খালাশ... আর আগান নাই।
তুষার আন্তর্জাতিক পুরষ্কারপ্রাপ্ত ফটোগ্রাফার। কদিন পরেই চীন দেশে যাইতেছেন ফটোগ্রাফিক কোনো এক সম্মেলনে। তার ব্যাগ ভর্তি ক্যামেরা আর লেন্স। যন্ত্রপাতি দেখে আমি তাশকি। আর ব্যাপক উদ্যম। ছবি তোলাতে কোনো ক্লান্তি নাই। ছবি তোলা বিষয়ক জ্ঞান দিতেও ক্লান্তি নাই। ক্লান্তি নাই যন্ত্রপাতি ধার দিতেও। কারো ব্যাটারি লাগবে, তিনি অকৃপন... ক্যানন দিয়া ছবি তোলেন। বোঝা গেলো ফটোগ্রাফি জগতে অনেক তরুণের কাছেই তিনি পথ প্রদর্শক বা গুরুপদে সম্মানিত। 
মামুন কাজ করে একটা বিজ্ঞাপনী সংস্থায়। ছবি তোলাই পেশা। গ্রাফিক ডিজাইনও করেন। ক্যানন দিয়া ছবি তোলেন। পুরা পাগলা একটা। বউয়ের বাচ্চা হবে, যে কোনো দিনই হয়ে যেতে পারে, প্রথম সন্তানের চেহারা দেখার লোভও তারে রুখতে পারে না সুন্দরবনে ছবি তোলা থেকে। এমনকি পায়ে ভীষণ জখম, তাই নিয়েও ক্যামেরা হাতে কাদাপানিতে নামতে ভয় নাই, জোর করে থামাতে হয়।
অপু তুষারের ছায়ার তলে গড়ে উঠছে। ক্যানন ভরসা। 
আর রয়েল বেঙ্গল টাইগারের দেশে যাচ্ছি সঙ্গে সেইরকম একটা রয়েল ব্যাপার স্যাপার না থাকলে ক্যামনে কী? তাই এই যাত্রায় আমাদের সঙ্গী হন রয়েল ভাই। কম্পিউটারের ব্যবসা করেন। তার বড় বড় লেন্স ক্যামেরা নাই, ক্যাননের জি৯ দিয়াই তোলেন দারুণ দারুণ সব ছবি। 
পরিচয় পর্ব শেষ। এবার চলেন বাসে উঠি। উঠলাম। উঠে আরাম করে মাত্র বসেছি। ওমা, এর মধ্যেই দেখি বাসে বসেই লীলেন্দা ল্যাপটপ খুলে বসে গেছেন সচলাইতে। আমার আর মুস্তাফিজ ভাইয়ের একটা ছবি তুললেন, দিয়ে দিলেন পোস্টে। 
তারাহুরায় আমি খেয়ে আসিনি বাড়ি থেকে। বাসস্টপেও গাড়ির অপেক্ষায় টপেক্ষায় আর আড্ডায় খাওয়া হয়নি তেমন কিছু। খালি গোটা তিনেক নোনতা বিস্কিট, চা আর সিগারেট। একটা দেড় লিটারের কোক একাই মেরে দিলাম ক্ষুধা কমাতে। তারপর গাড়ি ছাড়তেই ঘুম। আগের রাতও ঘুমাইনি। সারাদিন দৌড়াদৌড়ি। এক ঘুমে রাত কাবার করে দিবো ভাবলাম। এবং তাই দিলাম। 
গাড়ি দেরীতে ছাড়লে যা হয়, সবকিছুতেই পিছিয়ে যাওয়া। দুই ঘন্টার দেরিতে ফেরীতেও ঝঞ্ঝাট হলো। যদিও ড্রাইভার অমানুষিক দ্রুত চালিয়েছেন। তবু কী আর পোষানো যায়? গাড়ি যখন ফেরীতে, তখন আমি ঘুমঘোরে ছিলেম মনোহর। কিন্তু ভোর ভোর বেলায় যখন ফেরি পার হয়ে গাড়ি আবার রাস্তায় নামলো। ততক্ষনে আমার ঘুম শেষ। ভোরের আলোয় পথ, গ্রাম আর প্রকৃতি দেখতে দেখতে আমরা এগিয়ে চললাম। ফরিদপুর পাটের জন্য বিখ্যাত। এখন পাট জাঁক দেওয়ার সময়। বাতাসে পাট পঁচা গন্ধ। মাঠেও লম্বা লম্বা পাট গাছ ছড়িয়ে আছে দিগন্ত প্রসার করে। লাগানো হয়েছে নতুন ধানের চারা। গাছে গাছে পাখিরা বলছে শুভ সকাল। হলুদ রোদ ধীরে ধীরে সাদা আর তপ্ত হতে লাগলো। শহরছাড়া গন্ধটা মাতাল করে দেয়। কেবল তখনই বুঝি ঢাকা শহরটা একটা নরক হয়ে গেছে।
এক পেট্রল পাম্পে থামলো গাড়ি। সেখানে ঘুমচোখ ধুয়ে আবার রওনা। একসময় সাতক্ষীরা পার হয়ে শ্যামনগর গিয়ে গাড়ি থামলো। আমরা নামলাম। চা খেতে গিয়ে দেখলাম ছোটবেলায় হারিয়ে যাওয়া ক্রিমরোল। লীলেন্দা খেয়ে নিলো একটা। আমরা গেলাম গ্রামীন হোটেলে। সেখানে আরো এক মজা, কাউন্টারে একটা ডেস্ক ক্যালেন্ডার। সেখানে যেসব ছবি ব্যবহৃত হয়েছে, দেখা গেলো আমাদের যাত্রাসঙ্গী তুষারের ছবিও আছে, আছে আমাদের আরেক অতিথি সচল উজানগাঁ'র তোলা ছবিও। সেই উপলক্ষে মুস্তাফিজ ভাইয়ের ফোন দিয়ে উজানগাঁর সঙ্গে কথাও কয়ে নেই একটু। তারপর পরেটা ডিমভাজী ছোলাভূনা দিয়ে পেট ভরে মাইক্রোবাসে জাঁকিয়ে বসা। মাঝপথে এক গ্রাম্য বাজারে গাড়ি থামিয়ে বাতাবী নেবু কেনা। আইলায় বিধ্বস্ত জনপদ দেখতে দেখতে আমরা পৌঁছে গেলাম আমাদের গন্তব্যে। 
জায়গাটার নাম বুড়ি গোলালনী, নীল ডুমুর তার আরেকটা নাম। এই ঘাটেই আমাদের জন্য অপেক্ষা করে আছে একটা তরী। মাঝারি সাইজের একটা কাঠের ট্রলার। দেখেই ভয় হলো মনে, সমূদ্রে যে ৩ নম্বর সতর্ক সঙ্কেত!! এই ট্রলার সামলাতে পারবে? ডুবে যায় যদি!!!
(চলবে)

