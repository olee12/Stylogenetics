ওয়াদার বরখেলাপ করে হলেও তদন্ত চাই, বিচার চাই



বিডিআর বিদ্রোহের ঘটনায় গত দুইদিন পুরো দেশ এবং প্রবাস পুরোটায় হুলুস্থুল চলছিলো। এখন থেমেছে।
কিন্তু আসলে থামেনি।
কেন হলো, কে কে জড়িত, পেছনের শক্তি কী... এসব নিয়ে চলছে নানাবিধ আলোচনা। সঠিক সত্যটা বের করার চেষ্টা চলছে। একেকজন একেক কথা বলছে তাই নিয়ে সবাই তর্কে মেতে উঠছেন। ফলে অনেক সময়ই মূল প্রসঙ্গ থেকে সরে আসছে আলোচনা। 
আমি প্রচণ্ড ভয়ে ছিলাম আর্মি এটাকের। যে কোনো মূল্যে সেটা থামানো প্রয়োজন ছিলো। বিদ্রোহী বিডিআরদের মেরে ফেললে সবচেয়ে বড় লস হবে এই ঘটনার পেছনে আসল কারনগুলো কেউ জানতে পারবে না। অথচ এটা জানাটা খুব জরুরী।
আর আরো একটা হত্যাযজ্ঞ কে চায়?
যা হোক, শান্তিপূর্ণ উপায়েই পরিস্থিতি নিয়ন্ত্রন করা গেছে। এজন্য অবশ্যই এই সরকার এবং প্রধানমন্ত্রীকে ধন্যবাদ।
আর অশেষ ধন্যবাদ সেনাবাহিনীকে। তারা ধৈর্য্য ধরেছেন। প্রিয়জন হারানোর অনেক ক্ষোভ বেদনা বুকে চেপে চুপ করে থেকেছেন দেশের স্বার্থে। অস্ত্র হাতে নিয়ে এরকম ধৈর্য্য ধরে বসে থাকাটা সত্যি কঠিন। 
প্রধানমন্ত্রী সাধারণ ক্ষমা ঘোষণা করেছেন। পরিস্থিতি সামাল দিতে এটা খুব প্রয়োজন ছিলো। কিন্তু এখন কী হবে? 
এরকম একটা জঘন্য ঘটনা, এবং হত্যাযজ্ঞকে বিনা বিচারে ছেড়ে দেওয়ার কোনো মানে হয় না। এটা কোনো ফাইজলামি না। তারা যা যা অভিযোগ করেছে তা কোনোভাবেই হত্যাযজ্ঞ ঘটানোকে সমর্থন করে না।
একটি দেশের সর্বোচ্চ সামরিক বাহিনীর মাথা পর্যায়ের এতগুলো অফিসারকে হত্যা কোনোভাবেই কোনো স্বাভাবিক ঘটনা না। একটা দেশের জন্য এটা অপূরনীয় ক্ষতিই। এক বিশাল শূণ্যতা। আর এখনো পর্যন্ত দেখা যাচ্ছে যাদের হত্যা করা হয়েছে তারা অধিকাংশই মেধাবী অফিসার। স্ব স্ব ক্ষেত্রে যারা অনেক সুনামেরই অধিকারী। 
সংখ্যা ১৭০ হোক বা শুধু ৭০ হোক, কোনোটাই কম না। এতগুলো সামরিক অফিসার মারলে একটা বাহিনী অর্ধেক পঙ্গুই হয়ে যায় আসলে। 
আর এদের পরিবার আত্মীয় স্বজন তো আছেই।  
সবকিছু মিলিয়ে একটাই জোর দাবী, এর তদন্ত চাই। বিচার চাই। সুষ্ঠু তদন্ত আর বিচার ছাড়া এই ঘটনাকে মেনে নিলে ভবিষ্যতে আরো অনেক কিছুই মেনে নিতে হবে। 
যে কোনো মূল্যে এর তদন্ত চাই। বিচার চাই। এতে যদি প্রধানমন্ত্রীর ওয়াদার বরখেলাপ হয়, তবুও চাই। রাষ্ট্রের বৃহত্তর স্বার্থে আমি ওয়াদা বরখেলাপকে মেনে নিতেই রাজী আছি।

