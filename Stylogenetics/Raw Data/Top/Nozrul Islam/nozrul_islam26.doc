নেপালে একপাল 



নেপাল যাত্রাদলের যাত্রাপালা

আমি আপাদমস্তক অলস ব্যক্তি, আলসেমি আর ঘুমানোর চেয়ে আরামের কিছু আমার কাছে নাই। আমি নিজের চোখে না দেখলেও যে পৃথিবীর সুন্দর সুন্দর পাহাড় পর্বত নদী নালাগুলো ধ্বংস হয়ে যাবে না তা আমি জানি। আর এগুলো দেখার জন্য তো আমাদের তারেক অণু আছেই, শুধু শুধু সবাই মিলে কষ্ট করার দরকার কী? 
তাই আমি কোথাও যাওয়া টাওয়ার চেয়ে ঘরে বসে আলসেমি করে লেবু চা খেয়ে ঘুম দিতেই বেশি আগ্রহী।
আমার সেই আলসেমিতে ঘাপলাটান দিলো বিশিষ্ট ব্যানার্জী স্যাম'দা। এক সান্ধ্য আসরে বললো চলেন নেপাল যাই। আমি বললাম লন যাই। কোরবানীর ঈদের সময় নূপুরের অফিসে লম্বা ছুটি, সেও বললো লও যাই। 
যতোই দিন আসে ততোই চিন্তা করি, না গেলে হয় না? কিন্তু মুখ ফুটে বলতে সাহস পাই না। গৃহযুদ্ধ লেগে যাবার আশংকায়। এদিকে আমার পাসপোর্ট ন্যাশনাল আইডি কিছুই খুঁজে পাচ্ছি না বহুদিন, নতুন পাসপোর্ট করতে হবে, সে এক মহা ঝক্কির। 
মার্ক টোয়েনকে (নাকি বার্নার্ড শ? যাহোক, একজন হলেই হলো, মহান উপাধি দিলে সবাই মহান) নাকি কোন এক বন্ধু গর্ব করে বলেছিলো 'জানো, আমি গতরাতে ধূমপান ছেড়ে দেওয়ার সিদ্ধান্ত নিয়েছি'। তাই শুনে টোয়েন সাহেব বলেছিলো 'এ আর এমন কী? আমি তো প্রতিরাতেই একবার করে ধূমপান ছাড়ি!'
আমার হয়েছে সেই দশা, তিনমাস ধরে আমার একটা রুটিন কাজ হয়ে গেলো, প্রতিরাতে চিন্তা করি আগামীকালকেই পাসপোর্ট করতে দিবো। কিন্তু কোনোদিনই কাজটা করা হয়ে ওঠে না। 
এদিকে দল ঠিক হলেও পালের গোদা স্যাম'দাকে কোথাও খুঁজে পাওয়া গেলো না। একেবারে নিরুদ্দেশ। অগত্যা তাঁকে ছাড়াই আমরা নেপাল যাত্রাদল খুলে বসলাম। নিধিসহ মোট সাড়ে ছয় জন। সমস্যা হলো সবার পাসপোর্ট আছে, এমনকি নিধিরও, শুধু আমার আর তানিম ভাইয়ের নাই। পাসপোর্ট ছাড়াই আমরা টিকিট কেটে ফেললাম পুরনো পাসপোর্টের ফটোকপি দেখিয়ে। যা থাকে কপালে!
এগারো দিনের লম্বা ছুটি পেয়ে দেশের সব লোক বিদেশে পাড়ি জমানোর জন্য লাইন ধরেছে। শুনলাম শুধু থাইল্যান্ডেই নাকি ভিসার আবেদন জমা পড়েছে পঞ্চাশ হাজার! আর ভারতীয় ভিসার জন্য অ্যাপ্লাই করলে ইন্টারভিউয়ের তারিখই জুটছে ঈদের পরের! প্লেনের টিকিটে মহামারী। এই অবস্থায় মোটামুটি যুদ্ধ করে টিকিট পাওয়া গেলো। তাও বিজনেস ক্লাসের। মনের আনন্দে নাচলাম, যাক বিজনেস ক্লাসে চড়ার শখ পূর্ণ হবে তাহলে এবার।
টিকিট তো পাওয়া গেলো, কিন্তু কিছু তো চিনি না! আবার প্যাকেজ ট্যুরের দলেও ভীড়তে চাই না, চাই নিজের মতো ঘুরতে। আসলে প্যাকেজ ট্যুরগুলো শুনেছি সারাক্ষণ দৌড়ের উপরে রাখে, ভোর চারটার সময় ঘাড় ধরে ঘুম থেকে উঠিয়ে নিয়ে যায় সূর্যোদয় দেখাতে। আরে বাবা সূর্য কি মনিকা বেলুচি নাকি যে তারে দেখার জন্য... অথবা সূর্য ব্যাটা কি আমার দেখার অপেক্ষায় বসে থাকবে? তারে তার মতো উঠতে দেন আমারে আমার মতো... কিন্তু কে শোনে কার কথা। মূলত এসব হুজ্জত এড়াতেই নিজের মতো যাওয়ার চিন্তা। 
পরিচিত একজনের ট্রাভেল বিজনেস আছে। তাকে ধরলাম। ব্যবস্থা হয়ে গেলো। আমরা প্ল্যান করবো কী কী করতে চাই, উনি সে অনুযায়ী ব্যবস্থা করে দেবেন। 
এবার প্ল্যান করার পালা। পাঁচদিনের ট্যুর দেখে সবাই যার যার পরিচিতদের মারফত নেপালের আনাচে কানাচে ঘানাচের ঠিক ঠিকানা হাজির করলো... দেখলাম সব ঘুরতে মিনিমাম এক মাস লাগবে। আস্তে আস্তে কাটছাট করতে করতে যা দাঁড়ালো সেটাও দেখি অসম্ভব। তার উপর আবিষ্কার হলো তারিখ অনুযায়ী পাঁচ দিনের হলেও সময় মূলত তিনদিনের! কারন বাকী দু'দিন আসা যাওয়ার পথের ধারেই কেটে যাবে। ঘোরাঘুরিতে কাজে লাগবে না। শেষ পর্যন্ত সংক্ষিপ্ত ভ্রমণ কর্মসূচী নিয়েই যাত্রাপালা হলো। আমি যদিও বার দুয়েক বলার চেষ্টা করলাম এতো ঘুরে কী হবে? নেপালে গিয়ে কাঠমুন্ডুতে একটা হোটেলে ঢুকে তিনদিন শুয়ে বসে ঘুমিয়ে কাটিয়ে তারপর দেশে ফিরলেই তো হয়। গুগল থেকে ছবি নামিয়ে ব্লগ লিখে ফেলা যাবে, কিন্তু যথারীতি... কে শোনে কার কথা? 
আমি শেষ মুহূর্ত পর্যন্ত আশাবাদী ছিলাম যে আমার পাসপোর্টটা সময়মতো রেডি হবে না, ফলে আমার আর যাওয়ার কষ্টটুকু করতে হবে না। কিন্তু তানিম ভাই একে তাকে ধরে মোটামুটি অনন্ত জলিল স্টাইলে অসম্ভবকে সম্ভব করে ফেললেন। যথাসময়ের দু'দিন আগেই আমার হাতে নতুন পাসপোর্ট!
এর মধ্যে লাগলো আরেক বিপত্তি, স্রেফ দু'দিন আগে যাত্রাদলের একজন হঠাৎ জানালো সে যেতে পারছে না! তার বদলে এখন কাকে নেই? ঢাকা-আরিচা মুড়ির টিনের কন্ডাক্টরের মতো 'আসেন আপা/ভাই সিট খালি' বলে চেঁচাতে লাগলাম। জনে জনে ফোন করলাম 'ঐ পাসপোর্ট রেডি আছে? থাকলে শুধু হাতখরচ নিয়ে ঝুলে পড়'। এই অভাবনীয় সুযোগও অনেকে হেলায় হারালো  
দুষ্টু বালিকা কদিন আগেই হানিমুনহেতু নেপাল ঘুরে এসেছে লম্বা সময় নিয়ে। তবু আবার জুটে গেলো আমাদের দলে। আমরা সদলবলে হলাম।
বংশীবাদক রাহিন হায়দারও সপরিবারে একই সময়ে একই ফ্লাইটে নেপাল যাচ্ছে আসছে, তারাও আমাদের দলভুক্ত হয়ে গেলো। দুই দলীয় ক্ষুদ্রজোট গঠন করে আমরা নেপাল অবরোধ করার সিদ্ধান্ত নিলাম।
পাসপোর্ট, ন্যাশনাল আইডি কার্ড শুধু না, মাস দুয়েক আগে আমার সাধের ল্যাপটপ আর ক্যামেরাটাও হারিয়েছে। দু'টোই চুরি কেইস। ফলে আমার এখন কোনো ক্যামেরা নেই। একটা পয়েন্ট এন্ড শুট আছে, যা দীর্ঘদিন ব্যবহার হয় না। ক্যাননের ফাইভ ডি মার্ক টু কিনবো বলে অপেক্ষা করছি, অন্য কোনো ক্যামেরা কিনছিও না, আবার টেকাটুকার অভাবে সেটাও কিনতে পারছি না। এদিকে নেপাল যাত্রাদলে কোনো ফটগফুর নাই। তাহলে ছবি তুলবে কে? সিদ্ধান্ত নিলাম ক্যামেরা ভাড়া করে নিয়ে যাবো। সেকথা শুনে এক দয়াবতী বন্ধু নিজের ক্যামেরা ধার দিতে রাজী হলো। তাকে অশেষ বিশেষ ধন্যবাদ। 
যাত্রার আয়োজন, পাসপোর্ট, টিকিট এবং ফাঁকিবাজীর কারনে শেষ প্রায় দু'সপ্তাহ কোনো কাজ করা হয়নি। কিন্তু কিছু কাজ না করে গেলে কিছু লোকে খুব বিপদে পড়ে যাবে, আমিও শান্তিমতো আলসেমি করতে পারবো না। তাই যাওয়ার আগ মুহূর্তে পৃথিবীর সব কাজ মাথায় নিয়ে বসলাম। তিনদিন তিনরাত মোটামুটি চব্বিশ ঘন্টা কাজ করলাম। এমনকি যাওয়ার দিনও সবাই যখন এয়ারপোর্টে মজুদ, তখন আমি ব্যাগ গোছাচ্ছি মাত্র। আর ব্যাগ গোছাতে গিয়েই আবিষ্কার করলাম যে ব্যাগ প্রতিদিন কাঁধে বয়ে বেড়াই, সেই ব্যাগেরই এক চিপায় এতদিন লুকিয়েছিলো আমার পাসপোর্ট আর ন্যাশনাল আইডি কার্ড!
যাওয়ার পথে কোনোরকমে টাকাগুলোকে ডলার বানিয়ে বিদেশী হয়ে গেলাম। যাত্রাপথেই ক্যামেরা ধার নিলাম। তবু কাজ শেষ হয় না, একজনকে কিছু টাকা দেওয়ার কথা ছিলো, তারে বললাম এয়ারপোর্টে আসতে, সে রওনাও হলো, কিন্তু ইমিগ্রেশনের তাড়াহুড়ায় তাকে মাঝপথ থেকে ফেরাতে হলো। তারপর যে কী দীর্ঘ এক প্রতিক্ষা... সেকথা পরের পর্বে 
এই পর্ব যেহেতু যাত্রাপালা পর্ব, তাই ফটো নাই। এয়ারপোর্টে প্লেনের জন্য অপেক্ষায় বসে থাকতে থাকতে থাকতে থাকতে একটা ছবি তুলছিলাম, সেটা থাকলো আপাতত। পরেও যে খুব একটা ছবি থাকবে তা সত্য না অবশ্য। আমি সুন্দর কিছু দেখলে হা করে তাকিয়ে থাকি, ছবি তোলার কথা ভুলে যাই। তারচেয়েও বড় সত্য হচ্ছে আমি ছবি তুলতে পারি না, কর্জ করে ক্যামেরা নিছি হুদাই
[img][/img]

