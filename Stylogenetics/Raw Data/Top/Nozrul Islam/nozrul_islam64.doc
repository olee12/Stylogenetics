প্রাণের মেলায় ১



তিন দিন পার হয়ে গেলো, কাজের ব্যস্ততায় ঢাকায় থেকেও বইমেলায় যেতে পারলাম না, মেজাজটা খারাপ ছিলো। তাই শুক্রবারে সকাল থেকে সাজ সাজ রব, বইমেলায় যাবো। নূপুর আর নিধি বিরাট এক সচল বাহিনীর সাথে পুরান ঢাকায় ঘুরতে গেছে। নিজের বউ নাই কী আর করা... পরের বউ নিয়েই মেলায় গেলাম... সঙ্গী রোয়েনা 
মেলার মূল তোড়ণ পার হলেই মনে হবে এটা বুঝি একুশে বইমেলা না, বঙ্গবন্ধু আর আওয়ামী লীগের বইমেলা। সার বেঁধে শুধু তাদের দোকান। মেলার ভেতরেও আছে। পুরো মেলায় প্রকৃত প্রকাশকের যতো দোকান, তারচেয়ে বেশি দোকান অন্য সব প্রতিষ্ঠানের। ব্রিটিশ কাউন্সিলের স্টলে তাদের বিভিন্ন কোর্সে ভর্তির আবেদন সংগ্রহ করছে, দৈনিক ইত্তেফাক শহীদ মিনার নির্মাণ বিষয়ে কী একটা প্রচারণা চালাচ্ছে, শুধু এটার জন্য একটা দোকান তারা বরাদ্দ পেয়েছে। প্রবাসী লেখকদের বইয়ের জন্য বিরাট এক দোকান! মরণোত্তর লেখকদের জন্য কোনো দোকান দেখলাম না। এরকম আরো অজস্র। বিভিন্ন কোটায় প্রচুর দোকান, এই হারে চলতে থাকলে আগামী কয়েক বছর পর মেলায় আর প্রকাশকরা ঢুকতে পারবে বলে মনে হয় না। কারণ প্রতিষ্ঠান আর দল বাড়ছেই। বঙ্গবন্ধু বইমেলা পরিষদও গঠিত হয়েছে!
দুপুর দুপুর মেলায় যাওয়ার একটা সুবিধা, লোকজন কম, মেলাটা ঘুরে ঘুরে দেখা যায়, বই দেখা যায় শান্তিমতো। আমি বই দেখি খুব খুঁটায়া খুঁটায়া, অনেক সময় নিয়া। নতুন লেখকের বই আলাদা করে চোখে পড়লে খাবলা দিয়ে কিছু অংশ পড়েও দেখি। দোকানের প্রতিটা বইতে একবার করে নজর রাখি। রোয়েনা নিশ্চিতভাবে চরম বিরক্ত, কিন্তু কী আর করা... 
বই কেনার ইচ্ছে ছিলো না, ঘুরে দেখার ইচ্ছাতেই ছিলাম, কিন্তু একটা বই দেখে নিজেকে আর দমাতে পারলাম না, শপথ ভেঙ্গে বই কেনা শুরু করলাম। স্বৈরাচার বিরোধী গণ আন্দোলন নিয়ে কিছু বই খুঁজছিলাম অনেকদিন থেকেই, পেয়ে গেলাম। আহ্... 
নতুন বই এখনো তেমন বেশি আসেনি, ইউপিএল-এ গিয়ে দেখি তাদের পুরনো কিছু প্রকাশনা গোডাউনের তল থেকে তুলে এনেছে, এগুলোর অধিকাংশই এখন বাজারে পাওয়া যায় না... এগুলো বিক্রি হয়ে গেলে আর পাওয়া যাবেও না হয়তো কখনো, সুযোগটা হেলায় হারালাম না... কিনে নিলাম। 
শুদ্ধস্বর দোকানটা দেখে খুব ভালো লাগলো। এবার বইমেলার অন্যতম সেরা আয়োজন শুদ্ধস্বরের। বইয়ের সংখ্যা, প্রকাশনার মান সবকিছু মিলিয়েই শুদ্ধস্বরের এবার দারুণ আয়োজন। এখানেই সবচেয়ে বেশি সচলদের বই আছে। টুটুল ভাইকে দেখে খুব ভালো লাগলো। তিনবছর টুটুল ভাই মেলায় চুপ করে বসে থাকতেন মন খারাপ করে, এখন স্টলের ভেতর মুখ উজ্জ্বল করা হাসিমুখ নিয়ে বসে থাকেন, কখনও কখনও পাশে লেখক থাকে, টুটুল ভাইয়ের এই সুখি চেহারাটা দেখতে খুব ভালো লাগলো। অভিনন্দন টুটুল ভাই। 
শুদ্ধস্বরের ঠিক উল্টোদিকেই পাঠসূত্রের দোকান। ওখানে আছে শস্যপর্বের বইগুলো। ঝুলছে গোয়েন্দা ঝাকানাকার পোস্টার। পোস্টার দেখেই নাকি লোকজন এই বই কেনার জন্য খোঁজে... পোস্টারও কিনতে চাইছে লোকজন... শুনেই ভালো লাগলো। 
পুরো মেলা ঘুরতে পারলাম না, এর আগেই লোকজন আসতে শুরু করলো, শুরু হলো আড্ডা। ব্যাপক আড্ডা। চা পুরি বেগুনী বিড়ি আড্ডা। আড্ডার বিবরণ দেওয়ার ইচ্ছে ছিলো, কিন্তু এখন আবার মেলায় যাওয়ার জন্য মন টানছে। কয়টা ছবি দেখেন... 






















