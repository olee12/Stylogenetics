বর্ষার বইমেলায় ৪




[সুজনদার আঁকা বর্ষার বইমেলা]
দেখতে দেখতে বর্ষার বইমেলার চারটি দিন শেষ হয়ে গেলো। প্রতিদিনই মেলায় উৎসব ভাব বাড়ছে। বাড়ছে দর্শক, বাড়ছে বিকিকিনি। আজকে একজনকে দেখলাম রীতিমতো দড়ি দিয়ে বেঁধে একগাদা বই কিনে নিয়ে গেলেন।  দেখতেই ভালো লাগলো।
জ্যামের কারণে আমি প্রতিদিন হেঁটে হেঁটেই যাই, মিনিট বিশেক লাগে, মেদভুড়িটা যদি কিছু কমে। আজ মাতবরী করে গাড়িতে চড়লাম। সময় লাগলো পৌনে এক ঘন্টা!
রাস্তায় বসেই খবর পেলাম গতকালের পোস্ট পড়ে কোনো এক পাঠিকা আজকে মেলায় গিয়েছিলেন, এবং 'বইপত্র'র স্টল থেকে সচলায়তন সংকলন তৃতীয় খণ্ড কিনেছেন। শুধু সেটা কিনেই ক্ষান্ত হননি। অরুণদাকে ধরেছেন আগের দুটো খণ্ডও দেবার জন্য। অরুণদা এখন কোথায় পান? আমিই বা পাই কোথায়? 
শামসুর রাহমান মঞ্চে তখন চলছে মুক্তিযুদ্ধের স্মৃতিচারণ। যুদ্ধের সময় যাদের বয়স দশ বছরের আশেপাশে ছিলো, তাদের চোখে দেখা মুক্তিযুদ্ধের স্মৃতিচারণপর্ব ছিলো আজ। অনেকেই স্মৃতিচারণ করলেন। এরপর চললো স্বরচিত কবিতা আবৃত্তি।
শাহেনশাহ্ আগে থেকেই ছিলো। অনার্য সঙ্গীতও এসেছে। এসেছে অতিথি সচল মনজুর এলাহীও। সে আবার থাকে কাটাবনেই। একেবারে কনকর্ড এম্পোরিয়ামের লাগোয়া ভবনে। ব্যস, চারজনে মিলে বই দেখা আর ঘুরিফিরি। চা পুরি সিঙ্গারা বিড়ি তো আছেই।
মেলার পরিসর ছোট। ঘন্টাখানেক ঘুরলেই দেখা শেষ। বই বাছাই করতেও বেশি সময় লাগে না। তবু প্রতিদিন ঘুরি। আড্ডা মারি। পাঠসূত্রর তনুজা আপার সঙ্গে কথা হলো। বিক্রিবাট্টা নিয়ে এখনো খুশি হতে পারেননি। তবে আশাবাদী, আরো তো ছয়দিন আছে।
কথা হলো বর্ষার বইমেলার মূল আয়োজক রানা আপার সঙ্গে। খুব পরিশ্রম করছেন তিনি মেলাটিকে আরো পূর্ণাঙ্গ রূপ দিতে। সর্বক্ষণ উপস্থিত থাকছেন মেলা প্রাঙ্গনে। 
মেলায় সচলদের অনেক বই আছে। 'বইপত্র' স্টলের বইগুলোর কথা তো আগেই বলেছি। শুদ্ধস্বরেও আছে অনেক বই। লীলেনদার বইগুলো, আকতার আহমেদ, মৃদুল আহমেদ, অনার্য্য সঙ্গীতসহ অনেক সচলের বই-ই আছে। গত বইমেলার অন্যতম আকর্ষণ 'রাজাকার ইস্যুতে, মানবতা মুছে ফেল টয়লেট টিস্যুতে'ও আছে। আগ্রহীরা সংগ্রহ করতে পারেন। মেলায় আরো পাওয়া যাচ্ছে সচল আনিস মাহমুদের অনুবাদ করা মুক্তিযুদ্ধ বিষয়ক অন্যতম গুরুত্বপূর্ণ বই 'সারেন্ডার অ্যাট ঢাকা, একটি জাতির জন্ম' [মূল লেখক লে: জে: জে এফ আর জেকব]। ইউপিএল-এর স্টলে পাবেন।
ভেবেছিলাম এই মেলায় লিটলম্যাগ কর্মীদের ভীড় থাকবে, কিন্তু তারা সব যেন কোথায় উধাও হয়ে গেছেন। টোকনদা প্রতিদিনই আসছেন। মুজিব মেহেদী ভাই আসছেন। আসছেন আরো অনেকেই। আজ এলেন জনপ্রিয় লেখক আহসান হাবীব। অটোগ্রাফও দিলেন।
দেশের সব বই একুশে বইমেলা উপলক্ষ্যেই প্রকাশ হয়। বছরে এই এক মাসই বইয়ের, বাকী এগারো মাস যেন ভাত কাপড়ের। সেই চক্র থেকে বের হতেই এই মেলা, মেলা নিয়ে তোড়জোড়।
আজ বর্ষার বইমেলায় একটি নতুন বইয়ের মোড়ক উন্মোচন ছিলো। এই মেলায় প্রকাশ হওয়া প্রথম বই। চা-পান হেতু বাইরে থাকায় নাম ধাম খেয়াল করতে পারিনি ঠিকমতো। তবে বর্ষার বইমেলাকে কেন্দ্র করে নতুন বই প্রকাশ হচ্ছে, এতেই মনটা ভালো হয়ে গেলো। বইকে একমাসের মৌসুমী পণ্য থেকে বের করে নিত্যদিনের সঙ্গী করে তুলতে হবে।
আরো ভালো লাগলো এই দেখে যে, মূল মঞ্চেই মোড়ক উন্মোচনের ব্যবস্থা আছে। একুশে বইমেলায় কাজী নজরুল মঞ্চে বইয়ের মোড়ক উন্মোচনের দুঃসহ অভিজ্ঞতা যাদের আছে, তারা শুধু মোড়ক উন্মোচনের জন্যই অন্তত এই মেলাকে বেছে নিতে পারেন।
মেলার পঞ্চমদিন বৃহস্পতিবার। পরবর্তী দুদিন সরকারী ছুটি থাকায় আশা করা যাচ্ছে এই তিনদিন মেলায় ভীড় আর বিক্রি দুটোই বেশি হবে। আড্ডাও আশা করি এই তিনদিনেই হবে চুটিয়ে। চলে আসুন মেলায় এবং আড্ডায়। বই কেনা না কেনাটা বড় কথা না, আড্ডায় হাজির থাকাটাই বড়। জীবনে কী আছে আর?
আজকে সারাদিনই ভেবেছি ক্যামেরা নিয়ে যাবো। ব্যাটারিতে চার্জ দিয়েও রেডি, কিন্তু বের হবার সময় কাঁধে ঝুলাতে ভুলে গেলাম। আধেক রাস্তা গিয়ে মনে পড়লো ক্যামেরার কথা। তাই আজকেও সরসিজ আলীম ভাইয়ের তোলা ছবিই জুড়ে দিচ্ছি [অবশ্যই উনার অনুমতি সাপেক্ষে]। ধন্যবাদ ও কৃতজ্ঞতা আলীম ভাইকে।

[মেলার তৃতীয়দিন অতিথি হিসেবে এসেছিলেন সাহিত্যিক সেলিনা হোসেন]

[মুক্তিযুদ্ধের স্মৃতিচারণ করছেন মিলা মাহফুজা]

[মেলায় আহসান হাবীব]

[চলছে বই বিকিকিনি]

[মেলায় দর্শনার্থী]

[মেলা প্রাঙ্গনের একাংশ]

