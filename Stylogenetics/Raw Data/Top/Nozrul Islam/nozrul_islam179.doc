এ শুধু সচলায়তনেই সম্ভব...



সচলায়তনের ভালোবাসা দিনে দিনে ফুলে ফেঁপে উঠছে... তারই এক চরম বহিপ্রকাশ দেখা গেলো আজকে।
গেলো একবছরে সচলায়তনে প্রকাশিত ব্লগগুলোর মধ্য থেকে বাছাই করে প্রায় একশ লেখা নিয়ে প্রকাশ হলো "সচলায়তন সংকলন ২য় খণ্ড"।
আরো প্রকাশিত হলো প্রতিটি সচলের প্রিয় এবং শ্রদ্ধাসিক্ত মুহম্মদ জুবায়ের-এর বই "সিকি-আধুলি গদ্যগুলি"।
দুটো বইয়েরই মোড়ক উন্মোচন ছিলো আজ।
একই সঙ্গে মোড়ক উন্মোচিত হলো সচল নূরুজ্জামান মানিকের বই- "স্বাধীনতা যুদ্ধের অপর নায়কেরা" আর বেক্কল ছড়াকার আকতার আহমেদের "ছড়াজনৈতিক"।
এ উপলক্ষ্যে সকাল থেকেই একটা বেশ সাজ সাজ রব পড়ে গেলো চারিদিকে। ফোনের পর ফোন, এসএমএস-এর পর এসএমএস... কে কখন কিভাবে মেলায় যাবে, কিভাবে সবাই একত্র হবে। আরো কী কী মজা করা যায়? এসব নানাবিধ শলাপরামর্শ শুরু হলো। সকলেই নিজ নিজ দায়িত্ব বুঝে নিলেন। 
আর দুপুরের পর থেকেই সকলে জমায়েত হতে থাকলেন বইমেলায়। বইমেলায় শুদ্ধস্বরের সামনে একটা চমৎকার আড্ডার জায়গা আছে। যেখানে চামে সিগারেটও খাওয়া যায়। পুরো মেলায় এই একটি জায়গাতেই এই দূর্লভ সুযোগ। আজ সেই পুরো অঞ্চল সচলদের দখলে ছিলো। রঙে রঙিন হয়ে হয়ে হাজির হতে লাগলেন সচলেরা। যারা এসেছেন তারা খবর নিচ্ছেন যারা এখনো এসে পৌঁছান্নি তাদের, তারা কখন আসবে।
সকাল থেকেই প্রিয় বই দুটো শোভা পাচ্ছে শুদ্ধস্বরের দোকানে। কেনাবেচাও শুরু হয়ে গেছে আগেই। একপর্যায়ে তো ভয়ই পেয়ে গেলাম... শেষে যদি আমার বইয়ের মতো দশা হয়? মোড়ক উন্মোচনের মতো বই অবশিষ্ট না থাকে!!
যথাসময়েই বইমেলার একটা অংশ হয়ে গেলো সচলায়তন (আক্ষরিক অর্থেই)। বিশাল এক সচল মেলা।
আড্ডা... হা হা হি হি... ক্লিক ক্লিক... ও ভাই একটা কলম দিন অটোগ্রাফ দিবো... ভাই ঐ বইটা দেন... আরে জুবায়ের ভাইয়ের বইটা এসেছে? ওয়াও... বাহ্... প্রচ্ছদ তো দারুণ হয়েছে!!
এরকম সব কথামালায় মুখর হয়ে উঠলো আকাশ বাতাস। ধূলোভর্তি বাতাস, মানুষভর্তি ভীড়, মাইক্রোফোনের অমায়িক গর্জন... সবকিছু ছাপিয়ে চারিদিক মুখরিত গেলো সচলদের কলকাকলিতে। 
মানুষের চেয়ে ক্যামেরা বেশি। একজন অটোগ্রাফ দেয় তো ছবি তোলে পাঁচজনে... আমি মুখ ভেঙচাই ছবি তোলে ছয়জনে... দুজনে আড্ডা দেয় ছবি তোলে আটজনে...
আমি বার বার করে সবাইকে অনুরোধ করতে লাগলাম ছবি না ওঠাতে। কারন দেখা যাবে মূল অনুষ্ঠানের আগেই সবাই এতো ছবি তুলেছে যে অনুষ্ঠানের সময় সবারই ক্যামেরার চার্জ শেষ হয়ে যাবে।
এবং তখনই শোনা গেলো দুঃসংবাদ।
অয়ন এতক্ষন ভিডিও স্ট্রিমিং করছিলো। এবং ইন্টারনেটে সরাসরি সম্প্রচারিত হচ্ছিলো... অমিত আবার সেটা সচলে তুলে দিচ্ছিলো...
কিন্তু অয়ন জানালো তার মোবাইল ব্যাটারির চার্জ প্রায় শেষ। মেজাজ খ্রাপ হয় না? সঙ্গে সঙ্গে এগিয়ে এলো বিশাল দেহবিশিষ্ট শাহেনশাহ্... আস্বস্থ করলো সারাদিন স্ট্রিমিং করলেও চার্জ শেষ হবে না। 
সন্ধ্যা হয়ে এলো। ইতোমধ্যে চলে এসেছে ঢাকাস্থ অধিকাংশ সচল। সিলেট থেকে এসেছে নাজমুল আলবাব, সেলিনা তুলি আর বাবাই... বিদেশ থেকে এসেছে মাসুদা ভাট্টি... মানিক ভাই এসেছে সপরিবারে। আমার পরিবার তখনো রাস্তায়... 
আর এসেছেন জুবায়ের ভাইয়ের একমাত্র বোন... ঝর্ণা আপা... সপরিবারে। সচলায়তনের বিশাল পরিবারের সঙ্গে অল্পতেই মিশে গেলেন তিনি এবং তার পরিবার। সত্যিই... সচলায়তন এখন আর ব্লগ শুধু নয়... বিশাল এক পরিবার। প্রতিটি মানুষই এখানে আত্মার যোগে থাকেন। এমন বন্ধুত্ব কোথাও খুঁজে পাবে না কো তুমি...
এবার নজরুল মঞ্চ দখলের পালা। এর আগে প্রতিটা মোড়ক উন্মোচনেই দেখা গেছে অব্যবস্থাপনা। লোকজনের অহেতুক ভীড় ঠেলাঠেলি। তাই আগেই প্ল্যান করা হয়েছিলো যে আজকে মঞ্চ পুরোটা দখল করে রাখবো যতোক্ষন আমাদের অনুষ্ঠান শেষ না হবে। সে অনুযায়ী এনকিদু চমৎকার কার্টুন এঁকে ব্লগ দিয়েছিলো আজ সকালেই। (যদিও তার ভবিষ্যদ্বানীকে ভুল প্রমানিত করে বই শোভা পাচ্ছিলো দোকানে)
সে অনুযায়ী আমরা একদল আগেই চলে গেলাম নজরুল মঞ্চের দখল নিতে। একটা বইয়ের মোড়ক উন্মোচন হচ্ছিলো, সেটা শেষ হওয়া মাত্রই দখল নিলাম। বই আসেনাই, অতিথি আসে নাই, কিন্তু মঞ্চ দখল, ডায়াস দখল। এখান থেকে ফোনে টুটুল ভাইদের সঙ্গে সার্বক্ষনিক যোগাযোগ চলছিলো।
একসময় বইসমেত সবাই চলে এলেন।
মৃদুল এক চমৎকার উপস্থাপক। মৃদুলের উপস্থাপনার ফ্যান হয়ে আছি প্রায় এক যুগ ধরে... আজও মুগ্ধ হলাম। চমৎকার উপস্থাপনায় পুরো অনুষ্ঠানটিকে আনন্দময় করে দিলেন তিনি।
প্রথমেই জুবায়ের ভাই সম্পর্কে বলা হলো। বলতে বলতে আনিস ভাই আর ঝর্ণা আপা যখন চোখের পানি সংবরন করতে পারছিলেন না, সচলরাও তখন চোখ লুকোতে ব্যস্ত...
এতো ভালোবাসা সখি কোন হৃদে বলো রাখি...
এ শুধু সচলায়তনেই সম্ভব... 
বলা হলো সচলায়তন সম্পর্কে। তারপর একে একে সবগুলো বইয়ের মোড়ক উন্মোচন করা হলো। "সচলায়তন সংকলন ২য় খণ্ড", "সিকি-আধুলি গদ্যগুলি", "ছড়াজনৈতিক", "স্বাধীনতা যুদ্ধের অপর নায়কেরা"। তারপর গ্রুপ ফটোসেশন...
আমি নিশ্চিত... নজরুল মঞ্চে এবছর এরচেয়ে সুন্দর আর ঝামেলাহীন আর নির্বিঘ্ন মোড়ক উন্মোচন অনুষ্ঠান একটাও হয় নাই। লাগবা বাজী?
অনুষ্ঠান শেষ হলো... কিন্তু উড়ে যাওয়া পাখির পালকের মতো রয়ে গেলো রেশ... আবার সবাই শুদ্ধস্বরের সামনে... যা ইতোমধ্যেই সচলায়তনে পরিণত হয়েছে... সেখানে সবাই ভীড় জমালো। আবার ছবি তোলাতুলি... অটোগ্রাফের বন্যায় ভেসে যেতে লাগলো অন্যায়। সচলায়তন সংকলন যারাই কিনে তারাই সব সচলের অটোগ্রাফ নেয়। পুরো একপাতা ভরে যায় অটোগ্রাফে... এ এক দারুণ কালেকশন। এই সচলেরাই তো নেতৃত্ব দেবে মেধাবী এক প্রজন্মের... 
এরই মধ্যে ফোন করলো হিমু... কথা হলো তার সঙ্গে অনেক। কণ্ঠ শুনেই টের পাই বিষণ্নতা... উপস্থিত থাকতে না পারার কষ্টটা... আহারে... দূর থেকে শুনে শুনে তৃপ্তি মেটানোর চেষ্টা...
আর প্রবাসী তারা কী জানে, আমরা এখানে অনেক মজা করলেও তাদের অভাব কতোটা বোধ করি? ইশ্... এমন একটা দিন হতো... যেদিন সব সচল মিলে সারাদিন শুধু আড্ডা দেওয়া যেতো... 
আজকে শুধু সচল সমাবেশ বা মোড়ক উন্মোচন ছিলো তা না। আজ একটা ঐতিহাসিক দিনও আসলে।
এই প্রথম বাংলা ভাষায় কোনো পুস্তক প্রকাশিত হলো ইউনিকোড পদ্ধতিতে। বাংলা ভাষাকে আন্তর্জাতিক অঙ্গনের সঙ্গে পরিচিত করতে, সারা বিশ্বের দরবারে বাংলা ভাষাকে সহজলভ্য করতে এর তুলনা নেই। আমরা নিশ্চিত জানি একদিন আমরা জব্বারিয় কায়েমী শাষণমুক্ত হবো। ছাপাখানার ভবিষ্যৎ অবশ্যই ইউনিকোডমুখি...
শুরুটা হলো আজকে... সচলায়তনই শুরু করলো নতুন এক যুগের।
আর... সম্ভবত এই প্রথম কোনো বইয়ের মোড়ক উন্মোচন অনুষ্ঠান সারাবিশ্বে লাইভ সম্প্রচার হলো... 
আমরাই তৈরি করবো নতুন যুগ... হ...
সবাইকে অসংখ্য ধন্যবাদ। আর ফটো যারা তুলেছেন... তাদের সবাইকে অনেক অনুরোধ... ছবিগুলো খুব দ্রুত আপ্লোড করুন। আমাদের প্রবাসী বন্ধুদের তো এটুকুই সম্বল...

