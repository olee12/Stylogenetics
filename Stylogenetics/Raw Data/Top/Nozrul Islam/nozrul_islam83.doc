বর্ষার বইমেলায় ২



একটা কাজে আটকে গেলাম বিকেলে। মেলায় যাওয়া নিয়েই সংশয়ে পড়ে গেলাম। কিন্তু যেতে খুব ইচ্ছা। তাই কোনোরকমে হাতের কাজটা শেষ করেই দিলাম দৌড়। ততক্ষণে ৭টা বেজে গেছে। আরিফ জেবতিক ভাই ফোন করেছেন, তিনিও যাচ্ছেন। 
কিন্তু রাস্তায় নেমেই বুঝলাম আজকে কপালে খবর আছে। রাস্তায় কোনো গাড়িই চলছে না, স্রেফ থেমে আছে। অনেক টাকা আর সময় খরচ করে রাস্তায় বসে থাকার চেয়ে হাঁটাই ভালো, হাঁটতে লাগলাম। ফুটপাতগুলোও হাঁটাপোযোগি না। 
সাড়ে সাতটার সময় মেলায় গিয়ে পৌঁছলাম হাঁপাতে হাঁপাতে। শুনলাম আরিফ ভাইয়েরও একই অবস্থা। হেঁটেই এসেছেন। তাই প্রথমে গরম চা বিড়ি খেয়ে নিয়ে একটু ঠাণ্ডা হলাম।
দ্বিতীয়দিনেই মেলা জমে উঠেছে ব্যাপক। অনেক দর্শক। বই বিক্রিও হচ্ছে বেশ। বইপত্র'র অরুণদা জানালেন বিক্রি নাকি বেশ ভালোই চলছে। আবারো জানাই, সচল সঙ্কলন ৩ এবং সচলেদর লেখা বইগুলো পাওয়া যাচ্ছে মেলার 'বইপত্র' স্টলে।
গতকাল কিনেছিলাম সৈয়দ হকের মার্জিনে মন্তব্য বইটি। আজ কোনো বই কিনলাম না। কিনলাম দুটো লিটল ম্যাগাজিন। ফরিদপুর থেকে প্রকাশিত অরবিন্দ চক্রবর্তী সম্পাদিত 'মাদুলি'র প্রথম বর্ষ প্রথম সংখ্যা। পুরোটাই প্রিয় কবি বিনয় মজুমদারকে নিয়ে। আর কিনলাম শিহাব শাহরিয়ারের সম্পাদনায় লোকনন্দন বিষয়ক পত্রিকা বৈঠা- এর জ্যোৎস্না সংখ্যা। 
মেলা চত্বর ছোট। যেই যায় দেখা না হয়ে উপায় নেই। খুঁজতেও হয় না কাউকে। দেখা কবি মুজিব মেহেদীর সঙ্গে। মুজিব ভাইয়ের সঙ্গেও শুধু বইমেলাতে আর ফেসবুকেই দেখা হয়। এরই মধ্যে ট্রাফিক জ্যাম ঠেলে ঠুলে নূপুর এসে হাজির। সেও কিনলো দুটো কী যেন বই। আর মেলা যখন ভাঙ্গার বেলা, তখন দেখি চিপা থেকে বের হচ্ছেন লীলেন দা। ব্যাস আর কী লাগে? জমে উঠলো আড্ডা। 
লীলেন দা মাথায় ঢুকিয়ে দিলো ইলিয়াসের খোয়াবনামা নিয়ে নতুন চিন্তা। বুঝতে পারলাম ছোটবেলায় পড়া বইগুলো আবার পড়াটা খুব জরুরী হয়ে গেছে। কিন্তু নতুন বইগুলোই তো পড়া হচ্ছে না এখনো। সময় যে কই পাই?
মুজিব ভাইয়ের কাছেই শুনলাম বর্ষার বইমেলা নিয়ে কোন্দলের পুরো কাহিনী। খারাপই লাগলো। আমরা যে কবে এই ব্যক্তি সঙ্কীর্ণতার বাইরে যেতে পারবো।
কনকর্ড এম্পোরিয়ামে একটা বইয়ের দোকান দেওয়ার পরিকল্পনা করেছিলাম সেদিন আমি আর নাজমুল আলবাব। জেবতিক ভাইকে নিয়ে মার্কেটটা ঘুরে দেখলাম। আশাবাদী, বইয়ের এই নতুন মার্কেটটা বেশ ভালোই হবে। শুধু যদি জামাকাপড়ের দোকানগুলো এসে হাজির না হয়। আড্ডায় কথা হলো বই বিকিকিনির নানান অসঙ্গতি নিয়েও। সঙ্গে চা, সিগারেট, আলুপুরি। সময় কেটে গেলো অনেক। আরিফ ভাইয়ের গাড়িতেই ফিরলাম বাড়ি। কালকে আবার যাবো। চলে আইসেন... দেখা হবে

