একটি সচিত্র সচলাড্ডা





আহা... কেকের কি রূপ!!
মার্কিন মুল্লুক থেকে যাই আসে তার দিকেই আমাদের একটা অবিশ্বাস থাকে। সে ত্রাণ হোক বা রাষ্ট্রদূত হোক। কিন্তু সেই মুল্লুক থেকে যখন এই অভাগা দেশে অবতরণ করেন আমাদের সচল স্নিগ্ধা... তখন আমরা ভাবি উনি বুঝি সেইরকম হবেন না... উনি তো আমাদের নিজেদের লোক। (এই আমরার মধ্যে সবজান্তার আশ্রয় নাই)
কিন্তু তিনি আসেন... আর আমরা শুনে শুনে বেড়াই উনি এখন এই রেস্টুরেন্টে খাচ্ছেন, তো তখন সেই রেস্টুরেন্টে খাচ্ছেন। সবজান্তা ছাড়া বাকি সবাই আমরা হাকুল্লা।


এই দেশে দূর্ণীতিবাজদের গ্রেপ্তারকালে আমরা দেখেছি এইরকম পোজ দিয়ে ছবি তুলতে। তবু পাপ্পারাজ্জিদের পাপীয় ক্যামেরা তাদের ছাড় দেয় নাই।
তার জন্মদিন আসে... এবার আমরা আশার লোভ বিস্তৃত করি... ভাবি এই মহান দিনে উনি নিশ্চয়ই আমাদের সঙ্গে মার্কিনী আচরণ করিবেন না।
কিন্তু তিনি করেন। লাপাত্তা হয়ে যান।


এখানে একটা নাম লেখা ছিলো... কোনো এক দুষ্কৃতকারীর নখের আচড়ে তা খয়ে গেছে
আমরা বরাবরের মতো হতাশ হই। কিন্তু রাজপথ কখনো ভঙ্গ করে না অঙ্গীকার (স্বত্ত্ব: আহমেদুর রশীদ)। তাই আমরা রাজপথ ছাড়ি না। আন্দোলন চালিয়ে যাই।


আড্ডা নাকি?
অবশেষে বিদায় বেলায় আমাদের জন্য কিছু উচ্ছিষ্ট ঘোষণা আসে... ঠিক আছে... গরুর মাংস খাওয়াবো। হুট করেই প্রায় বিনা নোটিশে তাই আমরা জমায়েত হই তোবারকের আশায়।
আমি তো অভাবের সংসারে বউ পোলাপান নিয়ে দুদিন আগে থেকেই অভুক্ত বসে থাকি, একে একে জড়ো হতে থাকে অতন্দ্র প্রহরী, মাহবুব লীলেন, সবজান্তা, আহমেদুর রশীদ, ক্যামেলিয়া আলম, পান্থ রহমান রেজা, আকতার আহমেদ, মৃদুল আহমেদ, সৈয়দ আকতারুজ্জামান, কীর্তিনাশা...
কিন্তু প্রধান অতিথিরা দেরী করে আসেন জানি, কিন্তু আসেন তো?


[b]আহ্ আড্ডা...
আমরা বসে বসে চা খাই বিস্কুট খাই... গল্প করি গুজব করি... কিন্তু তাহার খবর নাই।
এবং অবশেষে তিনি আসেন। সাথে আসে আহ্ গরুর মাংস... আহ্... 
এবার শুরু আড্ডা... সে কি আড্ডা... আহারে বাহারে আড্ডা... যারা আসতে পারেননি তারা মিস মিসেস সবই করেছেন। এরকম সচলাড্ডা আর পাবেন ভবে?
স্নিগ্ধা আর মাহবুব লীলেনের ঝগড়া থেকে শুরু করে সবজান্তার টেক্নিজ্ঞান, সৈয়দ আকতার আর কীর্তিনাশার ভ্রমণাভিজ্ঞতা, পান্থর বেঘোরে খাদ্যগ্রহণ করতে করতে করতে করতে... (উফ, দম নিয়ে নেই), অতন্দ্র প্রহরীর লাজুক লাজুকতাময় ফটোগ্রাফী, আহমেদুর রশীদকে দেখা না গেলেও শোনা যায় তার দারুণ দারুণ সব বাণী, আর ক্যামেলিয়া আলম যেহেতু ছোটবেলা থেকেই শিক্ষক... তাই যত্রতত্রই ছাত্র খুজেঁ বেড়ান। আমার উপর ট্রাই মারতে গিয়ে দেখা গেলো আমরা বহু বছর আগে সহপাঠি ছিলাম একদিনের এক নাট্যকর্মশালায়।
আমরা সবাই মিলে চিন্তিত হই যে পান্থর কিন্তু বয়স বেড়ে যাচ্ছে তাকে একটা বিয়ে এবার দিতেই হবে। কিন্তু মাহবুব লীলেন ওদিকে আমাকে আঙ্কেল ডাকে, আমার বউকে ডাকে আন্টি... আর আমার মোটে দেড় বছর বয়সী নাবালিকাটা দেখি কবি লীলেনের কাছছাড়াই হয় না...  
আর শুরু হয়ে যায় বয়স নিয়ে হাউকাউ... পাকনা চুল দাড়ি দেখে কেউ বিভ্রান্ত হবেন না যেন... এখানে সবচেয়ে মুরুব্বী কিন্তু লীলেন না... স্নিগ্ধা... ওনার বয়স জানেন? হুহ্... এত বয়সেও মেয়েদের বয়স জানতে নেই।
তবে পান্থর বয়স আমরা বলে দিতেই পারি... সবাই যদিও তাকে ভুলে ১২ বছরের ভাবে... এটা কিন্তু সত্যি না... তার বয়স এই কয়দিন আগে আনলাকি থার্টিন হইছে... টিনেজার... 
আর সুখের মতো যন্ত্রনা শুরু হয় দুই ছড়াকারকে নিয়ে। যে যাই বলে তারা তাই নিয়েই ছড়া বানায়। তাত্ক্ষনিক ছড়ার এক অনুপম প্রদর্শনী শুরু হয়।
কেউ যদি বলে কলা
সাথে সাথে তা নিয়া ছড়া বানায় মৃদুল ধলা...
কেউ যদি বলে খাদ্য নাই হাহাকার...
তাই নিয়ে ছড়া লেখে ছড়াকার আকতার...
ছড়ায় ছড়ায় আনন্দের ছড়াছড়ি চলে... হা হা হি হি... হো হো হো হো... খা খা খি খি...
হ্যা... খাদ্যগ্রহণের কথা আর কি বলবো গো দাদা... গরুর মাংসটা যা হয়েছিলো না... আহ্... এই ঘন্টা চব্বিশেক পরেও তার স্বাদ লেগে আছে। সাথে খিচুড়ী, সব্জী... সালাদ... আহ্... সবাই নাক ডুবিয়ে খায়... খায় দাঁত ডুবিয়ে... তাই দেখে মৃদুল গায়- কামড়ায়া খায়োনারে বন্ধু লজেনের মতো...
তবু তারা খায় আর কেবল খায়।
খিচুড়ী সব্জী আর সালাদ নূপুর নামের একজন ভদ্রমহিলা দয়া করে রেঁধে দিয়েছেন আমাদের জন্য। এই কৃতজ্ঞতা না স্বীকার করলে পরে আমার গৃহত্যাগ করতে হবে। কারন উনি দয়া করে তার সঙ্গে আমাকে থাকতেও দেন। (কিন্তু দুক্ষিত ধূগোদা... উনার কোনো শালী নাই) 
এরমধ্যেই সুদূর ইউক্রেন থেকে ফোনে আড্ডায় শামিল হন সংসারে এক সন্ন্যাসীদা। ইউক্রেনীয় সুন্দরীদের ফেলে তিনি আমাদের দিকে তাকাতে সময় পান। এবার বন্ড সুন্দরী নাকি ইউক্রেনীয়... আহ্... ভাবতেই ভালো লাগে সন্ন্যাসীদা তার প্রতিবেশী। 
স্নিগ্ধা তার মুঠো ভরে ভরে ছিটিয়ে দেন চকোলেট... সাথে জন্মদিনের কেক... কীর্তি সেই কেক কাটে গরু কাটার মতো... তারপর আস্তটাই নিজে খেতে নেয়। আমরা  ধরে বেঁধে থামাই। ওরে... খাসনে বাবা খাসনে... মোটা হয়ে যাবি তো...
তাই নিয়েও মৃদুলাক্তার জুটি ছড়া কাটে। (উফ... এদের জ্বালায় আর পারি না...)


কনসার্ট
বিরক্ত প্রকাশ করেও ক্ষান্তি নেই। মৃদুল বলে- ভাবছেন ছড়া কইতে দিবেন না বইলা ছাইড়া দিমু? লন... এইবার গান শুনতে হইবো আমার... বলে রান্নাঘর থেকে এক পাতিল এনে তাতেই তাল দিয়ে দিয়ে গেয়ে ওঠেন 'তওবা কইরা বল কেলাডা চার, রে পারভেইচ্চা... তওবা কইরা বল কেলাডা চার...'
তা দেখে পান্থর মনে ভাব উদিত হয়। ঘরে ছিলো এক জং ধরা তারের পুরান ডিসটিউন গিটার... পান্থ সেটাই বাজাতে শুরু করে।
তবে গিটারে আসল খেইল দেখা যায় মাহবুব লীলেনের হাতে। আহ্... সে কি বাজনা রে ভাই... আর সাথে ফ্রী ভাব... এতদিনে জানা গেলো... গিটার ছাড়া নাকি তার ভাবই আসে না।


গীটার ছাড়া আবার তার ভাব আসে না
তারই মাঝে ক্যামেলিয়া গানে গানে গেয়ে শোনায় সে ইস্কুলে পড়াকালে তাকে দেখে কোন চেয়ারম্যানের ছেলে গলায় দড়ি দিতে চেয়েছিলো।


তওবা কইরা বল কেলাডা চার... রে বন্ধুরে...
এই করতে করতে রাতের ঘড়ি দৌড়াতে থাকে। দশটা থেকে এগারোটা বাজে... কেন যে বাড়িতে যেতেই হয়!!!


পাতিল আর গীটারের এমন যুগলবন্দী আগে কখনো দেখছেন?

