ছেঁড়া স্যান্ডেল, বুটজুতা, স্টেডিয়াম আর নাম



কয়দিন ঢাকার বাইরে ছিলাম শুটিংয়ে। নেটবিহীন। কাল সারাদিন ঘুম। আজ সচলায়তনের পাতা খুলে খুলে পড়ে যাচ্ছি একের পর এক লেখা। 
পড়লাম যুবরাজের লেখাটা...  দেখলাম সেই ছবিটাও।
মজা লাগলো। 
বীরশ্রেষ্ঠ শহীদ সিপাহী মোস্তফা কামালের জন্মদাত্রীর পায়ের স্যান্ডেল ছেঁড়া। আর তার পেছনেই দেখা যায় তিনটা চকচকে জুতার ছবি, ঠিক জননীর মাথার কাছে। তারমধ্যে দুটো বুটজুতো। 
রাষ্ট্রর এখন সামর্থ নেই সাতজন বীরশ্রেষ্ঠ জননীকে স্যান্ডেল কিনে দেওয়ার (সবাই বেঁচে আছেন কি না আমার জানা নেই), কিন্তু হাজারে হাজারে বুটজুতো যোগান দিয়ে যাচ্ছেন অনায়াসে... মাঝে মধ্যেই যেগুলোর খুব উদার ব্যবহার হয় জনতার উপর। 
ধন্য হে রাষ্ট্র... আমরা আরো বেশি বুটজুতো কেনার জন্য কর দেই সরকারকে... আমাদের বীরজননীরা ছেঁড়া স্যান্ডেল না পেলে প্রয়োজনে খালিপদে থাকবেন। 
অবশ্য এই ব্লগ আমি সেজন্য লিখতেছি না। যুবরাজের ব্লগ পড়ে একটা পুরান ক্যাচাল মাথায় আইলো। কমলাপুরের কাছাকাছি একটা স্টেডিয়াম আছে। পয়লায় সেটার নাম রাখা হইছিলো বীরশ্রেষ্ঠ শহীদ সিপাহী মোস্তফা কামাল স্টেডিয়াম। কিন্তু জোট সরকার সেই নাম সংক্ষেপ করলো... যতদূর মনে পড়ে নাম রাখছিলো বীরশ্রেষ্ঠ শহীদ সিপাহী মোস্তফা স্টেডিয়াম বা এরকম কিছু। 
এই নাম বদলের শানে নুযুল কী? বঙ্গবন্ধুর এক পুত্রর নাম কামাল, শেখ কামাল। তাই কামাল নামের কোনোকিছু দিয়া নাম হবে না রাষ্ট্রীয় কিছুর। তাই বীরশ্রেষ্ঠ হইলেও ‌'কামাল' পরিত্যজ্য। 
অনেকদিন ওদিকে যাওয়া হয় না। এখন স্টেডিয়ামটার নাম কী? প্রহসন কি এখনো চলছে? 
কিছু কিছু নামের অংশ দেখা যাচ্ছে ব্যাপক শক্তিশালী। মোহাম্মদ থেকে কামাল... 
হুম...

