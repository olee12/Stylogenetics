বইমেলায় আড্ডাম্যালা ৫



কদিন লেখা হয়নি। আসলে বইমেলায় যাওয়াও হলো কমই। একদিন তো শুধু দশ মিনিটের জন্য গেলাম। ম্যাগনাম ওপাসের প্রকাশনার দিন আড্ডা হলো অনেক। শিমূলের পোস্টের পর সেটা নিয়ে কথা না বলি বরং।
আজকে বিকেলেই যাবো ভাবছিলাম, কিন্তু একটা কাজে আটকে গেলাম। আজ বইমেলায় নুশেরা আপার বই 'শিশুর অটিজম, তথ্য ও ব্যবহারিক সহায়তা'র মোড়ক উন্মোচন ছিলো। ঝামেলার কারণে সেটায় উপস্থিত থাকা হলো না। মেজাজ খারাপ। 
যাহোক, আটটা নাগাদ হাজির হলাম। কিন্তু মেলায় ঢোকার আগেই দেখি চায়ের স্টলে আড্ডা জমে উঠেছে। পাণ্ডবদা, সবজান্তা, লীলেন্দা, জলিল ভাই, তীরুদা, রাসেল...
জানা গেলো আবু মুস্তাফিজ মানে আমাদের সবুজ বাঘ এক বই লিখেই স্টার হয়ে গেছেন, এখন নাকি প্রায়ই তার মোবাইল বন্ধ পাওয়া যায়। 
এই যখন আলাপ চলছিলো, তখন বাঘাদা স্বয়ং হাজির। ক্ষেপানো হলো কিছুক্ষণ। 
কিন্তু আমার তো আড্ডা দিলে চলবে না। মেলায় যেতে হবে।
আড্ডাবাজীর কুফলে এখনো পর্যন্ত মেলাটা ভালোমতো দেখা হইতেছে না। নজরুল মঞ্চ আর শুদ্ধস্বরের আশপাশেই ঘোরাফিরা কেবল। আজকেও হবে না তা তো জানিই। একদিন মেলায় ঢুকতে হইবো মুখোশ পরে। শুধু বই দেখবো সেদিন।
প্রথমেই পাঠসূত্রে গেলাম। হিমু আর তারেকের বইয়ের খোঁজ নিলাম। তারপর শুদ্ধস্বর। ততক্ষণে বিভিন্ন দোকানের কপাট বন্ধ হতে শুরু করেছে। তবু দৌড়ে দৌড়ে একটা চক্কর দিয়ে নিলাম।
আজ কেনা হলো কয়েকটা বই। আবু মুস্তাফিজের 'লুহার তালা', নুশেরা তাজরীনের 'শিশুর অটিজম তথ্য ও ব্যবহারিক সহায়তা', কুলদা রায়ের 'কাকমানুষের চকখড়ি', শামসুল ইসলামের সম্পাদনায় 'কিংবদন্তীসমগ্র', শোয়াইব জিবরানের সম্পাদনায় 'কমলকুমার চরিতম্', মাহবুব লীলেনের 'বেবাট', হরিশংকর জলদাসের 'জীবনানন্দ ও তাঁর কাল', অদ্বৈত মল্লবর্মণের 'উপন্যাস সমগ্র'।
আর যেদিন দশ মিনিটের জন্য মেলায় গিয়েছিলাম, সেদিন কিনেছিলাম শহীদুল জহিরের 'মুখের দিকে দেখি', ইচক দুয়েন্দের 'লালঘর', সেলিনা হোসেনের 'লারা' আর সাইদুজ্জামান রওশনের সম্পাদনায় '১৯৭১ ঘাতক-দালালদের বক্তৃতা ও বিবৃতি'।
এবার মেলায় অনেক ভালো ভালো বই প্রকাশ হচ্ছে। অনেক ভালো ভালো বই। মাথা খারাপ হয়ে যাচ্ছে, অনেক বই কিনতে ইচ্ছে করে। ক্যান যে আল্লায় বড়লোক বানাইলো না 
মুস্তাফিজ ভাই ফোন দিয়ে জানালেন সচলায়তন সঙ্কলনের প্রচ্ছদ ছাপা হয়ে গেছে। দেখতে নাকি অসাধারণ হয়েছে। কণ্ঠ শুনেই বুঝলাম খুব উত্তেজিত। মেলায় এক কপি নিয়ে আসার কথা ছিলো, কিন্তু ততক্ষণে মেলা ছেড়ে যাবার সময় হয়েছে, আর ওদিকে রাস্তায় জ্যাম, তাই আর আসা হলো না মুস্তাফিজ ভাইয়ের, আমাদেরও দেখা হলো না প্রচ্ছদটা। 
মেলা শেষ করে বের হতেও আবার সচলদের আড্ডা। আগে বইমেলায় গেলে কেবল লিটলম্যাগওয়ালা পরিচিতদের সঙ্গেই আড্ডা হতো। এখন শুধুই ব্লগারদের সঙ্গে আড্ডা হয়। সচলায়তন ছাড়াও অন্য প্লাটফর্মে যারা লিখেন, সবার সঙ্গেই। 
বইমেলার মূল স্রোতে খুব পোক্তভাবেই ঢুকে যাচ্ছেন অন্তর্জাল কেন্দ্রিক লেখকরা।
দৈনিক পত্রিকাবাহিত লেখকরাই যখন দাপিয়ে বেড়াচ্ছিলেন দেশ, তখন নিরুপায় হয়েই একদল তরুণ লিটলম্যাগ নিয়ে লড়াইয়ে নামেন। খুব শক্তিশালী অনেক লেখক তৈরি হয়েছে এই ধারায়। দৈনিকবাহিত লেখকদের ভীত নাড়িয়ে দেওয়ার মতো।
যদিও দেখা গেছে দুয়েকজন ছাড়া বাকী প্রায় সব ত্যাগী লিটলম্যাগযোদ্ধাই পরবর্তীকালে শহীদ হয়ে গেছেন প্রতিষ্ঠানের উঠানে। কর্পোরেট লেখক হয়েছেন অনেকে। 
লিটলম্যাগ পরবর্তীকালে সবচেয়ে সম্ভাবনাময় খাত ব্লগ। আমি অনেক শক্তিশালী লেখা পড়েছি ব্লগে। ব্লগ না থাকলেও হয়তো তাদের প্রতিভা থামিয়ে রাখা যেতো না। তবু মনে করি ব্লগ একটা তীব্র অবস্থান নিতেই এসেছে। থাকবে? নাকি মিশে যাবে মূল স্রোতের সঙ্গে? আসবে নতুন কোনো ঢেউ? লেখা তা যে মাধ্যমেই হোক, তাকে লেখা বলেই মানি আমি। কিন্তু তবু মনে হয় দ্বন্দটা থাকা জরুরী। কীজানি... দেখা যাক... 
আজকে সকালে ঘুম থেকে উঠেই দেখি এসেমেস... ফরিদা আপার... ফরিদা হাফিজ। তার বই 'অগ্নিযুগ প্রস্তরকাল' বাজারে আসছে আজ। ফরিদা আপা আর রিয়াজ ভাই, মানে ৮০ দশকের অন্যতম লিটলম্যাগযোদ্ধা গল্পকার সৈয়দ রিয়াজুর রশীদ... তাদের বাড়িটা স্রেফ আড্ডার জন্যই তৈরি। গভীর রাত পর্যন্ত আড্ডা মেরে সেখানেই ঘুমিয়েছি রাতের পর রাত... উত্তরা থেকে চলে আসতাম। অথচ এখন কতো কাছে থাকি, তবু যাওয়া হয় না। রিয়াজ ভাইয়ের কোনো বই কি এবার এসেছে? জানি না। অথচ দুবছর আগে হলে বই লেখার আগে থেকেই আড্ডায় শোনা হয়ে যেতো গল্প অনেক। নাহ্ আমি খুব অসামাজিক হয়ে যাচ্ছি।
রিয়াজ ভাইয়ের কথা মনে পড়ছে আরো একটা কারণে। শক্তিমান একজন গল্পকার। সাজ্জাদ শরীফসহ ঘনিষ্ঠ বন্ধু প্রায় সকলেই দৈনিকে আশ্রয় নিলেও সেই আশির দশক থেকে এখনো পর্যন্ত নিজের ঈমান ঠিক রেখেই চলেছেন। প্রতিষ্ঠানের কাছে লেখকসত্ত্বা বিকোবেন না... বিকোননি... অথচ প্রলোভনের কমতি ছিলোনা কোনো... 
সবাই পারে না। রিয়াজ ভাই পেরেছেন, পারছেন, পারবেন জানি। স্যালুট তাকে। আবার এও ভাবি... তাতে লাভটা কী? সৈয়দ রিয়াজুর রশীদকে বা তার গল্পকে কে চেনে? কে জানে? কতজন? 
লাভটা আসলে কী? কোথায়? 
নাহ্, মাথায় প্যাঁচ বেঁধে গেছে... আজকে থামি... 

