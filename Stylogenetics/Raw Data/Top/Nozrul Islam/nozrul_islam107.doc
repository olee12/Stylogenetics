মুক্তিযুদ্ধ জাদুঘরের প্রচারপত্র থেকে




আজ ২২ মার্চ। মুক্তিযুদ্ধ জাদুঘরের জন্মদিন। ১৯৯৬ সালে এই দিনে মুক্তিযুদ্ধ জাদুঘর যাত্রা শুরু করে সেগুন বাগিচার একটি সাবেকী বাড়ি ভাড়া নিয়ে। আটজন ট্রাস্টির উদ্যোগে জাদুঘরটি গড়ে ওঠে। প্রথমে তাঁদের প্রধান ভাবনা ছিলো জাদুঘরে সংরক্ষণ করার মতো স্মারক পাওয়া যাবে কী না? মুক্তিযুদ্ধের স্মারক যারা এতোগুলো বছর জমিয়ে রেখেছেন হৃদয় দিয়ে, তাঁরা কি এই জাদুঘরকে বিশ্বাস করে তুলে দেবেন? 

দিয়েছেন। এখন পর্যন্ত প্রায় ১৬ হাজার স্মারক সংগৃহীত হয়েছে। যার অল্প কিছুই এখনো প্রদর্শনীর জন্য রাখা হয়েছে। আরো অনেক কিছু প্রদর্শন করা যাচ্ছে না উপযুক্ত স্থানের অভাবে।
সেগুন বাগিচার মূল ভবনটি ছাড়াও মিরপুরে বধ্যভূমিতে আছে একটি কেন্দ্র। আর ভ্রাম্যমান একটি জাদুঘর সারাবছরই সারাদেশে ঘুরে বেড়ায়, ছড়িয়ে দেয় মুক্তিযুদ্ধের চেতনা। 
বর্তমান ভবনে আছে ছয়টি গ্যালারি। এছাড়া আছে গবেষণা ও প্রকাশনা কেন্দ্র, সংরক্ষণ কেন্দ্র, অডিও ভিজুয়াল সেন্টার, গ্রন্থাগার, আর্কাইভস্, কিয়স্ক ইত্যাদি।
জাদুঘরের কিছু কর্মী আছেন বেতনভুক্ত। তবে যে কোনো আয়োজনেই মূল ভূমিকাটুকু পালন করে স্বেচ্ছাসেবী দল। সেদিন মুক্তিযুদ্ধ জাদুঘরে বসেছিলো এক প্রাণের মেলা। বিভিন্ন প্রকল্পে যারা স্বেচ্ছাসেবক হিসেবে কাজ করে, সাধারণত একদলের সাথে আরেক দলের দেখা পরিচয় হয় না। সেদিন হলো। 

আমরাও গিয়েছিলাম। খুব আনন্দ হলো এই দেখে যে বিভিন্ন কলেজ বিশ্ববিদ্যালয়ের এতো এতো তরুণ প্রাণ স্বেচ্ছায় মুক্তিযুদ্ধ জাদুঘরের জন্য কাজ করছে। মুক্তিযুদ্ধ জাদুঘর উদ্যোগ নিয়েছে এই তরুণ প্রাণদের সংগঠিত করতে। স্বেচ্ছাসেবকদের পক্ষ থেকেও বেশ কিছু প্রস্তাব করা হলো। 
সুখের কথা হচ্ছে মুক্তিযুদ্ধ জাদুঘর নতুন ভবন পাচ্ছে। সরকারের কাছ থেকে বরাদ্দ পেয়ে ০.৮২ একর জায়গা বিশেষ মূল্যে কেনা হয়েছে। প্রতিযোগিতার মাধ্যমে স্থাপত্য নকশা নির্বাচন করা হয়েছে। এখন নির্মাণের পালা। আর এখানেই আটকে যাচ্ছে বার বার। অনেক টাকার প্রয়োজন, এই টাকা কীভাবে আসবে? তারই জন্য মুক্তিযুদ্ধ জাদুঘর বিলি করছে প্রচারপত্র। 
অনুদানের ধরণ হচ্ছে-
* পৃষ্ঠপোষক সদস্য: ৫০ লাখ টাকা
* স্থাপনা সদস্য: ১৫ লাখ টাকা
* উদ্যাক্তা সদস্য: ৩ লাখ টাকা
* আজীবন সদস্য: ১ লাখ টাকা
* প্রতীকী ইঁট ক্রয়: ১০ হাজার টাকা
অনুদান যারা দেবেন, তাঁদের কথা লেখা থাকবে ভবনের একটা বিশেষ স্থানে। ব্যক্তি বা প্রতিষ্ঠান সবাই মিলেই এই অনুদানে অংশ নেওয়া যেতে পারে। একটি স্কুল বা কলেজের সব ছাত্র চাঁদা তুলেও এই কাজে অংশীদার হতে পারে। পারে কোনো একটি ব্লগও। সবাই মিলে চাঁদা তুলে দশ হাজার টাকা তোলাটা খুব বেশি কঠিন হয়তো না। 
শুধু টাকা দিয়ে না, আরো অনেকভাবেই আমরা সাহায্য করতে পারি মুক্তিযুদ্ধ জাদুঘরকে। অনুদান দিতে সক্ষম এরকম ব্যক্তি প্রতিষ্ঠানে প্রচার চালাতে পারি।
প্রচারণা চালাতে পারি মুক্তিযুদ্ধ জাদুঘর পরিদর্শনেরও। এই ঢাকা শহরে থেকেই অনেকেই এখনো চেনেন না মুক্তিযুদ্ধ জাদুঘর। আমরা আমাদের বন্ধু স্বজনদের বলতে পারি মুক্তিযুদ্ধ জাদুঘরটা একটাবার ঘুরে আসতে। সবার কাছে এই আহ্বান... 
-------------------------------------------------------------------
ভবন নির্মাণে অর্থ সহায়তা গ্রহণের জন্য 'মুক্তিযুদ্ধ জাদুঘর নির্মাণ' নামে জনতা ব্যাংক ও ব্র্যাক ব্যাংকে এসটিডি হিসাব খোলা হয়েছে।
এসটিডি হিসাব নং: ৩৬০০০৪০৮, জনতা ব্যাংক, তোপখানা রোড শাখা, ঢাকা-১০০০ (বাংলাদেশে ও বিদেশে জনতা ব্যাংকের সকল শাখায় অর্থ জমা দেয়া যাবে)
এসটিডি হিসাব নং: ১৫০১১০১৬৫৮৬৩৭০০১, ব্র্যাক ব্যাংক লি., গুলশান-১ শাখা, ঢাকা (ব্র্যাক ব্যাংকের সকল শাখায় অর্থ জমা দেয়া যাবে)
এছাড়া যে কোনো প্রয়োজনে যোগাযোগ করতে পারেন
মুক্তিযুদ্ধ জাদুঘর
৫, সেগুন বাগিচা, ঢাকা - ১০০০
ফোন: ৯৫৫৯০৯১-২
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%75%6b%74%69%40%63%69%74%65%63%68%63%6f%2e%6e%65%74%22%3e%6d%75%6b%74%69%40%63%69%74%65%63%68%63%6f%2e%6e%65%74%3c%2f%61%3e%27%29%3b'))
eval(unescape('%64%6f%63%75%6d%65%6e%74%2e%77%72%69%74%65%28%27%3c%61%20%68%72%65%66%3d%22%6d%61%69%6c%74%6f%3a%6d%75%6b%74%69%2e%6a%61%64%75%67%68%61%72%40%67%6d%61%69%6c%2e%63%6f%6d%22%3e%6d%75%6b%74%69%2e%6a%61%64%75%67%68%61%72%40%67%6d%61%69%6c%2e%63%6f%6d%3c%2f%61%3e%27%29%3b'))
---------------------------------------------------------------------
জাদুঘরের ছবিগুলো নেওয়া হয়েছে এখান থেকে

