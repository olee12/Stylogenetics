ভয়



নেতিবাচক চিন্তার জননী হচ্ছে ভয়। ভয় এক অদৃশ্য ভূত। অনেকের জীবনেই ভয় তাড়া করে বেড়ায় ছায়ার মতো।অনেকের মতে, ভয় হচ্ছে ভাইরাসের মতো। এটি ছোঁয়াচে। খুব শক্তিশালী মনের অধিকারী না হলে একবার ভয় নামক অদৃশ্য ভূত মানুষের মনের গহীনে বাসা বাধঁলে তা থেকে মুক্ত পাওয়া খুব কষ্টকর। তাৎক্ষণিকভাবে তার মধ্যে ভীতি সঞ্চার হওয়ার কোনো প্রমাণ না পাওয়া গেলেও সেই ব্যক্তির মনের মধ্যে কোথাও না কোথাও ভয়টা লুকিয়ে থাকবেই, যেটা সময়মতো আক্রমণ করে মনকে কাবু করে দিবে; তথা ভয় ধরিয়ে দেবে। ভয়ের সবচেয়ে মারাত্মক সংস্করণ হচ্ছে রাজনৈতিক ভীতি। আর তা হচ্ছে, কোন রাজনৈতিক দলের নেতৃত্বের মধ্যে যদি ভয় নামক অদৃশ্য ভূত একবার আগ্রাসন চালায়, তবে তা ক্যান্সারের মত ভয়ংকর আকার ধারণ করতে পারে।যার প্রভাবে সেই নেতৃত্ব তখন নিজের ছায়া দেখেও ভুত দেখার আতঙ্কে লাফিয়ে ওঠে।তারা তখন নিজের ঘর থেকে বের হতে ভয় পায়, কারণ ঘরে ফিরতে পারবে কিনা সেই আশাংকায়।অথচ দলের লাখ লাখ নেতা-কর্মী বছরের পর বছর ঘরছাড়া সেদিকে বিন্দুমাত্র চিন্তার লেশমাত্র নেই। তবে অর্ধশিক্ষিত নেতৃত্ব এই জুজুর ভয়ে বেশি আক্রান্ত হয়ে থাকে।ভয় নামক এই অদৃশ্য ভূতটি বর্তমানে বাংলাদেশের কিছু শীর্ষ রাজনৈতিক নেতৃত্বকে খুব বেশি তাড়িয়ে বেড়াচ্ছে বলে মনে হচ্ছে।ভয় থেকে মুক্তির উপায়ঃভয় কখনো গভীর পর্যবেক্ষণ ও বিশ্লেষণের আলো সহ্য করতে পারে না। ভয় হচ্ছে অন্ধকারের কীট। আলোয় এলেই তা মুখ থুবড়ে পড়ে যায়। আমাদের জীবনের সবচেয়ে বেশি সমস্যার কারণ হচ্ছে অনির্দিষ্ট ভয়।
                            
                    