আমাদের সবার  শ্লোগান হওয়া উচিত ‘নদী বাঁচাও দেশ বাঁচাও, বাঁচাও বাংলাদেশ’।


 
দেশের ৬০ ভাগ এলাকা মরুভূমিতে পরিণত হবে, পানি বিশেষজ্ঞ এস আই খানের এ আশংকাটি খুবই উদ্বেগজনক। বাংলাদেশের মতো একটি দেশ যা সুপ্রাচীনকাল থেকেই নদী নালা, খাল, বিল, হাওড়, পুকুরসহ অসংখ্য জলাধারে পরিপূর্ণ। এ দেশে প্রতি বছর পর্যাপ্ত ও পরিমিত বৃষ্টিপাত হয়। চারা লাগালেই তা বাড়তে বাড়তে পরিণত হয় গাছে। মানুষের উদ্যোগ অথবা উদাসীনতায় বাংলাদেশ সবুজ অথবা মরুভূমির যে কোন একটি হতে পারে। মানুষ প্রকৃতির ব্যাপারে যে পরিমাণ উদাসীন ছিলো তা অনেকটা কাটতে শুরু করেছে, লাগানো হচ্ছে প্রচুর গাছ। রাজধানী ঢাকার ছাদে ছাদেও লাগানো হচ্ছে গাছ। এটা সবুজ দেশ গঠনকে সহায়তা করবে। সরকার গাছ লাগানোর একটা মহাউদ্যোগ নিতে পারে। আগামী ৫ বছরে দেশে ৫ কোটি চারা লাগানো যেতে পারে। শুধু বনজ নয়, লাগানো যেতে পারে ফলদ ও ফুল গাছের চারাও। এ ধরণের একটা উদ্যোগ নেয়া হলে দেশ সবুজে সজ্জিত হবে। দেশের হাজামজা পুকুর, খাল ও জলাধারগুলো খনন করে পানি ধারণ ক্ষমতা বাড়ানোর ও সংরক্ষণের ব্যবস্থা করতে হবে। আগামী ৫ বছরে দেশের প্রতিটি জেলায় ১০টি করে খাল খনন করা হলে সাড়ে ছয়শ' খাল খনন হবে, প্রতি গ্রামে ২টি পুকুর খনন করা হলে খনন হবে দেড় লাখেরও বেশি পুকুর। বৃষ্টির পানি আটকে যাবে এসব জলাধারে। আর বড় বড় নদীগুলোর খননের বর্তমান প্রক্রিয়াটাও বদলাতে হবে। খননের পর মাটি নদীতেই ফেলা হয়। পরে ধীরে ধীরে ওই পলি বা মাটি নদীতেই স্থান করে নেয়,এতে নদীর গভীরতা কমে যায়। ড্রেজিং করার মাটি নদীর পাড়ে ফেলতে হবে। এতে নদীর গভীরতা বাড়বে। দেশে পানির ধারণ ও সংরক্ষণ ক্ষমতা বাড়াতে হবে,আর গাছপালা দিয়ে সবুজ করে ফেলতে হবে। পাশাপাশি ভারতের সাথে নদীর পানি বন্টনের ক্ষেত্রে সহযোগিতামূলক দৃষ্টিভঙ্গী আদায় করতে হবে। সবুজ দেশ আর পর্যাপ্ত পানি বাংলাদেশকে মরুময়তার হাত থেকে রক্ষা করতে পারে। সবুজ বাংলাদেশ নাকি মরুময় বাংলাদেশ সে সিদ্ধান্ত আমাদেরই নিতে হবে।
                    
