মানুষের বেঁচে থাকার জন্যে এই পৃথিবী



                        হাঙ্গেরী সীমান্তে আয়লানের অসহায়ভাবে মৃত্যুর কাছে আত্মসমর্পণ বিশ্বকে একটি শিক্ষা দিয়েছে। বর্তমান সময়ে সভ্যতার চরম উৎকর্ষতার যুগে অবস্থান করছি বলে গলা ফাটাই কিন্তু বাস্তবিক অর্থে যে তা কতটা ভিত্তিহীন তা প্রমাণিত হয়েছে। দ্বিতীয় মহাযুদ্ধের চরম অরাজক সময়ে যখন ইউরোপে হিটলার কতৃক ইহুদী নিধণ চলছে তখনো লাখ লাখ ইহুদীকে বহু দেশ তাদের আশ্রয় প্রদান করে, যার মধ্যে জাপান অন্যতম।আর আজকের দিনে পৃথিবীর প্রতিটি রাষ্ট্র দিনে দিনে একটি যন্ত্রে পরিণত হচ্ছে। মানবতা সেখানে শুধুই সাদা কাগজে লিপিবদ্ধ করার মধ্যে সীমাবদ্ধ হয়ে পড়েছে।দুঃখজনক হলেও সত্যি আজ আয়লানের মৃত্যু নিয়ে সারা বিশ্বে যে তোলপাড় সৃষ্টি হয়েছে তার ছিটেফোটাঁও কিন্তু মিয়ানমারের রোহিঙ্গা শিশুদের নিয়ে হয়নি ? অথচ বছরের বছরের ধরে সেখানে রোহিঙ্গা আশ্রয়হীন মানুষের দীর্ঘনিঃশ্বাসের শব্দ বঙ্গোপসাগরের প্রচন্ড ঢেউয়ের গর্জনে হারিয়ে যাচ্ছে। আমাদের কারোরই যেনো কিছু করার নেই শুধু চেয়ে চেয়ে দেখা ছাড়া। তবে আজ বিশ্বমানবতার ভাবার সময় এসেছে মানবতা কোনো ধর্ম, বর্ণ, রাষ্ট্র বা বিশেষ অঞ্চলের মানুষের সংরক্ষিত নয়।এটা তামাম দুনিয়ার মানুষের জন্যে সমান।মানুষের বেঁচে থাকার জন্যে এই পৃথিবী। রাষ্ট্রের সীমান্ত রেখার বেড়াজালে মানুষের সেই অধিকার কেড়ে নেয়া যাবে না।বিশ্ববিবেকের ভাবার সময় এসেছে, কিভাবে মানুষকে সেই অধিকার ফিরিয়ে দেয়া যায়।
                            
                    