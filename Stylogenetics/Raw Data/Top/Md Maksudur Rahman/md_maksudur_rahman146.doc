‘’মাননীয় প্রধাণমন্ত্রী রাজধর্ম পালন করুন’’


 
                        প্রধাণমন্ত্রী শেখ হাসিনা গত মঙ্গলবার বাংলাদেশ জাতীয় সংসদে দাঁড়িয়ে যেভাবে ‘ওসমান পরিবার’কে রক্ষার ঘোষনা দিয়েছেন তা শুনে সারা জাতি স্তম্ভিত হয়ে পড়েছেন। যে ওসমান পরিবারের ভয়ে বাংলাদেশের লাখো মানুষ হররোজ প্রাণ ভয়ে থাকে, তাদের রক্ষার ঘোষনা মাননীয় প্রধাণমন্ত্রী দিয়েছেন পবিত্র জাতীয় সংসদে দাড়িয়ে। তিনি বলেছেন, ‘ওসমান পরিবারে আওয়ামী লীগের জন্ম হয়েছে’ তাই এদের দেখাশোনার দায়িত্ব আমাকেই নিতে হবে’।মাননীয় প্রধাণমন্ত্রী আপনি বলবেন কি ১৯৭৫’র ১৫ আগষ্টে বঙ্গবন্ধসহ পরিবারের সকল সদস্য নিহত হবার পরে শামীম ওসমানের বাবা ‘জোহা কাকা’ দিল্লী গিয়ে আপনাদের খবর নিয়েছিলেন, তাই বলে কি তাঁর কুখ্যাত সন্ত্রাসী গডফাদার পুত্রদের সমস্ত অপরাধ সাতখুন মাফ?
প্রধাণমন্ত্রী তাঁর ব্যক্তিগত ঋণ পরিশোধের জন্য কি আজ ওসমান পরিবারের সদস্য শামীম ওসমানের সমস্ত অপরাধ রাষ্ট্রীয় আইনের আওতার বাইরে রাখবেন?( জাতীয় সংসদে এ কথা বলার পর প্রশাসনের এখন কার সাহস থাকবে, সুষ্ঠুভাবে তদন্ত করার)- মাননীয় প্রধাণমন্ত্রী ,আপনি কি ভুলে গেছেন আপনি স্বাধীন বাংলাদেশের ১৬ কোটি মানুষের প্রধানমন্ত্রী ? ( আপনার গত কয়েক দিনের বক্তব্য দেখে হচ্ছে আপনি নিজেও এখন আর নিজেকে নির্বাচিত প্রধাণমন্ত্রী ভাবতে পারছেন না ,অবশ্য ভাবতে না পারাটা খুবই স্বাভাবিক) না, আপনি এখন নিজেকে রাজতান্ত্রিক শাষনব্যাবস্থার প্রধান ভাবছেন ? কারণ একমাত্র সেই ধরনের শাষনব্যাবস্থায়ই জনগণের মতামতকে তোয়াক্কা না করে যখন যা খুশী তা করা বা বলা সম্ভব ।
শেখ হাসিনা সেদিন সংসদে আরো বলেছেন ‘১৯৭৫-এর পর সব সরকারের আমলেই কোনো না কোনোভাবে ওসমান পরিবার নির্যাতনের শিকার হয়েছে’। মাননীয় প্রধাণমন্ত্রী, আর ওসমান পরিবারের দ্বারা আজ পর্যন্ত কত হাজার পরিবার নির্যাতনের শিকার হয়েছে তাকি আপনি জানেন না ? আপনি বলবেন কি পুরো নারায়ণগঞ্জবাসীদের অপমান ও অবিশ্বাস করে শুধুমাত্র শামীম ওসমানের পাশে আপনি কি ভাবে দাড়ালেন ? আপনি কি জানেন না আপনার ‘জোহা কাকা’ আর শামীম ,নাসিম ওসমানদের চরিত্র ও রাজনৈতিক দর্শনের মধ্যে আকাশ পাতাল পার্থক্য? সেটা কি আপনি অস্বীকার করতে পারবেন ?মাননীয় প্রধানমন্ত্রী ৫ জানুয়ারির ভোটারবিহীন নির্বাচনে বিজয়ী হয়ে আপনি যে সরকার গঠন করেছেন এটা কি সেই সরকারের প্রতি আপনার নিজেরই আস্থাহীনতারই বহিঃপ্রকাশ নয়? দেশের মানুষ যা মনে করছেন তবে কি তাই ঠিক,’আপনি এবং আপনার সরকার এখন চরম আস্থাহীনতায় ভুগছেন আর এজন্যই আপনি শামীম ওসমানদের মতো গডফাদারদের খুশি রেখে ক্ষমতায় আকড়ে থাকতে চান ।তাই আপনি এখন দেশের ১৬ কোটি মানুষদের নিরাপত্তা না দিয়ে সন্ত্রাসী গডফাদারদের নিরাপত্তা দিতে উদগ্রীব হয়ে পড়েছেন?
মাননীয় প্রধাণমন্ত্রী আপনি নিশ্চিতভাবে জানেন , যে একটি দেশের প্রধানমন্ত্রী প্রকাশ্যে সংসদে দাঁড়িয়ে যদি দেশের মানুষের কাছে চিহ্নিত কুখ্যাত সন্ত্রাসী গডফাদারের পৃষ্ঠপোষকতার ঘোষনা দেন, সেই দেশে আইন শৃঙ্খলা বলে কিছু কি থাকে না বা থাকতে পারে ? প্রশাসনের এখন কার এমন সৎ সাহস আছে যে কিনা নারায়ণগঞ্জের ‘সাত খুনের মামলা’র তদন্তে শামীম ওসমানের সংশ্লিষ্টতা খুঁজে বের করবে ? আমাদের মনে রাখতে হবে আপনাদের এ ধরনের হঠকারী বক্তব্যের জন্যই আজ ওসমান পরিবার "ধরাকে সরা জ্ঞান" করে।
নারায়নগঞ্জের সেভেন মার্ডারের সাথে জড়িত বা মুলহোতা হিসেবে যার নাম বিভিন্ন মিডিয়াতে এসেছে সেই নূর হোসেনকে ভারতে পালিয়ে যাওয়ার পরামর্শ ও সক্রিয় সহযোগিতা করেছেন এই ‘ওসমান পরিবারে’র মুলনিয়ন্ত্রক আপনার স্নেহভাজন শামীম ওসমান।অথচ যে হত্যাকান্ডের সাথে রাষ্ট্রের সবচেয়ে গুরুত্বপুর্ণ নিরাপত্তা বাহিনী ‘র্যা্ বে’র নাম জড়িয়ে পড়ায় তাঁর ভাবমুর্তি আজ প্রশ্নবিদ্ধ হয়েছে । আর রাষ্ট্রের প্রধাণ নির্বাহী হিসেবে এর দায় থেকে আপনিও এড়িয়ে যেতে পারেন না।তাহলে সারা দেশবাসীর পক্ষ থেকে আপনার কাছে আমাদের প্রশ্ন , ‘’সমাজে গডফাদার হিসেবে সমাধিক পরিচিত শামীম ওসমান কে রক্ষা করা না রাষ্ট্রের অন্যতম এলিট ফোর্স‍্যা র‍্যাবের’র হৃতগৌরব ফিরিয়ে এনে জনগণের মনে স্বস্তির আবহ তৈরী করা কোনটার গুরত্ব আজ আপনার কাছে বেশি’’ ।আজকে ‘ওসমান পরিবার’কে আপনার দেখাশোনার আগ্রহের কথা শুনে আজ আমরা আর একটি বিষয়ের অবতারণা করতে চাই, পরিবার বলতে আপনি কি বোঝান ? এর সদস্য কারা –ভাই,বোন , স্ত্রী , পুত্র , কন্যা ইত্যাদি এরাতো না অন্য কেঊ? নিশ্চিত ভাবেই আপনি এদেরকেই বোঝান , আর যদি তাই হয় তবে ২০০৮ সালের ২৯ ডিসেঃ নির্বাচনে আওয়ামী লীগ থেকে যখন ‘ওসমান পরিবারে’র সদস্য হিসেবে ও দেশের খ্যাতনামা অভিনেত্রী সারাহ বেগম কবরীকে মনোনয়ন দেয়া হলো তখন কেনো তাকে দীর্ঘদিনের স্বামীর সংসার হারাতে হল? আপনি যদি এই পরিবারের দেখাশোনার দায়িত্ব নিয়ে থাকেন তবে কেন আওয়ামী লীগ থেকে নির্বাচন করার অপরাধে ওসমান পরিবারের একজন পুত্রবধুর ঘরছাড়া হতে হলো ?তাহলে কি আমরা ধরে নেবো পরিবার বলতে আপনার সংজ্ঞায় পুত্রবধুর কোনো জায়গা নেই ?
 মাননীয় প্রধাণমন্ত্রী, সংসদে প্রদত্ত আপনার বক্তব্যের সাথে আমরা একমত পোষণ করে ‘আপনার দল ও আপনার পরিবারের প্রতি ওসমান পরিবারের সকল ঐতিহাসিক অবদানকে স্বীকার নিয়ে’ আপনাকে একটি প্রশ্ন করতে চাই ,আজ এই ওসমান পরিবারের প্রতি ব্যক্তিগত অনুরাগ দেখাতে গিয়ে সারাদেশের কত লাখো লাখো পরিবারের বিরাগভাজন আপনি হয়েছেন, তার খবর কি আপনি রেখেছেন , না রাখার প্রয়োজন বোধ করেন না?
তবে এখানে আমরা একটি বিষয় সুস্পষ্টভাবে উল্লেখ করতে চাই, জাতীয় সংসদে আপনার এ বক্তব্যের মাধ্যমে প্রমানিত হয় আপনি অনুরাগ ও বিরাগের বশবর্তী হয়ে আপনার দায়িত্ব পালন করছেন, যা প্রধাণমন্ত্রী হিসাবে আপনার শপথের সম্পূর্ণ পরিপন্থী।
 এছাড়াও গণমাধ্যমের সমালোচনা করে সেদিন আপনি আরো বলেছেন ‘অনেকেই আছেন, যারা বারবার আঘাতের লক্ষ্যে পরিণত হন। ক্ষেত্র বিশেষে সামান্য কিছু হলেও বড় করে লেখা হয়। অনেকে অনেক বড় অপরাধ করে, কিন্তু তা কেউ দেখে না।‘ এখন প্রশ্ন হচ্ছে তাহলে কি ওসমান পরিবারের অপরাধ গণমাধ্যম কি দেখবে না বা দেখেও প্রকাশ করবে না ?আপনি কি চান ওসমান পরিবারে একদিন আওয়ামী লীগ প্রতিষ্ঠা হয়েছে বলে কি ওদের সব অপরাধ মাফ করে দেয়া হবে?ওরা যখন খুশী ‘ত্বকীর মতো কিশোর’কে ব্যক্তিগত টর্সার সেলে নিয়ে আটকে রেখে মেরে লাশ শিতলক্ষ্যা নদীতে ভাসিয়ে দেবে? ওদের সমালোচনা গণমাধ্যম , রাজনৈতিক দল বা সুশীল সমাজ কেউ করতে পারবে না ? ওদের কি আজীবনের জন্য ‘ইনডেমনিটি’ দেয়া হবে ? তাহলে এক কাজ করুন মাননীয় প্রধাণমন্ত্রী ‘’ ওসমান পরিবার’’ রক্ষা অধ্যাদেশ নামে একটি বিল জাতীয় সংসদে পাশ করে ফেলুন।
মাননীয় প্রধাণমন্ত্রী আপনাকে অত্যন্ত বিনয়ের সাথে বলতে চাই, ওসমান পরিবার আওয়ামী লীগ এর জন্মের সাথে জড়িত ছিল এ কথা সত্য। কিন্তু আপনি আজকে প্রধানমন্ত্রী হয়েছেন ওসমান পরিবারের জন্য নয়, বরং দেশের মানুষ আপনাদেরকে ভোট দিয়েছে বলেই(যদিও ৫ জানুয়ারির পরে তা আর প্রযোজ্য নয়)। কাজেই দেশের মানুষের নিরাপত্তা বিঘ্নকারী সে যে-ই হোক তার প্রতি অনুকম্পা দেখানো প্রধাণমন্ত্রী হিসেবে আপনার শোভা পায় না। আপনার ব্যক্তিগত দুঃসময়ে শামীমের বাবা আপনাদের পাশে দাড়িয়ে সহমর্মিতা দেখিয়েছেন - এ জন্য আপনি ব্যক্তিগতভাবে কৃতজ্ঞ থাকুন, সমস্যা নাই। কিন্তু শামীমদের মতো লোকজন যুগ যুগ ধরে এর ফায়দা লুটবে, সাধারণ মানুষকে জিম্মি করে রাখবে আর আপনি তাদের প্রতি সহানুভূতিশীল থাকবেন, তাদের কোন অন্যায় দেখবেন না - সাধারণ নাগরিক হিসেবে সারা দেশের মানুষ কেন এটা মেনে নেবে ? আপনি ভুলে যাবেন না, প্রধাণমন্ত্রীত্ব ব্যক্তির চেয়েও বড়। আপনার ব্যক্তি মানসের অনুভূতি আর একজন প্রধাণমন্ত্রীর দৃষ্টিভঙ্গির মধ্যে যে পার্থক্য আছে, তা আপনি ভবিষ্যতে ভুলে যাবেন না বলে আশা রাখি। 
সবশেষে বলতে চাই ,২০০২ সালে গুজরাটে বিশ্ব হিন্দু পরিষদ ও বিজেপি’র নেতৃত্বে মুসলিম নিধণ প্রতিহত করার ব্যর্থতার দায়ে ভারতের তৎকালিন প্রধাণমন্ত্রী অটল বিহারি বাজপেয়ি তৎকালিন ‘গুজরাটের মুখ্যমন্ত্রী’ বর্তমান ভারতের প্রধাণমন্ত্রী নরেন্দ্র মোদিকে রাজধর্ম পালন করতে বলেছিলেন, আজ আমরাও বাংলাদেশের সাধারণ জনগণের পক্ষ থেকে আপনাকে বিণীত অনুরোধ করছি ,’’ মাননীয় প্রধাণমন্ত্রী আপনি ১৬ কোটি মানুষের জন্য রাজধর্ম পালন করুন, কোনো ব্যক্তি বা গোষ্ঠীবিশেষের স্বার্থ রক্ষার্থে নিজেকে নিয়োজিত করবেন না।‘’
                            
                    