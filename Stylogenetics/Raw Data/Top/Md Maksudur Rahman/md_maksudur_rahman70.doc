সকলের সাথে থাকুন



                        বেসরকারী বিশ্ববিদ্যালয়ের ভ্যাট বাতিলের সিদ্ধান্ত নিয়ে সরকার অত্যন্ত বুদ্ধিমত্তার পরিচয় দিয়েছে। দেশ এক অনাকাংখিত সংকটের হাত থেকে মুক্তি পেয়েছে।এবারের আন্দোলনের বিশেষত্ব হচ্ছে এর পক্ষে সর্ব স্তরের নাগরিকদের অকুন্ঠ সমর্থন প্রদান। ফলশ্রুতিতে গত কয়েকদিনের প্রচন্ড দূর্ভোগ তারা নীরবে সহ্য করেছে।তবে এই আন্দোলনের মধ্যে দিয়ে প্রতিটি বেসরকারী শিক্ষাপ্রতিষ্ঠানের শিক্ষার্থীদের একটি শিক্ষা গ্রহণ অত্যন্ত জরুরী। তা হচ্ছে তারা এই দেশের নাগরিক। তারা মঙ্গল গ্রহ থেকে এলিয়েন হিসেবে পৃথিবীতে আগমণ করেনি। এই পৃথিবীর আলো বাতাসে তারা নিঃশ্বাস নিচ্ছে। তাই সেই বাতাস যখন দূষিত হয় তা দূষনমুক্ত করার দায়িত্ব তাদের উপরও বর্তায়।বিষয়টাকে আরো খোলাসা করেই বলি, বেসরকারী বিশ্ববিদ্যালয়ের শিক্ষার্থীদের বিরুদ্ধে সবচেয়ে বড় অভিযোগ হচ্ছে তারা দেশ তথা জাতির বৃহত্তর সংকটকালীন সময়ে নিজেদেরকে নিরাপদ দূরত্বে রাখে।সাধারণ মানুষের সমস্যায় তারা এগিয়ে আসেনা। অথচ সেই সাধারণ মানুষই কিন্তু তাদের আন্দোলনে দ্ব্যার্থহীনভাবে সমর্থন জুগিয়েছে। ফলশ্রুতিতে তীব্র মানসিক চাপে সরকার ভ্যাট প্রত্যাহারে বাধ্য হয়েছে।তাই প্রতিটি বেসরকারী বিশ্ববিদ্যালয়ের শিক্ষার্থীদের একটি বিষয়ে সর্বাগ্রে অনুধাবন করতে হবে যে , সে এই দেশের মানুষ।তাই দেশের বা সমাজের যেকোনো সংকট নিরসনে তাকে অন্য সবার সাথে কাধেঁ কাধঁ মিলিয়ে এগিয়ে আসতে হবে।কোনোভাবেই সংকট থেকে নিরাপদ দূরত্বে অবস্থান করা যাবে না।কারণ সমাজের বৃহত্তর জনগোষ্ঠী থেকে নিজেকে দূরে সরিয়ে রেখে সাময়িকভাবে সে হয়তবা নিরাপদে থাকতে পারবে কিন্তু নিজের অজান্তেই সে একসময় বিচ্ছিন্ন দ্বীপবন্দী মানুষে পরিণত হবে।তাই ,''ভালো হোক , খারাপ হোক সকলের সাথে থাকুন।সকলেই আপনাদের সাথে থাকবে।''
                            
                    