রাজনীতিবিদদের উচিৎ রাজনৈতিক সমস্যা যুক্তি তর্কের মাধ্যেমে সমাধান করা



                        কুন্ড দীক্ষিত নেপাল টাইমস পত্রিকার প্রকাশক। নেপালের ভবিষ্যত নিয়ে তার একটি বক্তব্য আমার নজর কেড়েছে । গত প্রায় ১০ বছর যাবৎ নেপাল যে অস্থির রাজনৈতিক ডামাডোলের মধ্যে দিয়ে যাচ্ছে সে বিষয়ে কুন্ড দীক্ষিতের অভিমত হচ্ছে, ''আমি স্বল্প মেয়াদে একজন নিরাশাবাদী, কিন্তু দীর্ঘমেয়াদে একজন আশাবাদী।'' তিনি নেপালের বর্তমান রাজনৈতিক অস্থিরতা নিয়ে বলেছেন , সবকিছু এলোমেলো হয়ে আছে, কিন্তু পরিস্থিতির উন্নয়ন ঘটবে।সেটা হতেই হবে।''তিনি আশাবাদী হতেই পারেন। কারণ নেপালের রাজনীতিবিদরা আশাবাদী হবার মত কাজ শুরু করে দিয়েছেন।বিপুল বিতর্কের মধ্যে দিয়ে তারা একটি সংবিধান প্রণয়ন করতে পেরেছেন।কিন্তু আমরা যখন নিজের দেশের রাজনৈতিক অস্থিরতা থেকে মুক্তির উপায় নিয়ে নিজেকে প্রশ্ন করি তখন আমি অন্তত কুন্ড দীক্ষিতের মত আশাবাদী উত্তর দিতে পারি না। আমার মনে হয় , আমার মত অনেকেরই উত্তর হবে সম্পুর্ণ উলটো। যা অনেকটা এরকম, ''আমরা স্বল্প মেয়াদে আশাবাদী কিন্তু দীর্রঘ্মেয়াদে চরমভাবে নৈরাশবাদী।'' কারণ আমাদের দেশে এখন সরকারি পরিভাষায় উন্নয়নের জোয়ার বয়ে যাচ্ছে।যার তুলনা কেবলমাত্র আইয়ুবশাহীর উন্নয়নের স্রোতের সাথেই তুলনাযোগ্য।এতই উন্নতি করেছি, যেখানে আজ ঢাকা সত্যিই বাতিলযোগ্য শহরে রুপান্তরিত হয়েছে। সড়ক যোগাযোগে এত উন্নতি করেছি যেখানে ১০০ কিলোমিটার পথের ৩০ কিলোমিটার দীর্ঘ যানজটে আটকে থাকতে হয়।শিক্ষাক্ষেত্রে আমরা এতই উন্নতি করেছি , যাতে ক্লাশ ফাইভের পিএসসি পরীক্ষার প্রশ্নপত্র থেকে মেডিকেলে ভর্তি পরীক্ষার প্রশ্নপত্র পর্যন্ত ফাঁস হচ্ছে ।তথ্যপ্রযুক্তিতে আমরা এতই উন্নতি করেছি , তাতে এর কোথাও সুফল না পেলেও, ফেসবুকের মাধ্যেমে পরীক্ষার আগের রাতে প্রশ্নপত্র শিক্ষার্থীদের হাতে পৌছে যাওয়ার সুফল আমরা নিশ্চয়ই পাচ্ছি । এটা নিঃসন্দেহে বিশাল উন্নতি।গত ৬/৭ বছরে শুধুমাত্র শিক্ষাক্ষেত্রে যে পরিমাণ ক্ষতির সম্মুক্ষীণ দেশ হয়েছে , সেখান থেকে আগের অবস্থায় ফিরে আসতে অন্তত ৫০ বছর অপেক্ষা করতে হবে।আর রাজনীতির যে ক্ষতি হয়েছে সেখান থেকে মুক্তির কোনো পথ আমাদের রাজনীতিবিদরা দেখতে পাচ্ছেন বলে মনে হচ্ছে না।তাই তারা সমস্ত আশা ছেড়ে দিয়ে পরাবাস্তব সমাধানের উপর নিজেদের সঁপে দিয়েছেন।কিন্তু সমস্যা হচ্ছে একমাত্র মানুষের সমাধানই যুক্তি দ্বারা প্রভাবিত হয়। এর বাইরে কোনো সমাধানের ক্ষেত্রে যুক্তি বিশেষ ভূমিকা রাখে না ।তাই সে সমাধান হয় খুব মর্মান্তিক। ম্যালথাসের জনসংখ্যা তত্ত্বের মতো।তাই আমাদের শীর্ষ রাজনীতিবিদদের উচিৎ রাজনৈতিক সমস্যা যুক্তি তর্কের মাধ্যেমে সমাধান করা। সমুদ্রের শান্ত ঢেউয়ের দিকে তাকিয়ে তৃপ্তির ঢেঁকুর তুলবেন না। নেপালের রাজনীতিবিদরা পারলে আপনারা কেন পারবেন না। নিশ্চয়ই পারবেন।
                            
                    