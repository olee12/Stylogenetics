কি ধরনের নিরাপত্তা হুমকির সামনে দেশ !!



                        জাতীয় নিরাপত্তার স্বার্থে যতদিন প্রয়োজন, ততদিন ফেসুবকসহ অন্যান্য সামাজিক যোগাযোগ মাধ্যম বন্ধ থাকার কথা বলেছেন ডাক ও টেলিযোগাযোগ প্রতিমন্ত্রী তারানা হালিম।কিন্তু সরকারের স্বরাস্ট্র মন্ত্রী , তথ্য মন্ত্রী ও স্বয়ং সরকার  প্রধান পর্যন্ত প্রায়শঃ বলে থাকেন দেশের নিরাপত্তা ঠিকই আছে। এমনকি মাঝে মাঝে তো তারা ইউরোপের আমেরিকার চেয়েও বেশি ভালো অবস্থায় আছে বলে তৃপ্তির ঢেকুর গিলতে পছন্দ করেন।বিশেষ করে প্যারিসে সন্ত্রাসী হামলা হওয়ার পরে দেশের মন্ত্রীদের কথাবার্তার মধ্যে একধরনের ফুরঁফুরে ভাব চলে এসেছে। প্রশ্ন হচ্ছে সবকিছু যদি ঠিক মত চলে কোন ধরনের অসংগতি পরিলক্ষিত না হয় তবে কেন হঠাৎ করে সামাজিক যোগাযোগ বন্ধ করে বালির মধ্যে মাথা লুকাতে চেষ্টা করছেন। মন্ত্রী তারানা হালিম বলেছেন জাতীয় নিরাপত্তার স্বার্থে ফেসবুক বন্ধ করা হয়েছে। বাংলাদেশ কি তবে ফ্রান্সের চেয়েও ভয়াবহ নিরাপত্তা হুমকির সম্মুখীণ। যতটা বিভিন্ন পত্রপত্রিকা দেখার সুযোগ হয়েছে তার কোথাও অন্তত দেখিনি ফ্রান্সে কোনো ধরনের তথ্যযোগাযোগ মাধ্যমে সরকারী নিয়ন্ত্রণব্যবস্থা চালু হয়েছে। তাহলে কি ধরে নেব বাংলাদেশ ফ্রান্সের চেয়েও বড় ধরনের নিরাপত্তার হুমকির সামনে। যদি তাই হয় সেটা কি ধরনের নিরাপত্তা হুমকি তা জনগণের সামনে প্রকাশ করা হোক। সাধারণ জনগণ নিজেদের প্রয়োজনেই স্বীয় নিরাপত্তা ব্যবস্থা গ্রহণ করবে। পূণশ্চঃ সামাজিক যোগাযোগ ব্যবস্থা বন্ধ করে যদি জাতীয় নিরাপত্তা সংরক্ষিত করা যায় তবে দেশের মানুষ সরকারের যেকোনো সিদ্ধান্ত মেনে নেবে।
                            
                    