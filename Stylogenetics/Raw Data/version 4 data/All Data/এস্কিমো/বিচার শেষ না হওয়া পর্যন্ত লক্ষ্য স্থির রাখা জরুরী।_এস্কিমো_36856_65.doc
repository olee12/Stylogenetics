বিচার শেষ না হওয়া পর্যন্ত লক্ষ্য স্থির রাখা জরুরী।




 
                        পরিস্থিতি দেখে শুনে মনে হচ্ছে অবশেষে যুদ্ধাপরাধী বিচারের বিষয়টা বাস্তবতায় রূপ পেতে চলছে। গতকাল সংসদে একটা প্রস্তাব পাশ হয়েছে - কিন্তু আমাদের লক্ষ্য রাখতে হবে সেইটা ছিলো একটা বেসরকারী বিল। বেসরকারী বিলে সরকারের সন্মতির বিষয়টা গতকাল জানানো হলো - কিন্তু তা আইনে পরিনত হয়নি। যাই হোক - বিএনপি হালকা শর্তারোপ করে সিদ্ধান্তের প্রতি সমর্থন জানিয়েছে। এইটাও ইতিবাচক। তারপরও আরো অনেক পথ বাকী আছে বিচারের শেষ দেখার জন্যে। যদি একটা ভাল ভাবে লক্ষ্য করি একটা বিষয় দেখা যাবে - স্বাধীনতার পর তিন বছর যুদ্ধাপরাধীরা ছিলো বিচ্ছিন্ন। কিন্তু বঙ্গবন্ধু ও জেলে চার নেতা হত্যার পর দেশপ্রেমিক নেতারা যুদ্ধাপরাধীদের সংগঠিত হবার সুযোগ করে দিয়েছে। ৯০ এর গনতান্ত্রিক রাজনীতির নামে বড় রাজনৈতিক দলগুলো এদের গলি থেকে প্রধান সড়কে আসার সুযোগ করে দিয়েছে। বিগত জোট সরকার আরো একধাপ এগিয়ে এদের ক্ষমতায় বসিয়েছে। সবকিছু মিলে যুদ্ধাপরাধীরা অনেক বেশী সংগঠিত। এই সংগঠনের উপরিকাঠামো হলো "জামায়াত" নামের একটা রাজনৈতি সংগঠন। মুলত এইটা হলো টিপ অব দ্যা আইসবার্গ। যুদ্ধাপরাধীদের মুল ভিত্তি আরো অনেক গভীরে। জামায়াত বিগত তিন দশক ধরে ইসলামের নামে মধ্যপ্রাচ্যের থেকে অর্থ সাহায্য এনে দেশে একটা বিকল্প অর্থনীতি তৈরী করেছে। এই অর্থনীতি মুলধারার অর্থনীতি থেকে অনেক বেশী সক্রিয় ও কার্যকর। হাসপাতাল, বিশ্ববিদ্যালয় থেকে শুরু করে মফস্বলের ক্লিনিকও এর মধ্যে অন্তভূক্ত। একটা উদাহরন দেখা যেতে পারে - জামায়াতের কোন সমাবেশের পোস্টার ছাপানোর জন্যে যে প্রেস ব্যবহার করা হয় তার মালিক একজন জামাতি রোকন - এবং সেই প্রেসের বিনিয়োগও এসেছে জামায়াতের ফান্ড থেকে। ইসলামী ব্যাংক মুলত জামায়াতের ট্রেজারী হিসাবে কাজ করে। শত শত নেতাকর্মীর বেতন ভাতা আর স্কুলের মেধাবী ও গরীব ছাত্রদের বৃত্তির মাধ্যমে দলে ভিড়ানো, বিদেশের ছাত্র পাঠিয়ে পড়াশুনা করানো ইত্যাদি কর্মকান্ডের জন্যে যে অর্থের প্রয়োজন হয় - তা আসে জামায়াতের বিকল্প মৌলবাদের অর্থনীতি থেকে। এই বিশাল অর্থনীতির থেকে লাভবান হচ্ছে জামায়ায়াতের নেতারা। এরা লভ্যাংশ দিয়ে বিলাশ বহুল জীবন যাপন করছে - ছেলে মেয়েদের বিদেশে পড়ানোর ব্যবস্থা করছে - নিজেরা বনানী উত্তরায় প্রাসাদ তৈরী করছে। স্বাভাবিক ভাবেই পুঁজির ধর্ম অনুসারে পুঁজি  নিজেকে রক্ষার আপ্রান চেষ্টা করবে। তাই যুদ্ধাপরাধীর বিচারের কারনে যেন জামায়াতের বিশাল বিনিয়োগ হুমকীর মুখে না পড়ে তার জন্যে এরা পথ খুঁজতে থাকবে। এখন দেখা যাক - কি কি করতে পারে জামায়াত -১) জামায়াতের সর্বশেষ বঙ্গবন্ধুর প্রতি প্রবল শ্রদ্ধার জোয়ার দেখে মনে হচ্ছে - এরা হঠাৎ করে স্বপ্নে কিছু একটা পেয়েছে। ৩৭ বছর যে জামায়াত বঙ্গবন্ধুর প্রতি প্রচন্ড ঘৃনা পোষন করতো - এরা কথায় কথায় "বাংলাদেশর স্থপতি বঙ্গবন্ধু" ছাড়া শেখ মুজিবের নাম উচ্চারনই করে না। তাদের এই অতিভক্তির আরো বহিঃপ্রকাশ হতে পারে হঠাৎ করে সংসদে বঙ্গবন্ধুকে "জাতির পিতা" ঘোষনার বিল এনে সবাইকে চমকে দেবার মাধ্যমে। এতে হয়তো আওয়ামীলীগের অন্ধ সমর্থকরা কিছুটা হলেও বিভ্রান্ত হয়ে যাবে। ২) জামায়াতের অপেক্ষাকুত তরুন নেতৃত্বের হাতে ক্ষমতা দিয়ে চিহ্নিত যুদ্ধাপরাধীরা দলের নেতৃত্ব থেকে সরে যেতে পারে। এতে জামায়াতের বিনিয়োগকৃত পুঁজির মুখপাত্র হিসাবে রাজনৈতিক শাখাকে বাঁচানো যাবে। ৩) জামায়াতের আরেক শাখা হলো জঙ্গীবাদী সংগঠনগুলো - এদের সক্রিয় করে দেশকে অস্থিতিশীল করা হতে পারে। ৪) বিভিন্ন নামে ডজন ডজন সংগঠন তৈরী করে যুদ্ধাপরাধীর বিচারে বিরুদ্ধে আন্দোলন তৈরী করে এমন কিছু করা হতে পারে যাতে দেশের মানুষের মনোযোগ অন্যদিকে সরে যায়। ৫) মধ্যপ্রাচ্যে কর্মরত শ্রমিকদের কিছু অংশ দেশে ফেরত পাঠিয়ে বিচারের বিরুদ্ধে চাপ সৃষ্টি করানোর চেষ্টার করা হতে পারে। একটা শুভযোগ হলো জামায়াতের রক্ষক পাকিস্তান নিজের ঘায়ে কুত্তা পাগল অবস্থায় আছে। সুতরাং পাকিস্তান থেকে আপাতত কোন সুবিধা পাবেনা। অন্যদিকে মধ্যপ্রাচ্যের নতুন মার্কিন পররাষ্ট্র নীতি কি হবে এই বিষয়টি পরিষ্কার না হওয়ায় হয়তো সৌদি আরব তেমন সক্রিয় হবে না। তাই এইটাই বিচার সর্বোত্তম সময়।যে কথাটা বরাবরের মতো বলে আসছি - কয়েকটা যুদ্ধাপরাধীর বিচারের পর যদি তাদের হাতে গড়া সংগঠনকে সক্রিয় ভাবে কাজ করার অধিকার অক্ষুন্ন রাখা হয় তবে হয়তো আবারো আমাদের সেই সংগঠন নিষিদ্ধ করার জন্যে আন্দোলন করতে হবে। কিন্তু ততদিনে দেশের বিরাট ক্ষতি হয়ে যাবে। তাই মৌলবাদের শিকড় শুদ্ধ উপড়ে ফেলার এইটাই উপযুক্ত সময়। বিশেষ ক্ষমতা আইন ১৯৭৪ এর একটা ধারা অনুসারে জামায়াত অবৈধ ভাবে বাংলাদেশে তাদের কর্মকান্ড চালাচ্ছে। যুদ্ধাপরাধীদের আশ্রয় দিয়ে এবং মৌলবাদের পৃষ্ঠপোষকতা করে জামায়াত বাংলাদেশ বিরোধী কর্মকান্ড চালানো অভিযোগে অভিযুক্ত। সেই আইনে হরকাতুল জেহাদ আর জেএমবিকে নিষিদ্ধ করা হয়েছে - সেই আইনে অবিলম্বে জামায়াতের রাজনীতি নিষিদ্ধ করতে হবে। নতুবা যুদ্ধাপরাধী বিচার শুধু একটা আনুষ্ঠানিক সিম্বল হিসাবেই বিবেচিত হবে। আর যারা যুদ্ধাপরাধীর বিচারের দাবীতে সক্রিয় আন্দোলনে আছে - তাদের প্রতি অনুরোধ - দয়া করে এখনই বিশ্রামের কথা ভাববেন না। রাস্তা এখনও অনেকটা বাকী। শেষ অপরাধীর শাস্তি নিষ্চিত না করে কোন ভাবেই থামা যাবে না। 

