শিয়ালরে ভাঙা বেড়াটা দেখাইলো কে_




 
                        গত সপ্তাহে এনটিভিতে বাংলাদেশের বাজেট নিয়ে একটা সংলাপের কিছু অংশ দেখার সুযোগ হয়েছিলো। সেখানে বিশিষ্ট ব্যবসায়ী ও শেয়ার বাজারে মি. ক্লীন হিসাবে পরিচিত তত্ত্বাবধায়ক সরকারের সাবেক উপদেষ্ট মঞ্জুরে এলাহীর একটা বক্তব্য শুনে বিশ্বাস হচ্ছিলো না - একজন দায়িত্বশীল মানুষ কিভাবে এই কথা বলে। উনি বলছিলেন - যদি টাকার উৎস জানতে চাওয়া হয় তাহলে বিনিয়োগকারীরা বিনিয়োগের উৎসাহ হারাবে।  মানে রাষ্ট্রীয় আর্থিক ব্যবস্থাপনাকে হুমকী দিলেন একটা ভদ্র সুরে। চোরকে চোর বলা যাবে না। ঘুষ খোর হবে মসজিদ কমিটির সভাপতি। চোরাকাবারী হবে চলচিত্রের প্রযোজক আর আয়কর ফাঁকির অর্থ দিয়ে নমিনেশন কিনে সংসদ সদস্য - বা মন্ত্রী হয়ে দেশের মানুষকে সহাস্যবদনে জ্ঞানদান করবে আর ফুলের মালা গলায় দিয়ে টিভি ক্যামেরার সামনে জিন্দাবাদ নেবেন।  দেশের রাজনীতিবিদরা নড়েচড়ে বসেছে। বিএনপি সংস্কারপন্থীরা গর্ত খুঁজে বেরাচ্ছে আর পবনের বাপ গরম করছে মাঠ। অন্যদিকে আওয়ামীলীগ বর্ধিতসভা ডেকে গনতান্ত্রিক ভাবে নিজেদের ড্রেনে নামানোর সিন্ধান্ত নিয়েছে - সেই পুরানো পথ - মানি না মানবো না। খেলাটা বোধ হয় জমে উঠবে। সেই থোড় বড়ি খাড়া আর খাড়া বড়ি থোর।  আজ জামাতের মতো বাংলাদেশ বিরোধী একটা ফ্যাসিস্ট শক্তিও  সরকারকে হুমকী ধামকি দিচ্ছে। আর আওয়ামীলীগ - বিএনপিতো বিরাট শক্তি। এখন তাদের কাছে - দেশের চেয়ে নেতা বড় - নেতার চেয়ে নিজের আখের।  সরকার যেভাবে শুরু করেছিলো - তাতে সরকারের প্রতি মানুষের সমর্থনের অভাব ছিলো না। কিন্তু ঢাকা বিশ্ববিদ্যালয় নিয়ে বাড়াবাড়ি - পাশাপাশি মৌলবাদীদের ইন্দন যোগানো। একদিকে সকল রাজনীতিকদের গ্রেফতার আর জামিন থেকে বঞ্চিত করা। অন্যদিকে রাজনীতি আর অর্থনীতির মাফিয়া আব্দুল আউয়াল মিন্টু আর আবুল খায়ের লিটুকে জেল গেটে মালা পড়িয়ে মুক্তি দান - বিষয়গুলো সরকারের ভিতরের দূর্বলতাকে প্রকট করেছে। আবদুল আউয়াল মিন্টুর মত সতরঙ্গা টাউট যদি সরকারকে মুক্তিদিতে বাধ্য করতে পারে - তাইলে হাসিনা-খালেদার জন্যে মুক্তির বিষয়টা তো ডাল ভাত।  তৎকালীন উপদেষ্টা মইনুল হোসেন রাজনীতিবিদদের সাথে সরকারের দূরত্বকে সর্বোচ্চ সীমায় নিয়ে যাওয়া কৃতিত্ব পাবে। আজ হোক আর কাল হোক রাজনীতিবিদদের হাতে দেশটাকে দিয়ে উনাদের চলে যেতে হবে - জ্ঝানী ব্যরিষ্টার মইনুল সেই কথাটা হয়তো ভুলে গেছিলেন। কিন্তু তার রাজনীতিবিদ্বেষ কিন্তু ঢালাও ভাবে কাজ করেনি। জামাত-শিবির-মৌলবাদী চক্রকে যথাযথ ইন্দন দিয়ে গেছেন উনি। সরকার একসময় বুঝতে পেরেছে তারা মইনুল-মতিনে ফর্মূলায় ভুল রাস্তায় যাচ্ছে - কিন্তু ততদিনে ভাঙ্গা বেড়াটা শিয়াল চিনে ফেলেছে।  বাংলাদেশের জন্মের পর থেকে কখনও সমযোতার রাজনীতি দেখিনি - হয়তো অদূর ভবিষ্যতে দেখবো না। কিন্তু একটা সরকার সংখ্যাগরিষ্ঠ জনমতের সমর্থন নিয়ে যখন ভাঙ্গা বেড়া মেরামত করতে ব্যর্থ হলো - তখন দুঃখ করে লাভ কি? শুধু ভয় হয় - মিন্টু- লিটুর মতো যদি ভাঙ্গা বেড়া দিয়ে নিজামী-সাকাচৌ-হুদা- ফালু আর নাসিমরা ফুলে মালা গলায় পড়ে যদি জেল গেটে সহাস্য বদনে ফটো সেসনের সুযোগ পায় - তবে বাংলাদেশ হয়তো আবারো সেই তিমিরেই ফিরে যাবে।   

                    সর্বশেষ এডিট : ২৯ শে মে, ২০০৮  রাত ৩:১৯                

