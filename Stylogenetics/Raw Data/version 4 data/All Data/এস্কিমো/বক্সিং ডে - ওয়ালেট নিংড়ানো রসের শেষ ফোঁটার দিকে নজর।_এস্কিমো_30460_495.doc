বক্সিং ডে - ওয়ালেট নিংড়ানো রসের শেষ ফোঁটার দিকে নজর।




 
                        বক্সিং ডে - নামটা শুনে অনেকের মনে হতে পারে - বক্সিং খেলার দিন বা তেমন কিছু। আসলে এটা হলো কানাডা, ইউএস এবং ইউকে সহ বেশ কিছু দেশের একটা বিশেষ দিনের নাম। ২৫ ডিসেম্বর ক্রিসমাস ডে'র ছুটির পর ২৬ ডিসেম্বর একটা দিন ছুটি থাকে। বছরের শেষ ছুটির দিনটাকে "বক্সিং ডে" নামে ডাকা হয়।  এই নামকরনের পিছনে অনেক অনেকগুলো থিয়োরী আছে, তাদের মধ্যে অন্যতম হলো:- ১) ক্রিসমাসের দিন আত্নীয়স্বজনের জন্যে উপহার সামগ্রী বিতরনের পর ২৬ তারিখে মালিকপক্ষ কর্মক্ষেত্রে আসে কর্মচারীদের জন্যে "বক্স" ভর্তি করে উপহার নিয়ে আসে। সেই বক্স থেকে বক্সিং কথা এসেছে।  ২) চার্চগুলো পুরো ডিসেম্বর মাস দান বাক্সগুলো সক্রিয় রাখে - এবং ক্রিসমাসের পরদিন সেই বক্স গুলি খুলে বরে এটাকে বক্সিং ডে বলা হয়।  ৩) সামন্ততান্ত্রিক সমাজে মুনিবের পরিবারের ক্রিসমাস পার্টির আয়োজনে ব্যস্ত থাকার কারনে চাকর-নফররা পরদিন অর্থাত ২৬ তারিখে পরিবারের সাথে দেখা করতে যাওয়ার অনুমতি পায়। সেইদিন ওরা আগের দিনের বাসি খাবার বক্সে ভরে নেয় - তার থেকে দিনটাকে বক্সিং ডে বলা হয়। ৪) কথিত আছে - এই দিনে রেন ( WREN) নামক পাখিকে ধরে বক্সে ভরা হয়েছিলো - যে প্রাচীন কালে কৃষকদের ফসলকাটার সঠিক সময়টা বলে দিতো - ফলে কৃষকরা অনেক বেশী লাভবান হতো। সৌভাগ্যের বার্তাবাহক এই পাখিটি ধরে ফেলার সাফল্যের দিন হিসাবে এই দিনটিকে বক্সিং ডে হিসাবে পালিত হচ্ছে।   কারন বা ইতিহাস  যাই হোক না কেন - ক্রীসমাসের চেয়েও বক্সিং ডের বানিজ্যিকীকরনের ব্যবসায়ীরা বেশী সফল হয়েছে। এইদিনে শপিং মলগুলো বিশেষ মূল্য ছাড়ের বিজ্ঞাপন প্রচার করে মাস খানেক আগের থেকেই। বিশেষ করে গৃহস্থলী আর ইলেকট্রনিক্স সামগ্রীর উপর বিশেষ ছাড়ের কারনে ক্রেতাদের মধ্যে বিপুল সাড়া পড়ে যায়। কোন কোন দোকানের সামনে দেখা যায় মধ্য রাত্র থেকে ক্রেতারা লাইন ধরে দাড়িয়ে আছে।  আজ সকালের খবরে দেখলাম টরন্টোর ইয়ং স্ট্রিটের ফিউচার শপ নামের এক দোকানের সামনে রাত ১২ টা থেকে লাইন লেগেছে আর সকাল ৬টায় দোকান খোলা হয়েছে।   এই বিরাট মূল্যছাড়কে অনেক বিক্রেতা "ডোরক্রাশার সেল" হিসাবে বিজ্ঞাপন দেয় - এবং প্রকৃত পক্ষে সেকানে দরজা ভাঙা হুড়াহুড়িই হয়।  একটা পরিসংখ্যানে জানা গেছে এই বছর বক্সিং ডে তে কেনাকাটা বাবদ প্রকিজন কানাডিয়ান গড়ে ২৩৩ ডলার ব্যয় করবে। ক্রেতার সংখ্যা হবে প্রায় ৫০ মিলিয়ন এবং মোট ব্যয় করা হবে ১.২ বিলিয়ন। এই অর্থ গত ২৪ ডিসেম্বর (ক্রিসমাসের আগের দিন) একদিনে ব্যয়িত ২৩ বিলিয়ন ডলারের অতিরিক্ত।  শপিং ম্যানিয়াক এই জাতি শুধু যে এখ্নে থেমে থাকবে  - তা না। এরা গতমাসে কেনা ২ মিলিয়ন ডলারের গিফট কার্ডও খরচ করবে এই মাসের বাকী দিনগুলোতে।  বানিজ্য লক্ষীর এই বিরাট জয়যাত্রার সাথে আমি নিজেকে সম্পৃক্ত করতে পারিনি। আমাকে আজ কাজে আসতে হয়েছে। কারন ভোরে বসের একটা কল পেয়েছি - কুড ইউ প্লিজ হেল্প টুডে...বিকজ...যে আজ হলিডেতে কাজের জন্যে মনোনীতি হয়েছিলো সে "সিক" কল করেছে। কি জানি হয়তো দেখা যাবে বেচারা "হানী"  খুশী করতে কোন একটা দোকানের সামনে লাইনে দাড়িয়ে ঠান্ডায় ঠক ঠক করে কাঁপছে।  আমার এবারও বক্সিং ডের সেল থেকে কিছু  কেনা হলো না।    

                    সর্বশেষ এডিট : ২৬ শে ডিসেম্বর, ২০০৭  রাত ৮:২৮                

