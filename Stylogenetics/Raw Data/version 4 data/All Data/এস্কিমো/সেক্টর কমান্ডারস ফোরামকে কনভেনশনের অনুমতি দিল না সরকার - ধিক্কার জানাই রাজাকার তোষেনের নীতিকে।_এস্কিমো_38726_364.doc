সেক্টর কমান্ডারস ফোরামকে কনভেনশনের অনুমতি দিল না সরকার - ধিক্কার জানাই রাজাকার তোষেনের নীতিকে।



  বিডিনিউজ জানাচ্ছে - " 'দাঙ্গা-হাঙ্গামা' হতে পারে, এমন আশঙ্কায় যুদ্ধাপরাধীদের বিচার দাবিতে সেক্টর কমান্ডারস ফোরামের ১৫ মার্চের জাতীয় কনভেনশনের অনুমতি দেয়নি পুলিশ।  শুধু তাই নয় - সরকারের পক্ষ থেকে একটা হুমকী দিয়ে বলা হয়েছে - "এরপরও কর্মসূচি পালনের চেষ্টা হলে আইন-শৃঙ্খলা রক্ষার জন্য যা প্রয়োজন তাই করা হবে।" কি ব্যাখ্যা দিলো সরকার -  "আবেদনপত্রে আলোচনা সভা ও সাংস্কৃতিক অনুষ্ঠান  করার কথা থাকলেও এর আমন্ত্রণপত্র পর্যালোচনায় দেখা গেছে, যুদ্ধাপরাধীদের বিচার প্রক্রিয়া শুরু করার দাবিতে দেশবাসীকে সংগঠিত করা এবং ভবিষ্যৎ কর্মসূচি নির্ধারণের জন্য ওই কর্মসূচি দেওয়া হয়েছে। আমন্ত্রণপত্র ও আবেদনপত্রের অসঙ্গতি রয়েছে। আর এ কারণে দাঙ্গা-হাঙ্গামার আশঙ্কা থাকায় কর্মসূচি পালনের অনুমতি দেওয়া হয়নি।"   একজন সাধারন মানুষ হিসাবে আমার প্রশ্ন - রাষ্ট্রীয় সম্পদ ব্যয় করে যে দেশে যুদ্ধাপরাধারীদের সংগঠনের সমাবেশের নিরাপত্তা নিশ্চিত করা হয় - সেখানে মুক্তিযুদ্ধের বীর সেনানীদের সমাবেশের নিরাপত্তার বিষয়টা কি সরকার নিশ্চিত করতে পারতো না? তা ছাড়া সমাবেশে দাঙ্গা-হাঙ্গামার বিষয়টা যখন তারা জানতে পেরেছে - তখন দাঙ্গার পরিকল্পনাকারীদের বিরুদ্ধে ব্যবস্থা না নিয়ে মাথা ব্যথায় মাথা কেটে ফেলার ব্যবস্থাপত্র দেবার মতো হাস্যকর কাজ করছে সরকার।  এটা নতুন নয়। যখনই সামরিক সরকার এসেছে - সবচেয়ে বেশী নিরাপত্তা পেয়েছে যুদ্ধাপরাধী রাজাকার আল বদরের গোস্ঠী। জেনারেল জিয়া বাংলাদেশ বিরোধী কর্মকান্ডে সক্রিয় থাকা অবস্থায় গোলাম আজমকে পাকিস্থানী পাসপোর্ট নিয়ে দেশে আসার আনুমতিই শুধু দেয়নি। তার সম্পূর্ন নিরাপত্তা নিশ্চিত করেছে। জেনারেল এরশাদের সময়ে রাজাকারদের গোস্ঠী গনতন্ত্রের আন্দোলন করেছে এরশাদ সরকারের পুলিশ বাহিনীর কঠিন প্রহারায় বাইতুল মোকাররম থেকে মগবাজার পর্যন্ত মিছিলের মাধ্যমে - অন্যদিকে ছাত্র সংগ্রাম পরিষদের সমর্থকরা পুলিশের গুলি আর ট্রাক চাপায় প্রান দিয়েছে।  আজও দেখছি সেই রাজাকার তোষন নীতি। সম্ভাব্য দূর্নীতির মামলায় রাজনৈতিক নেতাদের রিমান্ডে নিয়ে নির্যাতন করা হচ্ছে - আর আল-বদর বাহিনীর দুই প্রধানের রিরুদ্ধে সুস্পষ্ট অভিযোগের পরও তারা নিরাপদে রাজনীতি আর দেশ ভ্রমন করছে।  ধিক্কার জানাই সামরিক সমর্থনে চলা এই সরকারের রাজাকার তোষন নীতিকে......... গোপন সমঝোতা আর বুঝাপড়ার মাধ্যমে বিচার কিছুদিন হয়তো বিলম্বিত হবে - কিন্তু যুদ্ধাপরাধীদের প্রতি ঘৃনা আর ক্ষোভ কখনই মুছে ফেলা যাবে না। 
                            
                    সর্বশেষ এডিট : ১৩ ই মার্চ, ২০০৮  রাত ১০:২৪                

