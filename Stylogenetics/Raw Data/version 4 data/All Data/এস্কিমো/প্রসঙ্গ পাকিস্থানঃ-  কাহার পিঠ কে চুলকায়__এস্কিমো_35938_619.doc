প্রসঙ্গ পাকিস্থানঃ-  কাহার পিঠ কে চুলকায়_




 
                        পাকিস্থান এখন সংকটের একটা গভীর খাদের কিনারে দাড়িয়ে। একদিকে আছে দেশের ভিতরের গনতান্ত্রিক শক্তি, আছে মৌলবাদী শক্তি, আছে সামরিক-পুঁজিবাদী গোস্ঠী, আছে ড্রাগ ব্যবসায়ী আর আছে পশ্চিমা শক্তির স্বার্থ। সবার উপরে আছে সামরিক শাসক পারভিজ মোশাররফের ক্ষমতায় থাকা আর না থাকার প্রশ্ন।টরন্টোতে এখন চলছে প্রবাসী পাকিস্থানীদের বিক্ষোভ - সেটা হচ্ছে পাকিস্থানী দুতাবাসের সামনে। আর চলছে মিডিয়াতে তোলাপাড়।একটা বিষয়ে গভীর ভাবে আলোচনা হচ্ছে - পশ্চিমা শক্তির ভুমিকা কি?সোজা ভাষায় যদি কানাডার অবস্থান বলি - বলা যায় কানাডা একটা ত্রিশংকুর অবস্থায় আছে। কানাডার তিন হাজার সৈন্য আর দুই হাজার বেসামরিক লোক আফগানিস্থানে যুদ্ধ আর নির্মানে ব্যস্ত। তাদের সরবরাহের ৮৫% যায় পাকিস্থানের উপর দিয়ে। তা ছাড়াও ন্যাটো তাদের আফগান মিশন পরিচালনার জন্যে পাকিস্থানের বিমান বন্দর ও সেনা নিবাস ব্যবহার করে কৌশলগত সদর দফতর হিসাবে। অন্যদিকে প্রবাসী আড়াই লক্ষ পাকিস্থানী কানাডিয়ান সরকারকে প্রবল চাপের মুখে রেখেছে যাতে মোশাররফের বিরুদ্ধে অবস্থান নেয়। অন্যদিকে বিরোধীদলগুলো প্রবল ভাবে পাকিস্থানের বর্তমান পরিস্থিতে সোচ্চার বিরোধী ভুমিকায় যাবার জন্যে চাপ দিচ্ছে। এখন যদি পাকিস্থান ন্যাটো বাহিনীকে পৃষ্ঠ প্রদর্শন করে - তাহলে তাদের সৈন্য আর বেসামরিক মানুষদের না খেয়ে মরা ছাড়া অন্য কোন উপায় থাকবে না। আর মোশাররফ সরকার সেটা ভালভাবেই জানে যে - পশ্চিমা শক্তির জন্যে আপাতত মোশাররফকে সমর্থন দেওয়া ছাড়া কোন উপায় নেই। মজার বিষয় হলো - পশ্চিমে মোশাররফের জরুরী অবস্থা ঘোষনার প্রদর্শিত কারনের মধ্যে "জঙ্গী দমন" বেশ আলোচনায় এসেছে। কিন্তু বাস্তবিক পক্ষে সেখানে গ্রেফতার হয়েছে আসমা জাহাঙ্গীর আর ইমরান খান। এদের সাথে জঙ্গীবাদের কোন সম্পর্কের কথা চিন্তা করাও কঠিন। এই অবস্থান পশ্চিমকে কি মোশাররফ ব্যবহার করছে - নাকি মোশাররফকে পশ্চিমারা ব্যবহার করেছে - সেটা নিয়ে জোড়ালো আলোচনা করা যেতে পারে। তবে যে কথাটা বলা যায় - পাকিস্থানের জন্মের পর থেকেই ধারাবাহিক সামরিক শাসন চলেছে। আর এরা এমন একটা ইস্যুতে পশ্চিমের বন্ধু হয়েছে যে - পশ্চিমের পক্ষে এদের বিরুদ্ধে যাওয়ার প্রয়োজন হয়নি। যেমন - ইস্কান্দার মির্যা, আইয়ুব খান, ইয়াহিয়া খান এবং জিয়াউল হক তাদের সময়ে চলা ঠান্ডা যুদ্ধের ( Cold War)  এর ধুয়া তোলে গনতান্ত্রিক শক্তির বিরুদ্ধে যুদ্ধ করেছে। ঠিক একই ভাবে পারভেজ মোশাররফ চলমান সন্ত্রাসের বিরুদ্ধে যুদ্ধ (War on Terror) এর ধুয়া তোলে দেশের গনতান্ত্রিক শক্তিকে ধংস করে দিতে চেষ্টা চালাচ্ছে। প্রশ্ন হলো এতে কি মোশাররফের শেষ রক্ষা হবে। বাঘের পিঠে চড়া এক সামরিক এক নায়ক কি সাফল্য জনক ভাবে বাঘটাকে মারতে পারবেন - নাকি সে নিজেই বাঘের পেটে যাবেন, সেটাই এখন দেখার বিষয়।   
                    
