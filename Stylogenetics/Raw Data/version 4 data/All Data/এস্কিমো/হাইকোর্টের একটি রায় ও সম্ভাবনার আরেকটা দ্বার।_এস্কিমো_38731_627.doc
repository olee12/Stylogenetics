হাইকোর্টের একটি রায় ও সম্ভাবনার আরেকটা দ্বার।




 
                        খবরটা ছিল অনেকটা বিনা মেঘে বর্ষনের মতো। বাংলাদেশের হাইকোর্ট বলছে - ১৯৭৫ সালের পর জারী করা সামরিক আইন এবং তার শাসকরা অবৈধ ছিল। যদিও সবাই জানতো ১৯৭৫ সালের ১৫ আগষ্টের পর বাংলাদেশকে একটা বিশেষ রূপ দেওয়ার লক্ষ্যে সামরিক শাসন - ঘরোয়া রাজনীতি আর নিয়ন্ত্রিত রাজনীতির একটা খেলা হয়েছে। বাংলাদেশের সংবিধান এই ধরনের শাসনকে কোন ভাবেই অনুমোদন করে না। সুতরাং ঐ সময়ের শাসক আর শাসন ছিল সংবিধান বর্হিভূত। পরে ৫ম সংশোধনীর মাধ্যমে ঐ সময়ের অবৈধ শাসন কালকে সংবিধানের ভিতরে ঠেসে দেওয়া হয়েছে।  অন্যদিকে রাজনৈতিকভাবে শাসকদের সুগারকোটিং করা হয়েছে। যেন ঘুম পাড়ানীর গান গেয়ে বাচ্চাদের ঘুম পাড়ানোর মতো বলা হয়েছে ঐতিহাসিক কারনে সিপাহী বিপ্লবের মাধ্যমে জিয়াউর রহমান ক্ষমতায় এসেছেন এবং তিনি না এলে বাংলাদেশের গনতন্ত্রের মহামৃত্যু ঘটতো। কিন্তু সংবিধান তো সিপাহী বিপ্লব সমর্থন করে না। এ ছাড়া বাস্তবতা হলো - সামরিক শাসনের ভিতরে হঠাত করে কিছু লোক কিভাবে এসে মিছিল করে একটা বিপ্লব করলো তা আজও রাজনৈতিক বিশ্লেষকদের কাছে একটা ধাঁধাঁ। স্বাভাবিক ভাবেই একজন অবৈধ শাসক হিসাবে চিহ্নিত হলেন বাংলাদেশের হাইকোর্ট কর্তৃক। যারা প্রকৃত ইতিহাস জানেন তাদের জন্যে এই রায় একটা ইতিহাসের একটা সময়ের প্রকৃত ঘটনার সত্যায়ন হিসাবে দেখবেন। আর যারা এতদিন ঘোরের মধ্যে থেকে জিয়াউর রহমানকে একজন গনতন্ত্রের অবতার হিসাবে মনে করতেন তাদের জন্যে একটা ধাক্কা বটে। এটা বর্তমান শাসকদলের জন্যে একটা বড় আতঙ্কের কারন হয়েছে এই জন্যে যে - তাদের বিরোধীরা একটা নীচু স্বরে এতোদিন জিয়াউর রহমানকে একজন অবৈধ সামরিক শাসক হিসাবে বলতো - তা হবে একটা কঠিন সত্য। কিন্তু সত্য যতই কঠিন হোক - সেটা মেনে নেবার মধ্যেই কিন্তু বুদ্ধিমত্তার প্রতিফলন দেখা যায়। আশা করি বর্তমান শাসকদের জন্যেও এটা একটা গুরুত্বপূর্ন বিবেচনার বিষয় হয়েছে।  সবচেয়ে বড় কথা হলো - বাংলাদেশের মানুষ সাদাকে সাদা হিসাবে দেখার একটা সুযোগ পাবে এই রায়ের মাধ্যমে। ১৯৯০ সালে আরেক সামরিক শাসকের অবৈধ কাজ ৭ম সংশোধনীর মাধ্যমে এখনও সংবিধানে বসে আছে। আশা করি সেই অংশটাও দ্রুত অবৈধ হিসাবে বিবেচিত হবে। এতে বাংলাদেশে গনতান্ত্রিক সমাজ ব্যবস্থা প্রতিষ্টার একটা পথ খুলে যাবে।   সবচেয়ে বড় যে বিষয়টা এই রায়ের মাধ্যমে চলে এসেছে - ১৯৭৫ সালে যুদ্ধাপরাধীর বিচার পরিচালনাকারী ট্রাইবুনাল গুলো - যা ৫ম সংশোধনীর ভিতরের একটা অধ্যাদেশের মাধ্যমে বাতিল করা হয়েছিল - সেগুলো বাতিলের আদেশও অবৈধ হয়ে গেছে। সুপ্রিম কোর্টে রিটের শুনানী শেষ করে পূর্নাঙ্গ রায় এসে গেলে সরকার বাধ্য হবে স্পেশাল ট্রাইবুনালগুলো চালু করতে - যা আমাদের কাঙ্খিত যুদ্ধাপরাধী বিচারে অচলায়তনের দ্বার উন্মুক্ত করে দেবে।  

                    সর্বশেষ এডিট : ০২ রা নভেম্বর, ২০০৭  সকাল ৮:০৮                

