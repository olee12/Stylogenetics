যুক্তি দিয়ে বিতর্ক করবো! কার সাথে_ কি নিয়ে_  -২




 
গতকাল মৃদু আশা নিয়ে পোস্ট দিয়েছিলাম ছোট্ট দুইটা প্রশ্ন করে। মনে করেছিলাম হয়তো সুশীল সমাজ এই বিষয়ে উনাদের মূল্যবান মতামত জানাবেন। কিন্তু আমি যে একজন নমশুদ্র ক্যাটাগরীর ব্লগার সেই কথাটা উনারা ধরে ফেলেছেন। কুলীন ব্রাহ্মন সম্প্রদায়ের মানুষ উনারা - একজন শুদ্রের কথা শুনবেন কেন?  কুলীনরা বলবেন - শুদ্ররা শুনবে, এইটাই নিয়ম।  সে যাই হোক।  অনেকে আলোচনার পয়েন্ট দিয়েছেন। অনেকে মতামত দিয়েছেন। তাদের প্রতি শ্রদ্ধা রেখে কিছু বলার চেস্টা করছি।  বিতর্ক করবো, অব্যশই। কিন্তু কোন বিষয়ে, কার সাথে? বিতর্ক করার কি কোন সীমারেখা থাকবে? নাকি বাকস্বাধীনতা আর মুক্তচিন্তার আবরনে সীমাহীন বিতর্কে জড়াবো।  একটা উদাহরন দেই - যদি কেউ বলে পৃথিবী সূর্যের চারিদিকে ঘুরে, সেটাইটা নিয়ে কি বিতর্ক করা যায়? বড় জোর ভুল ধরিয়ে দেওয়া যাবে বক্তার। কারন বিষয়টা প্রতিষ্ঠিত সত্য। বাক স্বাধীনতার জোরে যদিও প্যাচাল বাড়ানো যাবে - কিন্তু তা কোন ভাবেই শ্রোতাদের ভাল লাগবে না।  তেমনি আরেকটা ঘটনা বলি - আমি তখন প্রাইমারী স্কুলের ছাত্র - স্কুলে একজন শিক্ষক এলেন - যুবক - ইসলামিয়াত পড়াবেন। একদিন ক্লাশে অদৃশ্যের উপর বিশ্বাস নিয়ে কথা বলার সময় আমাদের প্রত্যেককে পিতার নাম জিজ্ঞাসা করলেন। যকণ আমরা পিতার নাম বলছিলাম - উনি বলছিলেন - তোমার বাবা যে এই ব্যক্তি তুমি কিভাবে জানো, তোমার মাকে বিশ্বাস করে, তাইনা? কিন্তু তোমার মা কি তোমাকে বলেছে এই কথা? দারুন যুক্তিপূর্ন কথা। কিন্তু একজন শিশুর মনে তার কি প্রভাব পড়তে পারে তা বোধ হয় ভদ্রলোকের জানা ছিলো না। আমি বাসায় আসার পর বাবার মুখের দিকে তাকাতে পাড়ছিলাম না। মনে হচ্ছিলো - এই লোক আমার বাবাতো! মাকেও জিজ্ঞাসা করতে পারছিনা। রাতে বিছানায় না ঘুমিয়ে শুয়ে আছি - বাবা রুটিন মাফিক চেক করতে এসে দেখলেন আমি না ঘুমিয়ে আছি। জানতে চাইলেন কেন ঘুমাইনি, প্রথমত বলতে চাইনি, লজ্জা করছিলো। পরে আব্বা আদর করে যখন জানতে চাইলেন - পুরো ঘটনাটা বলে দিলাম। বাবা সিরিয়াস হয়ে বললেন - নিশ্চিত হয়ে ঘুমাও আমিই তোমার বাবা। আমিও ভারমুক্ত হয়ে ঘুমিয়েছিলাম। আজ যখন ব্লগে এসে দেখি - ১৯৭১ নিয়ে বিতর্ক তৈরীর চেষ্টা করা হয়। যখন দেখি সুশীলরা তখন দ্রুত লগঅফ করে - তখন সেই অনুভূতিটা ফিরে আসে। আমার দেশের জন্ম নিয়ে প্রশ্ন তোলার মাধ্যমে যে যৌক্তিক আলোচনার সুযোগ আসে তখন সুশীলদের কেউই এগিয়ে এসে যুক্তিপূর্ন বিতর্ক বা আলোচনা করেন না।  তখন এগিয়ে আসে আমার মতো শুদ্র গোত্রের ব্লগাররা। তাদের মধ্যে ক্ষত্রিয় শ্রেনীর কিছু ব্লগার আছেন যারা যুদ্ধের রসদ আর কৌশল দেখায়। আর শুদ্ররা তাদের জ্ঞান-বুদ্ধি খরচ করে যুদ্ধ করে। যুদ্ধে জয় হয় - তাতে কিছু শুদ্র মারা যায় (ব্যান)। কিন্তু কুলীন/সুশীলরা সেই শুদ্রদের শোক সভায় যোগ দেয় না। কারন ওরা শুদ্র। এরা অভদ্র। এরা গুন্ডা। এরা ভার্চুয়াল যোদ্ধা।  কিন্তু অবাক বিষ্ময়ে দেখি - যখন বাংলাদেশের জন্ম নিয়ে প্রশ্ন উত্থাপনকারী বা বাংলাদেশের জন্মের জন্যে আমরা যাদের কাছে কৃতজ্ঞ থাকবো - তাদের পশুর সাথে তুলনা করা হয় - শুদ্র শ্রেনী ক্ষেপে উঠে। তাদের বিরুদ্ধে ব্যবস্থা নেওয়া হয় - তখন সুশীল শ্রেনী কুলীন ব্রাক্ষনের মতো কেতাবী ভাষায় শ্লোক আউড়ানো শুরু করে।  তোমরা ভদ্র হও। তোমাদের আবেগ বেশী। যুক্তি দিয়ে বিতর্ক করো।  আবারো বলি, কি বিষয়ে? যে এখনও চোখের সামনে নদী দিয়ে লাশ ভেসে যেতে দেখেছে - খুজেছে প্রিয় জনের লাশ, যে এখন নাকের মধ্যে গনকবরের পচা লাশের গন্ধ পায় - যে দেখেছে তার প্রিয়জনকে হত্যার জন্যে টেনে নিয়ে যাওয়া হয়েছে - তার কাছে কি ইতিহাস বইয়ের রেফারেন্স খুবই গুরুত্বপূর্ন?  তাকে কুলীনরা অপবাদ দেয় - 'অবসেসড' বলে। বাবার হত্যাকারী যখন রাজনীতির মারপ্যাচে তার সামনে দিয়ে দেশের পতাকা উড়িয়ে চলে যায় - আর ধমকের সুরে বলে - ভুলে যেতে হবে ৩৭ বছর আগের ঘটনা। এখন দেশ গড়ার সময়। তখন যদি পিতা হারানো ছেলেটা ঘৃনায় থু থু ছিটায় সেই হত্যকারীর দিকে - তাকে কি 'অবসেসড' বলা ঠিক হবে। সুশীলতার আড়ালে কারো বাবার হত্যাকারীকে ঘৃনা করার অধিকার নিয়ে প্রশ্ন উঠালে সেই কুলীন সুশীলের প্রতি একরাশ করুনা ছাড়া কি আর করা আছে।  মুক্তিযুদ্ধের বিষয়ে কোন যুক্তি তর্ক কি দরকার আছে। দেশী - বিদেশী ষড়যন্ত্রের ফল হিসাবে যুদ্ধাপরাধীরা এখন কথা বলার সুযোগ পাচ্ছে। তাই বলে হত্যাকারীর সাথে যুক্তি দিয়ে কথা বলবো - এইটা কেমন কথা? আমরা তো হত্যাকারীদের হত্যার কথা বলছিনা। বলছি বিচারে কথা। মুক্তিযুদ্ধারে রক্তের উপরে তৈরী করা একটা সরকারের কাছে তাদের হত্যার বিচার চাই। এখানে আমাকে যুক্তি দিতে হবে কেন? শেষ কথাটা বলি।  আমার বাসা থেকে ডাউন টাউনে যেতে একটা হাইওয়ের উপর দিয়ে যাই। সেই হাই ওয়েতে উঠার সময় একটা বিরাট সাইনবোর্ড দেখা যায় - তাতে লেখা আছে স্পিড লিমিট ৯০ কিমি/আওয়ার। নীচে দুইগুন বড় করে লাল রংগে লেখা  "জিরো টলারেন্স"। এইটা আমার প্রিয় একটা বিলবোর্ড। কারন আমিও কিছু কিছু বিষয় - যেমন গনহত্যাকারী আর তাদের দোসরদের বিষয়ে জিরো টলারেন্সে বিশ্বাসী।  কুলীন ব্রাহ্মন সেজে যারা ব্লগিং করতে এসেছেন - তাদের কাছে অনুরোধ। আপনারা যুক্তিতর্ক দিয়ে ঘাতক-দালাল আর নব্য রাজাকারদের সাথে বিতর্ক করুন। আমরা তা দেখবো। বিচার করবো তার কার্যকারিতা। তারপর গ্রহনের প্রশ্ন আসবে। না হলে - দয়া করে শুদ্র আর ক্ষত্রিয়দের অযাচিত জ্ঞান দেবেন না।  আমি যেমন আমার জন্ম নিয়ে প্রশ্নকে বিতর্কযোগ্য মনে করি না - তেমনি আমার প্রিয় বাংলাদেশের জন্ম নিয়ে কোন বিতর্ক বা যুক্তির ফাঁদে পা দিতে রাজী না। এই বিষয়ে আমি বিশ্বাস করি - "জিরো টলারেন্স"। 
                            
                    সর্বশেষ এডিট : ২১ শে মার্চ, ২০০৮  রাত ১১:৪৯                

