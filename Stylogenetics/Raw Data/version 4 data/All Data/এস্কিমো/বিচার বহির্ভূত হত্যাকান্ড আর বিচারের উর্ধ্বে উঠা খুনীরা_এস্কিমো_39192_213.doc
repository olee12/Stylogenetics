বিচার বহির্ভূত হত্যাকান্ড আর বিচারের উর্ধ্বে উঠা খুনীরা




 
                        বিচার হবে না এই বিষয়টা যখন নিশ্চিত হয় তখন জনগনের টাকায় কেনা বন্দুকগুলোকে অযথা ফেলে না রেখে বরঞ্চ ব্যবহার করাই যৌক্তিক মনে করছে কিছু মানুষ। ১৯৭৫ সালে সপরিবারে বঙ্গবন্ধুকে হত্যা আর জেলে ভিতরে চার নেতাকে হত্যার পর রাষ্ট্র খুনীদের বিচারে উর্দ্ধেই উঠিয়ে দেয় নি - রীতিমতো পুরষ্কৃত করেছে। তারা খুনীরা পুরষ্কার হিসাবে জনগনের অর্থ চালিত সরকারের বিভিন্ন উচ্চপদে আসীন হয়েছে। খুনের এই মহোৎসবকে আরো দীর্ঘিত করেছে আরেক জেনারেল - কর্নেল তাহেরকে প্রহসনের মাধ্যমে হত্যা করে। যদিও সেই জেনারেলকেও একই ভাগ্য বরন করতে হয়েছে। তাকে হত্যাকরা খুনীদেরও প্রহসনের বিচারে দ্রুত হত্যা করা হয়। তারপর দেখি বাংলাদেশ নামক রাস্ট্রের কৃষ্টিতে পরিনত হয় বিচার বহির্ভুত হত্যা। বিচার বিভাগ আর বিচারকদের অযোগ্যতা আর দূর্নীতির বিষয়ে লেখে রচনা দীর্ঘ না করেই বলা যায় - রাষ্ট্রের এই বিভাগটাকে পুরোপুরি ব্যর্থ করে দেওয়া হয়েছে - যেখানে বিচারকগন বিবেকের চেয়ে দলের প্রতি অধিকতর আনুগত্য দেখায়। ফলে সামরিক আদালত দ্রুত বিচারের নামে চমক তৈরী করে। তারই আরেকরূপ হলো দ্রুত বিচার আর বিশেষ বিচার আদালত। বিচার বিভাগ হলো একটা সভ্য দেশের বিবেকের মতো - সেই বিবেকের নিষ্ক্রিয়তা পুরো সমাজকে একটা নৈরাজ্যের মধ্যে ফেলে দেয়। অন্যদিকে জনগনের একটা অংশ দূর্নীতিকে তাদের অধিকার হিসাবে বিবেচনা করে - তাদের অবৈধ সম্পদ পাহারা দেবার জন্যে রাষ্ট্রকে কাজে লাগায় - ফলাফল দেখি ঘুষের অর্থ তৈরী প্রাসাদের মালিকের কাছে চাঁদা চাওয়া অপরাধে একজন যুবককে সন্ত্রাসী হিসাবে হত্যা করা হয় - রাষ্ট্রই সেই হত্যাকান্ড চালায় বিচারকে অন্ধকারে রেখে - নিরাপদ হয় ঘুষখোর ব্যক্তিটি। বিপ্লবের নামে যারা সন্ত্রাসের রাজ্য তৈরী করে - রাষ্ট্রের কর্মচারীরা একসময় এদের সহায়তা নেয় - নিজেদের সম্পদ বাড়াতে - কিন্তু যখন সীমা অথিক্রান্ত হয় - তাদেরও হত্যা করা হয়। দেখে শুনে মনে হচ্ছে খুনীরাই এখন বীর। যেমন বীরচিত সন্মানে ৭১ এর খুনীরা রাষ্ট্রের আনুকূল্যে মুক্তিযুদ্ধাদের লাথি মারে - রাষ্ট্র জনগনের টাকায় রাষ্ট্রের জন্মের বিরোধিতাকারী লাখ মানুষের খুনীদের নিছিদ্র নিরাপত্তা নিশ্চিত করে - ৭৫ এর খুনী আর ষড়যন্ত্রকারীদের পুরষ্কৃত করে - তেমনি রাষ্ট্রের সম্পদ লুটকরা মানুষগুলোকে নিরাপদ করার জন্যে বিচারের বাইরে খুন করে রাষ্ট্র। এগুলো আবার আইনের মাধ্যমে বিচারের উর্দ্ধে উঠানো হয়েছে। তাইতো মনে হয় - খুনীরাই রাজত্ব করবে বাংলাদেশে। যে কোন অপরাধের বিচার হতে হবে - রাষ্ট্রের কাজ জনগনের নিরাপত্তা নিম্চিত করা আর অপরাধী চিহ্নিত করে বিচারের সামনে নিয়ে আসা। রাষ্ট্র যখন খুনের জন্যে বাহিনী তৈরী করে - তাদের বিচারের বাইরে রাখার আইন করে - সেই রাষ্ট্র দিনে দিনে একটা ভয়ংকর হয়ে উঠবে - সেখানে মানুষের আর বিবেকের যায়গা থাকবে না।   
                    
