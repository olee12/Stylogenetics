প্রবাস জীবনে - ৫ ( বিচিওয়ালা মিষ্টি)




 
                        মনে করেছিলাম খাদ্য বিষয়ক আর কোন পোস্ট আপাতত দেব না - কিন্তু মনে হচ্ছে এই ঘটনাটা না বললে একটা মজার কিছু বাদ পড়ে যাবে।  প্রবাস জীবনে অনেক কিছুর অভাব বোধ করি - মিষ্টির স্বাদ তার মধ্যে অন্যতম। পুষ্টিমান বিবেচনায় কেক, পেস্ট্রি, আইসক্রীম বা নানান মিস্টি খাবার দিয়ে মিষ্টির অভাব পুরন করা যায় - কিন্তু বাংলাদেশের বিশেষ বিশেষ অঞ্চলের মিস্টির দোকানের মিষ্টির স্বাদ কি ভুলে থাকা সম্ভব!  বিশেষ করে রসে ডোবা রসগোল্লা আর দৈএর যে স্বাদ - তা মনে হলে জ্বিবে পানি চলে আসে নিজের অজান্তেই।  আমরা মাঝে মধ্যে পাঞ্জাবী দোকান থেকে মিস্টি কিনে এসে খাই - যার স্বাদ মিস্টির মতো হলেও ময়দার স্বাদটাকে অস্বীকার করা কঠিন। আর বাংলাদেশী দোকানদারদের নষ্টালজিয়াকে পুঁজি করে রাতারাতি বড়লোক হওয়ার একটা ব্যধি আছে মনে হয়। না হলে মিস্টির ময়দা আর দুধের মিশ্রনের চার-পাঁচটা গোলমতো জিনিস একটা প্লাস্টিক কন্টেইনারে রেখে দাম ধরে ৫.৯৯ + ট্যাক্স।  অবশেষে নিজেই মিস্টি বানানোর একটা প্রজেক্ট হাতে নিলাম। ধীরে ধীরে ভালই উন্নতি হলো। প্রতি ঈদের আগে অনুশীলন করে একটা নতুন আইটেম তৈরী করে মেহমানদের সামনে হাজির করি। এক পর্যায়ে লোকজন আমার নামের শেষে ঘোষ পদবীটা জুড়ে দিতে ভুল করেনি। এর মধ্যে আছে দৈ, জিলাপী, রসমালাই আর লাল মিস্টি (গোলাপজাম)। ( দয়া করে কেউ যেন রেসিপি চেয়ে বসবেন না যেন ) আজ মিষ্টি বিষয়ক যে ঘটনা বলবো সেই ঘটনাটা গত বছরের। গিন্নী বাসায় বসে আছে - বাচ্চার জন্যে অপেক্ষায়। সেই সময় নাকি যা মনে চায় সবই খেতে হয়। না খেলে কি কি যেন হয়!  সে যাই হোক - গিন্নী মিষ্টি খেতে চাচ্ছে। আমিও নানান ধরনের মিষ্টি ইন্ডিয়ান বাজার থেকে আনছি। কিন্তু কোন ভাবেই গিন্নীর পছন্দের সীমায় যেতে পারছিনা - কারন ওর চাই বাংলাদেশী পিওর মিষ্টির স্বাদ। ভীষন চিন্তায় পড়ে গেলাম।  অবশেষে স্থানীয় বাংলা পত্রিকায় ক্লাসিফাইড সেকশানে বিজ্ঞাপন দেখলাম - "সুস্বাদু দেশীয় মিষ্টির জন্যে যোগাযোগ করুন .... আপার সাথে ...ফোন নাম্বার ....."।  মেন মেন "ইউরেকা" দুইবার বলে ফোন করলাম আপার কাছে। অনেক কথা আর মিষ্টির গুন বর্ননার পর বাজার মূল্যের চেয়ে বেশ চড়া দামে দুই কেজির মিষ্টির অর্ডার দিলাম। দুই কেজির নীচে আপা অর্ডার নেন না। পরদিন মিষ্টি আসলো। গিন্নী খুবই আগ্রহের সাথে একট মুখে দিলো - কিন্তু মিষ্টি মুখে মুখ একবার নড়ার পর ওর মুখ আর নড়ে না - চোখের পাতাও স্থির হয়ে আছে। কয়েক সেকেন্ড পর ধীরে ধীরে গিলে গলা পরিষ্কার করে গিন্নী হাসতে হাসতে বললো - "একটা খেয়ে দেখো - দারুন মিস্টি - জীবনে আর কখনও এই মিষ্টি পাবে কিনা তাই ভাবছি।"  আমি অভ্যাসমতো পুরো মিষ্টি মুখে পুড়ে দিয়ে যেই দাঁতের নীচে নিয়ে চাপ দিয়েছি - আর দাঁতের পাটি আলাদা করতে পারছি না। কঠিন আঁঠালো বস্তু দাঁতের দুই পাটিকে আটকে রেখেছে। বেশ কষ্ট করে দাঁতের পাটি আলাদা করে কোৎ করে বস্তুটাকে গিলে ফেলালাম। তারপর একটা চামচ ছুরি একটা ব্যবচ্ছেদ করে দেখা গেল - মিষ্টির উপর দিকে একটা স্তর বেশ মোলায়েম আর রসালো - কিন্তু ভিতরে অংশটা বেশ শক্ত। অনেকটা লিচুর মতো।  বসে বসে মিস্টির উপরের অংশ ছড়িয়ে নিয়ে একটা প্লেটে রেখে বিচিগুলো ফেলে দিলাম। আর গিন্নীর অফশোস - যদি সবটুকু নরম হতো তা হলে কতো ভাল হতো। আহা, আরেকটু জ্বাল দিলেই হয়তো নরম হতো।  আমি বললাম - মনে হয় এগুলো ঠিকমতো পাঁকার সময় পায়নি।  পরদিন আপাকে ফোন দিলাম। আপা খুব খুশী খুশী গলায় জানতে চাইলো মিষ্টি কেমন হয়েছে।  আমি বললাম - দারুন। জীবনে এমন মিষ্টি খাইনি। আপনাকে ধন্যবাদ দেওয়া জন্যে ফোন করেছি আপনার দারুন মিষ্টির জন্যে। তবে আপা আপনাকে একটা কথা জিজ্ঞাসা করবো? উনি বললেন - যাই জিজ্ঞাসা করেন - রেসেপি জানতে চাবেন না যেন..  আমি বললাম - না রেসিপি না। আপনি কি দেশে থাকতে মিষ্টি বানাতেন।  আপা বললেন - না, এখানে এসে নিজে নিজে শিখেছি।  আমি বললাম - দারুন জিনিস শিখেছেন। বাংলাদেশে মিষ্টিওলারা আর যাই পারুক - বিচিওয়ালা মিষ্টি বানাতে পারেনা।  উনি অবাক হয়ে বললেন - আপনাদের যে মিষ্টি দিয়েছি তাকে কি কোন সমস্যা ছিলো। আমি তো আপনাদের বিচিওয়ালা মিষ্টি দেইনি! উনি যেভাবে কথাটা বললেন তাতে আমি ভাবলাম উনি হয়তো ভুলে বিচিযুক্ত মিষ্টি আমাদের দিয়ে দিয়েছেন। পাছে আবার না অতিরিক্ত দাম মূল্য চেয়ে বসেন - তাই ভয়ে ভয়ে বললাম - "না, আপা ঠিক আছে।" উনি রেগে ফোন রেখে দিলেন। আর আমি আজও বিচিওয়ালা মিষ্টির রেসিপি মিষ্টি খুঁজে বেড়াচ্ছি।   

                    সর্বশেষ এডিট : ১৮ ই মে, ২০০৮  ভোর ৬:৪৬                

