আমার ৫ ডলারে জ্যাকেট কেনা, জয়া আহসানের বিজ্ঞাপন আর কর্পোরেট মোরালিটি




 
                        তখন কানাডায় নতুন। বঙ্গবাজার থেকে যে জাম্বু মার্কা জ্যাকেট এনেছিলাম তা আসলে অচল এখানে। তাই একটা জ্যাকেট কেনা মানসে গেলাম শপিং মলে। ঘুরে ফিরে একটা দোকানে একটা জ্যাকেট পছন্দ হলো। র‌্যাকের উপর দিকে একটা প্ল্যাকার্ডে দাম লেখা ৫ ডলার। সুন্দর জ্যাকেট এতো সস্তায় পেয়ে মনটা আনন্দে ভরে উঠলো - কিন্তু সেই আনন্দ বিরক্তিতে রূপান্তরিত হতে খুব বেশী সময় লাগলো না। ক্যাশে পাওনা শোধ করতে গিয়ে দেখি দাম ৭৫ ডলার প্লাস ফিফটিন পার্সেন্ট ট্যাক্স। মেজাজ খারাপ হয়ে গেল। ক্যাশিয়ারের সাথে গজগজ শুরু করতেই সে এগিয়ে গিয়ে প্ল্যাকার্ডটা দেখালো। ভাল করে দেখি সেখানে বড় করে লেখা "৪.৯৯ + ট্যাক্স" আর নীচে ছোট্ট করে লেখা "এন্ড আপ"। অনেক খুঁজে দেখলাম একটা জ্যাকেট আছে যা গায়ে দেবার মতো নয়। তার দাম ৪.৯৯ আর বাকী গুলো অনেক দাম।  ট্যাকনিক্যালি ওরা মিথ্যা কথা বলেনি। কিন্তু ক্রেতা ধরার ফাঁদ হিসাবে দারুন একটা উপায় বটে। তারপর চোখ খুলে হাটি। দেখি সব যায়গায় ফাঁদ পাতা। টিভির বিজ্ঞাপন থেকে শুরু করে সাবওয়েতে প্রায় নগ্ন নারী দেহের প্রদর্শনীর মাধ্যমে পন্যকে ক্রেতার কাছে পৌছানোর একটা বিরাট শিল্প গড়ে উঠেছে। যার নাম বিজ্ঞাপন শিল্প। মুলত সব শিল্পের নিয়ন্ত্রক হলো বিজ্ঞাপন। বর্তমান মন্দার কারনে গাড়ী প্রস্তুতকারন প্রতিষ্ঠানগুলো বিজ্ঞাপন কমিয়ে দেওয়ায় কানাডার টিভি চ্যানেলগুলো প্রচুর অনুষ্টান বন্ধ করে দিয়েছে।  এই বিজ্ঞাপন যেমন বিরাট আয়োজন করে প্রচুর অর্থের বিনিময়ে তৈরী করা হয় - তেমনি উগ্র সাজ দিয়ে রাস্তার পাশে দাড়িয়ে ক্রেতার দৃষ্টি আকর্ষন করাও হতে পারে। বিজ্ঞাপনের কাজ হলো ক্রেতাদের ঝাকুনি দিয়ে পন্যের কথাটা মাথায় ঢুকিয়ে দেওয়া। যে যত বেশী এবং দ্রুত ভোক্তাদের দৃষ্টি আকর্ষন করতে পারবে - সে তত ভাল বিজ্ঞাপন নির্মাতা।  আর ভোগবাদী সমাজের ক্রেতার কাজ হলো বিজ্ঞাপন সমুদ্রের মধ্য থেকে নিজের মনের মতো দামে আর গুনের পন্য বেছে নেওয়া। (২)  এবার আসি বাংলা লিংকের বিজ্ঞাপনের বিষয়ে। বাংলা টিভি সুযোগ থাকার সুবাদে বিজ্ঞাপনটা দেখেছি। প্রথমত কয়েক সেকেন্ড মনে হয়েছে আসলে হয়তো জয়া হারিয়ে গিয়েছিলো। কিন্তু আশে পাশের সাংবাদিক ভুমিকায় যারা ছিলো তাদের দেখে আর স্ক্রলে লেখা দেখে না হেসে পারিনি। দারুন অভিনয় করেছে জয়া। সম্ভবত ওর জীবনের শ্রেষ্ঠ অভিনয়টাই করেছে এই দৃশ্যে।  কিন্তু দেখছি এই নিয়ে বেশ হৈ চৈ হচ্ছে। এই বিজ্ঞাপনের চেয়ে আরো অনেক জঘন্য বিজ্ঞাপন দেখি বাংলাদেশের টিভিগুলোতে। যেমন - একটা ক্রিম মেখে ফর্সা হয়ে বিয়ের বাজারে দাম বাড়ানোর কথা বলে যে বিজ্ঞাপন - এর চেয়ে বড় বর্নবাদী চিন্তা আর কি হতে পারে। কিংবা একটা বিশেষ সেভিং ক্রিম দিয়ে দাড়ি কাটায় এক যু্বককে ঘিরে চারজন নারীর যে আদিখ্যাতে - নারীবাদিরা কিভাবে নারীদের এই অপমান সহ্য করে! মজার বিষয় হলো - ইগো ওয়ালা কিছু মানুষ ক্ষনিকের জন্যে বোকা হয়েছিলো তা মানতে পারছে না। তাই দেখছি কর্পোরেটের রেসপন্সিবিলিটি নিয়ে বিরাট বত্তৃতা শুরু হয়েছে।  যতটুকু বুঝি - বাংলাদেশের সমাজ আর অর্থনীতি পুঁজিবাদের ভিতর দিয়ে ভোগবাদের দিকে প্রবল বেগে ধাবমান। সেখানে নারীরা তাদের দেহকে রেজিস্ট্রেশন করে পন্য হিসাবে ক্রেতার জন্যে উপস্থাপন থেকে বানিজ্যের লক্ষী খোঁজার জন্যে আইনের ফাঁকফোকর দিয়ে নিজেদের পন্যের বিজ্ঞাপন দেবে। ক্রেতারা সেই বিজ্ঞাপন দেখে নিজেদের পছন্দমতো পন্য কিনবে।  এখানে যারা সামাজিক মূল্যবোধ নিয়ে বিতর্ক করতে চান - তাদের বিষয়ে বিশেষ আগ্রহ বোধ করছি। কর্পোরেশনের রেস্পসিবিলিটি দেখছি কানাডায় বসে। গত বছর মন্দার মধ্যেও সিইওরা ৪০ বিলিয়ন ডলারের বোনাস নিয়েছে আমেরিকায় আর সেখারকার সরকার আটশত বিলিয়ন ডলার দিচ্ছে সেই শিল্পগুলো টিকিয়ে রাখার জন্যে।  পুঁজিবাদের সর্বোচ্চ ধাপ যদি আমেরিকা পুঁজিবাদই হয় - তবে বাংলাদেশের সমাজবিজ্ঞানী আর রাজনীতিবিদদের জন্যে এখনও ভাবার সময় আছে।  নতুবা জয়া আহসানের বিজ্ঞাপন দেখে যারা ইগো জনিত কষ্টে ভুগছেন - তাদের পাগল হওয়া ছাড়া আর কোন পথ খোলা থাকবে না।   
                            
                    সর্বশেষ এডিট : ২০ শে ফেব্রুয়ারি, ২০০৯  সকাল ১১:৪৮                

