৭১ এর যুদ্ধাপরাধীর বিচারের গনআদালত, শহীদ জননী আর আজকের প্রেক্ষাপট (শ্রদ্ধেয় আহমাদ মোস্তফা কামাল প্রতি শ্রদ্ধা রেখে)





                        যুদ্ধাপরাধী বিচারের বিষয়টা একটা শেষ পরিনতির দিকে যাচ্ছে বলেই মনে হচ্ছে। এখনও নিশ্চিত হয়ে বলছি না - কারন শেষ না হওয়া পর্যন্ত কোন ভাবেই মনে করার সুযোগ নেই আমরা বিজয়ী হয়েছি। এমনকি যুদ্ধাপরাধী বিচারের পরও আমাদের আরো পথ যেতে হবে - কারন এই অপরাধীরা ৩০ বছর অবাধ বিচরনের মাধ্যমে একদল সমর্থক তৈরী করে ফেলেছে - যাদের সাথে আদর্শিক দ্বন্দ্ব হয়তো চলবে আরো কয়েকটা প্রজন্ম ধরে।  গত পোস্টে বলেছিলাম - যুদ্ধাপরাধী বিচারের বিষয়ে লক্ষ্য থেকে শেষ পর্যন্ত চোখ সরানো যাবে না। তাহলে ভুল হবে। আমাদের আগের প্রজন্ম যুদ্ধ করে - জীবন দিয়ে দেশটাকে স্বাধীন করেছে। কিন্তু সেই যোদ্ধারা বিজয়ের আনন্দে ভুলেই গিয়েছিলেন যে - যুদ্ধে সব দালাল মারা যায়নি। এরা কিছুদিনের জন্যে গা ঢাকা দিয়েছিলো। কিন্তু দ্রুতই বুঝতে পারলেও করার কিছুই ছিলো না। এরা আঘাত হাতে জাতির জনককে সপরিবারে হত্যার মাধ্যমে - পরে জেল হত্যার পর শুরু হয় ক্ষমতালোভী জেনারেলদের মাধ্যমে ইতিহাসের চাকাকে উল্টা ঘুরানোর পালা।  ১৯৭৫ সালের ১৫ই আগস্টের পর মুলত দেশ একটা অন্ধকারের যুগে প্রবেশ করেছে। সেই অন্ধকারের মধ্যে ঘাতক-দালাল চক্র ঠিক মতোই তাদের হারানো আসনে ফিরে আসলেও বিভ্রান্তির মধ্যে পড়ে গেছে একটা পুরো প্রজন্ম। এরা যুদ্ধে ইতিহাসের ভুল সংস্কারন শিখেছে। ভুল মানষকে বীর হিসাবে সন্মানের আসনে বসিয়েছে। এই বিষয়ে সবচেয়ে বড় ভুমিকা রেখেছে প্রচার মাধ্যমগুলো। দেশের গুটিকয়েক সংবাদপত্র আর রাষ্ট্রনিয়ন্ত্রিত টিভি-রেডিও অনবরত ভুল ইতিহাস প্রচার করেছে। শেখ মুজিবুর রহমান আর চার নেতাকে আড়ালে রেখে একটা একটা নতুন ইতিহাস প্রচারিত হওয়ায় মুক্তিযুদ্ধের মুল উদ্দেশ্য থেকে দেশ সরে গেছে বা সরানো হয়েছে।  প্রজন্মের এই উল্টো যাত্রা চলেছে ১৯৯০ পর্যন্ত। ৭৫  থেকে ৯০ পর্যণ্ত এই দীর্ঘ সময় ধরে দেশের মানবাধিকার আর গনতন্ত্র ছিলো সেনাছাউনীতে বন্দী। তখন সচেতন মানুষরা মৌলিক অধিকারের আন্দোলনে ব্যস্ত থাকায় ইতিহাস বিকুতির বিষয়টা ছিলো অনেকটা অরক্ষিত।  তারপর এলো গনআন্দোলনের বিজয় - সেনাছাউনী থেকে গনতন্ত্র মুক্ত হলো। মানুষ মুক্ত বায়ুর স্বাদ পেতে শুরু করলো। সেই সময় এলেন শহীদ জননী জাহানারা ইমাম। শহীদ রুমীর মা হয়ে উঠলেন নতুন প্রজন্মের মা। এই প্রজন্মের বড় অংশই পারিবারিক ভাবে মুক্তিযুদ্ধের  সঠিক ইতিহাস শিখে এসেছে। সবাই আবারো ঐক্যবদ্ধ হলো। শুরু হলো উল্টো দিকে ঘুর্নায়মান ইতিহাসের চাকাকে থামানো চেষ্টা।  বসলো গনআদালত। একজন মুক্তিযুদ্ধার প্রতিষ্ঠিত রাজনৈতিক দলটি ক্ষমতায় থাকলেও এরা পুরোপরি দালাল-ঘাতকদের পক্ষাবলম্বন করার কারনে গনআদালতের কাজ দুরহ হয়ে পড়ে। প্রবল বাধার মধ্যেও গনআদালত সফল হলো। এখান থেকে ছড়িয়ে গেল মুক্তিযুদ্ধের চেতনা। আবারো একদল মানুষ আশার আলো দেখতে পেল। যদিও আদালতের উদ্যোগতাদের রাষ্ট্রদ্রোহী মামলায় পড়তে হয়েছে দুর্ভাগ্যজনক ভাবে - কিন্তু শহীত জননী হয়ে গেলেন নতুন প্রজন্মের কাছে স্বাধীনতার আইকন।  তারপর আবারো হোচট খেল বিচারের দাবী। রাজনৈতিক হিসাব নিকাশের আড়ালে চলে গেল বিচারের দাবী।  কিন্তু গনআদালতের চেতনায় উদ্বুদ্ধ মানুষরা নতুন উদ্যোমে শুরু করলেন মুক্তিযুদ্ধের সঠিক ইতিহাস সংগ্রহ আর প্রচার। আমরা দেখলাম মুক্তিগান, মুক্তিযুদ্ধের যাদুঘর। বাঁধ ভাঙ্গা জোয়ারে মতো ইতিহাসের তথ্য প্রমান দলিল প্রকাশিত হতে লাগলো। ৭৫ - থেকে ৯০ পর্যন্ত যা ছিলো দুষ্প্রাপ‌্য দলিল - তা হয়ে গেল দৈনন্দিন তথ্য। নতুন প্রজন্ম স্বাভাবিক ভাবেই সঠিক ইতিহাস জানলো আর অবাক হলো ঘাতক দালালরা কিভাবে বিচারকে এড়িয়ে শহীদের রক্তে রঞ্জিত পতাকা উড়িয়ে মন্ত্রী হয় - এরা কোথায় এতো সাহস পায়। এরা বিষয়টাকে তাদের অহংকারের উপর আঘাত হিসাবে দেখলো।  যা ফলাফল হিসাবে দেখলাম ২০০৯ এর নির্বাচনের রায়। নতুন প্রজন্ম বিপুলভাবে মুক্তিযুদ্ধের পরাজিত শক্তিকে তাদের ঘুনার বিষয়টা জানিয়েছে। এখন শাসকদলের সেই রায়কে মেনে না নেবার তেসন কোন পথ খোলা নেই। তারপরও যদি এরা বিচারে ব্যর্থ হয় - তবে হয়তো দেখা যাবে বিরোধীদল এই ইস্যুকে সামনে এনে আগামী নির্বাচনে বিজয়ী হবার চেষ্টা করবে।  মুল কথা হলো তলিয়ে যাওয়া ইতিহাসকে টেনে উঠিয়ে মুলধারায় ফিরিয়ে এনে যে কাজটা করে গেছেন শহীদ জননী জাহানারা ইমাম - সেইটাই গনআদালতের মুল সাফল্য। আর গনআদালতের বুনে যাওয়া বীজ আজ নতুন প্রজন্মের মাঝে তরু-পল্লবে ভরে উঠে একটা মহীরুহুতে পরিনত হয়েছে - যার অস্তিত্বকে আর অস্বীকার করা বা ছেলে ভুলানো কথা বলে ভুলিয়ে রাখা যাবেনা।  তাই - যারা গনআদালতের পরবর্তী সময়ে ঘাতক-দালালদের বিচার হয়নি বলে কিছুটা হতাশ - তাদের জন্যে একটা অনুরোধ করবো। আসুন ফিরে দেখি ৯০ এর গনআন্দোলনের ইতিহাসটাকে। ১৯৮২ সালে সামরিক শাসক এরশাদ ক্ষমতা দখলের পরের বছরই ছাত্ররা আন্দোলন শুরু করে। যে কোন বিবেচনায় সেই ২৮ শে ফেব্রুয়ারী ১৯৮৩ এর আন্দোলন ছিলো অনেক তীব্র। কিন্তু এরশাদ ক্ষমতা ছাড়েনি। তাতে কিছু মানুষ হতাশ হয়েছে। এই হতাশার সুযোগ তৎকালীন ছাত্রনেতা জিয়াউদ্দিন বাবুল, গোলাম সরওয়ার মিলনসহ অনেকেই এরশাদের দলে ভিড়েছে। তারপর আবারো আন্দোলন তীব্র হয়ে উঠেছে। ৮৬, ৮৭, ৮৮ তে এক এক সময় পরিস্থিতি এমন উত্তাল হয়েছে যে বিজয়টা হাতের নাগালেই আছে বলে অনেকে মনে করেছে। কিন্তু চুড়ান্ত বিজয় না আসায় কর্মীদের মধ্যে হতাশা এসেছে প্রতিটা তীব্রতার পর পরই। এতে কিছু সুবিধাবাদী দল বদলের সুযোগ পেয়েছে। অবশেষে এসেছে ৯০ এর ৬ই ডিসেম্বর। চুড়ান্ত বিজয় অর্জিত হয়ে অনেকগুলো জীবনের বিনিময়ে - সেলিম দেলোয়ার বসুনিয়া ময়েজউদ্দিন তাজুলসহ নাম না জানা অনেকেই এই দীর্ঘ ৯ বছরের আন্দোলনে জীবন দিয়েছে। এরা হলো বীর। কারন এরা কোন সময়ই হতাশাকে স্থান দেয়নি তাদের হূদয়ে।  যুদ্ধাপরাধীর বিচারের বিষয়টাও তেমনি। এইটা হলো পূর্ব প্রজন্মের রেখে যাওয়া অসমাপ্ত যুদ্ধটাকে সমাপ্ত করার একটা মিশন। যুদ্ধের মতো এতেও উত্থান-পতন আছে। কিন্তু যদি লক্ষ্য স্থির রেখে বিজয়ের বিষয়ে গভীর বিশ্বাস নিয়ে সামনে আগানো যায় - তবে যেকোন যুদ্ধে বিজয়ী হওয়া সম্ভব - সময়কালের হের ফের হলেও পরাজয় মেনে নেবার কোন সুযোগ নেই এখানে।  সকল বিবেচনায় শহীদ জননীর রোপিত স্বপ্নটাকে বাস্তবে রূপান্তের বিষয়ে যে একদল মানুষ নিশ্চিতভাবে বিশ্বাসের গভীরে স্বপ্নটাকে প্রোথিত করে রেখে - তাদেরই একজন নগন্য সৈনিক হিসাবে আমি। গনআদালতের সেই বিকাল থেকে শুরু করে এক মুর্হর্তের জন্যেও একটা আধুনিক বাংলাদেশ প্রতিষ্টায়র পূর্বশর্ত হিসাবে যুদ্ধাপরাধীর বিচারের বিষয়ে সন্দিহান হইনি। একজন সাধারন সৈনিকের মতোই যুদ্ধের পরাজয় বা কৌশল নিয়ে কখনও মাথা ঘামানোর কথা ভাবি না -  জয়ই একমাত্র স্বপ্ন হিসাবে সামনে থাকে।  একজন নগন্য কর্মী হিসাবে অনুরোধ - হতাশার জন্যে অন্তরে কোন স্থান না রেখে পুরোটাকেই আশা দিয়ে ভরে ফেলি। আমাদের এই আশাবাদী ভাবনার আলোকে শহীদ জননীর স্বপ্নের বীজটাকে নতুন প্রজন্মের মাঝে বুনে দেই। একসময় দেখবে আশাবাদী মানুষের সংখ্যা অনেক বেশী হয়ে গেছে হতাশ মানুষদের তুলনায়। এই আশাবাদী প্রজন্মই একটা সুন্দর আধুনিক দেশ গড়ার লক্ষ্যে দেশকে ঘাতক-দালাল যুদ্ধাপরাধী মুক্ত করতে অনিবার্য পরিবেশ তৈরী করবে।       [ প্রিয় ব্লগার আহামদ মোস্তফা কামালের একটা মন্তব্য নিয়ে বেশ কিছুদিন ভেবেছি - ভাবতে বাধ্য হয়েছি - কারন একজন প্রগতিশীল মানুষ - একজন মানুষ গড়ার কারিগর যখন হতাশার কথা বলেন - তখন অজানা আশংকায় মনটা কেঁপে উঠে। কারন হতাশা হলো সংক্রামক ব্যধির মতো - এই ব্যধি দ্রুত ছড়ায় আর সবাইকে দ্রুত হতাশ করে ফেলে। সেই ভাবনার আলোকেই এই লেখা।]
                            
                    সর্বশেষ এডিট : ০৩ রা ফেব্রুয়ারি, ২০০৯  সকাল ৮:২৮                

