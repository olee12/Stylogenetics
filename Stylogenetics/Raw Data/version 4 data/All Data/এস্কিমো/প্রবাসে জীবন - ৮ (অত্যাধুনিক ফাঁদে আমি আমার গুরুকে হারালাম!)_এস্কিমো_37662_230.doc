প্রবাসে জীবন - ৮ (অত্যাধুনিক ফাঁদে আমি আমার গুরুকে হারালাম!)





                        কানাডায় এসেছি প্রায় তিনমাস। যেমনটা আশা করেছিলাম - শুরুটা তা চেয়েও খারাপ হয়েছে। চাকুরীর তেমন ভাল কোন সুবিধা করতে পারছি না। এই দেশে আসার আগেই দুইটা বিষয়ে সিদ্ধান্ত পাকা করেছি। প্রথমটা - কোন ভাবেই সরকারী সুযোগ সুবিধা (যাকে বাংলাদেশে বেকার ভাতা বলা হয়) নেব না আর দ্বিতীয়টা হলো কোন ভাবেই ক্যাব চালাবো না। কেন এই সিদ্ধান্ত তা অন্যসময় বলবো। সুতরাং দৈনন্দিন জীবন যাপনের জন্যে প্রয়োজনীয় অর্থপোর্জনের জন্যে সব ধরনের কাজই চেষ্টা করেছি। একবেলা কাজ করতাম আর অন্যবেলা চাকুরী খোঁজতাম। সেই সময়ে কানাডার ভিন্ন একটা চেহারা দেখার সুযোগ হয়। যেমনটা টিভি বা মুভিতে দেখা যায় - প্রকৃত জীবন তার চেয়ে ভিন্ন বলার অপেক্ষা রাখে না। যেমন - ছোট কাল থেকেই আমাদের শিখানো হয় - মানুষ চোর হয় অভাবের তাড়না থেকে। যারা হরলাল রায়ের বাংলা ২য় পত্রের বইটির "একটি চোরের আত্নকাহিনী" পড়েছে - তারা একমত হবেন যে আমাদের সবার চোরদের প্রতি একটা করুনা মিশ্রিত ধারনা আছে। এই ছাড়াও টাইট-বাটপার হলো সমাজের নিকৃষ্ট মানুষ। টাউট বলতে বাংলা সিনেমার বদৌলতে এটিএম শামসুজ্জামান ধরনের একটা চেহারা আমাদের মনে ভেসে আসে। অন্তত পক্ষে কানাডা সম্পর্কে আমার একটা উচ্চধারনা ছিলো। আমার বিশ্বাস ছিলো - এই দেশে অভাব নেই - মানুষ অপরাধ করবে কেন? কিন্তু দ্রুতই এই ধারনার পরিবর্তন হয়ে যায়। এখানে টাউট শ্রেনী খুবই পরিকল্পিত ভাবে মানুষকে ঠকায়। আইনের সকল বিধান মান্য করেও যে মানুষকে ফাঁদে ফেলা যায় - এই বিষয়টা কানাডায় আসার পর দেখে অবাক হয়েছি। বিশেষ করে - ইমিগ্রান্টদের ধরার জন্যে নানান ধরনের প্রতিষ্ঠান সম্পূর্ন আইনের অধীনে কাজ করেও লক্ষ লক্ষ ডলারের ব্যবসা করে। সেই ধরনের একটা ঘটনাই আজ বলবো। একদিন বিকালে ক্লান্ত হয়ে বসে টিভির দিকে তাকিয়ে আকাশ-পাতাল ভাবছি। ভাবছি আমার ছেড়ে আসা নিশ্চিত জীবনের কথা। বিবেকটাকে যদি সামান্য সময়ের জন্যে অফিসের ড্রয়ারের রেখে দিতাম - তাইলে হয়তো আজ আমাকে ভাগ্যান্বষনে ইবেন বতুতার নব সংষ্করন হতে হতো না। এরই মধ্যে টেলিফোন বেজে উঠে। হ্যালো, কে?আমি ম...., কেমন আছে। ভদ্রলোক মাত্র কয়েকদিন আগে ইমিগ্রান্ট হয়ে কানাডায় এসেছেন। উঠেছেন পাশের বিল্ডিং এ। মনে হয় বেশ মালদারও। কথা কথা আমার কাছে জানতে চাইলো - আমি কি করি। শুনে বেচারা মহা বিরক্ত হয়ে বললো- "কেন যে আপনারা এই সব করতে যান। আপনাকে আমি দেখাবো কি করে ভাল চাকরী পেতে হয়।"ভদ্রলোক অস্ট্রেলিয় উচ্চারনে ইংরেজী বলে আর আমি তখন একটিভ আর প্যাসিভ ভয়েস নিয়ে বজলু স্যারের বকা খাওয়ার স্মৃতি মনে রেখে ভয়ে ভয়ে ইংরেজী বলি। তাই আমি মোটামুটি উনাকে গুরু মানলাম। উনি হলে আমার চাকুরী খোঁজার উপদেষ্টা। ফোনে ভদ্রলোক বললেন - "ভাই, তাড়াতাড়ি রেডি হন। এক জায়গায় যাবে। দেরী করলে হয়তো কাজ নাও হতে পারে।" সমস্ত ক্লান্তিটাকে জুতার সুকতলায় লুকিয়ে বাসা থেকে বের হলাম। যেখানে আমরা যাবে তা বাসা থেকে বেশী দুরে না। সিদ্ধান্ত নিলাম হেটে যাবো। কৃচ্ছতা সাধন তখন আমাদের জীবনের একটা বড় লক্ষ্য ছিলো বটে। হাঁটতে হাঁটতে উনি যা বললেন - তার স্রমর্ম হলো - উনি একটা জব এজেন্টএর খোঁজ পেয়েছে। এরা পত্রিকায় বিজ্ঞাপন দেয়না। শুধু নেটওয়ার্কিং এর মাধ্যমে প্রার্থী বাছাই করে। উনি উনার এক বন্ধুর কাছ থেকে এই লিংকটা পেয়েছে। যোগাযোগ করে উনি বেশ উল্লসিত। তারা তাকে আজই দেখা করতে বলেছে। কারন তাদের হাতে যে "কর্মখালি" আছে তা দ্রুতই ভরে যায়। কথা শুনে আমার মনে একটু খটকা লাগলো। এমন কি চাকুরী যে রাতের মধ্যেই নিয়োগ দিয়ে দেবে। এর মধ্যেই যে কয়টা চাকুরীর কথা হয়েছে - তাতে দেখেছি - এরা চাকুরীতে - বিশেষ করে উচ্চ বেতনের পদগুলোতে নিয়োগের ক্ষেত্রে বেশ সময় নেয়। একাধিক ইন্টাভিউ নিয়ে যাচাই করে। তারপরও ভদ্রলোকের আত্নবিশ্বাস দেখে চুপচাপ উনাকে অনুসরন করলাম। অবশেষে ঠিকানা মিলিয়ে একটা বিরাট ভবনের দোতলার অভ্যর্থনায় পৌছলাম। এখানে একটু বলা দরকার - বিশ্ববিদ্যালয় শেষে কিছুদিন এক বন্ধুর সাথে মতিঝিল এলাকায় ব্যবসার চেষ্টা করেছি। সেই অভিজ্ঞতাও বিরাট। অধুনালুপ্ত দৈনিক বাংলার পিছনে একটা ভবন ছিলো - জেড শাহ হাউজ। সেখানে একটা দালানের ভিতরে হাজার হাজার  অফিস। কোন কোন অফিসের আবার তিনটা ভাড়াটিয়া। সময় বেধে দিয়ে এরা সাইনবোর্ড বদলাতো। কোনটার আবার টেবিল ভাড়া নিয়ে অফিস বসতো। যথারীতি বাইরে একটা রিসেপশানের মধ্যে দিয়ে যেতে হতো। দর্শার্থীরা বুঝতেই পারতো না এই অফিসে একের ভিতরে হাজার বসে আছে। সেই অভিজ্ঞতার কারনেই হয়তো কোন চমকদার অভর্থ্যনা দেখলে তেমন চমকাই না। কিন্তু ভদ্রলোক দেখলাম বেশ উত্তজিত। বললেন - দেখেছেন - এদের কি অফিস। ততক্ষনে আমার চোক চলে গেছে অভর্থনাকারীর দিকে। যিনি সহাস্য বদনে আমাদের - হাই, কাউ ক্যঅন আই হেল্প ইউ, বললেন উনার বাহ্যিক অবয়ব, পোষাক আর সাজসজ্জার বর্ননা দিলে হয়তো অনেক পাঠক আমার ব্যান চেয়ে ব্লগের কর্তৃপক্ষের কাছে মেইল করবেন। তাই সেই দিকে গেলাম না। তবে এইটুকু বলি -  রক্তমাংসের মানুষের জন্যে তার কথা শুনার আর পারিপার্শিক দিকে নজর দিয়ে সময় নষ্ট করার চেয়ে ওর উগ্র সৌন্দর্য্য উপভোগ করাটাই স্বাভাবিক। নিশ্চিত হলাম - এইটা একটা ফাঁদ। আবারো মনে পড়লো মতিঝিলের অফিস পাড়ার কথা। সেখানেও দেখেছি এই ধরনের ফাঁদের মধ্যে কিভাবে মানুষ বোকা হয়ে ধরা দেয় - বিশেষ করে বিদেশযাত্রার জন্যে আগত যুবকদের বিভ্রান্ত করার জন্যে ফাঁদগুলো বেশ কার্যকর বটে। সতর্ক হয়ে বসে আছ আর ভাবছি - এই মেয়ে হলিউডে না গিয়ে এখানে কি করছে। এরই মধ্যে দুইজন মধ্যবয়সী লোক বেড়িয়ে এলো। তাদের দেখে মনে হলো খুবই ব্যস্ত মানুষ - শার্টের হাতা একটু গুটানো - টাই একটু ঢিলে করা - চুল কিছুটা এলোমেলো। এরা এগিয়ে এলেই অপ্সরী রিসেপশানিষ্ট কিন্নর গলায় আমাদের পরিচয় দিলো। হ্যান্ডশেক করার জন্যে হাত বাড়াতেই সেই হাত ধরে একরকম টেনেই আমাকে একজন নিয়ে গেল তার অফিসকক্ষে। অন্যজন আমার গুরুকে একরম টেনেই নিয়ে গেল। ভিতরে যাওয়ার পর পরই ভদ্রলোক কতগুলো কাগজ এগিয়ে দিলো। বললো - "তোমার রিজুউমি রিভিউ করে আমাদের এক্সপার্টরা দুইটা পজিশন রিকমেন্ড করেছে। আমি নিশ্চিত তোমার একটাতে একশত ভাগ সম্বাবনা আছে।" আমি বোকা হয়ে গেলাম। আরে আমি যে রিজুমি (বায়োডাটা) এখানে পাঠাইনি - এরা আমার রিজুমি রিভিও করলো কিভাবে!এবার নিশ্চিত হলাম - এরা হায় হায় কোম্পানি। আমি সেদিকে না গিয়ে বললাম - ঠিক আছে, সই-স্বাক্ষর কোন বিষয়ই না। করে দিচ্ছি। তার আগে কয়েকটা ছোট্ট প্রশ্ন। সে বললো - "ওয়েল, গো এহেড।" কিন্তু তার এগিয়ে দেওয়া কলম সহ হাতটা সরাচ্ছে না।প্রশ্ন করলাম - তোমরা পেমেন্ট নেও কিভাবে? কত পেমেন্ট জিজ্ঞাসা করলাম না। উত্তরে বললো - "কোন পেমেন্ট তোমাকে করতে হবে না - শুধু মাত্র নিরাপত্তা ডিপোজিট ৩৭৫ ডলার। চাকুরী প্রথম মাসের বেতনের সময় তোমার নিয়োগদাতা কোম্পানী যখন তোমার বেতন দেবে তখন আমাদের পেমেন্ট দেবে। তখন তুমি তোমার জামানত ফেরত পাবে।"মন এমনে ভাবলাম ব্যাটা ৬০ হাজার ডলারে চাকুরীর নিরাপত্তা ৩৭৫ ডলার। একটু ঘুরিয়ে খেলাটা শুরু করলাম। ও কিন্তু আমার প্রশ্নের জবাব দেয়নি। আমি জানতে চেয়েছিলাম কিভাবে পেমেন্ট দেবো। মানে ব্যাঙখ কার্ড, চেক, নগদ বা ক্রেডিট কার্ডে। আমি আর সেদিকে না গিয়ে তাকে বললাম - তোমাদের এই কাগজগুলোর কি সফট কপি আছে তোমার কাছে?সে বললো - কেন?আমি বললাম - দেখো, আমি একটা প্রস্তাব দিতে চাই - আমার প্রথম মাসের বেতন আমি তোমাদের দিয়ে দেব - আমার মনে হয় সিকিউরিটি মানি হিসাবে সেইটা আরো ভাল হবে। তুমি যদি পারো তোমাদের কাগজগুলোতে একটু পরিবর্তন করো। বেচারার চেহারাঙ কেমন যেন হতাশার ছাপ এসে গেল। নিম্চিত মাছটা রড়শির থেকে ছুটে গেলে যেমন হয় আমাদের চেহারা - ঠিক তেমনই। সে বললো - আমিতো পারবো না, হেড অফিসের পারমিশান লাগবে। আমি বললাম - সমস্যা নেই। আমি অপেক্ষা করবো। তুমি কাগজ ঠিক করো। আর সব ঠিক হলে আমাকে একটা ফোন দিও। আরো বললাম - একটা কথা, আমার রিজিউমিতে ফোন নাম্বারটা হয়তো ভুল আছে - তুমি কি একটু দেখবে। সে বললো - ওকে, নো প্রোবলেম। বলে কম্পিউটারে আমার রিজিউমি খুজতে লাগলে। কোথা থেকে পাবে সেই রিজিওমি। এক পর্যায়ে বেচারা নাকাল অবস্থা থেকে মুক্ত করার জন্যে বললাম - এক টুকরা কাগজ দেও, লিকে দেই। সে তার নিজের রাইটিং পেড আর কলম এগিয়ে দিলো। আমি ওদের অফিসের ফোন নাম্বারটা লিখে দিলাম। ততক্ষন তার আশার গুড়ে বালি পড়েছে। সে দাড়িয়ে উঠে আমাকে ধন্যবাদের বন্যায় ভাসিয়ে একরম টেনে অন্য দরজার দিকে নিয়ে গেল। ভিতরে ভিতরে একটু ভয় পেয়ে গেলাম। কোথা নিয়ে ধোলাই না দেয়। না, তা হলো না। তবে তাকে অনুসরন করে একটু সরু সিড়ি দিয়ে নীচে নামতে দেখলাম আমি একটা গলিতে দাড়িয়ে আছি। যে পথ দিয়ে আমাকে বের করে দেওয়া হলো তা ছিলো ডেলিভারীর জন্যে সংরক্ষিত দরজা। বেল বাজালে দরজা খুলে দেওয়া হয় -বাইর থেকে খোলার কোন সুযোগ নেই। দাড়িয়ে দাড়িয়ে ভাবছি - গুরু গেল কই? হেঁটে বড় রাস্তায় এসে আবার সেই অফিসের ঢুকলাম - সিড়ি বেয়ে উপরে উঠতেই দেখলাম - সেই অপ্সরীর জায়গা অন্য আরেক রূপসী দাড়িয়ে আছে। আমি এগিয়ে গিয়ে জানতে চাইলাম - আমার গুরু কি বের হয়েছে। উত্তরে সে জানতে চাইলো আমার কি কোন এপয়েমেন্ট আছে কি না? অনেক বুঝিয়ে বলার পর সে ভিতরে গিয়ে খুঁজে এসে বললো - হি ইজ ডান। বাইরে বেড়িয়ে আবার সেই গলিতে গিয়ে দেখি গুরু একটা ফাইল হাতে নিয়ে ধীরে ধীরে হাঁটছে। তার মানে গুরু কাগজে সাইন করে টাকা দিয়ে এসেছে। আমরা কাছাকাছি আসেই উনি জানতে চাইলো আমার ফাইর কই। আমি আস্তে আস্তে বললাম - আমার চাকুরী নাই। আবারো হেঁটে হেঁটে বাসায় ফিরলাম। পথে যা শুনলাম - উনাকে ৪৮ ঘন্টা সময় দেওয়া হয়েছে। যদি ৪৮ ঘন্টার মধ্যে কোম্পানী যদি ফোন না দেয় - তইলে উনি যেন তাদের অফিসে আবার যোগাযোগ করে। এক কথায় উনার চাকুরী নিশ্চিত। এক সুযোগে জেনে নিলাম উনি ৩৭৫ ডলার ব্যাংক কার্ডের মাধ্যমে পরিশোধ করেছে। বাসায় এসে উনার ফাইল খুলে দেখলাম - সেখানে একটা কন্ট্রাক্ট সাইন করা হয়েছে - তার সুবাদে তারা উনাকে কিছু কাগজপত্র দিয়েছে এবং উনি সেই কাগজপত্র বুঝে পেয়ে আরেকটা কাজে দস্তখত করেছে। সেই সুবাদে উনাকে উনার পেশার চাকুরী হবে এমন কোম্পানীগুলোর একটা তালিকা দিয়েছে। আর দিয়ে কয়েকটা পাতলা বই - কিভাবে রিজুউমি লিখতে হবে, কিভাবে কথার লেটার লিখতে হবে। আর দুই ঘন্টার প্রফেশনাল কাউন্সিলিং দেওয়া হবে। আরেকটা কাগজে গুরু সাইন করেছেন - তাদে উনি দুই ঘন্টার সার্ভিস পেয়েছেন বলে স্বীকার করেছেন। সুতরাং মামলা শেষ। ৩৭৫ ডলারের হিসাব মিলে গেছে। আমি উচ্চবাচ্য না করে বসে থাকলাম। গুরু ইন্টানেটে উনার ভবিষ্যৎ কর্মক্ষেত্রে ভৌগলিক অবস্থান নির্ধারনে ব্যস্ত হয়ে পড়লেন। ঘটনার তিনদিন পর গুরু আমাকে আবার ফোন দিলো। জানালেন যে উনি সেই অফিসে সারাদিন ফোন দিয়ে যাচ্ছেন - কিন্তু কেউ ফোন ধরছে না। এমন কি ম্যাসেজ রাখাও যাচ্ছে না। আমি বললাম - চলেন যাই, সরেজমিনে দেখে আসি। তখন বেলা তিনটা বাজে। গেলাম সেই এজেন্সীর অফিসে। গিয়েই খটকা লাগলো। অভ্যর্থনায় বিরাট পরিবর্তন করা হয়েছে। যেখানে অপ্সরী বসে ছিলো - সেখানে একটা বুড়ি বসে আছে। আমরা জানতে চাইলাম সেই কোম্পানী কথা। সে বললো - "আমরা যা বলছি -সেই বিষয়ে তার কোন ধারনা নেই ।"আমরা বুঝে গেলাম - হায় হায় কোম্পানী উড়ে গেছে। বেচারা গুরু - ৩৭৫ ডলারের শোকে কাতর হয়ে বললো - আপনি আগেই জানতেন, আমাকে বলেননি। আমি উনাকে বুঝানোর চেষ্টা করলাম। কিন্তু তেমন লাভ হলো বলে মনে হলো না। তারপর থেকে গুরু আর আমাকে ফোন দেয়না - রাস্তায় দেখা হলে কথা বলে না, সালাম দিলে সালামেও জবাব দেয়না। আমি এই ভাবেই আমার গুরুকে হারালাম।  
                    
