প্রবাস জীবন ১২_ শেষ পর্যন্ত কোরবানীর জন্যে ছাগলই ঠিক করা হলো।




 
                        প্রতি কোরবানীর ঈদে গ্রামে যেতাম ঈদের আগের রাতে শেষ বাসে। কারন ছিলো ঢাকার কোরবানীর হাটের গরু দেখা। দারুন লাগতো গরু দেখতে - তার চেয়ে মজা লাগলো গরু কিনে বাসা ফেরত কাফেলা দেখে। গরুর দাম জানতে চাওয়া আর তার জবাবে মজার মজার কথা শুনতে বেশ মজা পেতাম। এক সময় ঢাকায় বসবাসকারী আত্নীয়দের মাঝে গরু প্রেমিক হিসাবে আমার নাম ছড়িয়ে যায়। তাই ঈদের আগে অনেকবার হাটে যেতে হতো গরু কিনতে। সেই ক্ষেত্রে বাজার হিসাবে নয়াবাজারের হাট ছিলো আমার পছন্দের। মাঝে মধ্যে দারুন কিছু গরু দেখা যেত - মনে হতো নেশায় ঢুলু ঢুলু - মালিক টেবিল ফ্যান লাগিয়ে দিতো গরুকে আরাম দেবার জন্যে। পরে জেনেছিলাম সেই গরুগুলোকে সাধনা ঔষধালয়ের মৃতসঞ্জীবনী সুরা খাওয়ানো হতো। একসময় দেশ ছেড়ে এলাম। সব কিছুর সাথে সাথে কুরবানীর ঈদের আনন্দও হয়ে গেল স্মৃতি। এখন টাকা পাঠিয়ে টেলিফোনে ঈদ করি। কল্পনা করার চেষ্টা করি - গরুগুলোকে কুরবানীর জন্যে আনা হয়েছে - ছোট ভাই হুজুরকে আগে আনার সকল প্রচেষ্টা নিচ্ছে। বড় ভাবী খিচুরী রান্না বসিয়েছেন - কুরবানীর গোস্তের সাথে খাওয়া হবে। কুরবানীর চামড়ার জন্যে হয়তো একদল তালেব এলেম কাচুমাচু হয়ে অপেক্ষা করছে। এই সবই স্মৃতি।  এখানে কুরবানীর একটা সহজ সরল পদ্ধতি আবিষ্কার করেছে হালাল গ্রোসারীর মালিকগন। যে কেউ কুরবানী দিতে চায় - শুধু নাম আর ফোন নাম্বার লিখিয়ে কিছু টাকা অগ্রীম দিতে হয়। গরুর ভাগ ২২০ থেকে ২৫০ ডলার আর ছাগল বা ভেড়া ২৫০ থেকে ২৭০ ডলার। ঈদের পর দিন বা দুই একদিনের মধ্যেই গ্রোসারী থেকে ফোন আসে - আপনার গোস্ত এসে গেছে - নিয়ে যান। যেহেতু একই দোকান থেকে সারা বছর মাংশ কিনে খাই - তাই সেখানে কুরবানীর মাংস কিনে আনার মধ্যে আলাদা কিছু পাইনি বলে কোনদিন সেই পদ্ধতিতে যাইনি।   কিন্তু এবার একটু অন্যরকম ব্যবস্থা হলো। এক বড় ভাই হালাল স্লটার হাউজের খোঁজ পেয়েছেন। উনার উৎসাহে এবার ঠিক করেছি ১২০ কিলোমিটার ডাইভ করে সেখানে কুরবানী দিতে যাবো। সেখানে গরু আর ছাগল দুইটাই পাওয়া যায়। অনেক আলোচনা পর্যালোচনা করার পর একটা ছাগল কুরবানী দেবো বলে মনোস্থির করেছি। এখন চলছে জার্নি টু স্লটার হাউজের আলোচনা। ঈদের নিন সকালে উঠে প্রথম জামাতে নামাজ সেরে সোজা গাড়ী চালিয়ে স্লটার হাউজ।  সোমবার ঈদ, সেই দিনের আবহাওয়া বেশ ঠান্ডা থাকবে - হয়তো অল্প বিস্তর স্নোও পড়তে পারে। ডাইভিং যে খুবই আনন্দের হবে না তা বাজী ধরে বলতে পারি। কারনে আমার দুই ভাইস্তা - যাদের আমি আলাল আর দুলাল বলে ডাকি - ওরা বোধ হয় আমার গাড়ীর যাত্রী হবে। সত্যিকার অর্থেই আলাল যদি ডাইনে যায় দুলাল যায় বায়ে - এই দুই পিচ্ছি গাড়ীতে উঠলে স্নো আর ঠান্ডার কথা ভাবার সময়ই পাওয়া যাবে না।  তারপরও দেখি - দুধের স্বাদ ঘোলে মেটানোর এই উদ্যেগ কেমন হয়। মজার কোন ঘটনা হলো অবশ্যই সম্পুরক লেখা আসবে।  আপাতত দেশে বিদেশে যারা এই লেখা পড়বেন তাদের সবাইকে ঈদের অগ্রীম শুভেচ্ছা। ঈদ মুবারক! টরন্টো আর আশেপাশে বিশেষ করে গুয়েল্ফ পর্যন্ত যারা আছে তাদের যদি কেউ কাচ্চি বিরিয়ানীর স্বাদ নিতে চান - চলে আসুন। সম্পূর্ন দেশী স্বাদের নিশ্চয়তা রইল।  
                            
                    সর্বশেষ এডিট : ০৭ ই ডিসেম্বর, ২০০৮  সকাল ৮:১৬                

