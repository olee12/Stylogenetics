স্বাগতম ২০০৮




 
                        শুভ নববর্ষ। বাংলা ভাষা ও সংস্কৃতি আমাদের জীবনের অংশ হলেও ইংরেজী বর্ষপঞ্জিই আমাদের দৈনন্দিন জীবনের গুরুত্বপূর্ন।  ফিরে দেখি ২০০৭ এর কিছু ঘটনা।  সবচেয়ে গুরুত্বপূর্ন মনে হয়েছে বাংলাদেশের রাজনীতিতে পরিবর্তন। বছরের শুরুতে উত্তাল দ্বন্দমূখর পরিস্থিতে একদল নির্বাচনের জন্যে পাগলপ্রায় আর এক দল নির্বাচন ঠেকাতে মরিয়া। আজকের জাতির বিবেক হিসাবে আর্বিভূত ব্যারিস্টার মইনুল হোসেনও যেকোন মূল্যের বিনিময়ে নির্বাচন করার পক্ষে ছিলেন। ছিলেন নোবেল বিজয়ী ইউনুস আর যুদ্ধাপরাধী মুজাহিদ আর নিজামী। কিন্তু যখন সামরিক বাহিনী পুরো গনেশ উল্টে দিয়ে একজন ফকরুদ্দীনকে ক্ষমতায় বসায় - এরা সবাই সুশীল সেজে একটা সুন্দর নির্বাচনের কথা বলছে।  মূলত নির্বাচন সেই সময়ে অনুষ্ঠিত না হওয়ায় আমরা একটা ভাল সুযোগ পেয়েছি। যুদ্ধাপরাধীদের মধুচন্দ্রিমা শেষ হয়েছে। এখন বিএনপি নামক রাজনৈতিক দলটি জাতীয়তাবাদের নামে যুদ্ধাপরাধীদের নিয়ে ক্ষমতার ভাগাভাগির আগে দুইবার ভাববে। আর আওয়ামীলীগের পক্ষে যুদ্ধাপরাধীদের সাথে আঁতাত করা কঠিন হবে।  যার ফলে - আমরা শুনেছি - শতবর্ষের সবচেয়ে সবচেয়ে বড় কিছু মিথ্যাবচন: ১) দেশে কোন যুদ্ধাপরাধী নেই, এটা তাদের কল্পনাপ্রসূত - আলবদর বাহিনীর প্রাদেশিক প্রধান মুজাহিদ। ২) কিছু লোক সুন্দরী নারী আর ভারতের দালালীর জন্যে মুক্তিযুদ্ধে গেছে - মীরপুরের জল্লাদ কাদের মোল্লা। ৩) ৭১ এ হয়েছে গৃহযুদ্ধ - শাহ হান্নান।   ফলশ্রুতিতে দেশের মানুষ বিক্ষুদ্ধ হয়েছে। তরুন সমাজ প্রশ্ন করছে - এরা কারা? দোষারোপ করা হচ্ছে কে এই নরপিশাচদের বিচার হয়নি। গড়ে উঠছে জনমত। নেতৃত্বে এসেছে সেক্টর কমান্ডারগন। এখন শুধু অপেক্ষার পালা।  ২০০৮ সাল বাংলাদেশের ইতিহাসে গুরুত্বপূর্ন একটা বছর হিসাবে চিহ্নিত হোক ৭১ এর যুদ্ধপারাধীর বিচারে মাধ্যমে সভ্য দেশ হিসাবে বিশ্বমানচিত্রে নিজেদের স্থান করে দেবার মাধ্যমে - নববর্ষের শুভ লগ্নে এই আশা এবং বিশ্বাস পোষণ করছি।  এবার আসি খারাপ কিছু দিকে। সামরিক শাসকদের বদগুনের অনেকগুলোই ইতোমধ্যে এই সরকার প্রদর্শন করেছে। এর মধ্যে যা ছিল সবচেয়ে নিন্দনীয় তা হলো বুদ্ধিবৃত্তিক বিরোধীপক্ষের প্রতি অসহনীয় মনোভাব। এরা একদিকে একটা তুচ্ছ কার্টুন ইস্যু সামাল দিতে গিয়ে মৌলবাদীদের কাছে নতজানু হয়েছে - অন্যদিকে কোন সুনির্দিষ্ট প্রমান ছাড়াই বিশ্ববিধ্যালয়ের শিক্ষকদের অন্তরীন করে রেখেছে। একজন তরুনের আঁকা কার্টুনের বিষয়বস্তু উপলদ্ধি করে তার পক্ষে কথা বলার চাইতে তাকে বিনাবিচারে জেলে ফেলে রেখেছে। এগুলো কোন ভাবেই গনতান্ত্রিক মূল্যবোধ বিকাশে সহায়ক নয়।  সরকারের দ্বৈতনীতির সুবাদে অনেক বড় বড় দূর্নীতিবাজ নির্বিঘ্নে ঘুরে বেড়াচ্ছে। বিশেষ করে বিমানকে ধ্বংশস্তুপে পরিনত করার পিছনে যারা ছিলো - তাদের বিষয়ে সরকারে নিরবতা প্রশ্নের উগ্রেক করেছে।  তারপরও বলতে হয় - ২০০৮ সালের মধ্যে যদি নির্বাচন দিয়ে এই সরকার তাদের অঙ্গীকার পুরন করে - তবে তাদের রিপোর্ট কার্ডের নীচে "পাস" কথাটা লিখে দিতে কষ্ট হবে না।  এবার আসি ব্লগ প্রসংগে।  ২০০৭ সালের ফেব্রুয়ারীতে অটোয়ার হোটেলে বসে ইন্টাননেটে ঘুরাঘুরি সময় সামহোয়ারের ঠিকানা পেয়ে রেজিষ্টার করি। কিন্তু ব্লগে এসে রাজাকারদের অভয়ারন্য দেখে কয়েকদিন ব্লগে যাইনি। একদিন লগইন করে দেখলাম কিছু পোস্ট - যারা রাজাকারি মতাদর্শের বিরুদ্ধে সোচ্চার। আমার দৃষ্টিতে সবচেয়ে বুদ্ধিমান ব্লগার হিসাবে দেখা দিয়েছিলেন - ডা, আইজুদ্দিন। ওর বুদ্ধিদীপ্ত তীর্যক কমেন্টগুলো দারুন লাগতো। পরে শমসের আলম, হোসেইন, অলৌকিক হাসান, অমি রহমান পিয়াল, কেমিকেল আলী, হাসিব, রাশেদের ভক্ত হয়ে গেলাম। লেগে গেলাম পুরোপুরি ব্লগিং এ। ব্লগিং এ আমার সবচেয়ে বড় অর্জন হলো "এটিম" এর আপন মানুষ হিসাবে স্বীকৃতি পাওয়া। অনেক ঘটনা আর দূর্ঘটনার মধ্যে ব্লগিং করে সবচেয়ে আনন্দ পাই যখন একজন নতুন ব্লগার কোন মন্তব্য করে - এটা আগে জানতাম না। আর ব্লগিং এর সবচেয়ে কষ্টের সময় হয় যখন কোন চিহ্নিত জামাত শিবির কোন বিষয়ে প্রশংসা করে - মনে হয় আমি বোধ হয় ঠিকমতো বলতে পারিনি - নিজেকে খুবই ছোট মনে হয়।  ব্লগিং করছি, করবো। যদি কারো ভাল লাগার মতো কোন কথা বলে থাকি নিজেকে ধন্য মনে করবো। আর যদি কারো মনে নিজের ইচ্ছার বিরুদ্ধে কষ্ট দিয়ে থাকি - ক্ষমা সুন্দর দৃষ্টিতে দেখার অনুরোধ রইল।  শুভ হোক ২০০৮। একটা রাজাকারমুক্ত বাংলাদেশ প্রতিষ্ঠার শুরু হোক ২০০৮।
                            
                    সর্বশেষ এডিট : ০১ লা জানুয়ারি, ২০০৮  ভোর ৫:২৩                

