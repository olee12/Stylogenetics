প্লিজ সাইন ইট,ডোন্ট প্রিন্ট নেইম_______



  জীবনে প্রথম সাইন করা - যাকে আমরা স্বাক্ষর করা বা সিগনেচনার করা বলি তা হয়েছিলো ৯ম শ্রেনীতে থাকার সময়। মাধ্যমিক বৃত্তির ৬ মাসের একটা চেক পাবার পর বাবা সেই টাকা একটা ব্যাংক একাউন্ডে আলাদা করে রাখার কথা বললেন। পরের দিন যাবো ব্যাংকে - ভাইবোনরা আমাকে নিয়ে পড়লো। ওরা হৈ চৈ করে আমাকে সিগনেচার করা শিখালো। সে এক বিরাট বিষয়। হাতের লেখাকে প্যাচাতে হবে। এমনেতেই আমার হাতের লেখা মাশাল্লাহ, পড়ার জন্যে আমাকেই সাহায্য করে হয় আমার লেখা চিঠির পাঠোদ্ধার করতে। একবার একভাবে সাইন করি - পরের বার সেইটা মিলে না। মহা ফ্যাসাদ। এক পর্যায়ে আব্বা বিষয়টা সমাধান করে দিলেন - উনার মতে আমার যা হাতের লেখা তাই সিগনেচারের মতো মনে হয় - সেইটা কেউই নকল করতে পারবে না। পরে চাকুরী জীবনে এক ব্যাংকে গিয়ে সিগনেচার নিয়ে মহা বিপদে পড়েছিলাম। তখন স্বাক্ষর অনুমোদনের জন্যে একজন আলাদা কর্মকর্তা থাকতো। উনি প্রাথমিক ভাবে আমার স্বাক্ষর মিলিয়ে বাতিল করে দিলে আমি গিয়ে বললাম - ভাই, আপনাদের কাছে আপনার ছবি সহ স্বাক্ষর আছে, সেইটা মিলান। চেয়ে দেখি সেই কার্ডটা উনার সামনে। তারপরও উনি অনুমোদন দিতে রাজী হননি। জীবনে অনেকবার অবাক হয়েছি - কিন্তু সেইটা ছিল মারাত্বক - আমার ছবি আর আমি সামনে - কিন্তু স্বাক্ষরের একটা ফোঁটা সরে যাওয়ায় উনি অনুমোদন দিতে অপরাগতা প্রকাশ করলেন। অবশেষে ম্যানেজারের হম্তক্ষেপে বিষয়টা সমাধান হয়। তবে স্বাক্ষর বিষয়ক সবচেয়ে চমকপ্রদ ঘটনাটা ঘঠেছে অনেক পড়ে। আমার এক সহপাঠী কানাডায় অভিবাসী হয়ে আমাদের বাসায় অস্থায়ীভাবে অবস্থান করছে। বরাবরের মতো প্রাথমিক কাজগুলোতে সহায়তার অংশ হিসাবে ওর ব্যাংক একাউন্ট খুলতে গেলাম। ব্যাংকের কর্মকর্তা পূর্ব পরিচিত থাকার সুবাদে এপয়েনমন্টের বিষয়টা দুরে সরানো গেল। একগাদা কাগজপত্র নিয়ে ওরা একটু দুরে গিয়ে বসলো - আর আমি অপেক্ষা করার সময় কাটানোর জন্যে ম্যাগাজিন নিয়ে পড়ার চেষ্টা করতে থাকলাম। অনেক্ষন পর ব্যাংকের কর্মকর্তার ডাকে ওদের কাছে গেলাম। ব্যাংকের কর্তা একটা কাগজ দেখিয়ে বলো - টেল হিম টু সাইন, নট প্রিটিং নেইম। আমি কাগজটা হাতে নিয়ে দেখি - সাইন করার যায়গায় বন্ধু আমার লিখেছে ...MD. MONZURAL ISLAM  - একেবারে বড় হাতের হরফে দারুন হাতের লেখা। আমি বললাম - দোস্ত, সাইন করো। নাম লেখছো ক্যান?বন্ধু বললো - এটাই আমার সাইন। বললাম - দুর মিয়া, ইয়ার্কি করো ক্যান। সে বললো - ইয়ার্কি না দোস্ত, দেখ.....বলে ওর পাসপোর্টটা দেখালো। দেখি পাসপোর্টের মধ্যেও সাইন করার যায়গায় লেখা .....  MD. MONZURAL ISLAMআমার জবান বন্ধ। পাসপোর্টটা এগিয়ে দিলাম কর্মকর্তার দিকে। বেচারার চেহারা কানাডার ব্ল বেরীর মতো হয়ে গেল। বললো - আই সী, ওকে। বাট ইট মে কজ সিকিউরিটি ইস্যু। ট্রাই চেঞ্জ ইন। ব্যাংক থেকে বেড়িয়ে এসেও আমার ঘোর কাটে না। ওকে জিজ্ঞাসা করলাম - দোস্ত এই সাইন তুমি কেমনে পাইলা?দোস্ত যা বললো - সেটা এক বিরাট গল্প। ব্যাংকে ওর সাইনের হেরফের হওয়ার নোটারী করে হলফ নামা দিয়ে এক সপ্তাহ পর টাকা উঠাতে হয়েছিলো। তাতে ্র বিরাট ক্ষতি হয়েছে। সেই ক্ষোভে সে এখন ইংরেজী ক্যাপিটাল লেটারের স্বাক্ষর করে। যাতে কেউই ঝামেলা করতে না পারে। তারপরও মন থেকে খচখচ ভাবটা দুর হলো না - এটাকেও কি সিগনেচার বলা হবে!
                    
