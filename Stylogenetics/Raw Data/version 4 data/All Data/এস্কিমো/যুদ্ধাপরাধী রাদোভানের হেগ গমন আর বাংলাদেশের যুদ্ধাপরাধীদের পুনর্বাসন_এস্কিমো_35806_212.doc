যুদ্ধাপরাধী রাদোভানের হেগ গমন আর বাংলাদেশের যুদ্ধাপরাধীদের পুনর্বাসন




 
                        দীর্ঘ তের বছর পালিয়ে বেড়ানো সাবেক সার্বিয়ান নেতা যুদ্ধাপরাধী হিসাবে গ্রেফতার হয়েছে নিজ শহরে। তাকে গ্রেফতার করেছে তার নিজের দেশের - নিজের ধর্মের মানুষরা। তের বছর আগে সংগঠিত গনহত্যার লক্ষ্য ছিলো মুসলমান সম্প্রদায়। ইতোমধ্যে অনেক সময় গড়িয়েছে। সার্বিয়া থেকে আলবেনিয়া আর কসোভো আলাদা হয়ে গেছে - সার্বিয়া এতে হয়তো মুসলিম নাগরিকদের হত্যার দায় থেকে নিজেদের মুক্ত হিসাবে বিবেচনা করতে পারতো।  কিন্তু সার্বরা তাদের উপর কতিপয় যুদ্ধাপরাধীর কৃতকর্মের  দায় নিয়ে ইতিহাসের কলংক বহন করতে চায় না বলেই রাদোভান কারাসজিজকে আজ নেদারল্যান্ডের হেগে পাঠিয়ে দিলো। মানবতার ইতিহাসের একটা মাইল ফলক  তৈরী করলো সার্ব নেতারা। যদিও সেখানে এখনও রাদোভান আর মিলোসভিচের সমর্থক কম নেই - যারা রীতিমতো প্রকাশ্যে বিক্ষোভ করছে। সেই পরিস্থিতিতে হয়তো বর্তমান সার্ব নেতাদের ভবিষ্যতে নির্বাচনে বিপর্যয়ের মুখে পড়তে হবে।  যখন এই দৃশ্যটা টিভিতে দেখছিলাম তখন মনে পড়লো বাংলাদেশের একটা দৃশ্যের কথা। যুদ্ধাপরাধী গোলাম আযম নাগরিকত্ব হারিয়ে পাকিস্থানী পাসপোর্ট নিয়ে দেশে ফিরছে। তাকে ফিরতে সাহায্য করছে একজন মুক্তিযুদ্ধের  "বীর উত্তম" (!) খেতাবধারী সামরিক শাসক - মেজর জেনারেল জিয়াউর রহমান। এই যুদ্ধাপরাধীর ফিরে আসার পথকে পরিষ্কার করার জন্যে স্বাধীনতা সংগ্রামের মহানায়ক শেখ মুজিবুর রহমান আর তার চার ঘনিষ্ঠকে নির্মম হত্যার শিকার হতে হয়েছে। সামরিক বাহিনীতে পাকিস্তানের সামরিক গোয়েন্দা সংস্থা আইএসআই এর আদলে ডিজিএফআই নামে একটা গোয়েন্দা সংস্থা তৈরী করা হয়েছে - যারা মুলত মুক্তিযুদ্ধের সময় পাকিস্থানে অবস্থান করেছে তাদের নিয়ে- যাদের মুল কাজ ছিলো রাজাকারদের পূর্নবাসন করা - যা আজ পর্যন্ত এরা নিষ্ঠার সাথে করে যাচ্ছে-  - মুক্তিযুদ্ধাদের গুরুত্বপূর্ন পদ থেকে সরিয়ে পাকিস্থান পন্থীদের বসানো হয়েছে। সর্বোপরি যুদ্ধপরাধী বিচারের চলমান ট্রাইবুনাল বন্ধ করে সামরিক ফরমান জারী করা হয়েছে। মুক্তি দেওয়া হয়েছে যুদ্ধাপরাধে অভিযুক্তদের আর ইতিহাসকে বিকৃতভাবে উপস্থাপনের সকল আয়োজন করা হয়েছে - যাতে নতুন প্রজন্ম এই পশুদের চিনতে না পারে। রাষ্ট্র নিয়ন্ত্রিত একমাত্র বেতার আর টিভির চ্যানেল থেকে স্বাধীনতার ইতিহাস প্রচার বন্ধ করে বিকৃত ও খন্ডিতভাবে ইতিহাস প্রচার করে নতুন প্রজন্মকে বিভ্রান্ত করা শুরু হয়েছে।   ত্রিশ লক্ষ মানুষের মৃত্যুর মাত্র ৬ বছরের মধ্যেই সামরিক একনায়কের প্রচেষ্টায় বাংলাদেশে যুদ্ধাপরাধীরা পুর্নবাসিত হয়েছে - যার ধারাবাহিকতায় সেই সামরিক শাসকের তৈরী করা রাজনৈতিক দল (বিএনপি) যুদ্ধপারাধীদের মন্ত্রীত্বে বসিয়ে মুক্তিযুদ্ধকে চরম ভাবে অপমানিত করেছে। এই ধরনের কর্মকান্ড পৃথিবীর আর কোথাও হয়েছে কিনা আমাদের জানা নেই।  গনহত্যার দায়ে অভিযুক্তদের সন্মানের সাথে রাষ্ট্র নিরাপত্তা দিয়ে সমাজে প্রতিষ্ঠিত করে ৩০ লক্ষ শহীদের আত্বার সাথে প্রতারনার এই জঘন্য মানবতাবিরোধী কর্মকান্ডের জন্যে কি কেউ লজ্জিত? একজন মানুষ হিসাবে - একজন মুসলমান হিসাবে একদল পশুর বিচারের সামনে হাজির করার ব্যর্থতা কি আমার মনকে বিক্ষত করে না? বাংলাদেশের মুসলমানরা বিশ্বাস করে ইসলাম শ্রেষ্ঠ ধর্ম আর "মুসলমান"রা শ্রেষ্ঠ মানুষ - যখন অর্থডক্স খৃষ্টানরা ভিন্নধর্মের মানুষকে হত্যার অপরাধে নিজের ধর্মের একজনকে বিদেশের মাটিতে বিচারে জন্যে পাঠায় - তখন মুসলমা হয়ে মুসলামদের গনহত্যার আর গনধর্ষনের দায়ের অভিযুক্তদের আমরা বিচারের উর্ধে তুলে রাখি - এতো মুসলমানদের শ্রেষ্ঠত্ব কোথায় থাকে?  যুদ্ধাপরাধীদের পূর্নবাসনকারী ক্যান্টনমেন্ট থেকে জন্ম নেওয়া রাজনৈতিক দলটি আবারও ক্ষমতার রাজনীতিতে মেতে উঠেছে। শেষ খবরে জানা গেল সৌদি দুতের দুতিয়ালীতে বিএনপির মহাসচিব খন্দকার দেলোয়ার হোসেন যুদ্ধাপরাধীদের সাথে ঐক্য করার প্রক্রিয়ায় সক্রিয় হয়েছে। একদল দূর্নীতিবাজ বিবেকহীন ক্ষমতালোভী রাজনীতিবিদ সেই বর্নচোরা জেনারেলের ছবি টাংগিয়ে তাকে স্বাধীনতার "মহান ঘোষক" হিসাবে পুঁজার ভান করে আর যুদ্ধাপরাধীদের নিয়ে আরাম কেদারায় বসে মানুষকে বিভ্রান্ত করছে। এই ভন্ডদের কর্মকান্ড দেখলে হয়তো স্বয়ং ইবলিশও লজ্জায় মুখ লুকাবে।  যুদ্ধাপরাধীদের বিচার না করে - তাদের রাষ্ট্রীয় নিরাপত্তা দিয়ে - তাদের ক্ষমতার ভাগ দিয়ে আমরা কি ত্রিশ লক্ষ বিদেহী আত্নাকে অপমান করছি না? এই পশুদের সাথে সহবাসে যে প্রজন্ম তৈরী হবে তাদের নিয়ে কোন দিন কি একটা আধুনিক বাংলাদেশ গড়া সম্ভব হবে?   যতদিন পর্যন্ত যুদ্ধাপরাধীদের বিচার এবং সমাজ থেকে নির্মল করে  ত্রিশ লক্ষ শহীদের রক্তের ঋণ শোধ না করছে বাংলাদেশ - ততদিন পর্যন্ত বাংলাদেশের মানুষের মুক্তি নেই - তাদের ফিরে ফিরে আসতে হবে শুরুতে - বারবার শূন্য থেকে শুরু করতে হবে।   (একই সাথে আমার ব্লগ ডট কমে প্রকাশিত) 
                            
                    সর্বশেষ এডিট : ৩০ শে জুলাই, ২০০৮  রাত ১০:০৪                

