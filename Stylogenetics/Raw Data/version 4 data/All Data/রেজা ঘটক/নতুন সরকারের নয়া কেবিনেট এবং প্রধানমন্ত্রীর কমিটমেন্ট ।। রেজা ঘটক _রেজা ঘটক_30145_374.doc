নতুন সরকারের নয়া কেবিনেট এবং প্রধানমন্ত্রীর কমিটমেন্ট ।। রেজা ঘটক 




 
                        প্রধানমন্ত্রী শেখ হাসিনাকে শুভেচ্ছা ও অভিনন্দন। দ্বিতীয় মেয়াদে আপনার সরকারের কাছে আমাদের প্রত্যাশা অনেক। ১৯৭০ সালের ৭ ডিসেম্বরের নির্বাচন ছিল একটি স্বাধীন ও সার্বভৌম রাষ্ট্র হিসাবে বাংলাদেশকে স্বাধীন করার জন্য জনতার রায়। ১৯৭৩ সালের ৭ মার্চের নির্বাচন ছিল বঙ্গবন্ধুর সরকারকে নতুন দেশটি পরিচালনার জন্য গণ রায়। আর দীর্ঘ ৩৫ বছর পর ২৯ ডিসেম্বর ২০০৮-এর নির্বাচন নিসন্দেহে বঙ্গবন্ধু কন্যা শেখ হাসিনার জন্য আরেকটি সেই জনতার-ই রায়। পৃথিবীর মানচিত্রে বাংলাদেশ নামক রাষ্ট্রটি ভবিষ্যতে কিভাবে কিভাবে থাকবে, কি কি নিয়ে থাকবে, কাকে কাকে নিয়ে থাকবে, কার কার সাথে থাকবে, কোথায় কোথায় থাকবে, কেন থাকবে-ইত্যাদি বিষয়গুলো নির্ধারনের জন্যই এই রায়। এই জনতার রায়ে আরেকটি বিষয় খুবই সুস্পষ্ট। ৯ম জাতীয় সংসদে শেখ হাসিনার এই সরকারকে-ই ঠিক করতে হবে- বাংলাদেশ রাষ্ট্রটি আসলে-ইবা ভবিষ্যতে কি করতে চায়। কেন করতে চায়? কিভাবে করতে চায়। বিগত ৩৮ বছরে বাংলাদেশ একটি সুনির্দিষ্ট শিক্ষা-নীতি পায়নি। আমরা একটি সুস্পষ্ট, সুপরিকল্পিত, সুচিন্তিত শিক্ষা-নীতি কি এই সরকারের কাছে দাবী করতে পারি? যে শিক্ষা-নীতির জন্য এই দেশটি ৩৮ বছর আগে স্বাধীন হয়েছিল। তারও ২৪ বছর আগে থেকে ভাষার জন্য লড়াই করেছিল। স্বাধীনতার ৩৮ বছর পরেও আমরা জানি নি আমাদের শিক্ষা ব্যবস্থা আসলে আমাদের কি শিখাচ্ছে, কিভাবে শিখাচ্ছে, কেন-ইবা অমন করে শিখাচ্ছে, কিসের জন্য শিখাচ্ছে, কারা শিখাচ্ছে, কারা শিখছে, কি কি শিখছে, কেন শিখছে। শিখে আমরা কি করছি, কেন করছি, কাদের জন্য করছি, কিভাবে করছি। আমাদের শিক্ষা কমিশনের ম্যানিফেস্টো কি ? আমরা কি ইসলামের ইতিহাস পড়ে ব্যাংকে চাকরি করব? নাকি বাংলায় পাস করে জাদরেল সাংবাদিক হব? নাকি এমবিবিএস পাস করে ওকালতি করব? নাকি ম্যাথমেটিক্সে পাস করে কুমির চাষ করব? কেন এটা করতে হবে বা করার সুযোগ থাকবে-আমরা জানি না। কেন জানি না, তাও জানি না। আমরা আসলে কিছুই জানি না। কারণ, স্টুডেন্টস লাইফে যাদের দেখতাম কিছুই পারে না, তারা এদেশে পেশা হিসাবে রাজনীতিকে বেছে নিচ্ছেন। ক্লাসের পড়াই যারা ঠিকমতো পারতেন না, তারাই রাজনীতির ব্যবসায় এমপি হচ্ছেন। তিনিই আমাদের জন্য আইন বানাচ্ছেন। সেই আইনে তো আনেক কিছুই না পারার গোজামিল থাকবে। ব্যাক বেঞ্চার হিসাবে পরিচিত সেই বন্ধুর বুদ্ধি সম্পর্কে তো আমরা আগে থেকেই জানি। ও আমাদের জন্য যে আইন বানাবেন, সেখানে সুচিন্তার প্রতিফলন কতোটুকু থাকবে, তাতো আগেই আন্দাজ করা যায়।  ইতিহাস চর্চা করে করে আমরা অনেক সময় ইতোমধ্যেই নষ্ট করেছি। আমাদের বয়স এখন ৩৮ হয়ে গেছে। এই বয়সে আমাদের সন্তানদের ইতিহাস মুখস্থ করার কথা। সেখানে আমরা নিজেরাই সেই ইতিহাসের কচ্ছোপ দৌড়ে এখনো পাল্লা দিচ্ছি। এমন কি আমরা সেই ইতিহাসও ঠিকমতো লিখি না, চর্চা করি না, সেই রেওয়াজ বা আমাদের আর কবে হবে, তাও জানি না।  মাননীয় প্রধানমন্ত্রী শেখ হাসিনা, আপনার সামনে এখন সেই সুযোগটি দাঁড়িয়ে। ইতিহাস নিয়ে আর কোন কুলাঙ্গার যেনো মিথ্যাচার করতে না পারে, তা আইন করে বন্ধ করে দিন। নতুন প্রজন্মের ছেলেমেয়েরা আমাদের চেয়ে অনেক বেশি মেধাবী এবং কর্মক্ষম। একটা মাউস, একটা ইন্টারনেটের লাইন দিয়ে এরা প্রতি সেকেন্ডে পৃথিবী শাসন করে। এদের শাসন করার মতো স্পর্ধা কি আমাদের মতো কুলাঙ্গারদের থাকার কথা?  আপনার নির্বাচনি কমিটমেন্টে অনেক ভালো ভালো কথা আছে। ২০২১ সালে আমরা গোল্ডেন জুবিলি পালন করব। তার আগে ২০১৪ সালের মধ্যে আমরা সবাই অক্ষর সম্পন্ন হব। ২০১২ সালের মধ্যে আমরা খাদ্যে স্বয়ংসম্পূর্ণতা অর্জন করব। অনেক কিছুই এই ১২ বছরে করা সম্ভব। আমরা করার জন্য প্রস্তুতও আছি। কিন্তু, আমাদের ইতিহাস কি সাক্ষ্য দেয়? জাতিসংঘের মিলেনিয়াম ডিভেলপমেন্ট গোল ২০১৫ থেকে এখন ২০১৭-এর কথা বলছে। এই ওরা আবার আগামি ২১১৫ সাল পর্যন্ত কিন্তু ওই একই কথা বলবে না? এটা আমরা মুর্খ হলেও একটু-আধটু বুঝতে পারি।  ধরুন, একটা উদাহরন বিবেচনা করা যাক। বাংলাদেশে বেসরকারি সংষ্থা বা এনজিওগুলোর প্রধান কাজ কি কি? তারা সবাই যদি জাতিসংঘের দেয়া নীতি অনুযায়ী, কেবল ২০১৭ সালের মধ্যে সবার জন্য প্রাথমিক শিক্ষা সুনিশ্চিত করেন, তাহলে, ২০১৮ সালের ১লা জানুয়ারি শুধু শিক্ষা নিয়ে কাজ করেন, এমন এনজিওর বিপুল সংখ্যক কর্মীবাহিনী বেকার হয়ে যাবেন। তখন তারা আবার কর্মের জন্য আন্দোলন করবেন। দেশের শান্তি-শৃঙ্খলা রক্ষা করার জন্য ওই বিশাল জনগোষ্ঠীকে কেউ বেকার দেখতে চাইবে কি? তাই বছর বছর ওই পরিকল্পনাকে ঢেলে সাজানো হবে ওই লোকগুলোর প্রধান কাজ। আর তাই ২১১৭ সালেও জাতিসংঘের প্রদত্ত অমন মহা মূল্যবান লক্ষ্যমাত্রা পালিত হবার সুযোগ থাকার কথা নয়। পুরো জাতিসংঘ এরকম হাজার হাজারজন কর্মীবাহিনী নিয়ে সারা বিশ্বে কাজ করেন। তারা নিজেরা টার্গেট ঠিক করেন। নিজেরা-ই আবার নিজেদের জন্যই তার অদল-বদল করেন, করান। আমরা কি সেই শুভংকরের ফাঁদে বারবার পা দেব? নাকি নিজেরা কিছু করার চেষ্টা করব? আমরা শতভাগ শিক্ষিত জনগোষ্ঠী চাইলে, কিসের ভিত্তিতে কিভাব আমরা তা অর্জন করব, তা আমাদের-ই ঠিকঠাক পরিকল্পনা করে নিতে হবে। কি ধরনের সিলেবাস দিয়ে কি কি করলে আমাদের জনগোষ্ঠী আসলেই শিক্ষিত হবে, তা ঠিক করার মতো একটি গুরু-দায়িত্ব এখন স্বাভাবিকভাবেই আপনাকে ভাবতে হবে। মাননীয় প্রধানমন্ত্রী, আমরা গোটা শিক্ষা ব্যবস্থা কেমন দেখতে চাই, তা আমাদের-ই ঠিক করতে হবে। আমাদের আই-টি ব্যবস্থা কেমন হবে, তা আমাদেরই ঠিক করতে হবে। আমাদের আইটি আইন কি হবে, তা আমাদের-ই ঠিক করতে হবে। আমাদের ছেলেমেয়েরা কি কি শিখবে, তা আমাদেরই ঠিক করতে হবে। কারণ, আমাদের গরীব এই দেশটির বিপুল জনগোষ্ঠীর সবাই তাদের ছেলেমেয়েদের বিদেশে পাঠিয়ে লেখাপড়া করাতে পারেন না। যা আমাদের আমলাদের সন্তানরা পারেন, আমাদের ব্যাক বেঞ্চার রাজনীতিবিদদের সন্তানরা পারেন। আমরা কেবল পারি না। কারণ, আমাদের নালিশ করার জায়গা নেই। আমাদের টিউশন ফি-র পয়সা নেই। আমাদের টেলিফোনের জোড় নেই। আমাদের লোকাল বাসে উঠলেও লাইনে দাঁড়াবার নিয়ম। আমাদের জানযটে বসে সময় নষ্ট করার নিয়ম। কারণ, গরিব মানুষের হাতের লেখাও নাকি গরিব।  মাননীয় প্রধানমন্ত্রী, দেশের গোটা শিক্ষা ব্যবস্থায়ও ঘুন ধরেছে। দুর্নীতি সেখানেও উঁইপোকার মতো ঢিবি বানিয়েছে। এটা আপনাকে চিন্তা করতে হবে। শহরে আগুন লাগলে দেবালয় কি রক্ষা পায়? আমাদের সেই বিষয়ে ভাবতে হবে। আমাদের ভাবতে হবে, যিনি শিক্ষক হবেন, ছাত্রবস্থায় যেন তিনি তার পেশার জন্য প্রস্তুতি নিতে পারেন। অমুক দলের চারুকলায় টিচার নেই, লোক ঢুকাও। তমুক দলের বিশ্ববিদ্যালয়ে টিচার নেই, লোক ঢুকাও। এই সংস্কৃতি প্রয়োজনে আইন করে বন্ধ করুন। নইলে সোনার ছেলেরা সোনার লোভে বিদেশে পারি দেবে কলার ভেলায় করে। আর ব্যাক বেঞ্চাররা তলাবিহীন ঝুড়ি দিয়ে আম কুড়াবে। এটা বন্ধ করার জন্য আপনাকে অনেক দায়িত্ব নিতে হবে।  মাননীয় প্রধানমন্ত্রী, আপনার মন্ত্রীসভায় চমক আছে। আপনার সকল কাজগুলো আমাদের এরকম চমক দিক। রাষ্ট্রের সকল ময়লা আপনি চাইলেও একদিনে পরিস্কার করতে পারবেন না। একটা একটা করে ধরুন। মাসে একটা ধরুন। বছরে অন্তত একটা সেক্টর কে লাইনে আনেন। দেখবেন বাকীরা এমনিতে লাইনে আসবে। আইন যেন দলীয় বিচারপতিদের বিব্রত বেঞ্চের আড়ালে আটকে না থাকে, সেটা কঠোরভাবে খেয়াল রাখার জন্য আপনাকেই সিদ্ধান্ত নিতে হবে। আইন সবার জন্য সমান। এটা একটা কাগুজে বিষয়। বাস্তবে এর প্রতিফলন দেখান। আপনার মন্ত্রীসভায় যথেষ্ঠ ধী-সম্পন্ন লোকজন আছেন। আপনি সিদ্ধান্ত নিলে সবাই তা পালন করতে বাধ্য। একটি সুষ্ঠু রাজনৈতিক কালচার গড়ার যে ঘোষণা আপনি দিয়েছেন, তা পালন করার জন্য সর্বোচ্চ চেষ্টা করলে অন্যরা সেই পথে না হেঁটে উপায় থাকবে না। আপনি শুধু জানবেন, আপনার হাতে কয়েক শো দিপু মনি আছেন। কয়েক হাজার সোহেল তাজ আপনার সঠিক নির্দেশনার অপেক্ষায় আছেন। আপনার রয়েছে কয়েক লাখ হাসান মাহমুদ। আপনার আছে ৩০ কোটি পরিশ্রমি হাত। যার মধ্যে অল্প কিছু বদমায়েস আছেন। অল্পকিছু বখাটে আছেন। অল্পকিছু যুদ্ধাপরাধী আছেন। সেগুলোকে মানুষ করার কঠিন দায়িত্বও জনতা আপনাকে-ই দিয়েছেন। আপনি চাইলে বছরে একটা মন্ত্রনালয়কে মানুষ করেন। ২ বছরে দেখবেন, ৫টি মন্ত্রনালয় নিজেরাই মানুষ হবার জন্য লাইনে দাঁড়াবে।  বাংলাদেশকে সত্যিকার সোনার বাংলা গড়ার জন্য বছরে একটা আইন করেন। সেই একটা আইন সঠিকভাবে পরিচালনা করেন। দেখবেন, অনেক কিছুই বদলে যাবে। বদলে দেবার আপনার প্রতিশ্রুতির সংগে আমরাও বদলে যেতে চাই। মুরব্বীরা বলেন, ভালো হতে নাকি পয়সা লাগে না। খারাপ হতেই কিন্তু পয়সার ব্যাপারটা রয়ে যায়।  ---------------------------------  চলবে-----------------    

                    সর্বশেষ এডিট : ০৯ ই জানুয়ারি, ২০০৯  ভোর ৫:১৮                

