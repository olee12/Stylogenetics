বইমেলার ডায়েরি (২৩ ফেব্রুয়ারি ২০১৫) !!!




 
                        ২৩ ফেব্রুয়ারি ২০১৫, সোমবার। আজ ছিল অমর একুশে বইমেলার ২৩তম দিন। বইমেলা শুরু হয়েছে বিকাল তিনটায়, চলেছে রাত সাড়ে আটটা পর্যন্ত। আজ বইমেলায় গেছি চারটায়, ছিলাম শেষ পর্যন্ত। যথারীতি সোহারাওয়ার্দী উদ্যানে ঢু মেরে তারপর লিটলম্যাগ চত্বরে গেছি। আজ একাডেমি'র মূল মঞ্চে আলোচনার বিষয় ছিল 'সবুজপত্রের শতবর্ষ'। এ বিষয়ে প্রবন্ধ পাঠ করেন আবুল মোমেন। আলোচক ছিলেন সৌভিক রেজা ও আবদুল আলীম। অনুষ্ঠানে সভাপতিত্ব করেন গোলাম মুরশিদ। সন্ধ্যায় ছিল যথারীতি সাংস্কৃতিক অনুষ্ঠান।মেলায় এসেছে তরুণ লেখক এহ্‌সান মাহ্‌মুদের রচনা একজন অকুতোভয় বীর মুক্তিযোদ্ধার জীবনী ‘একাত্তরের লাল মিয়া'। জীবন কাহিনী হলেও বইটিতে পাঠক পাবেন একাত্তরে মাদারীপুর অঞ্চলের মুক্তিযোদ্ধাদের যুদ্ধ-আখ্যান। বইটি প্রকাশ করেছে প্লাটফর্ম। বইটির প্রচ্ছদ করেছেন শিল্পী কাইয়ুম চৌধুরী। পাওয়া যাবে সোহরাওয়ার্দী উদ্যানে অমর একুশে বইমেলায় প্লাটফর্ম-এর স্টলে (স্টল নং ২০)।সংবেদ থেকে অমর একুশে বইমেলায় এসেছে কবি মোজাম্মেল মাহমুদের কবিতার বই 'তাকাও, দেখবে'। বইটির প্রচ্ছদ করেছেন শিল্পী শাহীনুর রহমান। বইটি পাওয়া যাবে সোহরাওয়ার্দী উদ্যানে অমর একুশে বইমেলায় সংবেদ-এর স্টলে (স্টল নং ৪১৩-৪১৪)। আগামীকাল থেকে চট্টগ্রামের বন্ধুরা পাবেন বাতিঘর-এ। শুদ্ধস্বর থেকে মেলায় এসেছে সংগ্রহে রাখার মত দুইটি বই। লেখক ও গবেষক রণদীপম বসু'র 'চার্বাকের খোঁজে: ভারতীয় দর্শন' এবং লেখক ও গবেষক মাহবুব লীলেনের 'অভাজনের মহাভারত'। বই দুইটি পাওয়া যাবে সোহরাওয়ার্দী উদ্যানে অমর একুশে বইমেলায় শুদ্দস্বরের স্টলে (স্টল নং ( ১৭৪-১৭৬)। এছাড়া নালন্দা থেকে মেলায় এসেছে কবি জাহানারা পারভীনের দীর্ঘ কবিতার বই 'স্কুল বলতে তোমাকেই বুঝি'। বইটির প্রচ্ছদ শিল্পীর নাম এই মুহূর্তে মনে পড়ছে না। বইটি পাওয়া যাবে সোহরাওয়ার্দী উদ্যানে অমর একুশে বইমেলায় নালন্দা'র স্টলে (স্টল নং ( ২৭৪-২৭৬)।  আজ বই বিক্রিবাট্টার সঙ্গে পাল্লা দিয়ে সমানে চলেছে আড্ডা। আজ আমার লেখা 'মুজিব দ্য গ্রেট' বিক্রি হয়েছে ১৯ কপি। গত চার দিনে ৮৯ কপি। আড্ডায় আজ ক্ষণে ক্ষণে ছিল চেহারা বদল। ক্ষণে ক্ষণে নতুন নতুন বৃত্ত। নতুন মুখ নতুন কবি, পুরান মুখ, পুরান কবি-লেখকে ঠাসা। বইমেলায় এখন বিদায়ের সুর বাজছে। তাই জমে উঠেছে কবি-সাহিত্যিক-পাঠকদের জমজমাট আড্ডা। আজ যাদের সঙ্গে দেখা হয়েছে, আড্ডা হয়েছে তারা হলেন- কবি মাসুম মোকাররম, লেখক ও গবেষক রণদীপম বসু, কবি কবির হুমায়ুন, কবি ও গবেষক তপন বাগচী, কবি শামীম রেজা, কবি শামীম আজাদ, লেখক এহ্‌সান মাহ্‌মুদ, কবি মঈন চৌধুরী, কবি জুয়েল মাজহার, কবি মামুন খান, কবি কাজল শাহনেওয়াজ, কথাসাহিত্যিক খোকন কায়সার, কবি সাখাওয়াত টিপু, প্রকাশক মেনন, কবি ও সম্পাদক নীলসাধু, কবি জাহানারা পারভীন, কবি আলফ্রেড খোকন, কবি শাফি সমুদ্র, লেখক ঋষি এস্তেবান, কবি সেঁজুতি বড়ুয়া, শিল্পী চারু পিন্টু, নাট্যাভিনেতা ইকতারুল ইসলাম, নাট্যাভিনেতা শাহজাহান সম্রাট, মাস্টার ঝিল্লুর রহমান, লেখক কামরুল ইসলাম, কবি তানিম কবির, কবি শহীদুল্লাহ সিরাজী, কবি সরসিজ আলীম, লেখক রুদ্র সাইফুল, রিয়াজ ভাই পরিবার, কথাসাহিত্যিক পারভেজ হোসেন, কথাসাহিত্যিক রাখাল রাহা, শিল্পী শতাব্দী ভব, কবি মোশতাক আহমেদ, লেখক ও গবেষক তপন বড়ুয়া প্রমুখ।আজ রাত সাড়ে এগারোটার ট্রেনে কথাসাহিত্যিক খোকন কায়সার চট্টগ্রাম যাচ্ছেন। তাই খোকন কায়সারকে ঘিরে মেননের নেতৃত্বে মেলা শেষেও আমাদের আরেক পশলা আড্ডা হল একাডেমির সামনের রাস্তায়। তারপর ছবিরহাট এসে দেখা হল কবি ও চলচ্চিত্র নির্মাতা টোকন ঠাকুর, ফটোগ্রাফার সূর্য ও শিল্পী সাদিকের সঙ্গে। পরে টোকন ঠাকুর আর আমি যথারীতি ধ্রুব'দার বাসা ঘুরে আবার শাহবাগ হয়ে বাসায় ফিরলাম। ...............................২৩ ফেব্রুয়ারি ২০১৫ঢাকা
                    
