ব্যান মানে আসলে তীব্রভাবে যুক্তই থাকা





                        আমার হাতে চায়ের কাপ। সবুজ চা। দার্জিলিং থেকে পাঠিয়েছে মনির। তবে গরম নয়। ঠান্ডা চা। আমি ঠান্ডা চা পছন্দ করি। গরম রাখার তাড়া নেই, তাড়াহুড়ো করারও কোন ঝক্কি নেই। যতক্ষণ পরে চুমুক দাও - নো টেনশন। এখন একটা বিড়ি হলে জমতো বেশ। কিন্তু উপায় নেই। সিগারেট নিষিদ্ধকারী বিল পাশ হয়েছে ঘরে, একটা খেলে সারারাত দাড়িয়ে থাকতে হবে গেটের বাইরে। সুখনিদ্রাকে পাশ কাটিয়ে নিশাচর হবার মত রোমান্টিক এখন আর নই। কিছুক্ষণ আগে অবশ্য একজনের সাথে দেখা হয়েছিল পটল, রেখা আর মুরগী কিনতে গিয়ে। পেছন দিক থেকে মুখের সামনে হাত এনে তুড়ি বাজিয়ে বললো, কি খবর?তবে সে পর্যন্তই। চায়ে চুমুক দিয়ে কোন মানে নেই রোমান্টিক  কষ্টগুলো বোধ করার। এখন আয়েশে খেলা দেখা ও দেখানো একটা সখের জায়গা। মানে এটা হচ্ছে এরিয়া অফ এক্সপার্টিজম, যেখানে পক্ষচ্যুতিতে খ্যাতি ও সুনাম বেড়ে যেতে পারে। ভাবছি, আবারও সমস্যা দেখা দিয়েছে ব্লগে। ব্যান হয়েছে রাশেদ ও এক্সিমো। কোন পক্ষ নেব! কেন ব্যান হয়েছে এটা জানা দরকার। কিন্তু একদম নিঁখুত কারণটা না জেনেও আন্দাজ করা যায়। দুজনই  রাজাকারবিরোধী আন্দোলনের সৈনিক। দুজনার পোস্টই স্টিকি হয়। মুক্তিযুদ্ধের পোস্টগুলি। রাজাকার খেদানোতে তৎপর। নিশ্চয়ই রাজাকার খেদানোতে কিছু নীতিমালা লংঘন করেছে - ফলশ্রুতিতে ব্যান। আমি ভাবছি এখন আমার কি করনীয়। কেউ আমাকে বলছে না কারণটা জানো, ব্যানের প্রতিবাদ করো অথবা স্রেফ ইগনর। কেউ বলছে না। তারমানে সিদ্ধান্ত নেবার মালিক আমি। তবে আমার করনীয় বিষয়ে কারো কারো এক্সপেক্টেশন থাকতে পারে। এক্সিমো ও রাশেদের নিশ্চয়ই ভাল লাগবে, আমি যদি রাজাকারবিরোধী আন্দোলনে ব্যান হওয়াতে আমার ক্ষোভের কথা জানাই। অন্যান্য সহমর্মী বন্ধুদের প্রতিবাদে হয়তো জুরে যাবে আরেকটা পালক! যদি আমি ইগনর করি, সেক্ষেত্রে রাজাকারবিরোধী আন্দোলনে আমার ভূমিকা নিয়ে প্রশ্ন তৈরি হবে। চায়ে চুমুক দিয়ে আমি ভাবছি এই করণীয় নির্ধারণে বিবেচ্য বিষয়াবলী কিভাবে এত ঘনিষ্ঠ হলো। মানে কেন আমি এইসব পয়েন্টগুলো টুকে নিচ্ছি - হিসাব মেলাচ্ছি! একধরণের চাপের মধ্যে কি আছি আমি, নাকি আমার স্বাধীণতা খর্ব হচ্ছে! তারমানে আমি একটা যোগসূত্র বোধ করছি। মানে আমি আসলে পরিপূর্ণ স্বাধীন হতে পারছি না। মানে থাকতে চাচ্ছি না। আমার বন্ধুর ব্যান আমাকে প্রতিক্রিয়াশীল করেছে। লেখার সূত্রপাত সেটা থেকেই। কমিউনিটি ব্লগিং বোধহয় এটাকেই বলে। গেঁথে যাওয়া। বিদ্ধ হওয়া। কে এক্সিমো? কে রাশেদ?ক'টা লেখা পড়েছি?কিন্তু ব্যান মানেই যে শাস্তি - সে শাস্তিতে অস্বস্তিতে ভূগছি, দেখুন চায়ের কাপটাও কাঁপছে!  আমার জানার দরকার নেই কি কারণে ব্যান হয়েছে। ব্যান হয়েছে খারাপ লাগছে। কোন কষ্টই আসলে তীব্র না। কাপের ঠান্ডা চাটুকু কেন খাচ্ছি! এই কিছু সংযুক্তিতে আচ্ছন্নতা বলে ঘোর থাকছে, শরীরের জৈব রসায়নে ক্রিয়া, মানসিক একধরণের প্রশান্তিও তো। বিশাল কমিউনিটি। ব্যান হওয়া মানেও তীব্র ভাবে যুক্তই থাকা - ব্যানের জন্য রাশেদ আর এক্সিমোকে এখন ধন্যবাদ জানাতে পারি। কই কষ্ট তেমন লাগছে না তো আর! 

