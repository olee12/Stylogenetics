অরক্ষিত সংসদে নিরাপত্তা বলয়ের দৈন্যদশা!





                        কয়েকদিন আগে অনুষ্ঠিত সংসদের কোন একটা বিষয়ের স্থায়ী কমিটির সভায় একটা ফাইলের জরুরী তলব পড়েছিল। হন্তদন্ত হয়ে আমি ছুটলাম। সংসদের পূর্বদিকের মানে মনিপুরি পাড়ার পেছনের দিক দিয়ে যে রাস্তাটা সংসদে ঢুকে গেছে তার ভিতরে ঢুকেই একটা চেকপোস্ট। পাজেরো টাইপের গাড়ী দেখে চেকপোস্টের লোকজন কিছু জিজ্ঞেসই করলো না। সংসদের দক্ষিণ প্লাজা যাকে বলে তার নিচে একটা সুড়ঙ্গের মত, পূর্ব-পশ্চিম যেদিক দিয়েই ঢোকেন সংসদের প্রধান ভবনে যেতে হবে সেই সুড়ঙ্গের মধ্যে থেকেই। সেখানে ঢোকার আগে আবার একটা চেকপোস্ট। এখানে জিজ্ঞেস করলো। যেই বললাম স্থায়ী কমিটির মিটিং - আর কিছু জিজ্ঞেস না করেই ছেড়ে দিল।  সুড়ঙ্গের মধ্যে এর পরে আর কোন বাধা নেই। সোজা চলে এলাম মধ্যিখানে। এইখানে রেসেপশনে যাবার ফটক। সংসদের প্রধান ভবনটার চারপাশে লেক, উত্তরপাশটা ছাড়া। এই দক্ষিনপাশের রেসেপশন থেকে সংসদসদস্য থেকে শুরু করে সব মন্ত্রী-মিনিস্টাররা প্রবেশ করে। সংসদ সচিবালয়ের কর্মকর্তা, কর্মচারী, দর্শনার্থীদের ভিড়ও এখানে লেগে থাকে। এ পর্যন্ত অনায়েসে আসা গেল বাহ্যত কোন চেকিং ছাড়াই। যেকোন দুষ্কৃতিকারী, সন্ত্রাসী তার যেকোন অস্ত্র নিয়ে এপর্যন্ত পৌঁছে যেতে পারে।  সংসদে ঢোকার এই জায়গাটাতে লেকের উপর দিয়ে যাবার জন্য একটা প‌্যাসেজ। এখানে নিরাপত্তাকর্মীরা দাড়িয়ে আছে। আমি সোজা তাদের কাছে গিয়ে বললাম স্থায়ী কমিটির সভার কথা। কোন পাস ছাড়াই আমাকে ঢুকতে দিল। আমার সাথে দেখলাম আরো অনেকেই ঢুকছে স্থায়ী কমিটির মিটিং এর কথা বলে। কয়েকজন সংসদ সদস্যের সাথে ঢুকে গেল কোন রকম চেকিং ছাড়াই কয়েকজন পার্শ্বচর।  এরপরে প্রধান ভবনে এসে দেখা  মিললো রিসেপশন সহ আরো চেকিং পয়েন্ট। এখান থেকে আমাকে প্রটোকল মেনটেন করেই ভিতরে ঢুকতে হয়েছে। তবে সামগ্রিক পর্যবেক্ষণ ব্যবস্থা খুব শক্ত ও নিখুঁতে মনে হলো না। যে কেউ একটু মনযোগ দিয়ে দেখে নিয়ে হাজারো দুর্বলতা বের করে ফেলতে পারবে এবং নিরাপত্তা বলয়কে ফাকি দিয়ে পৌঁছে যেতে পারবে যেকোন স্পর্শকাতর জায়গায়।  রিসেপশনের ঐ জায়গটায় আমার বস এসে ফাইলটা নিয়ে যান বলে ভিতরের পরিস্থিতি দেখার সুযোগ হলো না। কিন্তু কোন রকম তল্লাশী ছাড়া আমি যে পর্যন্ত যেতে পারলাম, সেটাই ভীতি তৈরীর জন্য যথেষ্ট।  আমাদের সংসদসদস্যদের নিরাপত্তা মনে হলো সত্যিই হুমকীগ্রস্থ। 
                            
                    সর্বশেষ এডিট : ১৫ ই মার্চ, ২০০৯  রাত ৯:২২                

