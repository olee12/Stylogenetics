তার কথা কেউ বলে না





                        কেউ জানতে চায় না শফিক এখন কেমন আছে! আমিও চাই না। মানে প্রায় সময়েই চাই না। একজন মানুষ যতটুকু অস্তিত্ব নিয়ে ঘরের মধ্যে জায়গা দখল করে প্রকাশ্য চোখে সেটাই সব নয়। তার সাথে গৃহপ্রবেশ ঘটে এক জোড়া পাদুকার, একটা শীত-তাপ-এর নিজস্ব প‌্যারামিটার, টিভির চ্যানেল, ছোফা আর কুশনের দখল, বিছানা, খাদ্য আর শব্দের পছন্দগুলো। শফিক এসবসহ বিরাজিত ছিল।  সেইদিনটা বড়ই ব্যস্ততার ছিল। শফিকের সাথে বোঝাপড়াটা এমন ছিল যে কঠিন কাজও মুহূর্তের মধ্যে শেষ হয়ে যেত; কিন্তু সেদিন কুলানো যাচ্ছিল না। কয়েকটা টেন্ডার, দুটো ওয়ার্কশপ আর রিক্রুটিং এর কাজ। পাগল হতে যখন বাকী নেই, সেসময় শফিককে ফোন করলাম, কি হবে নাকি!  এর অর্থ হলো মদ খাওয়া। অফিসে দুপুরের দিকে লাঞ্চের অজুহাতে আমি ও শফিক জ্যাকে গিয়ে তিনচার পেগ হুইস্কি গিলে আসতাম। বিশেষত কাজ যখন বেশী তখন এটা অত্যবশ্যকীয় হয়ে পড়তো। হাতের যত গুরুত্বপূর্ণ কাজই থাকুক না কেন মুহূর্তে সেগুলো হয়ে যেত প--জ।  না কি কেউ বলেছে? শফিকের অট্টহাসি।  তবে বের হও!  তারপরে কাজগুলো থেমে রইলো। খেয়ে টেয়ে অফিসে ফিরতেই সব মনে হলো জলের মত পরিষ্কার। আগে যে কাজ নিয়ে হিমশিম খাচ্ছিলাম, তা নিমিষে সমাধা হয়ে গেল। অফিসের টাইমের মধ্যেই গুছিয়ে ফেলতে পারলাম সব অষ্টশনি।  অফিস থেকে বেড়ুবার সময় শফিক বললো, বাসায় হাফ বোতল ভোদকা আছে, যাবে নাকি, আরো একটু টাল হওয়া যাবে!  যাবো না মানে! জলদি চলো!   শফিক বলে, অকশনে কেনা পুরানো জীপটা নিয়ে একটা লং ড্রাইভেও যাওয়া যাবে!   চরম দুঃসময়য়ের মধ্যে দিন যাচ্ছে। কোন এক অজানা কারণে শফিকও জীবনবিতৃষ্ণ। একশদশ কেজি ওজনের দেহ নিয়ে কেবল মদ আর জাঙ্কফুডে জীবনের মানে খুঁজে পেয়েছে।  বাসা থেকে ভোদকার বোতল নিয়ে ধানমন্ডি লেকের দিকে রওনা হই। জীপের গতিতে ঝড় ওঠায় শফিক।   সারাদিনের লোড এ্যালকোহলের ক্যালরীতে উবে গেছে। ধানমন্ডি আট-এর ব্রীজ থেকে নেমে ডানদিকের সুনসান রাস্তার সাইডে গাড়ী পার্ক করে। বোতলে রেডি ভোদকা। এক চুমুক শফিক টেনে আমাকে দেয়। দুজন পাড় মাতাল হবো এমনই প্লান। আমার বাসা খালি, পরের দিন শুক্রবার; কোন দুশ্চিন্তাও নেই। সালার জীবন! চুমুকে চুমুকে জীবনের সব কষ্ট দূর হয়ে যায়। যার জন্য জীবনের সব নির্মাণ একদিন সে বলেছিল, কষ্টের জন্য তুমি মদ খেতে পারো, আমারতো নিজের রক্ত খেতে হয়!  সেই শোকে বোধহয় শফিকের চেয়ে বেশীই খেয়ে ফেলি। আট বছরের শারিরীক প্রতিবন্ধী ছেলের জন্য শফিক ধানমন্ডি লেকের অন্ধকারে পাগলের মত কাঁদতে থাকে। সন্তানের মুখে বাবা ডাক শোনার জন্য তার সে আহাজারী দেখে বোতলের শেষফোটাটাও আমি চেটেপুটে খাই। তারপরে স্বান্ত্বনা দেই, দোস্ত! এইসব দুনিয়াদারী কোন ব্যাপার না বুঝছো! তুমি কাউরে কিছু কইয়ো না, দেখো না আমি কিছু কই না! মদ খাবা আর মুতবা, সব কষ্ট মুতের সাথে ক্লিয়ার হইয়া যাইবে!  শফিক আমার পরামর্শে কনভিনসড হয়। সাথে সাথে চেইন খুলে রাস্তার মধ্যে জল ঝরাতে থাকে। বলে, ঠিক কইছো দোস্ত! মুতলে তো আসলেই সব ক্লিয়ার! তারপরে বোতল হাতে নিয়ে বলে, শ্যাস!  আমার শরীরে তখন আর কোন শক্তি নেই। ব্যালেন্স নড়বড়ে। শফিকের  অবস্থা আরো দুর্বিসহ। ন'টা বেজে গেছে। স্টিয়ারিং উল্টাপাল্টা ঘুরাতে শুরু করেছে। চোখ বন্ধ হয়ে যায় অটোমেটিক, চড়ি সপ্তআসমানে।  রাক্ষসের মত ক্ষুধা লেগেছে। খাবারের দোকানগুলো চোখে পড়তেই গাড়ী থামাতে বলি। সাতাশ নম্বরের কাছে একটা বারবিকউ রেস্টুরেন্ট।  চলো বোস্টার খাই! বলতেই শফিকের মুখের সবগুলো দাত আরো ভয়াল হয়ে ওঠে!  জীপ পার্ক করে ডাবল সাইজের চিকেন বোস্টার অর্ডার দেই। আশেপাশের টেবিলের খাদ্যভূকরা আমাদের বিকট অট্টহাসি আর খাওয়ার বাহার দেখে বড় বড় চোখে তাকায়। শফিক বলে, সালার কতদিন আছে আর! মরলে খেয়েটেয়েই মরবো!  মোলায়েম হাড্ডি চিবুতে চিবুতে বলি, তা বৈকি! আরো নেবে নাকি!  শফিকের সাধ হলেও শরীর আর বসে থাকতে চাইলো না। বললো, দোস্ত তোমারে লিফ্ট দিতে পারবো না, আমি বাসায় যাইগা!  ওকে, নো প্রোবলেম! আমি শফিককে বিদায় দেই। গাড়ীর কাছে পৌঁছুতে পারলো কিনা দেখার অবস্থা নেই। একটা সিএনজি পেয়ে মহানন্দে ঘরে ফিরে বিছানায় ঝাপিয়ে পড়ি। ঘুমের মধ্যে অনেক স্বপ্ন দেখি। মনে হলো তখনও স্বপ্নে বিচরণ করছি। সজাগ হবার কোন সুযোগই নেই। সাজাহান নামের এক কলিগের ফোন এলো। তিরিক্ষি ফোন রিং এ মনে হলো স্বপ্নের ভেতরের ঘুমটা ভেঙে গেলো।  হ্যালো? শুনেছেন, শফিক ভাই রাত দুইটায় মারা গেছে!  ঘুমটা মনে হলো এবার সত্যিই ভেঙে গেলো। স্বপ্নেও এমন সংবাদ আমার   জন্য ভয়াবহ। কিন্তু ফোনটা তখনও হাতে ধরা। বিশ্বাস করতে পারছি না। ফোনের ঐ পাশে সাজাহান হ্যালো হ্যালো করে যাচ্ছে!  এক রাশ শঙ্কা নিয়ে ফোনটা আবার কানে ছোঁয়াই। সাজাহান কাদছে। আপনি কি যাবেন? এখনও লাশ স্কয়ার হসপিটালে আছে!  মাত্র কয়েক ঘন্টা আগের শফিকের কণ্ঠস্বর কানে বিদ্ধ হতে থাকলো। সালার কতদিন আছে আর! মরলে খেয়েটেয়েই মরবো!  হার্ট এট্যাক করেছিল। মাইল্ড ডায়বেটিস যা হঠাৎ করে শরীরে বেশী শর্করার আবির্ভাবে আউট অফ কন্ট্রোল হয়ে গেছিল। বুকে ব্যাথা তীব্র হওয়াতে নিজে ড্রাইভ করে হসপিটালে গিয়েছিল রাত বারোটায়। ডাক্তার এডমিট করে সাথে সাথে। দুইঘন্টার মধ্যে শরীরের সমস্ত প্রতিরোধ ভেঙে পড়ে।   আমি নিশ্চিত তার মৃত্যুর কারণ ওভার-ড্রিংক এবং যার পেছনে আমারও হাত আছে। 
                            
                    সর্বশেষ এডিট : ১৫ ই এপ্রিল, ২০০৮  রাত ১১:০০                

