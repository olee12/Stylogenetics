বনবাতাসী -২২





                        সদ্যমাস্টার্সদের কম্পিউটার জানা না থাকলে প্রাইভেট চাকুরী পাওয়া টাফ! তখন আমার জন্য শেখনি, শেষমেষ এখনতো আমাকেই শেখাতে হচ্ছে!   আমার কথায় বনবাতাসী উদাস হয়। বলে সময় পরিবর্তন হয়ে গেছে। আচ্ছা বলেন তো, কেন আপনি আমাকে এড়িয়ে চলতেন? আমি আকাশ থেকে পড়ি। তুমি কি সব ভুলে গেলে? একসময় তোমার প্রেমে আমি পাগল ছিলাম। তোমাকে সে কথা জানাতে তুড়ি দিয়ে উরিয়ে দিলে। এরপর যতদিন গেছে আমি তোমাকে সযতনে তুলে রেখেছি স্মৃতিটোপে! হুম! বনবাতাসীর নিশ্বাস গাঢ় হয়। স্বগতের মত বলে, ভালবাসলে দূরে যেতে নেই! আমার কি যেন কি হয়। নিজেকে গরু ও ঘোড়ার উপজাত মনে হয়। সে যাই হোক, এখন আমরা অনেক বেশী খোলামেলা। বনবাতাসীকে সাইবার ক্যাফেতে নিয়ে যেতে হবে। একবার মাথায় সে চিন্তা উঁকিঝুঁকি মারলেও ভুলে গেছি বেমালুম। এখন এ সংগই ভাল লাগছে। কোন কিছু আশা করছি না, না কোন প্রেমের সন্বন্ধ, না কোন সেবা প্রদান। আমি নিজের সময়টাকে উপভোগ করছি কেবল। এত চমৎকার ও পরিষ্কার জীবনবোধ সম্পন্ন একজন মানুষ যে তার সাথে স্রেফ বন্ধুত্বর জন্যই আমি সবকিছু ভুলে যেতে পারি। বিশেষত বনবাতাসীর লেখা, কবিতা বা ডায়েরী - আমার পক্ষপাত পুরোটুকু বাদ দিয়েও যার বিষয়ে মূল্যায়ন, এক কথায় অসাধারণ! তুমি কি আর লিখছো না?নাহ! লেখার মত আপাতত ধৈর্য্য নেই। উপাদানও পাচ্ছি না। আপনার কি খবর?লিখছি মাঝেমাঝে। তোমার কি মনে আছে তোমার একটা ডায়েরী চুরি করে নিয়েছিলাম আমি। অনেকদিন সেটা ছিল আমার কাছে। চমৎকার তোমার টুকরো গল্প। ঠিক রোজনামচা নয়, আবার ঠিক গল্প নয়, মনে হয় একটা মানুষ ভুস করে ভেসে উঠলো পানি ঠেলে! হা হা হা। ঠিকই বলেছেন, ঐগুলো যখন লেখা তখন আমার তেমনই অবস্থা। বাবা-মা'র অস্থির সম্পর্ক আর মানসিক চাপ আমাকে লিখতে মননিবেশ করাতো। মনে হতো বেঁচে উঠতাম লিখে! এখন না হয় আবার শুরু করো! তুমি জাননা, তোমার লেখার  কতবড় ফ্যান আমি! তোমার প্রেমে পড়ার এটা অন্যতম একটা কারণ! কোথায় কিভাবে সময় কাটে হুশ হয় না। বাদামওয়ালা নিতান্ত বিরক্ত হয়ে আবার একবার ঘুরে যায়। স্যার লাগবেনি বাদাম?আমি বনবাতাসীকে জিজ্ঞেস করি বাদাম খাবে কিনা! সে জানালো বাদাম খায় না! আমার এতক্ষণ পরে মাথায় ঢোকে বকর বকর করতে করতে দুইঘন্টা পেড়িয়েছে অথচ বনবাতাসীকে কিছুই খাওয়ানো হয়নি। কি খাবে? নিশ্চয়ই খিদে পেয়েছে?বনবাতাসী এদিক সেদিক খুঁজে আইসক্রীম দেখিয়ে দেয়। আমি বাদামওয়ালাকে নিরাশ করে আইসক্রীম নিয়ে আসি। এখন থেকে পছন্দের বিষয়ে নোট নেব। প্রিয় খাবার, প্রিয় ফুল, প্রিয়, ফল, সবজী, মাছ, ছবি, গান, গায়ক, বই, কবি সব কিছুর ফিরিস্তি জানতে হবে। বন্ধুত্ব হলেও এসব জানতে তো অসুবিধা নেই। আইসক্রীম দিয়েই তাহলে শুরু হলো। চকবার পছন্দ নয়, কোন আইসক্রিম প্রিয়। লিখে রাখো কৌশিক, লিখে রাখো মনের খাতায়!  
                            
                    সর্বশেষ এডিট : ২২ শে মে, ২০০৭  সকাল ১০:৩৭                

