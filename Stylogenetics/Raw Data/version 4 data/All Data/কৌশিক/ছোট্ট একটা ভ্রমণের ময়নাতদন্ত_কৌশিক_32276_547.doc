ছোট্ট একটা ভ্রমণের ময়নাতদন্ত





                        মৃত মানুষদের সাথে নিষ্ঠুরতা আমাদের মজ্জাগত। যত তাড়াতাড়ি সম্ভব মাটি চাপা দিতে হবে এই অজুহাতে গতকাল সাত-সকালেই চট্টগ্রাম রওনা হলাম। তাড়াতাড়ি যাবার জন্য গ্রীনলাইন বেছে নেই। ভুলটা হলো এখানেই। কমফোর্টেবল সার্ভিস মানেই যে দ্রুত নয়। ঢাকা-চট্ট্রগাম রুটে যে সার্ভিস যত কস্টলী ও কমফোর্টেবল সেটাই পৌঁছে সবার শেষে। গ্রীনলাইনের স্ক্যানিয়া, ভলবো তেমনই একটা সার্ভিস। সবচেয়ে স্পিডি সার্ভিস এসআলম। অবশ্য সেজন্য তাদের ঝুঁকিটাও বেশী। ফেরার পথে শুনলাম এসআলম ট্রাকের সাথে মেরেছে। ৫ জন ডেড অন দ্যা স্পট।  একটা বড় মার্কেট বা ভবন তৈরী হলে এলাকাটা ক্রমশ পরিচিত হয়ে ওঠে তার নামে। উত্তরার রাজরক্ষী তেমন একটা দৃষ্টান্ত। চট্টগ্রামে অলংকারও তেমন। বিশাল একটা শপিং কমপ্লেক্স হবার পরে ঐ এলাকাটা এখন অলংকার নামে পরিচিত। গ্রীনলাইন থামলো সেখানে।  এরপরে সিএনজির পালা। কোন সিএনজি মিটারে চলে না। সব কনট্রাক্টে। বোঝার কোন উপায় নেই কত বেশী চাচ্ছে বা কততে রাজী হতে হবে। রাস্তা-ঘাট দেখে মনে হলো এই মহানগর অভিভাবকত্বহীন। কোন নগরপিতা নেই। এবড়ো-থেবড়ো থ্যাতলানো খন্দতে ধুকতে ধুকতে পতেঙ্গায় যাচ্ছি। ফুট-ওভারগুলোর নিচে বর্জ্যের স্তুপ। ডাস্টবিনগুলো পরিষ্কার হয়না মনে হয় মাসের পরে মাস।  আগে যেটা স্টিলমিল ছিল সেটা এখন কর্নফুলী ইপিজেড। সেটা পেড়িয়ে আরো কিছুদূর সমুদ্রের দিকে যেতে হবে। আমার গন্তব্য থেকে সমুদ্রের গর্জন শোনা যায়। লাশ বাহিত গাড়ীতে আমার স্বজন তখনও অপেক্ষায়। এক নজর দেখার পরে নিয়ে চললো গোরস্থান।  মৌলভী সাবের একটা কান্ড নতুন মনে হলো। মাটিচাপা দেয়ার পরে সবাইকে তিনি সরে যেতে বললেন কবরের পাশ থেকে। তারপর কবরের মাথার দিকে বসে একটা আঙুল ঢুকালেন মাটির ভিতরে। তারপরে ডাক দিলেন মৃতের নাম ধরে। এরপরে একে একে সওয়াল-জবাবের উত্তরগুলো শিখিয়ে দিলেন। এমনটি চললো তিনবার। তার ভাব দেখে মনে হচ্ছিল মৃত শুনতে পাচ্ছে তার কথা।  এরপরের ঘটনা আরো অদ্ভুত। আমার খালাতো ভাই মৌলভীকে কয়েকটা একশ টাকার নোট হাতের মাঝে লুকিয়ে ধরিয়ে দিলেন। কিন্তু মৌলভী সেটা গুনে গুনে দেখলেন। তারপর একজন মধ্যস্থতাকারীকে হেসেহেসে বললেন, এতে কি হয়! আরো রোজার প্রথম দিন, মাথাটাথা এমনিতেই গরম!  শোকার্ত পরিবার রেখে রাতের গাড়ীতে ফিরবো ঢাকায়। সেই অলংকার, সেই গ্রীনলাইন। পথিমধ্যে সিএনজিওয়ালাকে থামালো পুলিশ। রিকুইজেশনে নেবে। আমাকে আরেকটা সিএনজিতে তুলে দিল। সেটা এতক্ষন পুলিশের রিকুইজিশনে ছিল। জিজ্ঞেস করলাম ড্রাইভারকে, পুলিশ ভাড়া দেয়? ড্রাইভার বললো, কিসের ভাড়া! সারারাত খাটাবে, এক পয়সাও দেবেনা। সরকারের নাকি বরাদ্দ থাকে ড্রাইভারদের জন্য প্রত্যহ ২০০ টাকা। কিন্তু চট্টগ্রাম শহরের কোন সিএনজি ড্রাইভার রিকুইজিশনে গিয়ে এই টাকার মুখ দেখেনি। মিটার ছাড়া অতিরিক্ত ভাড়া হাকানোর জন্য এদের দোষ দেয়া যায় না।  পথে অফ-বিটে থামলো। বিশ মিনিটের ব্রেক। অনেক বছর আগে দিনের বেলা গাড়ীতে যখন আমি প্রথম চিটাগং যাচ্ছিলাম তখন এমন একটা রিসর্টে থেমেছিলাম। কিছু খাবার আগে ফ্রেশরুমে ঢুকে মোটামুটি হতভম্ব হবার মত অবস্থা হয়েছিল। সাড়ি সাড়ি বাথরুম, বেশিন, ইউরিনাল। তখন সব দেখেছিলাম খালি, এত টয়লেটের রহস্য বুঝিনি। আজকে সব কিছু ক্লিয়ার হয়ে গেলো। অফ-বিটে ফ্রেশরুম আরো বিশাল। পরিষ্কার-পরিচ্ছন্ন, ঝকঝকে। কিন্তু মানুষজনের ভীড় আরো বেশী। ভীড় ঠেলে বিশ-মিনিটে কেবল মাইনাচ করতে পারলাম। খাওয়ার সুযোগ আর হলো না।  চব্বিশ ঘন্টা পরে বাসায় ফিরে চমকে উঠলাম। গ্যারেজে একটা লাশ। গত রাতে বাড়ীওয়ালার ছোট ভাই মারা গেছে। 
                            
                    সর্বশেষ এডিট : ০৪ ঠা সেপ্টেম্বর, ২০০৮  সকাল ৮:৪৬                

