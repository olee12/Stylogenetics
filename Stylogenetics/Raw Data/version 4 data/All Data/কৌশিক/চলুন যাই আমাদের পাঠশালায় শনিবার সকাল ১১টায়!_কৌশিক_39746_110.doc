চলুন যাই আমাদের পাঠশালায় শনিবার সকাল ১১টায়!





                        বিল্লু মানুষের চুল কাটে আর শায়ের খান কেড়ে নেয় মানুষের হৃদয়। একজন নাপিত, অন্যজন বোম্বের টপ হিরো। অথচ একসময় তারা বন্ধু ছিল, পড়েছে একই স্কুলে, বিল্লু নানাভাবে সাহায্য করেছে শায়েরকে।এরপরে আর দুজনের যোগাযোগ নাই। অনেক বছর পরে বিল্লুর গ্রামে এসেছে শায়ের খান। শুটিংএ। লোকজনের ঢল নেমেছে তাকে দেখার জন্য। কিভাবে যেন লোকজন জেনে যায় বিল্লুর ছোটবেলার বন্ধু। ব্যাস - লোকজন বিল্লুকে তোয়াজ করতে শুরু করে। কিন্তু বেচারা বিল্লু ঘেসতে পারে না শায়ের খানের কাছে। ফলে গ্রামের লোকজন তাকে প্রতারক মনে করে। এক প্রকার একঘরে হয়ে পড়ে বিল্লু ও তার পরিবার। ঐ গ্রামের স্কুলে বক্তৃতা দিতে এসেছে শায়ের খান। স্মরণ করলো তার শৈশবের বন্ধুটির কথা। গ্রাম শুদ্ধ মানুষ যে বিল্লুকে অপমানে অপমানে নিঃশেষ করে ফেলেছিল তাদের ভুল ভেঙে যায়। বিল্লু বারবার নামে হিন্দি ছবির কাহিনী সংক্ষেপে এই। ছবিতে শায়ের খান যখন স্কুলের ছাত্রদেরকে বলছিলো তার জীবন সংগ্রামের কথা - তখন আমার মনে পড়ছিল আমার শৈশবের এক সহপাঠিকে। সুবেদ। প্রাইমারী পর্যন্ত পড়েছিলাম একসাথে। এরপরে আর দেখা হয়নি। বাবার চাকুরীর সুবাদে নানা জায়গা ঘুরে তখন আমরা থিতু হয়েছি বরিশাল শহরে। এম এ পরীক্ষার সময় একদিন একজন রিকশাচালককে দেখে আমার সুবেদের মত মনে হলো। সে কেবল পেছন ফিরে তাকায়। জিজ্ঞেস করলাম, সুবেদ! সে রিকশা থামালো। আমি লাফিয়ে নামলাম। জরিয়ে ধরলাম বন্ধুকে। কতদিন পরে দেখা। কত স্মৃতিতে অম্লান সেই সাতার, সাইকেল শেখানো ওস্তাদের মুখটি। আমি তখন জীবন যুদ্ধের ঘোরটোপে পড়ি নাই। সোজা সুবেদ কে নিয়ে গেলাম বাসায়। আর রিকশা চালাতে দেব না - এমন পনই ছিল। কিন্তু ছাত্র মানুষ, মধ্যবিত্ত আয়ের সংসারে একজন মানুষকে দেখভাল করা দারুন ঝক্কির। কথা প্রসংগে জেনে গেলাম সে আজকালকের রিকশাচালক না - এরই মধ্যে পাড় করেছে দশ বৎসর। বিয়ে করেছে, সন্তান হয়েছে। ভাড়া বাসায় থাকে। বস্তিতে। সুবেদের জন্য কষ্ট হতো। ওর কাছে অঙ্ক শিখেছিলাম - কেমনে যেন সরলগুলো ওর একদম রাইট হতো। একজন সুবেদ হাইস্কুলে উঠেই ঝরে গেছিল - পৃথিবীর তাতে কিছু যায় আসে না। কেবল এখনও আমার বুকের মধ্যে খচ খচ করে - আহারে সুবেদ! আমাদের পাঠশালার মত একটা স্কুল যদি থাকতো তখন অথবা সুবেদ তেমন একটা স্কুলে পড়তো অথবা তার স্কুলে যদি পড়াশুনাকে আনন্দময় করে উপস্থাপন করা হতো  - সুবেদ হয়তো শিক্ষিত হতে পারতো। একটা দেশের শিক্ষিত, উন্নত শিক্ষিত জনগোষ্ঠী ছাড়া তাদের কেবল ক্লিনার হয়েই থাকতে হয়। বিদেশে বাঙাল মানে ক্লিনার, ট্যাক্সিড্রাইভার, কনস্ট্রাকশন ওয়ার্কার। আমরা মনে হচ্ছে এই নিয়েই বেশী খুশী! গদগদে ভাষণ বর্ষিত রাষ্ট্রনায়কদের কণ্ঠে যখন এই ওয়ার্কারদের পাঠানোর রেমিটেন্সের পরিমাণ স্ফীত দেখে। অথচ কত সহজেই আমরা তৈরী করতে পারতাম স্কিলড জনগোষ্ঠী। আমাদের পাঠশালাকে তেমন শিক্ষা প্রদানের একটা মডেল বানাবার চেষ্টা করছে রুবেল ও তার সংগী সাথীরা। আগামী শনিবার সকাল ১১টায় ব্লগারদের পল্লবীতে আমাদের পাঠশালায় আড্ডা দেবার জন্য সাদিক মোহাম্মদ আলম আহবান জানিয়েছে। আমিও আপনাদের আরো একবার আহবান জানাচ্ছি। প্লিজ চলে আসুন। কিছু না করে মরার চেয়ে কিছু করে বাঁচি। 
                    
