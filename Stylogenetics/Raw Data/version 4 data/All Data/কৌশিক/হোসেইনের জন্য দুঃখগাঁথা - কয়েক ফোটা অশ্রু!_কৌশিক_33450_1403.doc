হোসেইনের জন্য দুঃখগাঁথা - কয়েক ফোটা অশ্রু!





                        একটা দায়িত্ব বলে কথা। সামহোয়ারে লেখা এখন দায়িত্বের মধ্যে পড়েছে। অনেক ঝড়-ঝঞ্ছার পরে এখন সাইটটির প্রতি ওনরশিপ তৈরী হয়েছে মনে হয়। আমি এই সাইটটিকে কেন ভালবাসি তার হাজারো কারণ আছে। অন্যতম হচ্ছে আরিল। জীবনে দেশের বাইরে বলতে আমার কলকাতা পর্যন্ত দৌড়। কিন্তু ঢাকায় বসে অসংখ্য বিদেশীর সাথে মেশার সৌভাগ্য হয়েছে, যাদের মাতৃভাষা বাংলা নয়। অনেককেই দেখেছি, মেইডদের সাথে কথা বলার জন্য দুয়েকটা বাংলা শব্দ শিখতে। এলিসন এলড্রেড নামে আমার এক বৃটিশ মহিলা বস ছিলেন, সে কথার মাঝখানে টুকটাক বাংলা বলতেন। এলিজাবেথ জেফরি ছিলেন স্লাং মাস্টার। সালা, শুকর, হারামী বলতেন জোরেশোরে। এরা সবাই এনজিও কর্মী। ব্যবসা করতে বাংলাদেশে এসে স্টাফ ও  শ্রমিকদের  সাথে হৃদ্যতা বাড়ানোর জন্য বাংলা বেশ কিছু শব্দ শিখেছেন এমন কতেক বিদেশীদের সাথে পরিচয় হয়েছিল, মেক ট্রেড ফেয়ার ক্যাম্পেইন করার সূত্রে।  কিন্তু আরিল যে ব্যবসা করছেন তার একটা ফলাফল হচ্ছে ইন্টারনেটে বাংলার প্রসার। তার উদ্দেশ্য নিয়ে আমার দুশ্চিন্তা নেই, কিন্তু যে ফলাফল দেখতে পাচ্ছি, তাতে অদূর ভবিষ্যতে আরিলের বাংলাদেশের কোন জাতীয় পদক পাবার সম্ভাবনা রয়েছে ষোলোআনা। ভালোলাগাটা তাই বাংলাকে পৃষ্ঠপোষকতা করার জন্য। আজকে সচলায়তনকে নিয়ে আমরা গর্ব করতে পারি আরিলের জন্যই, এমন একটা স্বপ্ন দেখেছিলেন বলে আজকে চমৎকার একটা ওয়েব রাইটার্স ইউনিটি তৈরী হয়েছে।  আমি সামহোয়ারের নতুন প্রবর্তিত নীতিমালা এখনও পড়িনি। পড়িনি হোসেইনকে ব্যান করার অন্তর্নিহিত কারণ। তবে এই ব্লগটিতে চোরের পরে হোসেইনকে আমার মনে হয়েছে এ গ্রেট জিনিয়াস, যাদের লেখক হিসাবে জন্ম হলো। সম্ভাবনায় তারা ছাপিয়ে যায় অন্যান্যদের থেকে অনেকদূর। আমি হোসেইনকে ব্যান করায় মর্মাহত। যেভাবে মর্মাহত হয়েছি চোরের ব্লগত্যাগে। সামহোয়ারের মত একটা চমৎকার সাইট নিজস্ব নিয়মে চলবে সাথে ব্লগারদের মতামতকেও শ্রদ্ধা করবে এটাই স্বাভাবিক। কিন্তু হোসেইনের মত ব্লগার হারানো নিতান্তই দুঃখজনক। যেখানে অনেকে স্বইচ্ছায় চলে গেছে, সেখানে হোসেইন স্বপ্রনোদিত হয়ে ব্লগে লটকে ছিল তার প্রতিবাদ ও মতামত প্রকাশকে অবলম্বন করে। আমাকে হয়তো ব্যান করে দিলে সেটা নিয়ে কখনও উচ্চবাচ্য করবো না, নীরবেই হারিয়ে যাব, কিন্তু হোসেইনকে ব্যান করার পরেও সে ব্লগ ত্যাগ করেনি। একজন হোসেইন কতটা ভালবেসে ব্লগে এভাবে লেগে থাকেন, সামহোয়ারের নিয়ন্তরা তা কখনই বুঝতে পারবেন না। একজন ক্ষমতাহীন ব্লগারই কেবল বুঝতে পারে। আশা করি সামহোয়ারও বুঝবে, হোসেইনকে প্রথম পেইজে ফিরিয়ে নিয়ে আসবে সগৌরবে।  
                            
                    সর্বশেষ এডিট : ০৯ ই জুলাই, ২০০৭  সকাল ১০:৩১                

