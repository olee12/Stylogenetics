রাসেল পারভেজের সাম্প্রতিক প্রবন্ধ 'পলিটিক্যাল হেজিমনি'





                        ইতিহাসে খুব কম সময়ই "বাংলা" একক কোনো রাজ্য ছিলো, সব সময়ই দুর্গম এবং পলল এই ভূ-খন্ড নদীসংলগ্ন অঞ্চল ব্যতিত অন্য কোনো স্থান দীর্ঘ সময় একক কোনো ব্যক্তির কিংবা একক কোনো রাজবংশের শাসনাধীন ছিলো। রাজনৈতিক ক্ষমতার সাথে অর্থনৈতিক ক্ষমতাও জড়িত থাকে সবসময়ই, এবং এমন সব কারণেই কায়স্থ কিংবা বণিকেরা যেকোনো রাজ্যসভায় সেটা খোদ কর্পোরেট পশ্চিম হোক কিংবা একেবারে আন্তঃগোত্র কোন্দললিপ্ত আফ্রিকার কোনো দেশ হোক, বণিকের গমনাগমন ও স্বীকৃতি সর্বত্র। তারাই রাজা কিংবা সুলতান কিংবা এমন যেকোনো পদবীবলে কিংবা পদবীধারণ করে করারোপের সুবিধাসম্পন্ন যেকোনো ব্যক্তি কিংবা গোষ্ঠিকে নিয়ন্ত্রন করেছে পূঁজি দিয়ে এবং প্রয়োজনীয় সমরাস্ত্র সরবরাহ করে। মোগল সম্রাজ্যের সূচনা এবং মোগল শাসনব্যবস্থা নিজস্ব আধিপত্য অক্ষুন্ন রাখা এবং ক্ষমতার স্থায়িত্ব বৃদ্ধিতে এমন স্থানীয় অধিবাসীদের স্বাধীকার দিয়েছিলো সীমিত পরিমাণে, তারা কর উসুল সংক্রান্ত দপ্তর এবং প্রশাসনকে আলাদা রেখেছিলো নিজস্ব ক্ষমতার স্বার্থেই, প্রশাসন, বিচার ব্যবস্থা এবং কর ব্যবস্থার পৃথকীকরণের এই ধারণা পরবর্তীতে লুপ্ত হয়েছে এবং একই সাথে করারোপ ও প্রশাসনের রীতি চালু হয়েছে উপমহাদেশে। ইংরেজরা পর্তুগীজদের নৌকার মাস্তুল দেখে উপমহাদেশে পদার্পন করেছিলো সপ্তদশ শতকের প্রথম দিকেই, তবে তাদের বাণিজ্যিক প্রসার ঘটেছে সপ্তদশ শতকের শেষার্ধে এবং রবার্ট ক্লাইভের বাংলা দখলের পর থেকে এই বাংলার সম্পদ দিয়েই তারা উপমহাদেশে নিজের আধিপত্য বিস্তার করেছিলো এবং পরবর্তীতে উপমহাদেশকে ব্রিটিশ রাজ্যের পদানত করেছিলো। সে সময়ের ইতিহাসেও এমন স্থানীয় ভূ-স্বামী, ব্যবসায়ী এবং ক্ষুদ্র ক্ষুদ্র ভাড়াটে যোদ্ধদলের কদর ছিলো। স্বয়ং রবার্ট ক্লাইভ এবং ওয়ারেন হোস্টিংসও এমনই ভাবে মোগল সম্রাটদের তালিকাভুক্ত ভাড়াটে সৈন্য ছিলো, তখম মোগল সেনাবাহিনীতে পর্তুগীজ, তুর্কি, ইরানি, আফগানী, পাঞ্জাবী, সকল প্রদেশ ও দেশের ভাড়াটে সৈনিকেরা এসেছিলো জীবিকার সন্ধানে, ইংরেজদের আবিস্কৃতি বন্দুক এবং এর ধ্বংস ক্ষমতা, এবং ইংরেজদের পারদর্শীতা তাদের মোগল সেনাবাহিনীতে বাড়তি কদর দিয়েছিলো। সাইফ উল মুলক, কিংবা রবার্ট ক্লাইভের সাথে সিরাজের সংঘাতের কারণ নিছক কোলকাতা বন্দরের আধিপত্য বিস্তারের মতো সরল নয়, বরং যখন কোলকাতা দুর্গকে সুরক্ষিত করবার প্রয়াস নেওয়া হয়েছিলো, সেখানে সিরাজ অবরোধ করার পরও রবার্ট ক্লাইভের সাথে সৌজন্যমূলক আচরণ করেছেন, তাকে বন্ধুত্বের দাবিতে চিঠি পাঠিয়েছেন, বলেছেন এই আধিপত্যবিস্তারের বিষয়টা তার মনঃপুত নয় সুতরাং রবার্ট ক্লাইভ যেনো ব্যক্তিগত ভাবে বিষয়টিকে দেখেন। একই সাথে বণিক শ্রেণীর আধিপত্য এবং ক্ষমতার খোয়াব এবং মীর জাফরের উচ্চাভিলাষী লোভ, এবং সম্ভবত নিজস্ব বোকামীতে সর্বস্ব হারানো এই লোভী পুরুষটির পরবর্তী দুর্বিপাক মূলত আর্থরাজনৈতিক ক্ষমতাবিস্তারের একটি ধাপ মাত্র। মূলত সেই সময়ের আরও ৪০ বছর আগে থেকেই এই পরিবর্তনের সূচনা হয়েছিলো। সে সময়ই জায়গীরদার, তালুকদার,পঞ্চায়েতপ্রধান এবং এমনসব সামাজিক মর্যাদাসম্পন্ন মানুষেরা নিজস্ব কৃষিভিত্তিক অর্থনৈতিক বিকাশকে এবং একই সাথে নিজের অর্থনৈতিক সমৃদ্ধিকে সুরক্ষিত করতে গিয়ে স্বার্থজনিত কারণেই কখনও স্থানীয় ক্ষমতাবান কখনও কোম্পানির মানুষদের ষড়যন্ত্রে লিপ্ত হয়েছেন। আমাদের রাজনৈতিক ইতিহাসমূলত এমন সব ষড়যন্ত্র এবং স্বার্থান্ধতার ইতিহাস, আমাদের বাংলায় এমন অনেক বিভীষণ এবং এমন অনেক রাবন জন্মেছে, আমাদের বলিষ্ট পুরুষেরা কখনও ভাড়াটে সৈনিক, কখনও চরদখলের লাঠিয়াল, নিজেদের জন্য তেমন কিছুই করে উঠতে পারে নি এমনটাও ভুল, তবে সেনাবাহিনীতে যোগ দেওয়ার মূল লক্ষ্য এখনও অপরিবর্তিত, মূলত জায়গীর পাওয়া কিংবা সম্রাটের অনুগ্রহভাজন হিসেবে বাড়তি অর্থনৈতিক সুবিধা পাওয়ার নেশাটা এখনও বলবত এখানে। রাজনৈতিক কিংবা ক্ষমতাবানদের গুপ্তহত্যা কিংবা প্রকাশ্যহত্যার সঙ্গী হয়েছে অনেকে, ঢাকার প্রশাসককে হত্যা করবার অভিযোগে একজনের পরিবারকে পুড়িয়ে মারা হয়েছিলো, সে ব্যক্তি সিরাজউদদৌলার নির্দেশে ঢাকার শাসককে হত্যা করেছিলো, সিরাজ একই ভাবে হত্যা করেছিলো অন্য একজনকে। তার পরিণতিও একই রকম হয়েছে, মীর জাফর যার কখনই মনে হয় নি সে বাংলার মসনদে অধিষ্ঠিত হতে পারবে, দুই দুই বার ব্যর্থ ষড়যন্ত্রের পরেও যার ক্ষমতারোহন সম্ভবপর হয় নি, ক্লাইভের কল্যানে সেই সৌভাগ্য পাওয়ার পর থেকে ক্লাইভকে পূত্রবত স্নেহ করা এবং তাকেই একজন সাধারণ চাকুরের চেয়ে বড় কিছু মনে করা নির্বোধ মীর জাফর নিজের ছায়া দেখতো সর্বত্র, সুতরাং রাজপরিবাসের কিংবা প্রাক্তন নবাবা আলীবর্দী খাঁয়ের পরিবারের সদস্যদের হত্যা করেছিলো সে এবং তার পূত্র মীরান, মীরানের হত্যা তালিকায় প্রায় ৬০ জনের নাম ছিলো, মীরান সিরাজউদদৌলাকে হত্যা করেছিলো একই ভাবে হত্যা করেছিলো সীরাজউদদৌলার ছোটো ভাই সদ্য কিশোর একজনকে।পরিণতি মীরানেরও একই রকম ছিলো, মীর কাসিম তাকে হত্যা করে , হত্যা এবং পাল্টা হত্যার ইতিহাস বাংলার মাটিতে পুরনো নয়। বরং সেটা দীর্ঘ দিনের প্রশিক্ষণের আরও শালীন ও আরও চমৎকার হয়েছে। সিরাজ উদ দৌলার সাথে ইংরেজদের সংঘাত বাংলার স্বাধীনতা অক্ষুন্ন রাখবার লড়াই ছিলো না, নিছক বাণিজ্যিক আধিপত্য বিস্তার ও কর ও জায়গীর সংক্রান্ত অসুয়া ছিলো, একই ভাবে পরবর্তী ঐতিহাসিকগণ মীর কাসিমকে বাংলার স্বাধীনতার লড়াইয়ের সৈনিক হিসেবে পরিচিত করতে চাইলেও মূলত মীর কাসিমের সাথে ইংরেজদের বিরোধও এমনই অর্থনৈতিক ও বাণিজ্যিক আধিপত্য বিস্তারের লড়াই। সম্প্রতি কয়েকটি ঘটনার পর মনে হয়েছে আমরা মূলত এই অবস্থান থেকে খুব বেশী দুরে সরে যাই নি। যশোরে আওয়ামী লীগের আভ্যন্তরীণ কোন্দল রাজনৈতিক প্রভাব বিস্তারের লড়াই নয়,বরং সীমান্ত থেকে আসা ফেন্সিডিল ব্যবসার পূঁজি ও বখরা আদায়ের লড়াই, এমপি টিটো এবং শাহীনের এই লড়াই চলছে আওয়ামী লীগ ক্ষমতার আসবার পর থেকেই। টিটোর সাথে তার শিক্ষিত পূত্র "জয়"ও জড়িয়ে পড়েছে এই সংঘাতে, রাগ ব্যবসায়ীগণ রাজনৈতিক ক্ষমতা বদলালে নতুন রাজনৈতিক ক্ষমতায় আসীন ব্যক্তিদের নিয়মিত বখরা দিতে বাধ্য হয়,ক্ষমতা বদল ও প্রশাসনিক কড়াকড়ি বাড়লে বেড়ে যায় বখরার হার, বাংলাদেশের আইন ও প্রশাসনের সাথে সংযুক্ত অনেক সরকারী কর্মকর্তাও একই ভাবে এই ব্যবসার সাথে জড়িত, তারা ড্রাগ ব্যবসায়ীদের নিরাপত্তা প্রদান করে বখরার বিনিময়ে, পুলিশ কর্মকর্তাদের কেউ কেউ তাদের ঘুষের একটা অংশ বিনিয়োগ করেছে ড্রাগের ব্যবসায়, তারা তাদের ইনফর্মারদের যোগসাজেশে এই ব্যবসা পরিচালনা করে। আওয়ামী লীগ ক্ষমতার আসবার পর থেকেই যশোর অশান্ত, মূলত ড্রাগের লভ্যাংশ ও বখরার হিসেব নিয়ে সংঘাত, এলিট ফোর্সের সদস্যরা ঢাকা থেকে মাদকব্যবসা নিয়ন্ত্রন করা দুই ভাইয়ের একজনকে আটক করে নিয়ে যায় এই সংক্রান্ত প্রতিবেদন প্রথম আলোতে প্রকাশিত হওয়ার পরপরই, সেটা গত বছরের অক্টোবর কিংবা সেপ্টেম্বরের ঘটনা। প্রথম আলোর প্রতিবেদকের সাথে সাক্ষাৎকারে মাদকব্যবসায়ী বলেছিলো সে ভালো হয়ে যেতে চায়, এই অস্থিরতা এবং বখরার লড়াই দেখে সে ক্লান্ত, সে সব ছেড়ে নতুন জীবন শুরু করতে চায়, তার পরদিনই তাকে আটক করা হয় এবং পরবর্তীতে প্রেসনোটে তার মৃত্যুসংবাদ প্রচারিত হয়। যশোরে দুই মাদক ব্যবসায়ি খুন কিংবা দুই সহোদর খুন হয়েছে মাদক ব্যবসার কারণে এমন সংবাদ হয়তো সে সময়ের পত্রিকা ঘাঁটলেই পাওয়া যাবে। এলিট ফোর্সের সদস্যরা ঠিক এর পরপরই অন্য একটি পরিবারকে টার্গেট করে, এবং তাকেও হত্যা করা হয়। সন্ধ্যায় পরিবারকে আশ্বাস দিয়ে ভোর বেলা তাকে হত্যা করতে নিয়ে যাওয়ার মতো অমানবিক নৃশংসতা সম্ভবত বাংলাদেশে করে পার পাওয় সম্ভব। সুলতানা কামাল এবং অন্য কয়েক জন হাইকোর্টে পিটিশন দিয়েছিলেন, এলিট ফোর্সের সদস্যদের মানবাধিকার লংঘনের প্রতিক্রিয়ায়, এবং এই হত্যাকান্ডটি ছিলো তার মূল প্রতিপাদ্য, হাইকোর্ট কারণ দর্শাও নোটিশও পাঠিয়েছিলো, মহাপরিলক হাসান মাহমুদ হাসিমুখে বলেছিলেন কোনো অনিয়ম ঘটে নি, কোনো অত্যাচারের সাথে সংশ্লিষ্ট নয় এই বাহিনীর সদস্যগণ। তাডের বিরুদ্ধে ভাড়াটে গুন্ডা হিসেবে ব্যবহৃত হওয়ার অভিযোগ রয়েছে, দায়িত্ব পালনে গাফিলতির জন্য তাদের সদস্যদের ক্লোজ করা হয়েছে, এবং তারা যতটা ফলাও করে নিজেদের হত্যার সংবাদ পাঠিয়ে দেয় প্রকাশক বরাবর ততটা ফলাও করে নিজেদের অন্যায়ের কথা প্রচার করে না। সুতরাং আমাদের অজ্ঞাত রয়ে যায় এইসব অনিয়ম ও বেআইনী কার্যকলাপ। শিক্ষিত কিংবা অশিক্ষিত, ক্ষমতা মানুষকে অন্ধ করে, নিয়মবহির্ভুত হত্যার প্রতিবাদ করায় একজনকে গুম করা হয়েছে বলে অভিযোগ করেছে সংশ্লিষ্ট ব্যক্তির পরিবার, সে ব্যক্তি নিজেও এই এলিট ফোর্সের সদস্য ছিলো, আদিবাসীদের ভুমি দখলের প্রতিবাদ করায় এই বাহিনীর সদস্যরা একজন আদিবাসী নেতাকে নৃশংশভাবে হত্যা করেছে অতীতে, আজ সংবাডে এসেছে তারা ভুমি পূর্নবাসনের দাবিতে রাজনৈতিক লড়াইয়ের নেতৃত্ব দেওয়া একজনকে জঙ্গী হিসেবে আটক করেছে, যদিও গত ৩ সপ্তাহ তাকে আটক করে রাখা হয়েছিলো, সাম্প্রতিক রাজনৈতিক প্রতিহিংসায় পরিচালিত ধর্মভিত্তিক রাজনৈতিক দলবিরোধী লড়াইয়ে অভিযুক্ত হিসেবে তার নাম অন্তর্ভুক্ত করা হয়েছে। আমাদের রাজনৈতিক ইতিহাস নোংরামির ইতিহাস, এখানে ক্ষমতাসীনদের ঘনিষ্ট ব্যক্তিগণ যা খুশী তাই করে পার পেয়ে যায়, যেমন হত্যার সাথে পরোক্ষ ভাবে সংশ্লিষ্টতা থাকলেও ক্ষমতাসীন দলের এমপি কিংবা ক্ষমতাসীন দলের রাজনৈতিক নেতার কোনো শাস্তি বরাদ্দ হবে না। একজন খুনী সংসদে নাগরিক অধিকার এবং মানবাধিকার কথা বলবেন এটাই আমাদের নিয়তি। তারাই স্বাধীনতার মাহত্ম্য নিয়ে বড় বড় বক্তৃতা দিবেন, আমরা আমজনতা সেটা শুনে চমৎকৃত হয়ে হাততালি দিবো। আমাদের প্রভুত্বকামী অদৃশ্য লেজ নেড়ে আমরা মেনে নিবো তাদের তুলনায় মহান কোনো ব্যক্তি বাংলাদেশে জন্মায় নাই গত ১০০০ বছরে, ১০০০ বছরের ইতিহাসে শ্রেষ্ট বাঙ্গালীদের একজন বর্তমানের এমপিগণ। যশোরের মাদকব্যবসার বখরার জন্য যা হয়েছে এমন একটা সংঘাত হয়েছিলো লালবাগে, নাসিরুদ্দীন পিন্টুর ভাই এবং তার বন্ধুর কল্যানে সেই সংঘাতে ১১ জন নিহত হয়েছিলো, যশোরে আরও লাশ পড়বে, মাত্র ৫ জনে এই মৃত্যুর কাফেলা সমাপ্ত হবে না। লাশ পড়বে সকল সীমান্তবর্তী এলাকায়, লাশ পড়বে কুমিল্লায়, সেখান দিয়েও আসছে বড় মাপের ফেন্সিডিলের চালান, এর সাথে সরাসরি যুক্ত রয়েছে যারা তারা দেখেও না দেখার ভান করে চুপ থাকবেন। আমি বড়জোর একটা লেখা লিখবো, এর বেশী আমার পক্ষে কিছু করা সম্ভব নয়, হয়তো স্থানীয় যুবকেরা এর প্রতিবাদে সংঘবদ্ধ হবে, এবং রাজনৈতিক অস্থিরতাসৃষ্টির জন্য তাদের এলিটফোর্স কিংবা এমন নামের কেউ আটক করবে অত্যাচার করবে, আমাদের এই ভাড়াটে ঘাতকদের প্রয়োজন কেনো? আমরা কেনো এতটা সুশীলতার আবরনে এসব হত্যাকে লুকাতে চাই? কেনো জনগনকে বিভ্রান্ত করতে চাই? সাধারণ মানুষ একটা হত্যা সংঘটিত হওয়ার পর জানে কারা কোথায় কলকাঠি নেড়ে এই হত্যা সংঘটিত ও সংগঠিত করলো, সাধারণ মানুষ চুপ থাকে, সাধারণ মানুষের সংঘবদ্ধতা হওয়ার ক্ষমতা নেই , কিংবা রাষ্ট্রের প্রশাসনিক ক্ষমতার আধিপত্যের লড়াইয়ে বলি হতে চায় না সাধারণ মানুষ, তারা ঘৃণা পুষে বুকের ভেতর, নতুন দিনের স্বপ্ন দেখিয়ে সেই পুরোনো লোভী দুবৃত্তদের হাতেই আটকে রেখেছে আওয়ামী লীগ। ডিজিটাল বাংলাদেশে ডিজিটাল পদ্ধতিতে প্রতিরোধ বিলুপ্ত হচ্ছে, আমরা অন্ধকারের দিকে এগিয়ে যাচ্ছি এবং আমরা নিশ্চিত জানি পরবর্তী লক্ষ কারা হবে। ক্ষমতাসীনদের কোনো সময়ই কোনো পরিবারে অচ্ছুত ঘোষণা করা হয় নি। জাতপাতের বালাই মূছে যায় অস্ত্রের তান্ডবে, সুতরাং ব্রাহ্মন্যবাদী দক্ষিণ আর বৈষ্ণববাদী বাংলা সবখানেই রাজনৈতিক ও অর্থনৈতিক ক্ষমতার জোরে মানুষের শ্রেণী বদল হয়েছে কায়স্থ হয়েছে ক্ষত্রিয়, ক্ষত্রিয় হয়েছে নমশুদ্র ক্ষমতা হারিয়ে, মাত্র ১০০ বছরের এই বর্ণাশ্রমের কড়াকড়ি আর শরিয়া আইনের কঠোরতা সেও মাত্র ২০০ বছর অতীতের ঘটনা। ইংরেজ ভূমি রাজস্ব নিয়ে মাথা না ঘামালে এবং কাওমী মাদ্রাসায় শিক্ষিতদের অহেতুক উদারতায় বিচারকার্য পরিচালনারর প্রতিক্রিয়ায় অসন্তুষ্ট না হলে আমাদের কখনই এই শরিয়া আইনের ফ্যাকরা কিংবা মওদুদী বাদের উত্থান দেখতে হতো না। জামায়াতে ইসলামী ঠিক কোন শরিয়া আইনের প্রচলন চায়? চেঙ্গিজ খাঁয়র আক্রমনে ধ্বংস ও পরিবর্তিত হয়ে যাওয়া শরি'য়া আইন? ইরানী প্রতিরোধে সংশোধিত শরিয়া আইন, যা ১৭০০ সাল পর্যন্ত শুধুমাত্র সংশোধিত হতে হতে রাজতন্ত্রের উপযোগী একটি আকৃতি পেয়েচিলো? খোদ ইসলামী আইনের সংস্কার ও বিকাশ নিয়ে ব্যপক পড়াশোন করা সুপ্রীম কোর্ট ও হাইকো্টের ব্যক্তিদের নিয়ে আলোচনা করলেই পারে জামায়াত, তাদের অনুগত ২০০ থেকে ৫০০ জন আইন জীবি সেখানে কর্মরত, আলোচনা করতে পারে সাবেক আইনউপদেষ্টা ও মানিক মিয়ার কুলাঙ্গার সন্তান মইনুল হোসেনের সাথে, তার আইনপ্রতিষ্ঠানেও জামায়াতী আবধারায় দীক্ষিত আইনজীবিরা বর্তমানে কাজ করছেন, আমাদের ইতিহাসের বিস্তার মূলত ১০ বছরের, আমরা সবাই সম্ভবত শর্ট টাইম মেমরী ল্যপাসে ভুগি তাই ক্ষমতা পাওয়ার পরপরই ভুলে যাই যে দলটি এখন বিরোধী দলের আসনে রয়েছে তারা ঠিক কি কারণে গত নির্বাচনে পরাজিত হয়েছিলো। সাধারণ মানুষেরা ভুলে না, সুতরাং বর্তমানের ক্ষমতাসীন দলকে তাই বসতে হয় বিরোধী দলের আসনে। (প্রকাশ কালঃ ১৫ মার্চ (সোমবার), ২০১০ ১১:৫৬ অপরাহ্ন, আমারব্লগ)  ক্রসফায়ার বিষয়ে আমার একটা টিপ্পনীঃ বাংলাদেশের বর্তমান সামাজিক অবস্থা কি এ প্রশ্নের উত্তর জানা মনে হয় জরুরী। বাংলায় সতেরশ শতকের সামাজিক ব্যবস্থা কি সামন্ততান্ত্রিক ছিল না বনিকের – বিষয়টা নিয়ে আলোচনা করা যায়। তবে বর্তমান সমাজ ব্যবস্থা আধাসামন্ততান্ত্রিক ও আধা ঔপনিবেশবাদ এমন তত্ত্ব সবচেয়ে জনপ্রিয় যদিও এর সাথে অনেকেই ভিন্নমত পোষণ করেন। তবে বনিক তথা পূঁজি কেন্দ্রিকতার যে সমাজচিত্র তা ঔপনিবেশিক মনন থেকে বেশী আলাদা নয় বলে আমি বিশ্বাস করি।  সেই সামাজিক অবস্থায় আমাদের ১৯৪০র লাহোর প্রস্তাব, ১৯৪৭ এর তথাকথিত স্পিরিট অব ডিভিশন ও পরবর্তীতে বাংলাদেশের স্বাধীনতা -  কোনটাই স্থিতিস্থাপক সামাজিক অবস্থান চিত্রন ও সংগঠনের সুযোগ দেয় নি। বহিঃশত্রু মোকাবেলায় নিজেদের ভূমি ও অর্থনীতি রক্ষা ও উদ্ধারে মূখ্যত সচল থাকতে হয়েছে। আমাদের বর্তমান সামাজিক অবস্থার মৌলিক অগ্রসারতা ও তাত্ত্বিক উন্মেষ ঘটেছে একমাত্র স্বাধীনতার পরে – একে ব্যাখ্যা করা দরকার। এই বিচারবহির্ভূত গণহত্যা যা ক্রসফায়ার হিসাবে আপাত একটা অলিখিতভাবে গ্রহণযোগ্য শাষনতান্ত্রিক বিধান হয়ে দাড়িয়েছে – এর সাথে আমাদের বর্তমান সামাজিক অবস্থার একটা যোগসূত্র আছে। আধাসামন্ততান্ত্রিক ও আধাঔপনিবেশবাদ – এর স্তর আমরা পেড়িয়ে এসেছি। এখন আভ্যন্তরীন শাষকগোষ্ঠী দীর্ঘসময়ের রাজনৈতিক কর্তৃত্ত্বায়নের সুযোগে একটা ভিন্ন শ্রেণী চরিত্র নির্ধারণ করেছে। ক্রসফায়ার সেই অংশের একটা ব্যবস্থা মাত্র। 
                            
                    সর্বশেষ এডিট : ১৬ ই মার্চ, ২০১০  সকাল ১১:০৬                

