বিকাঠামোকিকরণ





                        ভৌতকাঠামো গ্রহণযোগ্য হলে তার ভেতরে অভৌত হৃদয় ঢুকিয়ে নাকি চালাতে হয় প্রেম। নগরে এখন এমন সংলাপে বেশ দুরন্ত হয়ে উঠেছে প্রতিবেশ সুতরাং নুহলা প্রথমেই দেখলো বাসিতের ঠোঁটকাটা স্বর, মাদকতাময় দেহ, নিটোল পরিবার, পরিচ্ছন্ন ভবিষ্যত। বাসিতের বিশ্বাস আছে প্রচুর কিন্তু সেসাথে বিশ্বাসকে কিছুটা সময় গোপনে রেখে চড়তেও পারে দারুণ। কখনও বন্ধুদের সাথে জৈবালাপে, মাদকীয় হুল্লোড়ে মেতে তেতে গ্রোগ্রাসে নারীর শরীর গিলতে চায়, আবার সম্বিত ফিরে পেয়ে খোদার কাছে মাথাকুটে পড়ে থাকে। ওহ মাই মাই গুড গড, আমি নাস্তিক, তুমি আমাকে মার্জনা করো! এই ভীতু সমর্পন নুহলার কাছেও ভাল লাগে। সে তার কাছেও এমন নতজানু হয়, কখনও অলক্ষ্যে হাসে, কি অসহায় বেচারা, আবার সাধও কত! নুহলা এমন মেয়ে নয়, সে তার নিকট বন্ধুদের কাছেও কিছুটা রহস্যময়ী। বিশ্বাস বলতে তার কিছু নেই, আছে কেবল সত্য নিয়ে কপচানো বুলি। বলবে, কি সত্য তাই বলো। বাসিতকে বলে, তোমার কোন খারাপ কিছু আমি দেখি নাই, কাজেই আমার কাছে এত পুতুপুতু করে সব স্বীকার করা লাগবে না! বাসিত ভাবে, কি আশ্চর্য্য মেয়ে, কোথায় খুশীতে ডগমগ করে উঠবে, তা কিনা ঝাড়ি! নুহলা অবশ্য খুশীই হয়, কিন্তু সেটা তার অস্থিরতা আর বিশ্বাস দেখে। এদেরকে নিয়ে খেলতে মজা, প্রেম যে কোথায় তা এরা নিদৃষ্ট করতে জানে না। সমস্যাটা অবশ্য এখানে নয়, এটা হয়েছে জীবনদর্শন ও দেশভাবনার সাথে বসবাসের অসমাঞ্জস্যে। বাসিত খুশী হয় যখন দেখে নুহলার কার রেসিং ভাল লাগে, ফরমুলা ওয়ানের প্রতিটা ইভেন্টের ফলাফল তার মুখস্থ। কিন্তু যখন দেখে নুহলা আবার সুইমিংএও উৎসাহী তখন মন খারাপ হয়। তার কাছে মেয়েদের সুইমিং ভাল লাগে না, এটা ঘটেছে সম্প্রতি, সুইমিং সুটে নুহলার শরীর লোভনীয় হয় বলে। আশেপাশের লোকজন কেমন গিলে খেতে চায়। বাসিতের মাঝেমাঝে মনে হয়, সমস্ত শরীর ঢেকে রাখাটা আসলেই যুক্তিসংগত। নুহলা অবশ্য এদিকটা উড়িয়ে দেয়, বলে আমার শরীর আরেকজন দেখলো তাতে আমার কি যায় আসে, আমি কি দেখছি না! তোমারই বা কি আসে যায়, তুমি আমাকে মনযোগ দাও! নুহলা তার ছেলেমেয়ে বন্ধুদের সাথে ঘন্টার পর ঘন্টা আড্ডা দিতে পছন্দ করে, কথা বলতে ভালবাসে একই শব্দে যা আড্ডায় সচারচার হয়, বাসিত সেখানে গিয়ে বিব্রত হয়। সে তার বন্ধুদের আড্ডায় চটুল, নুহলার সাথে একান্তে অশ্লীল কিন্তু নুহলার বন্ধুদের সাথে উলংগ বোধ করে। সে মনে করে এটা যার যার তার গোলার্ধের বিষয়। নুহলা, বাসিতের বন্ধুদের সাথে খোলামেলা আলাপ করে, বাসিতের মতই আন্তিরক হয় বন্ধুদের সাথে। ফোন নম্বর নেয়, কথা বলে, কিন্তু বাসিত অশান্ত হয়, জ্বলতে থাকে। নুহলার অবশ্য এইসব বৈপরীত্ব ভাল লাগে। সে বাসিতের ভিন্নতাকে উপভোগ করে। কিন্তু বাসিত নুহলার মধ্যে যা তার মনের মত পায় না তাতেই বিরস হয়। ঝিম মেরে থাকে। আবার কিছুদিন পরে ঠিক হয়ে যায়। বাসিত কি দেখেছে নুহলার মধ্যে বা প্রেমটা কোন জায়গায় সেটা খুঁজে পায় না। নুহলা তাকে তার মত থাকতে বলে। একদিন বাসিত আবেগায়িত বাহুবন্ধনে নুহলাকে আগলে বলে, তোমার আর আমার মধ্যে কোন মিল নাই, কিন্তু তারপরেও তোমাকে ভালবাসি! নুহলা শারিরীক উষ্ণতা নিতে নিতে বলে, মিল খুঁজতে গেলে কিন্তু আসলে তুমি হতাশই হবে। আমাদের বিভিন্নতা থাকবে, তাতে ভালোবাসার সাথে কোন সংঘাত নেই। কিন্তু কেমন যেন দূরত্ব লাগে! এটা তোমার বিশ্বাসের জন্য। তুমি শিখেছো সব একই রকম বিশ্বাসের নির্মাণ ও চর্চা তোমার চারিপাশে, সেজন্য ব্যতিক্রম সহ্য হচ্ছে না। আসলে সেটাতে কোন সৃজনশীলতা নেই। তুমি এই বৈপরীত্বের জন্য আমার প্রতি আকর্ষণ বোধ করো, আমিও তেমনি! কিন্তু আমার শংকা হয়, একদিন হয়তো এটা সংঘর্ষ ঘটাতে পারে! সেটা তোমার ঐ মেনে না নেয়া থেকে তৈরী হবে। কারো পছন্দ পরিবর্তন হতে পারে, সেসময় ঘানি টানার দরকার হবে না! তারমানে আমরা তখন আলাদা হয়ে যাবো?যাবো, অসুবিধা কি? পরস্পরের জন্য ছাড়টুকু যদি না থাকে তখন অসহ্য হয়ে যাবে বসবাস! বাসিতের ভাল লাগে না। তার সবকিছু অধিকরণে চাই। তার যেমন পছন্দগুলো আগলে রাখার বাতিক, তেমনি অপছন্দগুলোকে দূর দূর করে তাড়িয়ে দেবার বাতিক। সে কুশলী, কিন্তু আবেগী। তার এই চর্চা মুক্ততা নয় কিন্তু সে বিশ্বাস করে তাই। একধরণের চঞ্চল স্নিগ্ধতায় তাদের কেটে যায় বাকীটা সময় কিন্তু নুহলাকে তার অনুভূতিশূণ্য মনে হয়। সে এরপরে কেবল জৈবিকতা বোধ করে, মানষিক দূরত্ব তার অলগ্নী হয়ে যায়। যখনই দেখা হয় নুহলাকে তার রূপের প্রশংসা করো। ওহ ডিয়ার, তুমি আজকে হেলেন হয়ে গেছো! নুহলা ক্রমশ বিমর্ষ হয়। সে হাসে উজ্জীবিত, কিন্তু বাসিতের সরূপ তার কাছে স্পষ্ট হয়। এ হচ্ছে সেই ধরণের পুরুষ যে বিয়ের পরে বন্দী করে ফেলবে, অধিকার ফলাবে এবং শেষে আবেগে ফেনায়িত হবে, রাগে কেলায়িত হবে এবং একটা নাটক করবে। সে বলে, তোমাকেও প্যারিসের মত লাগছে! ঢাকার এদিক সেদিক, শহরতলী, ইস্টার্ন বাইপাস ঘুরে একসময় বাসিত ক্লান্ত হয়। ছোট্ট চৌহদ্দীর মধ্যে ভালোবাসা স্থাপন করে। বিয়ের আগে যতটুকু আগ্রহ নিয়ে শরিরী সখ্যাতে মেতেছিল ক্রমশ সেটা ম্রিয়মান হতে থাকে বিয়ের পরে। ধারণা অনুযায়ী বাসিতের মেটামরফসিস তরান্বিত হতে থাকে। নুহলাও এ সময়টার জন্য বসে ছিল, সে জানায়, আমাদের আর সম্পর্ক রাখাটা ঠিক হচ্ছে না। তিনবছরে বাসিত হুকুম দিয়েছে আর ভোগ করেছে সব অধিকার। নিজের মত করে নুহলাকেও দিয়েছে স্বাধীণতা, তবে তাতে নুহলার মন ভরে নি। সে কেবল চুড়ান্তটুকুই দেখতে চেয়েছে। যখন স্বর্না জন্মলো সে সময়টাতে বাসিতের রূপ বদলেছে আরো দ্রুতগতিতে। বাসিতের বিশ্বাসের সংঘর্ষ হয়নি এ যাবতকাল। নুহলা তাকে সংঘর্ষে ফেলেনি। কাজেই তা রয়ে গেছে অকর্ষিত, অআন্দোলিত। বাসিত এখনও ঘরের বাইরে খোলা প্রান্তর পায়, নুহলা মেয়েটিকে নিয়ে দূর্দান্ত খেটে মরে। রোমাঞ্চ বদলে বাসিতের চরিত্রে এসেছে দায়িত্ববোধ, সজাগ গৃহপরায়নতা। অথচ নুহলা তার জীবনের একজন সঙ্গীর প্রয়োজনটাই সবচেয়ে বেশি গুরুত্ব মানে। নুহলা বাইরে যেতে থাকে। বন্ধুদের সাথে মেশে। বাসিত প্রতিদিন হৈচৈ করে। তোমার এত বাইরে বাইরে কি! ঘর আছে, সংসার আছে, আর কি চাও? কোন জিনিসটার অভাব?নুহলা বলে, সংগীর অভাব, বন্ধুর অভাব! আমি তোমার সংগী নই? বন্ধু নই!না! নুহলা চুপ করে থাকে। বাসিত অপমানিত হয়। তার মধ্যে বিশ্বাস নেড়ে চেড়ে ওঠে। আমি তো বিশ্বাস করি তুমিই আমার বন্ধু! তুমি বিশ্বাস করো বটে তবে সেটা সত্যি নয়। তুমি আমার আর বন্ধু নও, তুমি নিজেকে আমার অভিভাবক মনে করো! সেটা কি খারাপ?আমাকে তোমার অভিভাবক মনে হয়?বাসিত চুপ করে থাকে। তার কাছে এখন নুহলা একটা কেবলই দায়িত্ব আর সংসারের নাম। একটা মায়া জরিয়ে আছে, কিন্তু নিজেকে প্রবোধ দেয়, নুহলা আসলে আমার টাইপের না! তোমার থেকে বিচ্ছিন্ন হতে চাই! নুহলা যখন এই সিদ্ধান্ত জানায়, তখন বাসিতের কাছে বিচার্য্য হয়ে ওঠে তার সন্তান, পরিবার আর সমাজ; ভাবে তারা এটাকে কিভাবে মেনে নেবে! সে দুঃখিত, বিমর্ষিত হয়। কিন্তু নুহলাকে আটকানো যায় না। মেয়েটিকে দ্বিখন্ডিত করে দুজনে নিয়ে নেয়। আদালত বলেছে প্রথম তিনবছর মায়ের কাছে তারপরের তিনবছর বাবার কাছে। এভাবে পূর্ণ বয়স্ক না হওয়া পর্যন্ত চলবে। বাসিতের জীবনের ছন্দ পতন ঘটে না। সে স্বর্ণার জন্য নতুন মা খুঁজছে। নুহলার জীবন পরিবর্তন হয়। সে পুরুষকে বন্ধুর মাত্রা থেকে আর কোন স্থানে বসাতে চায় না। চাকুরী করে, মেয়েকে নিয়ে বাজার করে, স্কুলে যায়। কখনও শারিরীক তাড়না বোধ করলে কোন এক বন্ধুর সাথে কাটিয়ে দেয়। নুহলার মানষিক সম্পর্ক গড়ে ওঠে না কারও সাথে। সে বাসিতকে এখনও ভালবাসে। তার কাছে মনে হয় ভালবাসা অন্ধই হতে হয়, কেন বাসিতকে ভাললেগেছে সেটা সে জানে না, কিন্তু একটা স্পন্দন তাকে আলোড়িত করে, বেঁচে থাকার জন্য এই আন্দোলন অপরিহার্য নয়। এটাকে অভৌত গোলকে রেখেও বাঁচা যায়। বরঞ্চ তাতে বাঁচাটার মানে খুঁজে পাওয়া যায়। পুনঃপ্রকাশিত

