টোকনের রিহ্যাভিলিটেশন যাত্রা





                        টোকন অফিসে গেল কমপ্লিট স্যুট পড়ে, ফিরলো মাত্র শর্টসে। ওর মা একটু আগে ছেলের সুমতি ফিরেছে বলে আমার কাছে সন্তুষ্টি প্রকাশ করছিলো। বলছিলো, আর একবার রিহ্যাভিলিটেশনে থাকলেই পুরো সুস্থ্য হয়ে উঠবে। অনেকদিন পরে জরুরী তলবে ছুটে এসেছি, কিন্তু কি কাজ সেটা বলেনি এখনও। বললো, তুই আরেকটু বস, ও এখনই চলে আসছে, কিছুক্ষণ আগে ফোন করেছিলো। কিন্তু টোকনের কোট, প‌্যান্ট, টাই কোথায় হাওয়া হয়েছে কে জানে, সাথে শার্টও নেই। উদোম গা।  সোজা মায়ের রুমে ঢুকে ল্যান্ড ফোন সেটটা মায়ের হাত থেকে নিয়ে জোরসে এক আছাড় দিল। টুকরো টুকরো হয়ে কয়েকটা অংশ আমার দিকেও ছিটকে এলো। এরপর তার খেয়াল হলো রুমে আরেকজন আছে। আমাকে দেখে কিঞ্চিত ছন্দপতন হলো মাত্র। তারপরে আরো বিপুল আক্রোশে ফেটে পড়লো। মায়ের মোবাইলটা হাত থেকে কেড়ে আছাড় মেরে বললো, ওহ! মামাকেও ডেকেছো!  আমি বুঝিনা এই তান্ডবমূর্তির রহস্য। বুলবুল আপা শয্যাশায়ী, প‌্যারালাইজড। উপরন্তু ছেলের এহেন অত্যাচার, অসহনীয়। টোকনকে জরিয়ে ধরি। বলি, কি হয়েছে মামা! তুমি এত ক্ষেপে গেছো কেন? ওহ! ন্যাকা! কিছু বোঝো না? কিসমত এসেছে আজ, তারপরে তুমি আসলা? আমি ঘাস খাই? আমি যা খাই - তা তোমরা কেউ জানো না? তার মাথায় হাত ছোঁয়াতেই ঝাটকা মেরে সরিয়ে দেয়। বলি, কিসমতের সাথে আমার কি সম্পর্ক? অনেক দিন যাবত তোমাকে দেখতে ইচ্ছে করছে বলেই না এসেছি! তোমার সাথে অনেক গল্প করবো, তোমাকে নিয়ে খেতে যাবো!  টোকন একটু কনফিসউসড হয়। তারপরে আমার হাত ধরে তার রুমে নিয়ে বসায়। হিসহিস করে বলে, কিসমতকে আমি খুন করবো! ওই সালা আমাকে মডার্নে নিতে এসেছে! গতবারও আমাকে নিয়েছিল। এইবার আমি ওকে খুন করে ফেলবো!  টোকন প্রায় দশ বছর যাবত এডিক্টেড। হেরোইন, কোকেন, ইয়াবা সব কিছুতেই আষক্ত। বছরের ছ'মাস মডার্ন নামে একটা মাদক নিরাময় কেন্দ্রে ভর্তি থাকে। সেখানে অনেকটা প্রিজনসেলের মত এ্যাডমিনিস্ট্রেশন। তিনমাস পড়ে সুস্থ্য হয়ে উঠলে কিছুদিন বাবার ফার্মে  ম্যানেজিং ডিরেক্টরী করে। তারপরে আবার ফিরে যায় পুরাতন ট্রাকে। বাবামায়ের উপরে শুরু করে নির্মম অত্যাচার। বাপের গাড়ী নিয়ে ফকিরাপুলে বিক্রির ধান্দা করে, অফিসের একাউন্টেন্টকে মেরে টাকা নিয়ে যায়। নিজের ছিনতাইয়ের নাটক করে।  টোকনের জন্য খুব কষ্ট হয়। ছোটবেলা থেকে ভীষন ন্যাওটা আমার। সাত/আটবছরের ছোট হবে। এ লেবেলে উঠে আর পড়াশুনা করেনি। অদ্ভুত সুন্দর গানের গলা। আমি প্রসঙ্গ ঘুরাই। বলি, তোমার তো কোন সমস্যা দেখছি না, কেন যে বারবার মডার্নে নিয়ে যায়? এরমধ্যে কিসমত, দ্যা গ্রেট পাহলোয়ান হাজির। দুলাভাইয়ের মামাতো ভাই। ইয়া ফিগার। টোকন কিসমতকে দেখেই তেড়ে আসে।  কিসমত্যা, তুই এখনই বাসা থেকে বের হ! নইলে খুন করে ফেলাবো কিন্তু!  কিসমত একসময় আমার সাথে কাজ করতো। আমি টোকনকে শান্ত হতে বলে কিসমতের সাথে কথা বলি। কিসমত বলে, ভাইজান, ও এমনি এমনি যাবে না, জোড় করেই নিতে হবে! যখন আমি বিদায়ের কথা বলে হ্যান্ডশেক করতে যাবো, আপনি তখন ওকে ধরতে একটু সাহায্য করবেন! আমি একাই পারবো ইনশাল্লাহ!   আমি বুঝতে পারি মতলবটা। টোকন গজরাচ্ছে। কিসমত বলে, চাচা, আমি অন্য কাজে এসেছি, চলে যাচ্ছি।  টোকন অবাক হয়। কিসমত বলে, যাবার সময় একটু চাচার সাথে হাত মেলাবে না!  টোকন হাত বাড়িয়ে দেয়। অমনি কিসমত হাত টেনে জাপটে ধরে। কিসমতের বুকের মধ্যে টোকন আটকে যায়, ছটফট করতে থাকে, কিন্তু সুবিধা করতে পারে না। আমি কি করবো বুঝতে পারি না। কিসমত টোকনকে নিয়ে সোজা বাইরে ছুটতে থাকে। দেখলাম লিফটম্যান আগেই ফ্লোরে ফ্রিজ করে রেখেছে লিফট। গ্রাউন্ড ফ্লোরে ঠিক লিফটের সামনে গাড়ী রেডি, দরজাটা খোলা। মেইন গেটও খোলা। টোকনকে নিয়ে মুহূর্তের মধ্যে গাড়ীতে তোলে। ধস্তাধস্তি করে কোন লাভ হচ্ছে না দেখে টোকনের চেহারা বিমর্ষ হয়ে ওঠে। মৃত্যুরূপ নিস্তব্ধতা নেমে আসে। গাড়ী চলতে শুরু করলে টোকন আমার দিকে উদাস দৃষ্টিতে তাকিয়ে থাকে।  আমি তার পিঠে হাত রাখলে বলে, মামা, আমি কি ভালো হবো কখনও?  আমি জানি না। বিগত আট বছর যাবত এই একই প্রশ্নের পুনরাবৃত্তি হচ্ছে মাত্র।  
                            
                    সর্বশেষ এডিট : ২৫ শে মার্চ, ২০০৮  সকাল ১০:১৬                

