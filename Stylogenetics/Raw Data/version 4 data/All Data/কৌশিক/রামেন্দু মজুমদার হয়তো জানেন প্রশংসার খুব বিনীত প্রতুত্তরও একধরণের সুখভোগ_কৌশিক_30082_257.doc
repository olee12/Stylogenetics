রামেন্দু মজুমদার হয়তো জানেন প্রশংসার খুব বিনীত প্রতুত্তরও একধরণের সুখভোগ





                        শেখ মুজিবের পরে যে কণ্ঠস্বর সবচেয়ে পুলব্ধক তার প্রোপাইটার রামেন্দু মজুমদার। মহিলা সমিতির কোন এক নাটকে আমি ও আমার জান একবার কিঞ্চিত তব্ধা খেয়েছিলাম। সেই নাটকের নাম মনে নাই তবে রামেন্দু মজুমদার বিখ্যাত দানবীর এক রাজার ভূমিকায়। তার কন্যা ত্রপা ছিলেন সেই রাজার মেয়ে। স্বয়ংভর সভা ডাকা হলো। এমন সময় আমার মোবাইল বেজে উঠলো....বন্ধ করা হয় নাই রিংটোন। নাটকে তখন রামেন্দু মজুমদারের ডায়লগ ছিল। স্বাভাবিক ভলিউমের। হঠাৎ সেটা বাজখাই হয়ে গেলো, পামর! বন্ধ কর তোর মোবাইল! কেপে উঠলো সমস্ত দর্শক, কিন্তু পরক্ষণেই তিনি ফিরে গেলেন পরের ডায়লগে। ভুলেও মনে হয় নি নাটকের বাইরে কিছু বলেছেন তিনি।  প্রাগৈতাহিসক দেখার আগে পঞ্চাশতম প্রযোজনা উপলক্ষ্যে ছিল ছোট্টখাটো অনুষ্ঠান। মধ্যমনি রামেন্দু মজুমদার, বিলম্বে হলেও এ বৎসর একুশে পদক প্রাপ্তিতে সমুজ্জ্বল। ইনাম দম্পত্তি ও অন্য দুজন বক্তা ভূয়ষী প্রশংসায় মেতে উঠলেন মজুমদারের। সেই সাথে মানিক বন্দোপাধ্যায়ের অসাধারণ ছোটগল্প "প্রাগৈতিহাসিক" কে  অপ্রত্যাশিতভাবে নাটকে রূপান্তরের নানা কাহিনী তুলে ধরলেন। উচ্ছ্বসিত প্রাগৈতিহাসিক নিয়ে, সেই সাথে মঞ্চ নাটকের প্রাগৈতিহাসিক কিংবদন্তী মজুমদারের অর্জন নিয়ে। শেষে মজুমদার এলেন তার বক্তব্য দিতে।  প্রাগৈতিহাসিকে যা দেখাবে এবং যা দেখেছিলাম তার হুবহু রিভিউ দিলেন। একদার ডাকাত-সর্দার ভিখুর জৈবক্ষুধা নিবৃত্তির প্রয়োজনে ভিক্ষাবৃত্তি ও নারী-সঙ্গের উদগ্র সময়কে তুলে ধরেছে। জীবনদাতা ভূতপূর্ব ডাকাত সঙ্গী পেহলালের প্রতি অকৃতজ্ঞতার নখর চেপেছে। ছাপড়া ঘরের বাড়িওয়ালা গাঙের মাঝির নববধুর দিকে লোলুপ দৃষ্টি হেনেছে। তারপর ক্ষত পায়ের ভিক্ষুক পাচি বাউলকে সন্তানের মা বানাবার প্রলোভনে উদাস করেছে। এক প্রাগৈতিহাসিক প্রয়োজনের নিরিখে সঞ্চালিত হয়েছে ভিখুর বেঁচে থাকা যা পাপের নামান্তর, যার ছুরির ফলায় হত্যা হয় পাচির শয্যাসঙ্গী, ধর্ষক ও সন্তান হত্যাকারী বশির ফকির। নির্লিপ্ত বিভাজনে ঘটনার পরম্পরা এক সত্য-সময়ের সূচক।  মজুমদার কেবল এই রিভিউটুকুই দিলেন। পুরো নাটকটা এরপরে মঞ্চস্থ হলো। মজুমদারের আলোচনায় নাটকটির কুশীলব, নাগরিক নাট্যসম্প্রদায়ের কর্তাব্যক্তিরা প্রশংসাধন্য হলেন। অথচ তিনি কাউকে কোন ধন্যবাদ দিলেন না। একুশে পদক প্রাপ্তিতে সকল বক্তা তাকে চল্লিশ বৎসর যাবত সংস্কৃতিসেবার কল্যাণে মঞ্চনাটকের অভিভাবক অভিধা দিলেন, আরো শত প্রশংসা, প্রশস্তিতে রাঙিয়ে দিলেন। তিনি উত্তরে বলতে পারতেন, "আমার একুশে পদক দেবার জন্য সরকারকে ধন্যবাদ জানাই। প্রশংসা করার জন্য আপনাদের ধন্যবাদ জানাই। এই একুশে পদক অনেক আগে পাওয়ার কথা ছিল, কিন্তু তারপরেও যে আমাকে দিয়েছে সেজন্য বর্তমান সরকারের কাছে কৃতজ্ঞ"।  অথবা সহজভাবে বলতে পারতেন, "আজ খুবই একটা আনন্দের দিন, আমি একুশে পদক পেয়েছি, বাংলার মঞ্চনাটকের একটা গৌরবজনক অধ্যায়ের সূচনা হলো"।  অথবা বিনীত হয়ে বলতে পারতেন, "আপনারা আমার জন্য অনেক বেশী বলে ফেলেছেন, আসলে আমি কিছুই নহি, সামান্য কিছু করার চেষ্টা করছি মঞ্চের জন্য"।  কিন্তু তিনি ২৩ তারিখ সাড়ে চারটায় শহীদ মিনারে সম্মিলিত সাংস্কৃতিক জোটের সম্বর্ধনা সভায় সবাইকে অংশগ্রহণের আহবানও জানালেন না। তিনি বলতে পারতেন, "সবাই আসবেন প্লিজ"।  রামেন্দু মজুমদার প্রাগৈতিহাসিক নিয়ে বললেন, দেড় বছরে পঞ্চাশ তম প্রযোজনা নাটকটির অসাধারণত্বের পরিচয় তুলে ধরে। লাকী ইনামের নির্দেশনা দেখে আমারও তাই মনে হয়েছে, হৃদি হকের অনবদ্য অভিনয় নাটকের প্রাণও বলা চলে। ক'দিন আগে সুমন রহমানের "ডুমরি" পড়ে মনে হয়েছিল সে-গল্পটি শ্রেষ্ঠ্য পাঁচটা বাংলা ছোট গল্পের একটা হবে। মানিক বন্দোপাধ্যায়ের "প্রাগৈতিহাসিক" ঐ সাড়িতে প্রথম দিকে আছে নিশ্চয়ই।  মজুমদার অনেক কথাই বললেন, কিন্তু কেবল ভুলে গেলেন প্রশংসাকারীদের ধন্যবাদ জানাতে। সৌজন্যবশতও তিনি প্রতিধন্যবাদ দিলেন না। হয়তো তিনি মনে করেন, যেকোন প্রশংসার খুব বিনীত প্রতুত্তরও একধরণের সুখভোগ। এই আত্মসুখ উপভোগ দায়িত্ব পালন নড়বড়ে করে দেয়।  রামেন্দু মজুমদার আবারও মন কেড়ে নিলেন। একুশে পদক প্রাপ্তিতে পদকটি ধন্য হয়েছে নিঃসন্দেহে। 
                            
                    সর্বশেষ এডিট : ২১ শে ফেব্রুয়ারি, ২০০৯  ভোর ৪:৫১                

