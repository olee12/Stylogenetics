আগামীদিনের দুই প্রধান দল ১) আওয়ামী লীগ; ২) বিএনপি নাকি ইসলামী মৌলবাদ





                        আওয়ামী লীগ সেকুল্যার হবার জন্য তার নাম থেকে মুসলিম শব্দটিকে বাদ দিয়েছিলো। এছাড়া ১৯৩৫ সালের প্রাদেশিক নির্বাচনে শেরেবাংলার নেতৃত্বে কৃষক প্রজা পার্টির অভ্যন্তরে সেক্যুলার চর্চা ছিলো - যারা পূর্ববাংলায় মুসলিম লীগকে হটিয়ে দিয়েছিলো। এছাড়া কংগ্রেস ও জিন্নাহ সেক্যুলার চর্চার গাঠনিক রূপ পার্টি অভ্যন্তরে প্রতিষ্ঠিত করলেও কংগ্রেস মূলত হিন্দু স্বার্থ এবং মুসলিম লীগ মুসলমানদের স্বার্থ দেখতো বলে পরস্পরের সমালোচকরা চিহ্নিত করতো। তবে ১৯৪৬ এর প্রাদেশিক নির্বাচন যা মূলত ভারত পাকিস্থান বিভাগের জনমত হিসাবে বিবেচিত হয়েছিলো সেখানে পূর্ববাংলার মুসলমানরা একচেটিয়া মুসলীম লীগকে ভোট দিয়ে পাকিস্থানের পক্ষে সমর্থন দিয়েছিলো। ইতিহাসবিদরা বলেন ১৯৪৬ সালে মুসলিম লীগ বিজয়ের পেছনে হিন্দু-মুসলিম দাঙ্গার অসামান্য অবদান রয়েছে। দাঙ্গায় উভয় সম্প্রদায় এক প্রকার বিচ্ছিন্ন হওয়াকে সমাধানের সোজা রাস্তা ধরে নেয়। ফলে ঐ দাঙ্গা রাজনীতিবিদদের তরফ থেকে উসকানীমুলক হতে পারে এবং এর জন্য হিন্দু এবং মুসলমান উভয় সম্প্রদায়ের শীর্ষ নেতারা দায়ী হতে পারেন।  মুসলমানদের দায়ী হবার কারণ - এই দাঙ্গার ফলে মুসলমান জনসাধারণের মধ্যে এই মেসেজ ও বিশ্বাস জন্ম দেয়া সহজ হয়েছে যে হিন্দুদের সাথে মুসলমানদের একত্রে থাকা সম্ভব না।  হিন্দু নেতারাও দায়ী হতে পারেন কারণ অখন্ড বঙ্গে হিন্দু রাজনীতিবিদরা ক্ষমতা থেকে ছিটকে পরার দৃষ্টান্ত স্থাপন হয়েছিলো, বঙ্গের প্রধানমন্ত্রী হচ্ছেন মুসলমান - মুসলমান সংখ্যা গরিষ্ঠের জোরে। ফলে হিন্দু নেতারা রাজনৈতিক সুবিধা প্রাপ্তির জন্য হিন্দু মেজরিটি নিয়ে খন্ডিত বঙ্গ চাইতে পারেন এবং সেটা জনসাধারণের জন্য বিশ্বাসযোগ্য করে উপস্থাপনের জন্য দাঙ্গার প্রয়োজন অনিবার্য ধরে নিতে পারেন।  তবে হিন্দু মুসলমান এই উভয় সম্প্রদায়ের রাজনীতিবিদরা বাংলাকে দুইভাগ করার মধ্যে রাজনৈতিক সুবিধা দেখেছিলেন এবং ফলে হিন্দু মুসলমান সম্প্রীতি নষ্টের জন্য উভয়ের পরিকল্পিত প্রচেষ্টা থাকাই স্বাভাবিক।  নইলে ১৯৪০ এর লাহোর প্রস্তাবের দাবী অনুযায়ী মুসলিম সংখ্যাগরিষ্ঠ অঞ্চলসমূহে পৃথক পৃথক স্বাধীন মুসলিম রাষ্ট্র ও হিন্দু মেজরিটি নিয়ে ভারতের স্বাধীনতা লাভের পক্ষে দৃশ্যগ্রাহ্য প্রমাণ্য কোনো জনমত রাজনৈতিক দলসমূহ প্রদর্শন করতে পারেনি। মহাত্মা গান্ধী ও কংগ্রেস ভারত বিভক্তির বিপক্ষে এবং শেরে বাংলার দল বঙ্গ বিভক্তির বিরুদ্ধে সোচ্চার ছিলো।  ভারত বিভক্তির অবশ্যম্ভাবীতা তৈরী হয়েছিলো বৃটিশদের শাসনের সূচনালগ্নেই - ডিভাইড এন্ড রুল স্ট্রাটেজিতে। পরবর্তী দুই নেশনের কনসেপ্ট শক্তিশালী হয়েছে বৃটিশ তাবেদার মধ্যবিত্ত সম্প্রদায়ের নেতাদের রাজনৈতিক কুটচালে - বৃটিশরা কেবল উসকে দিয়েছিলো তাদের শাসনের সুবিধার্থে।  হিন্দু মুসলমান কনফ্লিক্টকে পরবর্তী স্পিরিট অব ডিভিশন হিসাবে এভাবে ব্যাখ্যা করা হয় যে অখন্ড ভারতে মুসলমানরা মাইনরিটি হয়ে গেলে ক্ষমতার ভারসাম্য লুপ্ত হবে। সেজন্য ভারতে হিন্দু ও মুসলমান মেজরিটির রাষ্ট্র বা রাষ্ট্রসমূহের অভ্যুদয় হলে হিন্দু রাষ্ট্রের মুসলমানরা এবং মুসলমান রাষ্ট্রের হিন্দুরা অর্থাৎ হিন্দু সংখ্যাগরিষ্ঠ অঞ্চলের মুসলমানরা বা মুসলমান সংখ্যাগরিষ্ঠ অঞ্চলের হিন্দুরা নিজেদের সংখ্যালঘু মনে করবে না। এই স্পিরিটের ফলে ভারত থেকে মুসলমানদের বা পাকিস্থান থেকে হিন্দুদের দেশত্যাগেরও দরকার হবে না। প্রত্যেকে যার যার স্বভূমিতে বসবাস করবে এবং উভয় দেশই সেক্যুলার আদর্শে গনতান্ত্রিকভাবে পরিচালিত হবে। যা বলতে চাইছি তা হলো এ উপমহাদেশে সেক্যুলার বিশিষ্টতা বহিস্থ আমদানী নয়। বরঞ্চ সাম্প্রদায়িকতা হচ্ছে ঔপনিবেশিক লিগ্যাসীর ফসল। ভারতীয় উপমহাদেশে বৈদিক ধর্ম এসে দ্রাবিড়দের সাথে যেমন সংমিশ্রিত হয়েছে তেমনি প্রচলিত ধর্মচারণের বিরুদ্ধতা করে এদেশে বৌদ্ধ, জৈন ধর্মের আত্মপ্রকাশও ঘটেছে। পারসিয়ানদের জোরোস্ট্রিয়ানিজমও এই উপমহাদেশে আশ্রয় পেয়েছে যদিও খোদ ইরান থেকে হারিয়ে গেছে ধর্মটি। ইসলামও এই উপমাহাদেশে সেমেটিক সংস্কৃতি নিয়ে যতটা এসেছে তার চেয়ে বেশি নিয়ে এসেছে টার্কি এবং পারসিয়ান ভাষা, সংস্কৃতি। বৃটিশ শাষণের প্রারম্ভে এদেশের রাষ্ট্রভাষা ছিলো ফারসি। ফলে দেখা যাচ্ছে বৃটিশ আসার পূর্ব পর্যন্ত এই উপমহাদেশে সম্প্রদায়গত দাঙ্গার অস্তিত্ব ছিলো না। তবে রাষ্ট্রনায়করা বিজিত ধর্মের উপরে প্রধান্য বিস্তার করেছে, জোর করে ধর্মান্তর করেছে এমনকি স্থানীয় ধর্মের নানা অবকাঠামো ধ্বংষসাধন করেছে। কিন্তু কালক্রমে এদেশের বহিরাগত মুসলমানরা ভারতীয় হয়ে উঠেছে এমনকি হিন্দুস্থানী ভাষা (হিন্দি, উর্দু) মাতৃভাষা হিসাবে বেছে নিয়েছে। এই বহিরাগত মুসলমানের সংখ্যা ভারতীয়  উপমহাদেশের জনসংখ্যার মাত্র এক শতাংশ, এছাড়া বাকী সব ইসলাম ধর্মালম্বী মূলত স্থানীয় ধর্মান্তরিত জনসাধারণই যাদের ভাষা, সংস্কৃতির সাথে ভারতীয় হিন্দুদের তেমন কোনো পার্থক্য শুরু থেকেই ছিলো না। তবে এই বিশাল ধর্মান্তরিত জনসাধারণের মধ্যে ইসলামী সংস্কৃতি মানে সেমেটিক, টার্কি বা পারসিক সংস্কৃতির বিস্তার ঘটেছে কয়েক শতাব্দী ধরে এবং সেটা কেবল মুসলমানদের মধ্যেই নয়, জাতিবর্ণ নির্বিশেষে ভারতীয় উপমহাদেশের সকল জনগোষ্ঠীর মধ্যেই সেই প্রভাব পরেছে। এর বিস্তারেও ঘটেছে বিবর্তন, পরিবর্ধন যেমন ইসলাম পারস্য এসে ধারণ করেছিলো পারসিয় দর্শন। এতে ভারতীয় সংস্কৃতি বরঞ্চ লাভবান হয়েছে নানাক্ষেত্রে, বিশেষত মধ্যযুগের উন্নত মধ্যপ্রাচ্য সভ্যতার সংস্পর্শে। ফলে দেখা যাচ্ছে যে উপমহাদেশে হিন্দু ও মুসলমানের মধ্যে সাম্প্রদায়িকগত ভিন্নতা ছিলো বটে কিন্তু তা সংস্কৃতির সংঘর্ষমূলক প্রভেদের মত ছিলো না।  বিংশ শতাব্দীর প্রথম ভাগে বৃটিশ রাজনীতির কারণে হিন্দু মুসলমান সমস্যা দাঙ্গায় রূপ নিলে ভারত বিভক্তি হয়তো অপরিহার্য হয়ে উঠেছিলো কিন্তু স্বাধীন ভারত, পাকিস্থান ও বাংলাদেশে ধর্মভিত্তিক যেকোন শাষনব্যবস্থা আঞ্চলিক সাংঘর্ষিক অবস্থানের অন্যতম কারণ হিসাবে দেখা দিয়েছে। ভারত বিভক্তির পরে পাকিস্থানে যেটা সূচিত হয়েছিলো - রাতারাতি ইসলামিক স্টেট তৈরী করতে গিয়ে। নেতাদের বক্তব্য ছিলো, নইলে ভারতের হাত থেকে পাকিস্থানকে বাঁচানো যাবে না। ফলশ্রুতিতে যা হয়েছে - তা হলো ভারত ও পাকিস্থানে তৈরী হয়েছে মৌলবাদী দল এবং আঞ্চলিক সাম্প্রদায়িক অপশক্তির স্থায়ী ঠিকানা। রাজনৈতিকভাবে এই অবাস্তব ইসলামীকরণের রক্ষাকবচ পাকিস্থানকে টিকিয়ে রাখতে পারেনি, কিন্তু মৌলবাদী এই ধারাবাহিক চিন্তার প্রসারতা বাংলাদেশের পিছুও ছাড়ে নি।  এতদিন পর্যন্ত দেশের প্রধান দুই দল হিসাবে বিবেচনা করা হতো আওয়ামী লীগ ও বিএনপিকে এবং তৃতীয় শক্তিশালী দল হিসাবে ধরা হতো স্বাধীনতার বিরুদ্ধাবাদী একটা মৌলবাদী দলকে। বিএনপি ডানপন্থি হলেও মৌলবাদী দল হিসাবে সম্ভবত একটা রহস্যপূর্ণ অবস্থানে ছিলো। কিন্তু যুদ্ধাপরাধীদের বিচার সম্পন্নের পরে, এবং জঙ্গীবাদী বিভিন্ন দলকে অবরুদ্ধ করার পরে বিএনপি সম্ভবত দেশের প্রধান মৌলবাদী দল হিসাবে আবির্ভূত হবে। মৌলবাদীদের প্রকাশ্য রাজনীতিতে অংশ নেবার অন্য কোনো পথ খোলা না থাকায় তারা বিএনপিতেই আশ্রয় নেবে এবং আশা করা যায় এই সরকার ক্ষমতায় থাকা অবস্থাতেই বাংলাদেশে বিএনপি পরিণত হবে চরম মৌলবাদী দলে এবং আগামী নির্বাচনে মৌলবাদীরা চলে আসবে রাজনীতির দ্বিতীয় শক্তিশালী পক্ষ হিসাবে।  উপমহাদেশের হিন্দু মুসলমান বিভেদের অন্তর্কলহকে রাষ্ট্রীয় সংঘাতে পরিণত করার কৃতিত্ব পাকিস্থানের এবং সেই সংঘাতে সম্পূর্ণতা দান করবে আগামীদিনের বাংলাদেশ - এমন আশংকা করা তেমন অমূলক নয়। 
                            
                    সর্বশেষ এডিট : ২৫ শে এপ্রিল, ২০১০  সকাল ৯:৪৪                

