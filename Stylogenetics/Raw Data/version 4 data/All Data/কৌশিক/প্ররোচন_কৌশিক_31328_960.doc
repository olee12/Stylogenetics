প্ররোচন





                        আয়নার ভেতর থেকে মেয়েটির চোখে চোখ রাখা দায়। ভষ্ম করে ফেলবে মনে হলো। আমি ভাবলেশহীন - মানে প্রস্তুত সব কিছু উড়িয়ে দেয়ার জন্য। যত অভিযোগ, আবেদন করুক না কেন।  শুয়রের বাচ্চা! তোর জন্য আজকে আমার এই অবস্থা! আমি অভ্যস্ত এই সন্বোধনে। স্বান্ত্তনা দেই, আরে! ঘুরে দাড়াতে হবে না? এভাবে ভেঙে পড়লে তো চলবে না! তিনি কিন্তু চটেই আছেন। রাখ তোর ঘুরে দাড়ানি! মা আমাকে অনার্স পর্যন্ত ভার্সিটিতে দিয়ে আসতো, নিয়ে আসতো, সেটা কেন তুই নষ্ট করলি?আমার প্ররোচনায় সে প্রথম বাসায় রিভল্ট করে। একা একাই ভার্সিটিতে যাবে। মাস্টার্সের ছাত্রী তখন। এত বড় মেয়ে কেন একা চলতে শিখবে না এসব ভেবে একদিন যাইচ্ছেতাইরকমের ঝেড়েছি। এই দৃষ্টান্ত সেই দৃষ্টান্ত শুনিয়ে বলেছি, ছেলেদের সাথে একটু আধটু বন্ধুত্ব করো। তারপরে একদিন আরো প্ররোচনা দিলাম, বিয়ের আগে প্রেম না করলে তো এর টেস্টটা বুঝতে পারবে না! দু'চারটে প্রেম করে দ্যাখ! দিশা দীর্ঘদিনের ঘরোয়া খোলস ভেঙে বের হয়। ডানাকাটা পরী বলে ভক্ত জুটে যায় বিস্তর। একসময় প্রেমে পড়ে। এবং আমার প্ররোচিত প্রেমনাটকের বদলে সে পুরো ছিপ গিলে খেয়ে বসে থাকে। দিশার বাবার উচ্চশিক্ষিতা বানানোর সংকল্প ছিল বলে মেয়ের জন্য রাজপুত্রের অফার ফিরিয়েছে দুইহাতে। কিন্তু শেষে এসে নাকি পঁচা শামুকেই পা কাটলো। ছেলে একই ক্লাসে পড়ে, ভাবুক এবং কবি। সবসময় বলে, কবিতা লিখে দিশাকে খাওয়াবে। সে সময়টাতে দিশা আয়নার সামনে দাড়িয়েই আমাকে রসিয়ে রসিয়ে এসব গল্প শোনাতো। এরপরে সে বাবামাকে না জানিয়ে বিয়ে করলো। আগেভাগে আমার কাছে সবিস্তারে বয়ান করলো। এবার আমি আরো এককাঠি সরস প্ররোচনা দিলাম। আলবাৎ বিয়ে করবে! বাবামা একসময় মেনে নেবেই! তারপরে যথারীতি পরিবার তাকে পরিত্যক্ত ঘোষণা করলো। দিশার প্রথম দিকে কোন দৃঢ় সংকল্প ছিল না। আমার প্রথম দিকের প্ররোচনা তাকে স্বাধীনভাবে চলতে শেখায় - দিশার মা প্রশংসাও করতে থাকে পরিবর্তনের জন্য। কিন্তু শেষের দিকে উল্টাপাল্টা কিছু আঁচ করতে পেরে ভৎসর্না শুরু করলো। আমার অবশ্য সেজন্য কিছু যায় আসে না। একটা মানুষ নিজের ইচ্ছে অনিচ্ছের দাম দিতে শুরু করেছে এটাই বড় মনে হতো। বিয়ের পরে নিশা স্কুলে চাকুরী নিল। নিশার কবি স্বামী রতন মোটামুটি সারাদিন ঘরবাসী। পড়ালেখা শেষে এখন সে নাকি সারাদিন কবিতা লেখে। সারারাত কবিতা শোনায় নিশাকে।আমি তখন নিশাকে আবার প্ররোচিত করি। ছেলেটাকে কিছু করতে বলিস না কেন? তুই শুধু কষ্ট করবি?আরেকদিন বলি, কবি হয়েছে বলে কোন আয়রুজি থাকবে না, সেতো হতে পারে না! কবিতাও তো কোথায় দেখি না ছাপটাপা হতে! আরেকদিন বলি, তোর তো জীবনই বৃথা! কোথাও ঘুরতে টুরতে যাস না! এর কিছুদিন পরে নিশা বলতে থাকে, জানিস, রতন আসলে একটা অথর্ব! ঘরে মোটেও আমাকে কোন সাহায্য করে না! আরেকদিন বলে, আমার দিকে একটুও খেয়াল নেই! আমার তো একটা শরীর আছে, নাকি? আরেকদিন বলে, ধ্যাত, একটা নতুন প্রেম করবো! এবার আমি মহাউৎসাহে প্ররোচনা দেই, যা তোর ভাল লাগে তাই করবি! তোর আরেকজনের প্রতি ভালোবাসা জন্মাতেই পারে। বিয়ে হয়েছে বলে প্রেম শেষ হয়ে যায় নি! এরপরে দিশা স্কুলের একটা টিচারের প্রেমে পড়ে। এটা মোড় নেয় জৈবিকতায়। সোৎসাহে সায় দেই। কেউ যদি তোকে অবজ্ঞা করে তবে অবশ্যই তুই নিজের ভালটাই দেখবি।  দিশার স্বামী রতন এরপরে বাসাপর্ব শেষ করে। সারাদিন রাস্তায় রাস্তায় ঘোরে। দিশা রতনকে সারাদিন গালাগালি করলেও কোন রা নেই।  আমার কাছে সমস্যার কথা বলতেই, ডিভোর্স দেবার জন্য বললাম! দিশা বলে, কিন্তু ঝামেলা হয় যদি! কলিগের কথা বলতেই বলে, তাকেও একটু একটু ভালোবাসি! কিন্তু সে আমাকে বিয়ে করবে কিনা বুঝতে পারছি না! আমি বলি, না করলে তো কোন অসুবিধা নাই। রতনকে অসহ্য মনে হলে ডিভোর্স দিয়ে তারপরে নতুন করে শুরু করবি। তোর মত মেয়ের জন্য ছেলের অভাব হবে না! এরপরে যথারীতি ডিভোর্স। রতন হা না কিছুই বলে না। মেনে নয়। কবিদের এতে কিছু যায় আসে না। দিশা ভাল বেতন পায়। ডিভোর্সের পরে সেই ভদ্রলোকও মোটামুটি উঠে এসেছে দিশার ফ্লাটে। বিয়ে না করে দুজন ভালই ছিল। অবশ্য বছর খানেক মাত্র।  এরপরে কলিগের বিয়ে করতে সাধ জাগে। কিন্তু দিশাকে নয়। সে জানায় দিশা তো তার জন্য আছেই - এতে দিশারই নাকি বেশী লাভ, ইচ্ছে করলে সে ফ্রি হতে পারবে! দিশা ভদ্রলোককে মানে মানে ঝেড়ে ফেলে। বিয়ে করতেই তার সাথে যোগাযোগ কেটে দেয়। চাকুরী বদল করে নতুন বাসায় ওঠে। যখনই হতাশার কথা বলে, তখনই আমি তাকে স্বপ্নের কথা বলি। জীবন এমনই, বহমান, কারো জন্য পেছনে ফিরে তাকাতে নেই, এইসব। কিন্তু সে শূণ্যতার কথা বলে। গোপন, গহীণ এক তীব্র শূণ্যতার কথা বলে। আমি এই শূণ্যতাকে অস্বীকারের কথা বলি। লাগছে তো কি হয়েছে? নতুন কিছু কর, সোশ্যাল ওয়ার্ক কর! এরপরে সে গোটা তিনেক পার্টটাইম প্রেম করলো। সোশ্যাল ওয়ার্ক করলো। যৌবন কমে এলে এখন আমাকে জঘন্যভাবে আক্রমণ করে। এই শুয়োরের বাচ্চা, তোর কথায় তো অনেক জীবনে এক্সপেরিমেন্ট করলাম, এখন কি! আমি বলি, যা করছিস তাই কর! তোর গুষ্টি আমি কিলাই। শুয়োরের বাচ্চা, লাভ কি হলো? কেউই তো রইলো না? স্বাধীন থাকছিস এর চেয়ে বড় আর কি শান্তি চাস? তোর কি ঘানি টানা জীবন ভাল লাগতো? আরেকজন খবরদারী করতো, অন্যায় করতো! তার চেয়ে নিজের জীবনের সব দায় দায়িত্ব তুই নিয়েছিস, এর চেয়ে ভাল আর কি হতে পারে?কু্ত্তার বাচ্চা, এখন তো জীবনে শুধু নিঃসঙ্গতা, কাউকে নিজের ভাবতে পারি না। গত দশটা বছর তুই আমার জীবন ধ্বংষ করে দিয়েছিস! আমি এসব গালিটালি শুনি না। তো কি হয়েছে, জীবনের নাম এইসব ধ্বংষই! তারপরে আবার নতুন প্ররোচনা দেই, তুই একটা সন্তান নিয়ে ফেল! শুয়োরের বাচ্চা! এখন তোর মত একটা বাস্টার্ড জন্ম দিতে বলিস?নিজের সন্তান তোর বাস্টার্ড হতে যাবে কেন? নিজে জন্ম দিবি। স্পামব্যাংক থেকে স্পাম কিনবি অথবা তোর কোন বেডপার্টনারের কাছ থেকে ধার নে!এইতো সালা - এখন এইসবই বলবি! আমার মনে হয়, কেন তোর মত একটা কুত্তার বাচ্চার কথা আমি শুনতে গেলাম! তুই তো সারাজীবন একটা খোলস পড়ে পার করে দিলি! আমার জীবনের কোন অংশে তুই নাই, অথচ তোর কথা আমি অন্ধের মত শুনে গেছি! বলি, কতদিন আর বাঁচবি, এর জন্য এত ব্যস্ত হবার কিছু নেই, কাজ কর! কাজ কাজ আর কাজ! শুয়োরের বাচ্চা, এতদিন তোর কথা কেন শুনেছি, এই জিনিসটা আমার মাথায় ঢোকে না!  তোর জীবনের সিদ্ধান্ত তুইই নিয়েছিস, আমি তো কেবল একটা ভিন্ন অপসনের কথাই তোকে বলেছি! কিন্তু তোর পছন্দ মেনে মেনে আমি নিজের পছন্দ তৈরী করতে পারি নি! এই হচ্ছে আমার জীবন, বাকীটা তোরই সিদ্ধান্ত দিতে হবে! বল কিভাবে আমার শূণ্যতা দূর করবি?এটা তোরই পছন্দ ছিল। আমি তো তোর ছায়া মাত্র! সাতত্রিশ পেড়ুনো দিশা প্রতিদিন এই প্রশ্ন করে। আমি তাকে একটা ফেকরিয়েলিজমের গল্প শোনাই। সে জীবনের অথর্বতার মানে পরীক্ষা করে। দিশা আমার কাছে গেলেই প্রগলভ হয়ে ওঠে। কিন্তু যে শূণ্যতার কথা বলে, সে শূণ্যতা পূরণের নয়। কারোই পূরন হয় না। আমি এই আয়নার ভেতরে ঠিক উল্টো অবস্থানে থেকে এ সত্য জানি। আমার যে আপাত দৃশ্য পরিচয় - তার মাঝে যে বিশাল মহাশূণ্যতা রয়েছে সেটা তাকে বলি, শোন, এইসব গল্প একটা আচ্ছন্নতা মাত্র! যে দিকটার কথা তুই বলছিস সেখানেও এই একই প্রহসন, দ্বন্দ্বমুখর হওয়া আর না হওয়া গান, যে পথে হাঁটা হয় না সেটা সবুজই মনে হয়! দিশার চোখে ক্লান্তির ঠেউ নামে। অর্ধনমিত চোখের তারায় বিপুল প্রশ্ন। সে তার "আমাকে" উহ্য করে দেয়। অসংগঠিত অস্তিত্বের মুখোমুখি প্রশ্নের খেলায় তার দিন কাটে। নিরবিচ্ছিন্ন ঘটনাপ্রবাহে পরিনত হয়। এরপরে আয়না থেকে আমি অদৃশ্য হলেই মুহুমুহু কলরিত জীবনের ভিন্ন স্রোতধারায় দিশার জীবনের প্রশ্ন বন্ধ হয়। নেক্সট টাইম নেক্সট আমি ভেসে উঠি অন্য কোন আয়নায়। 
                    
