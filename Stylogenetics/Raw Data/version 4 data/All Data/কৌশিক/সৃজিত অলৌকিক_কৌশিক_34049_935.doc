সৃজিত অলৌকিক





                        কোথায় নামতে হবে সেটা নিশ্চিত না হয়ে পরিবহণে ভ্রমণ করা কষ্টসাধ্য। আনন্দের গন্তব্য ঠিক নাই, তাই বলে এটা পর্যটনও নয়। একধরণের স্বপ্ন পূরণের লক্ষ্যে আনন্দ পথে নেমেছে। শহরের যেখানে ছায়া পড়ে না বৃক্ষের, তারপরেও হেলানো অন্ধকার দেখা যায় ভবনে আটকে থাকে সূর্যের, তেমন নিবিঢ়তায় আনন্দ থামতে চাইছে না। পাখির বদলে উড়ে যাবে উড়োজাহাজ তেমন মাঠও তার লক্ষ্য নয়। সে শহরে বেরিয়েছে স্বপ্নপূরণে বা স্বপ্ন গড়তে। তার পরিচিত হতে হবে একজন নতুন মানুষের সাথে। যার জীবনের সব কথাই তার জানা, ঘটবে না আনভিপ্রেত কিছু, শোনেনি কখনও, তেমন একজন মানুষ। এটা প্রমান করার জন্য সে বেঁছে নিতে চাইছে আকষ্মিকভাবে একজনকে। আনন্দের যেমন এখনও ধারণা নেই কে হবে সেই উদ্দিষ্টজন। যখন মনে হবে এবার বেছে নেয়া যায়, তখনই সে কাছের মানুষটিকে তুলে নেবে। সকাল থেকে অনেকটা প্রহর ঘুরে নতুন কিছু পরিবহণের রুট তার চোখে পড়লো। সে কখনও কোন বাসের সিটে বসে, কখনও অন্য কোন বাসে ঝুলে মানুষের চেহারা, আচরণ আর ভাবনার মিল দেখে যাচ্ছে। সে পরিচিত বাসে ওঠা প্রতিটি মানুষের জীবনের সাথে। একটা মানুষ বাসে উঠেই কেন তাকাতে শুরু করলো আশে পাশের সবলোকের দিকে তীক্ষ্ণ দৃষ্টিতে, আনন্দের সেটা বড় পরিচিত মনে হয়। হাতল ঝুলে পাশের যাত্রীর জানালার বাইরে তাকিয়ে থাকার রহস্যও তার কাছে অপরিচিত লাগে না।   কয়েকজন আলাপ করছে গলা ছেড়ে। এক ছোকরা গান শুনছে রেডিওতে। হেলপার দুইবার তাকে জিজ্ঞেস করলো ভাড়ার কথা, অথচ সে দিয়েছে আগেই। ড্রাইভার আরেকটা বাসের ড্রাইভারকে গালি দিলো সাইড দেয়নি বলে। মেয়েদের সিটে দুটি মেয়ে স্কুল ড্রেস পড়ে একমনে রাস্তা দেখছে। এসবের বাইরে আর কেউ নয়। সবার এটা যাত্রাপথ। এই পথে মানুষগুলো এক, বড় পরিচয় গন্তব্যে পৌঁছে যাওয়া। আনন্দ ঘন্টা দুয়েক ঘুরে, তিনচারটা বাস বদল করে কোথায় এসে পড়েছে খেয়াল করে না। সে মানুষের চলচিত্র দেখে নিচ্ছে, আর নিজের আলসেমী দূর করার চেষ্টা করছে। ভাগ্য তার হাতের মুঠোয়, একদম যখন ইচ্ছে তখন সে একটা সংলাপ রচনা করবে। একটা ব্রীজের প্রান্তে যখন থামলো বাসটা, তখন নেমে পড়লো। তার পেছনে নেমে পড়েছে আর একজন যাত্রী। আনন্দ তাকে বেছে নিল গল্পের নায়ক হিশেবে।  ভাই আপনি কোথায় যাচ্ছেন? ভদ্রলোক প্রশ্ন শুনে অবাক হয়ে আনন্দকে ঘুরে দেখলো। একটু থামলো। আনন্দের ভদ্রলোকী পোষাক আর অতিমাত্রার নাগরিক নিরীহ চেহারা দেখে প্রাথমিক সন্দেহ মুক্ত হলো।  অফিসে যাচ্ছি।  না, মানে আমি ভাবছিলাম, এই ব্রীজের ওপাড়ে যাবো। হেঁটে পাড় হতে টোল দিতে হয় নাকি! নাহ! আমার অফিস তো ঐ পাড়ে। আমি ব্রীজটা হেঁটে পাড় হই। বাস অবশ্য ওপাড়ে যেত, কিন্তু বাসে যাই না।  আনন্দ বুঝে নেয় কারণটা কি হতে পারে। হয়তো এপাড়ে লোকাল বাসটা অনেকক্ষণ অপেক্ষা করবে। নয়তো ঐ পাড়ে যেতে অহেতুক বেশী বাস ভাড়া নেয়। নয়তো লোকটা ব্রীজের উপরে দাড়িয়ে নদী দেখতে ভালবাসে। নয়তো তিনি এইটুকু পথ আসলেই হাঁটতে পছন্দ করেন। আনন্দ বাবুবাজার ব্রীজের উপরে দাড়িয়ে আছে। ভদ্রলোকের সাথে হাঁটছে তাল মিলিয়ে। এবার ভদ্রলোক প্রশ্ন করবেন।  আপনি কোথায় যাচ্ছেন? আমি আসলে একজন মানুষের সাথে গল্প করতেই রাস্তায় নেমেছি!এবার ভদ্রলোক সচকিত হবেন। তিনি ভাববেন এটা একধরণের ধান্দা হতে পারে। আজকাল ঢাকার রাস্তায় অপরিচিত একজন বেশ শুদ্ধ বাংলা এবং ইংরেজি উচ্চারণে মানুষকে গুড মনিং, ইভিনিং বলে আগ বাড়িয়ে কথা বলতে আসে। অভিজাত বিপনীবিতান, ব্যস্ত রাস্তার মোড়ের অপেক্ষমান জনতার মধ্যে এমন ঘটনা ঘটে। লোকজন অবাক হয়ে তার দিকে জিজ্ঞাসু দৃষ্টিতে তাকায়। ভদ্রলোক বা ছেলেটি তখন তাকে বলে, আজকের বিশ্বে উই আর স্যাডলী মার্জিনাল ডিউ টু আওয়ার আনকনসাসনেস! তারপরে নানাবিধ কথা। হয়তো দেখা যাবে সে একটা ধর্মীয় তথাকথিত সৃজনশীল আদর্শবাদের কর্মী, যাদের উন্মুক্ত সেমিনারে অংশগ্রহণের তাৎপর্য্য বয়ান করবে। অথবা কোন একটা প্রকাশনা সংস্থার বই বিক্রি করছে। একেবারে পঞ্চাশ ভাগ ডিসকাউন্টে বিক্রি করছে তাদের বাজারজাতকৃত অভিধান বা বিশ্বকোষ যার রয়েছে হাজারো ধরণ; কোনটা যন্ত্রের, কোনটা সংগীতের, কোনটা মহাশূণ্যের, কোনটা উদ্ভিদের, কোনটা কম্পিউটারের। অথবা দেখা যাবে ছেলেটি কোন অসুস্থ্য সহপাঠির জন্য অর্থ সাহায্য চাইবে। এই ভদ্রলোক তেমন কিছুর সাথে পরিচিত নন, বিশেষত তার অমসৃন শার্ট এবং জীর্ণ বেল্টের ঘাটগুলো থেকে সুতো বের হওয়া বলে দেয়, শুদ্ধ বাংলা আর ইংরেজীতে পরিচিত হতে উন্মুখ কর্মীরা তাকে ইপ্সিত টার্গেট মনে করবে না। তবে এই ভদ্রলোক সচকিত হলেন ভদ্রগোছি ছিনতাইকারী সন্দেহে। আনন্দ ঠিক এসময়ে তার ভুল ভাঙাবে।  আসলে আমি একজন মানুষকে হারিয়েছি। সে প্রতিদিন এই ব্রীজটা দিয়ে এই সময়ে ঐ পাড়ে যেত!  যেত মানে! তার কি হয়েছে? ঐ যে বললাম হারিয়ে ফেলেছি!  আপনার পরিচিত নয়? ছিল পরিচিত। কখনও নাম জানা হয়নি। ঠিকানাও নেয়া হয়নি, অথচ প্রতিদিন এই সময়ে বাসে করে আসতাম। পথে কথা হতো অনেক। একদিন ভদ্রলোক বলেছিলেন তার মেয়ের জামাই মেয়েটিকে অত্যাচার করছে, কিন্তু তারপরে আর দেখা হয়নি!  ওহ!  ভদ্রলোক এইবার আশংকা উড়িয়ে দেন। তার কাছে মনে হয় আনন্দ একজন আবেগি মানুষ। বুড়িগঙ্গার মাঝখানে ব্রীজের উপরে দাড়িয়ে আনন্দ এই অপরিচিত মানুষটির জন্য একটা নাম খুঁজে নিতে চায়। আপনার নাম কি? কেন? ভদ্রলোক হাঁটতে হাঁটতে তাকিয়ে থাকে আনন্দের মুখের দিকে। আনন্দ ব্রীজের ফুটপথে দাড়িয়ে আহসান মঞ্জিলের কমলা রঙের সৌন্দর্য্য দেখে। ভদ্রলোকের পাল্টা প্রশ্নে উত্তর না দিয়ে স্বগত উক্তি করে, বড় সুন্দর তো আহসান মঞ্জিল!  এবার ভদ্রলোকও একটা মন্তব্য করে। নবাবদের রুচি ছিল! তবে এটা কিন্তু নকল, আসলটা ভেঙে বানিয়েছে! তারপরে জিজ্ঞেস করে, নাম জানতে চাইলেন কেন? আবার যদি আপনি হারিয়ে যান? উদাসীভাবে ভদ্রলোকের দিকে তাকিয়ে হেসে ওঠে আনন্দ।  আনন্দ এবার জানা সূত্রের পুনপ্রয়োগ করে। ভদ্রলোক অবাক হবেন। তবে চারিপাশে অসংখ্য মানুষ, ফুটপথ জুড়ে হকারদের দোকান ঠেলে সে কিছুটা সাহসী ও উদার হবেন। আনন্দ তাকে আকৃষ্ট করেছে। তার মুখের টানটান রেখাগুলো আলগা হতে থাকবে। চোখে সন্দেহ আর ভয় দূর হয়ে সেখানে এক সারল্য ভর করবে। তারপরে হেসে উঠবেন ও আনন্দের কথা জানতে চাইবেন।  কি করেন আপনি? চাকুরী করি। বেসরকারী। একটা এনজিওতে। ক’দিন যাবত মন ভাল নেই বলে সেই ভদ্রলোককে খুঁজে বের করবো ঠিক করেছি!  আচ্ছা, আপনি আমার সাথে চলেন। আমি একটা হেরিকেন ফ্যাক্টরীর একাউন্টেন্ট। ঐ যে নদীর পাড়ে ব্রীজ কোম্পানীর ঘরবাড়ীগুলো দেখছেন, তার পাশের দোতালাটাই আমার অফিস। কথা বলে মজা লাগলো, আমার সাথে চলেন, দেখি সেই ভদ্রলোককে খুঁজে বের করা যায় কিনা!  আনন্দ এবার খুশিতে নেচে উঠবে।  তার চোখের তারা ঝিককিক করবে। সে ভদ্রলোককে তার আনন্দ দেখাবার সুযোগ ছাড়বে না।  আপনাকে কি বলে যে ধন্যবাদ জানাবো। কিন্তু আপনার অফিসে সমস্যা হবে না তো!  না না। মালিক আমাকে আলাদা রুম দিয়েছেন। আর বোঝেনই তো, হেরিকেনের ব্যবসা কোন শিক্ষিত লোকে করে! একদম অশিক্ষিত, আমি যা বলি তাই সব!  আনন্দ পকেট থেকে তার সিগারেট বের করে ভদ্রলোকের সামনে বাড়িয়ে ধরে হাঁটতে হাঁটতেই। ভদ্রলোক বিনাবাক্য ব্যয়ে একটা সিগারেট নেন। নিজের পকেট থেকে একটা ম্যাচ বের করে ফস করে ধরিয়ে আনন্দের মুখের সিগারেটও জ্বালিয়ে দেয়। তারপরে একটা লম্বা ধুয়োর কুন্ডলী ছেড়ে আনন্দের আরো সংবাদ নেবার জন্য তৎপর হয়।  আপনার বাসা কোথায়? মিরপুর।  তো ঐ যে বললেন, প্রতিদিন এইখানে বাসে আসতেন, এখানে কোথায়ও চাকুরী করতেন? সব প্রশ্নের উত্তর আনন্দের জানা। আসলে তখন আমার অফিসের একটা সাইট ছিল কেরানিগঞ্জে, প্রতিদিন সেজন্য আসা হতো!  কি কাজ আপনার? এই ছবি তোলা, রিপোর্ট করা। আমাদের এনজিও অনেকগুলো স্কুল চালায় এখানে। সেগুলো ঠিকমত চলছে কিনা তার খবর নিতাম!  বেশ তো চাকুরী! আপনাদের ওখানে কি একাউন্টের পোস্ট আছে? মানে খালীটালি আছে কিনা! বলে হেসে ওঠেন ভদ্রলোক। ভুস করে একমুখ ধোঁয়া ছেড়ে বলেন অশিক্ষিত মানুষের সাথে কাজ করতে করতে একদম লেখাপড়া ভুলে গেছি। আমি কিন্তু একাউন্টিং এ এমএ! তারপরে আবার হাসে।  আনন্দও হাসে। বলে, অবশ্যই আমি খবর দেব যদি খালি হয়। ব্রিজ থেকে নীচে নামার একটা সিড়ি আছে, সেটার রেলিং ধরে দুজনে নামতে থাকে। ভদ্রলোক এবার নিজের পরিচয় প্রকাশ করবেন।  আমার নাম সোলায়মান হক। আমার নম্বরটা সেভ করে রাখেন।  আনন্দ সোলায়মানের নম্বর মুঠোফোনে সঞ্চিত করে। তার হাতে অনেক অস্র। সে জীবনের রূপটাতে স্বাভাবিকতা দেখতে চায়। এটা তার একটা পূর্বানুমান যে তার অজানা নয় কোন মানুষ। গল্পগুলো পরিচিত। সোলায়মান যেমন একজন আপাত পরাস্ত, শিক্ষিত কিন্তু অতৃপ্ত পেশাজীবি। জটিল হিসাবগণিত শিখে জীবনের অন্য কোন হিশেব না মেলাতে পেরে হেরিকেন কারখানার হিসাবরক্ষক হয়ে পরিতৃপ্ত হবার চেষ্টা করছে। তার উন্নয়ন ভাবনা বেতনের বৃদ্ধির সাথে সম্পৃক্ত হলেও একটা পরিবেশ ব্যকুলতা ধীরে ধীরে তৈরী হচ্ছে। এই সরূপটা ক্রমশ বিকাশিত হবে। আনন্দের মনে হয় আরো কিছু জেনে রাখা ভাল। নিচে নেমে সোলায়মানকে বলে, চা খাবেন? অফিসে গিয়েই চা খাওয়া যাবে! তবে এই দোকানটার চা’টা ভাল বলে রাস্তার পাশের একটা টঙের দোকানে দাড়িয়ে পড়ে। দুইকাপ চা দিতে বলতেই আনন্দ আবার প্রশ্ন করে।  আচ্ছা, আপনার ছেলেমেয়ে ক’জন? দুই ছেলেমেয়ে। বড়টা ক্লাস ফাইভে। পচিশেই বিয়ে করেছি।  স্ত্রী? না, কোন চাকুরী করে না। একটা চাকুরী করলে সংসারটাতে সচ্ছলতা আসতো, কিন্তু সময় কোথায়? ছেলেমেয়েদের দেখাশোনাই করে কেবল? হ্যা, আর কি করবে? চাকুরী পাওয়া কি এত সহজ!  তা বটে। আপনার বেতনে সংসার চলে ঠিকমত!  ঠিকমত আর চলে কই! ছেলেটা একটা বাজে স্কুলে পড়ে। গেন্ডারিয়া। বাসাও আমার সেখানে।  কিন্তু এই বাসে কিভাবে উঠলেন? এই রুটতো গেন্ডারিয়ার নয়! সকালে একটা টিউশনী করাই কাজী আলাউদ্দিন রোড। তারপরে গুলিস্থানে এসে মাওয়া, বান্দুরার কোন কোন বাসে উঠে পড়ি। অফিসে এগারোটায় আসতে হয় বলে টিউশনীটা করতে পারি!  আনন্দের হিশেবে এই সবই আছে। হিশেব আগে মিলিয়ে রেখে এখন ঘটনা ঘটাচ্ছে। কেমন যেন ইশ্বরের কাজের মত হয়ে যাচ্ছে। এই যাত্রার পরিচয় আর সংলাপ কোনটাই সত্যি নয়। কিন্তু কেমন হিশেব মিলে যাচ্ছে। আগেভাগে বুঝে নেয়া এমন ইশ্বরের বানী আসলে তেমন গুরুত্বপূর্ণ নয়। একটা পরিবর্তন দরকার। আনন্দ ভদ্রলোককে বিদায় দিলেন অকষাৎ। ফিরে এলো বাসটাতে যখন সে ভাবছিল কখন একটা সংলাপ চালু করবে অপরিচিতের সাথে। সে জায়গাটাতে গিয়ে আনন্দ ফের ভাবতে থাকে, যা দেখা হয়েছে তা আবার দেখার কি কোন দরকার আছে। সোলায়মান না হয়ে সেখানে আবুল ফজল অথবা অন্য কেউ হলে এবং এই একই গল্পের জানাটুকু আবারও সামনে এলে তার আগ্রহের জায়গাটা নষ্ট হবে না। সে শহরের যে অংশ দীপ্যমান সেখানে একটু অন্ধকারে বসে এমন জীবনের বিন্যস্ততা গবেষণা করবে কেবল।  কিন্তু আনন্দ আবার ফিরে গেলো সোলায়মানের সাথে চায়ের দোকানে। তার মনে হলো সংলাপে একটা জায়গা বাদ পড়েছে। তাকে জানানো হয় নি, যা বলেছে সত্যি নয়। সে চা খেতে খেতে সোলায়মানকে বলে। আসলে আমি মিথ্যে বলেছি আপনার সাথে। কোন  বৃদ্ধলোকের জন্য আমি আসি নি। আমি আসলে কাউকে খুঁজছি না।  তাহলে? সোলায়মানের ভ্রু কুঁচকে যায়। সন্দেহ বাসা বাঁধে। আবার একটা অসমাঞ্জস্য আচরণও  দেখতে পায় আনন্দের মধ্যে। আনন্দ তাকে বলে, এটা আসলে আমার হিশেবের একটা নির্মাণ!  মানে? মানে আর কিছু নয়, আপনার সাথে জানাশোনা হলো, অনেক কথা জানলাম!  সোলায়মান চুপ করে থাকে। তার মাথায় এত হিশেব মিলে যায়, আনন্দের কথা কোন হিশেবে মেলে না। কিছুক্ষণ তাকিয়ে থেকে সে চায়ের বিল দিতে মানিব্যাগে হাত দেয়।  আনন্দ তাকে থামিয়ে দিয়ে বলে, আরে, কি করছেন? এতক্ষণ আপনার সময় অপচয় করলাম, ক্ষতিপূরণটাতো করতে দিন! সোলায়মান কোন কথা না বলে কিছুক্ষণ দোকানীকে খুচরা ফেরত দিতে দেখে। তারপরে হেসে ওঠে। তার হাসি দেখে আনন্দ অবাক হয়ে তাকিয়ে থাকে।  কি হলো? আমার শশুর তেমন অভিযোগ করতেও পারে। তার মেয়েটি যেদিন আত্মহত্যা করেছে তারপরে আপনি বোধহয় আর তাকে এই রুটে যাওয়া আসা করতে দেখেননি! সেদিনই ব্যাটা হার্টএট্যাকে মরেছে। পুনঃপ্রকাশিত।

                    সর্বশেষ এডিট : ২১ শে এপ্রিল, ২০০৮  রাত ১১:১২                

