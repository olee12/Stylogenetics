টপস্টোরি গুলো একসময় ইতিহাস হয়ে যায় সময়ের অহংকারে





                        প্রতিদিন বাসায় ফিরে টিভির নিউজ খুঁজি তন্ন তন্ন করে। নতুন কি আপডেট বিডিআর ম্যাসাকারের। ভয়াবহ ন্যশনাল ইস্যুগুলো যেভাবে মিডিয়ায় ক্রমশ গুরুত্বহীন হতে থাকে সেটার দিকে বিশেষ দৃষ্টি থাকে আমার। একসময় মনে হয় এমন ঘটনার আলোচনা, প্রতিবেদন বোধহয় যুগযুগ ধরে চলবে, চলতেই থাকবে। কিন্তু একসময় তার আবেদন ফুরায়। ব্লগ, পত্রিকা, টিভি সর্বত্র ঠাই করে নেয় নতুন নতুন ঘটনা। পৃথিবী এগিয়ে যায়, দেশ এগিয়ে যায়। আমরা নিমজ্জিত হই নতুন ঘটনা প্রবাহে।  ব্লগের উপর দিয়ে যেসব ন্যাশনাল স্ট্রম বয়ে গেছে তা মোটামুটি স্মরণ করার চেষ্টা করছিলাম আজ সকালে। যতদূর মনে পড়ে প্রথম ঝড় ছিল কানসাট। কানসাট বিদ্রোহ নিয়ে ব্লগের পৃষ্ঠাই শুধু সরগরম ছিল না, প্রচলিত মিডিয়াও ছিল উচ্চকণ্ঠে সরব। একসময় স্তিমিত হলো। সম্ভবত এরপরে এলো ফতুল্লা আনরেস্ট। পানি, বিদ্যুত, গ্যাসের দাবীতে জনতার মিছিল, সালাহউদ্দিন এমপির বিখ্যাত দৌড়।  জেএমবির দেশব্যাপী বোমা হামলা ছিল ব্লগের অন্যতম টপ লিস্টেট এজিটেশন। সম্ভবত সেসময়ের পরের বিষয় ছিল চিফ ইলেকশন কমিশনার আজিজের  বিরুদ্ধে পাবলিক অসন্তোষ। এরপরে ডঃ ইউনুসের নোবেল একটা বৃহৎ সময় ধরে ব্লগারদের রেখেছিল বিতর্কে শামিল।  ২৮শে অক্টোবর  এর ঘটনাও ব্লগের অন্যতম আলোচিত একটা বিষয় ছিল। এরপরে ১/১১ পেড়িয়ে অন্যতম ঘটনা বলতে মনে হয় ছিল চিটাগং ল্যান্ড স্লাইড। প্রচুর আলোচনা, সমালোচনা, ব্লগারদের অপিনয়ন, এনালাইসিসে সমৃদ্ধ হয়ছে ব্লগ।  যতটুকু মনে পড়ে এরপরের অন্যতম আলোচিত ঘটনা ছিল সিডর। সেসময়টাতে সিডর নিয়ে ব্লগ থেকে ক্যাম্পেইন চালু হয়েছিল, ফান্ড কালেকশন হয়েছিল। জামাত-শিবিরের হাতে একজন মুক্তিযোদ্ধার লাথি খাবার ঘটনা ছিল ব্লগের অন্যতম আলোচিত একটা বিষয়। এরপর সংসদ নির্বাচন। ব্লগাররা জনতার মঞ্চ বানিয়ে ফেলেছিল ব্লগ।  ক্রনলজিকালী এসব জাতীয় গুরুত্বপূর্ণ ঘটনাগুলোর কথা আমার মনে পড়লো। আমরা তাড়িত হয়েছি, বিশ্লেষণ করেছি, আবেগী হয়েছি। প্রচুর ব্লগার লিখেছেন। এখন যেমন বিডিআর ম্যাসাকার নিয়ে সবাই লিখছে, প্রধান আলোচ্য হয়ে উঠেছে - একসময় ঐসবই ছিল প্রধান আলোচ্য, মিডিয়ার গুরুত্বপূর্ণ।  ব্লগে একদম নতুন সংবাদ দেয়ার ক্ষেত্রে কয়েকজনকে দেখেছি নিয়মিত এগিয়ে থাকতে। অণৃণ্য তার মধ্যে অন্যতম। এক লাইনে তিনি জানিয়ে যান জাতীয় কোন গুরুত্বপূর্ণ খবর। এছাড়া রেগুলার লেখেন না এমন অনেক নিক থেকে অনেক গুরুত্বপূর্ণ গোপন খবর চলে আসে ব্লগে। নিয়মিত দৃষ্টি রাখলে জানা যায়। তবে নির্ভরযোগ্য সংবাদ দিতে দেখেছি অণৃণ্যকে।  একসময় হয়তো বিডিআর ম্যাসাকারের সংবাদও নিস্তেজ হয়ে যাবে। কিন্তু আজকে ভাবছিলাম পুরাতন টপ অব দ্যা নিউজগুলো - যা নিয়ে আলোচিত ছিল আমাদের মিডিয়া, জনগণ। সময়ের কি দুর্দমনীয় অহংকার - একসময় সব কিছু অতীত করে দেয়। আমরা এগিয়ে যাই নতুন ইতিহাস নির্মাণে। নিরুদ্বিগ্ন ব্লগ প্রসব করে নতুন নতুন ম্যাসাকার, অসন্তোষ আর টপ স্টোরি। এ থেকে মুক্তি নাই। 
                            
                    সর্বশেষ এডিট : ০৪ ঠা মার্চ, ২০০৯  দুপুর ২:৩০                

