ব্লগ ও ফেসবুক সম্পর্ক_ একাল-সেকাল





                        ব্লগ ও ফেসবুক মিলেমিশে একটা নতুন সংস্কৃতি তৈরী হয়েছে। যা আগের ব্লগ সংস্কৃতির সাথে বা আগের ফেসবুক সংস্কৃতির সাথে মেলে না। এককভাবে ব্লগেও সেই আগের - মানে ফেসবুকের সাথে মিলেমিশে নতুন একটা ধরণের আগের - সংস্কৃতি নেই।ব্লগে ব্যক্তিগত তথ্য নির্ভরতা কম, মানে সামাজিক যোগাযোগের জন্য যে সমস্ত সামাজিক তথ্যাদি প্রয়োজন সেসব ব্লগ একাউন্ট করার জন্য প্রয়োজনীয় নয় এবং এসব প্রকাশ বা দেবার জন্য কোনো ধরণের প্রনোদনাও থাকে না। ফলে একজন ব্লগার অন্য একজন ব্লগার এর সাথে পাবলিক মন্তব্য ও পোস্টের মাধ্যমে সম্পর্ক স্থাপন করতে হতো। এর বাইরে আরো গভীরতর সামাজিক সম্পর্কের জন্য ম্যাসেঞ্জার বা ফেসবুক ছিলো অবলম্বন। ব্যক্তিগত তথ্যাদি গোপনীয় বলে কেবল বিশ্বস্ত মানুষের সাথেই সেসব বিনিময় হতো। এই সংস্কৃতিতে একজন ব্লগার তার মতামত প্রকাশের জন্য ব্লগ প্লাটফর্মগুলোতে একধরণের অ-ব্যক্তিগত চর্চা করতে বাধ্য হতো, ফেসবুকের তুলনায়। সামাজিক নেটওয়ার্কের ধরণ যার জন্য ব্লগে অনেক বেশী সংকুচিত, মতামত প্রকাশ্য ও অবজেক্টিভ এবং অ-ক্ষতিকারক। এর বাইরের যোগাযোগে গোপনীয়তা আশ্রিত বলে নিরাপদ ভাবা হতো।ফেসবুকে ব্যক্তিগত তথ্য ও কনটেন্টের প্রচারণা প্রাতিষ্ঠানিকভাবে উৎসাহিত করার দরকার হয় সামাজিক নেটওয়ার্কের প্রধান লক্ষ্য বিপনন আবশ্যিকতার জন্য। এর টুলস ও আর্কাইভ এমনভাবে তৈরী করা হয় যেনো গোপনীয়তার আপাত একটা প্রলেপ বহাল থাকে, মন্তব্য সংশোধন ও ডিলিট করার ধরণ সার্বজনীন ও নিরপেক্ষ নয়। ফলে ব্যবহারকারী নিজস্ব পরিমন্ডলে একক কর্তৃত্বের একটা রাজত্ব পেয়ে যায়। এ সংস্কৃতি একদমই ব্যক্তি-নির্ভর যেখানে তার প্রকাশ-ভঙ্গি ও বক্তব্য নিমিষে তার নেটওয়ার্কে যুক্ত ও নিয়ন্ত্রণ করার অধিকার দেয়।বাংলাদেমের ব্লগস্ফিয়ারের সাথে অভ্যস্থ মানুষ যে সংস্কৃতিতে বিকশিত হয়েছে সে পরবর্তীতে ফেসবুকের সাথে ঘনিষ্ঠভাবে নতুন এক ধরণে রপ্ত হয়। যা ব্যক্তিগত তথ্যের অবাধ বিপননের টোপ গিলে ব্লগমন্ডলে ক্রমশ সে অ-ব্যক্তিগত থাকার সুযোগ থেকে সংকুচিত হয়ে পড়ে।ব্লগসমূহ সামাজিক নেটওয়ার্কের টুলস যত বেশী গ্রহণ করতে শুরু করে ততবেশী তার পূর্বতন সংস্কৃতি বিলুপ্ত হতে শুরু করে। আর না গ্রহণ করায় সেটা ক্রমশ হতে থাকে জার্নাল বা সাহিত্য পাতা।ব্লগ ও ফেসবুক উভয় উভয়কে আশ্রয় করে চলে। কিন্তু ফেসবুকের ব্যবহারকারী বেশীরভাগের ব্লগে একাউন্ট করে লেখার প্রয়োজন হয় না, কিন্তু সকল ব্লগারের ফেসবুক একাউন্ট থাকা আবশ্যিক হয়ে ওঠে। ব্লগ মূলত ব্যক্তিগত সেই মতামত প্রকাশের জায়গা যা একজন মানুষ সবাইকে পাঠ করতে দিতে পারে, এমন প্রয়োজনের নিরিখে একজন ব্লগার তার নিদৃষ্ট আর্কাইভ ও কমিউনিটির ব্রান্ডিং-কে মূল্য দেয়। আর ফেসবুক তার প্রচারণার জায়গা হয়। সেলিব্রিটি সিনড্রমের প্রধান উপজীব্য ব্যক্তির একান্ত ব্যক্তিগত তথ্যকে পাবলিসাইজ করা, ফেসবুকে এসব তথ্যের চাহিদা রয়েছে, কিন্তু ব্লগে এসব সিনড্রম পরিতাজ্য হয়।ফলে যা বলছিলাম, এখন ব্লগার হওয়া অনেক বেশী অ-ব্যক্তিগত সম্পর্কের সংস্কৃতিতে ধাবমান, ফেসবুক-পূর্বকালীন অবস্থার থেকেও। আগের সেই ব্লগ সংস্কৃতি নেই বটে, কিন্তু সেই সময়ের সুখ-স্মৃতি অমলিন।
                    
