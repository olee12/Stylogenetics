বাংলাদেশকে বাঁচাতে উন্নতরাষ্ট্রগুলো কি কার্বন নিঃস্বরণের মাত্রা কমাতে রাজী হবে_





                        জলবায়ুর যে পরিবর্তন হয়েছে এটা বোঝার জন্য সাইন্টিস্ট হতে হয় না। যে মানুষের গায়ে চামড়া আছে সে হাড়ে হাড়ে টের পাচ্ছে জলবায়ুর পরিবর্তন ঘটেছে অস্বাভাবিকভাবে। অবশ্য বাঘের জন্য একটু দেরী হতে পারে, কারণ মাঘের আগে বাঘের গায়ে শীত লাগে না। আমি অবশ্য বাঘ প্রজাতীর থেকেও দু কাঠি সরেস – শীতকালের মধ্যগগনেও সাতসকালে সমস্ত শরীর চুবিয়ে গোছল করি, শেভ করি গরম পানি ছাড়াই। এখনও শীত লাগছে না।  তবে জলবায়ুর পরিবর্তন যে অস্বাভাবিকভাবে ঘটেছে মানে গত বছর এই সময়ের শীতের চেয়ে এখন তীব্রতা একটু বেশী বেড়েছে – এই কথা কিন্তু বিগত দুই দশক ধরেই বলে আসছি এবং অন্যান্যদেরও বলতে শুনছি। বৃদ্ধরা আরো ভালো বলেন, ‘এমন শীত বাপের জম্মে দেখি নাই’, অথবা ‘কেয়ামতের আগে পৃথিবীর এমন উত্তপ্ত হবারই কথা, এই গরম হইলো সেই কেয়ামতের আলামত’। বাংলাদেশে ষড়ঋতু আর খুঁজে পাওয়া যাচ্ছে না। বর্ষা শেষে আসার কথা শরৎবাবুর এবং এর পরে হেমন্তবাবুর কিন্তু এখন মনে হচ্ছে বর্ষার পরে উড়ে এসে শীতেরবুড়ি জুরে বসে। এমনকি শীতের মাঝেও চলে বৃষ্টি। গরমের সময় চরম গরম, শীতের সময় চরম শীত – এই যে চরমাভাবাপন্ন আবহওয়া এসবের মানে একটাই – জলবায়ুকে পরিবর্তন করা হয়েছে, এই পরিবর্তন স্বাভাবিক ও প্রত্যাশিত হতেই পারেই না। জনবসতিপূর্ণ একটা পৃথিবীর জন্য জলবায়ু পরিবর্তনকে প্রাকৃতিক ভাবার কোনো কারণ নাই। একটা গোলার্ধের সব মানুষ অন্য একটা গোলার্ধে গিয়ে বসবাস শুরু করবে অতীতের মত ক্লাইমেট ইমিগ্রেন্ট হিসাবে - এটা এখন অসম্ভব ঘটনা।   ঐতিহাসিক আমল থেকে ভূতাত্ত্বিক চরিত্রের কারণেই বাংলাদেশ ঘনঘন ঝড়ঝঞ্জার ঝুঁকিগ্রস্থ। এতকাল সেটাকে প্রাকৃতিক ভাবা যেত, কিন্তু এখন সব গোলমেলো হয়ে গেছে। আগের তুলনায় ঘূর্ণিঝড়ের সংখ্যা ও প্রকোপ বেড়েছে। এছাড়া সাগরের পানি ঢুকে পড়ছে মিঠেপানি অঞ্চলে, এবং সেটা আর অপসারিত হচ্ছে না সমুদ্র পৃষ্ঠের উচ্চতা বৃদ্ধির কারণে। শষ্য উৎপাদন থেকে শুরু করে, মানুষের খাদ্য, পানীয় ও জনস্বাস্থ্যের উপরে ইতিমধ্যে বিরূপ প্রতিক্রিয়া ফেলতে শুরু করেছে।  ‘বদল’ শব্দ নিয়ে নানারকম বদলা-বদলী ঘটে গেছে। মার্কিন মুল্লুকে কৃষ্ণাঙ্গ প্রেসিডেন্ট, বাংলাদেশে আওয়ামী লীগের ক্ষমতায়ন, প্রথম আলো পত্রিকার রাজনৈতিক ক্যাম্পেইন ইত্যাদি। কিন্তু যে ‘বদল’ পৃথিবীর জন্য হুমকিসরূপ সেই জলবায়ুর বদল ঘটানোর কোনো মিশন নিয়ে কেউ ক্যাম্পেইন না করলেও পৃথিবীর মানুষ তাদের জলবায়ু বদলে দিয়েছে। এবং অদ্ভুত বিষয় হলো এই বদলে যাদের ভূমিকা শূণ্য দশমিকের নিচে তাদের মোকাবেলা করতে হবে সবচেয়ে বড় বিপর্যয় - সাইন্টিস্টরা লম্বা চওড়া গবেষণালব্ধ এমন সিদ্ধান্তই জানিয়েছেন।  আমরা বদলে যেতে চাই – কিন্তু প্রকৃতির সত্যকে আমাদের বদলানো ঠিক হয় নাই। আমরা যে খুব জেনেবুঝে এমন বদলের রূপকার হয়েছি বিষয়টা খুব সোজাভাবে তেমনও বলা যায় না। তবে আমরা বদলেছি – এবং এর জন্য আমাদেরই ভূগতে হবে এটাই স্বাভাবিক। প্রকৃতির কাছে যেহেতু রাষ্ট্রীয় সীমারেখা অচল সেহেতু পশ্চিমাবিশ্বে মাত্রাতিরিক্ত কার্বন নিঃস্বরণের ফলে তৃতীয় বিশ্বের দরিদ্রতম একটা দেশ বাংলাদেশকে মহাবিপর্যয়ের সম্মুখীন হতে হবে এটাই বোধহয় প্রাকৃতিক বিচার।  প্রকৃতির এই বিচারব্যবস্থা থেকে সমাধানের কি আদৌ কোনো উপায় আছে? বাংলাদেশের কথা চিন্তা করে পৃথিবীর উন্নত রাষ্ট্রগুলো তাদের কার্বন নিঃস্বরণের মাত্রা কমাবে এটা আমার বিশ্বাস করতে কষ্ট হচ্ছে। 
                            
                    সর্বশেষ এডিট : ১২ ই জানুয়ারি, ২০১০  দুপুর ১:৫৬                

