সোনারোদ





                        শৈশবের সোনারোদ ঝরে যেতে দেখি কেবল। আমার সেই শিশুরূপটা নিজে ঠিক বুঝতে পারি না, মনে হয় সেই থেকেই তো এমন। কিন্তু চোখের সামনে বেড়ে উঠতে দেখেছি ছোট বোনকে। মাত্র দুবছরের ছোট অথচ তাকে আমার শিশুই মনে হতো। আমার চোখে তার সেই দুরন্তপনা লেগে আছে। শিশুরা যেমন চঞ্চল হয় শৈশবে, একদম শিশুবচনীয় ও ভঙ্গীয়, আমার ঠিক তেমন ছিল না। আমি নিজেকে শিশুই ভাবতাম না। সুতরাং দেখতাম শিশুদের আর তারা বড় হয়ে গেলেও দেখতাম তার ফেলে আসা দিনগুলো। একদিন আমার বোনটি আরেক শিশুকে জন্ম দিল। এই সময়ের মধ্যে আমি অসংখ্য শিশুকে দেখেছি এবং সবাইকেই দেখলাম তাদের শিশুকালটিকে হত্যা করে বড় হয়ে গেছে।  আমার বোনের সন্তান তখন পড়তো ক্লাস টুতে। আমার বাইকে ঘুরতে চাইতো। আমি তাকে নিয়ে একদিন ক্লাসে গেলাম। শিক্ষক তখন পড়াচ্ছিলেন প্যারাডাইস লস্ট। ক্লাস শুরু হয়ে গেছে, আর আমি সেই ছোট্ট মেয়েটিকে নিয়ে ক্লাসে ঢুকে গেছি। শিক্ষকের চোখ ছানাবড়া। তিনি জিজ্ঞেস করলেন, কি ব্যাপার, এ কে? আমি জানালাম, ভাগ্নি, সংগ ছাড়তে চায় না বলে নিয়ে এসেছি!  বেশ বেশ বলে তিনি পড়াতে শুরু করলেন।  লিজা সবাইকে বড় বড় চোখে দেখছে। পা দুলিয়ে মনযোগ দিয়ে শুনছে কিভাবে লুসিফার স্বর্গ থেকে বহিস্কারের পরে নরককে তার সাম্রাজ্য ঘোষনা করেছে। তার মনযোগ দেখে মনে হচ্ছিল সে ইংরেজী বক্তৃতা সব বুঝতে পারছে অক্ষরে অক্ষরে।  ক্লাস শেষে সহপাঠীদের সখ্যাত শেষে আমি লিজাকে জিজ্ঞেস করলাম, বলো এবার, তোমার কি মনে হয় নবসৃষ্ট পৃথিবীকে দেখতে লুসিফারেরর যাওয়া ঠিক হবে? গম্ভীরভাবে মাথা নেড়ে লিজা বলে, আমার তো তাই মনে হয়!  আমি হাসতে হাসতে মরে যাই।  সময় গড়িয়ে যায়। লিজা বড় হতে থাকে। আমি যখন পড়াশুনার শেষ প্রান্তে তখন লিজা ক্লাস ফাইভে। প্রতিদিন আমার সাথে তার ঘোরা চাই। মটর বাইক চালানোতে আমি পরিজনদের কাছ থেকে সবসময় মুর্তিমান আতংক অভিধা পেয়েছি। কিন্তু লিজা পেছনে বসে জরিয়ে থাকে আর উৎসাহ দেয়, আরো জোরে চালাও!  আমি ফুটপথে উঠে পড়ি। রাস্তার পাশের কুকুর দেখে তার পাশে গিয়ে একটা হাইশট মারি। কেউ করে উঠে কুকুরটা সরে যায় একদিকে আর লিজা মনে হয় পৃথিবীর সবচেয়ে আনন্দিত শিশুটি হয়ে ওঠে।  আমাদের বিশ্ববিদ্যালয় কলেজ তখন সরকার বিরোধী আন্দোলনে সরগরম। ছাত্র রাজনীতির এক শীর্ষ নেতার সাথে আমার গলায় গলায় পিরীতি। সে তার বক্তৃতা লিখতে দেয় আমাকে। আমি মহা উৎসাহে তার জ্বালাময়ী বক্তব্য লিখি। তিনি অর্থবান কিন্তু মস্তিষ্কহীন। ফেন্সিডিল খান আর রাজনীতি করেন। আমার চেয়ে দশ বছরের বড় হবে। একটা কালো রঙের মাইক্রোতে করে আমার বাসার সামনে এসে দাড়ান। তখনও মোবাইল চালু হয়নি আমাদের শহরে। আমার কাছে তাকে স্বর্গসুখী মানুষ মনে হয়। মনে হয় একজন সাহিত্যিক হবার চেয়ে একজন এমন মাস্তান হওয়া অনেক বেশি সৃজনশীল। তাড়িয়ে তাড়িয়ে উপভোগ। আমাকে তার কোন ঝঞ্ঝাটে রাখেন না, সবসময় রক্ষা করে চলেন। উপরন্তু আমি সুযোগ নেই। এই কাজটা করতে পারছি না, বন্ধুদের অমুককে তমুক মাস্তান শাসিয়েছে, এসব অভিযোগ তার কাছে করলে মুহূর্তে তিনি আমার জন্য নিবেদিত প্রান হয়ে যেতেন।  একদিন তার মাইক্রোতে লিজাকে নিয়ে আমি ঘুরে বেড়ালাম। আমি লিজার মত ভাবি, লিজার চোখে সবকিছু দেখি। নেতাও দেখি আমার সাথে লিজার মতই কথা বলে। তিনি আমাকে মনে করেন শিশুবৎ। একদিন লিজা ও আমার জন্য আইসক্রীম কিনে আনলেন, আমরা যখন খাচ্ছি, তখন তিনি একটা বোতল খুলে ফেন্সি খাচ্ছেন, অনেকগুলো ফেন্সি মিনারেল ওয়াটারের বোতলে ঢেলে রাখতেন। সে বলে, কাউকে বিশ্বাস করা যায় না, সব হচ্ছে পিচাশ!  এমন কথা কখনও তিনি বলতেন না। আজকে একটা আবেগ বেশী ফেনায়িত হয়েছে বোঝা যাচ্ছে। আমি বললাম, আপনার জীবন কিছুটা নিরপত্তাহীন মনে হচ্ছে!  তা তো বটেই! অনেকেই আছে আমাকে মেরে ফেলতে চাচ্ছে!  কিন্তু আপনি তো বেশ জনপ্রিয়!  ছাই, সব রাজনীতি আর অর্থের খেলা। বাপের টাকা আছে, খরচ করছি, তাই কিছু ছেলেপেলে ঘোরে পেছনে। কিছুটা সাহস আছে বলে বড় নেতারা কাজে লাগচ্ছেন!  কিন্তু আপনি তো ভোটেই ভিপি হয়ে যাবেন!  হুম! বলা যায় না। সোহেল ভাই আরেক চুমুক দেন ফেন্সিতে। আমি আর লিজা গাড়ী নিয়ে গল্প করি। লিজা বলে, তোমার বাইক অনেক মজার, গাড়ীটা কেমন গুমোট গুমোট! সোহেল ভাই হাসে। তার মনে হয় শিশু হতে ভাল লাগে। সে আমাদেরকে এক নেতার বাসায় নিয়ে যায়। যে তার হুকুমদাতা। বলে, দাড়াও তোমাদের এমন একজনের সাথে পরিচয় করিয়ে দেব, যে এই শহরের সবকিছু, দিনকে রাত্রি করতে পারেন।   আমাদের সংগে নিয়ে তার রুমে ঢোকে। ফেঞ্চির বোতল তখনও সোহেল ভাইয়ের হাতে। বড় নেতা তাকে দেখেই উঠে এসে বুকে জরিয়ে ধরে, তারপরে বোতলটা নিয়ে কয়েক চুমুক দেয়। আমাদের দিকে তাকিয়ে বলে, এরা কারা!  পরিচয় করিয়ে দেয় ছোট ভাই হিসাবে। লিজাকে দেখে কাছে ডেকে বসায়। তারপরে, এই কালাম বলে হাক ছাড়ে, বলে, একটা চিপস নিয়ে আয় তো! লিজা বড় নেতাকে বলে, আংকেল তুমি কি লুসিফারকে তাড়িয়ে দিয়েছো! বড় নেতা বুঝতে পারে না। আমি লিজার কাছে গল্প করেছিলাম, লুসিফার হচ্ছে মুক্তির দূত, এক স্বৈরাচারী ইশ্বর যখন তাদের শাস্তি দিয়ে নরকে প্রেরণ করলেন, তখন লুসিফার চ্যালেঞ্জ করেছে সবময় অধীশ্বরকে। লুসিফার তাই স্বপ্ন জাগায়, আশাবাদ জাগায়, সবোর্চ্চ শক্তির বিরুদ্ধে প্রতিরোধের, কেহই অপ্রতিরোধ্য নয়। লিজা আমাকে জিজ্ঞেস করেছিল, লুসিফার কি খারাপ? আমি বলেছিলাম, লুসিফারকে কখনও সর্বোচ্চ ক্ষমতার অধিকারীরা পছন্দ করে না। লুসিফার বুক ফুলিয়ে কথা বলতে সাহস করে বলে সে শয়তান হয়ে যায়! তারপরে মানুষ নিজে সব খারাপ কাজ করে সেই শয়তানকে অভিযুক্ত করে!  লিজা শুনেছে সোহেল ভাইকে বলতে, এই বড় নেতা যা ইচ্ছা তাই করতে পারে। সুতরাং সেতো লুসিফারকে রাখতে পারে না এখানে। বড় নেতা লিজার মাথা নেড়ে বলে, কে রে লুসিফার? সোহেল, তুই কি কিছু করেছিস! সোহেল ভাইও স্মরণ করতে পারে না তার অনুসারীর মধ্যে কেউ এ নামে আছে কিনা! মাথা নাড়ে, না তো!  লিজা বলে, ওহ!  দুই নেতা কিছুক্ষণ গপসপ করে। আমি ও লিজা খুটিয়ে দেখি তার বইয়ের আলমিরা। বড় নেতা সংসদ সদস্য। আলমিরা ভর্তি আইনের বই। তার আদর্শের নেতার ছবি দেয়ালে লটকানো।  লিজা ছবিটার সাথে পরিচিত। কিছুক্ষণ একদৃষ্টিতে তাকিয়ে বলে, মামা, দেখো! এই লোকটাকে আমার লুসিফার মনে হচ্ছে!  আমার অভাবনীয়ভাবে তাই  মনে হয়। একটা মানুষ দাড়িয়েছিল পুরো একটা সংগঠিত শক্তির বিরুদ্ধে যুদ্ধ করার বাসনা নিয়ে। আমি জিজ্ঞেস করি, কেন তোমার তাই মনে হচ্ছে!  দেখেছো, তাকে হত্যা করা হয়েছে! মনে হয় ইশ্বর তাকে সহ্য করতে পারেন নি!   আমি লিজার মুখের দিকে তাকিয়ে থাকি। আমার যৌবনের প্রখর রোদেও শৈশবের সোনারোদ ঝরতে দেখি।  পুনঃপ্রকাশিত

                    সর্বশেষ এডিট : ১২ ই মে, ২০০৮  দুপুর ২:৪০                

