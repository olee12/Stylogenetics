পুনঃপ্রকাশিত





                        কতগুলো শব্দ আছে যেগুলো শুনলেই আমার কবিতার কথা মনে পড়ে। তাই বলে ঐ শব্দগুলো যে কবিতায় আছে সেগুলো নয়। যেগুলোতে নেই মনে পড়ে সেই কবিতার কথা।  মানে? সুমা এমন প্রশ্ন করতেই পারে। সাজিদের আজকাল অনেক কথাই হেয়ালীপূর্ণ যাকে সে আবার দার্শনিকতা বলে।   শব্দগুলো মাথায় বসে যেতো কবিতার ছন্দ মেলাতে। প্রথম লাইনের শেষ শব্দটির মিল খুঁজতে গিয়ে।  যেমন? ভাবতাম দ্বিতীয় লাইনে শেষে খুঁজে পাওয়া শব্দটি ব্যবহার করবো কিনা। সাজিদ একটু রহস্য উন্মোচন করে।  বুঝলাম না! ধরো, ভূমি। জীবনে অসংখ্যবার তুমি দিয়ে শেষ হওয়া লাইনের অন্তমিল সংগী হতে ভূমিকে পেয়েছি নাগালের মধ্যে। কিন্তু বড় সহজলভ্য বলে ভূমিতে আমার শয্যা নেয়া হয়নি। যার জন্য তুমি কে পরিবর্তন করে অথবা বাদ দিয়ে অন্যভাবে লাইন শেষ করতে হয়েছে। এ খেলাটা যখন শুরু হয়েছিল তখন আমার জীবনে তুমির আধিপত্য প্রচন্ড। তুমিকে হারাতে বড় ভয়!  সুমার খিলখিল হাসিতে হাসিতে সেই তুমি সাজিদের মাথায় আবার জাকিয়ে বসে। পকেটে ঘোরে। হৃদয়ে ঘোরে। তুমিকে নিয়ে কবিতারা ঘোরে,কবিতার মাথা কুটে মরে,একটা সুন্দর তুমিসংগীর জন্য। কিন্তু ঐ এক ভূমি এসে সারাক্ষণ মাথায়,অলিন্দে,বাহিরে জোরালো আবেদনে নিবেদনে পাগল করে তোলে। বলে, এমন এক কৈশোরের শিরশিরে অনুভবে নতুন শব্দ পেলাম চুমি।  মজার তো! সুমা সািজেদর কিবতার সােথ পিরিচত; বড় বেশী আবেগে কবিতার মান আর কিছু থাকে না শেষে। সাজিদ  বলে চলে, এর আবার হাজারও প্রতিকূলতা,কেমন এক ধরণের শারিরীক জাগরণের ষড়যন্ত্র,তুমির পাশে চুমি লিখলেই মনে হয় হয়ে গেল চুমোচুমি।  এবার সুমার হাসিতে চন্দ্রিমাচররা তাকিয়ে দেখতে বাধ্য হয় যুগলটিকে। লেকের উপরে ব্রীজটার অপূর্ব স্থাপত্যে বিকালের আনন্দবাসর অদ্ভুত দ্যুতি ছড়াচ্ছে। কিছু সে মোহময়তা তৈরি হয়েছে লাল, নীল বৈদ্যুতিক বাতির সমারোহে আর বাকীটা সুমার বাঁধ ভাঙা হাসির হিন্দোলে। শুক্রবারের দিকে কঙালের মত দুজন চেয়ে থাকে। ব্রীজটা যেখানে শেষ হয়েছে সেখানে লাল ইটের একটা বসার জায়গা রয়েছে। শুক্রবারের রোজনামচা এটাকে ঘিরে দুজনের। দুজন ভ্রমণকারী সেখানে বসে ছবি তোলার বায়না ধরেছে বলে উঠতে হলো। হাঁটতে থাকে দুজন প্রধানমন্ত্রীর বাসভবণের দিকে। সুমা জানতে চায়, আর কি কি মনে হতো? অদ্ভুত সে সময়ে আমি ভূমিবন্দকী দেইনি। কালক্রমে হারিয়েছো তুমি। পরে বুঝেছি ভূমিকে আমি পর ভেবেছি। জটিলতায় এই ভূমিকে আমার অস্তিত্বময়তায় ঠাই দিতে পারিনি। তুমি সরে গেলে ভূমি যে কেঁপে ওঠে সেটা বুঝলাম তোমার কণ্ঠস্বর গ্লাসের ওপাশে আটকে গেলে।  কবে এমন আটকে গেল কণ্ঠস্বর? সেদিন রইসের ষোলতলার ফ্লাটে দাড়িয়ে। আমার চোখের সামনে ছিল দূরের সংসদ ভবণ,রাতের নগরী। ষোলোতলার বেলকনি থেকে ঢাকার রাত্রি অদ্ভুত লাগছিল!  সুমিরও উচুঁ ভবণ থেকে রাত দেখতে ভাল লাগে। জিজ্ঞেস করে, আগে দেখনি? দেখেছি। বছর খানেক আগে। খেতে গিয়েছিলাম কোন এক রূফটপে। কিন্তু এবার আরো ভাল লাগলো কারণ বেলকনি থেকে তোমার অফিসটা দেখা যায়,তোমাদের পনেরতলা ভবনটা ঠিক রাস্তার অন্যপাশেই।  ও! তুমি তো আমাকে ফোন করনি!  করিনি। কারণ মনে হয়েছে, যে রাগ দেখালে, হয়তো ফোন ধরবেই না। তাছাড়া তোমাকে না জানিয়ে দেখতে ভাললাগছিল ভবণটাও!  সুমার চোখে একধরণের তন্ময়তা। সে শোনে আর শোনে।  রাতে তোমার ডিউটি ছিল। তোমাদের অফিসটার ছ’তলা পর্যন্ত উঠে গিয়ে একটা উন্মুক্ত ছাদ,বাকী ন’তলা তার পাশে উঠে দাড়িয়েছে। ছাদটিতে যে ফুলের বাগান করা হয়েছে সেখানে তুমি আমাকে নিয়ে গিয়েছিলে একদিন।  সুমা দেখতে পায় ছাদটা। একপাশে সিমেন্টের ছাউনী। নীচে কয়েকটা বেঞ্চি। সেখানে গিয়ে একরাতে দাড়িয়েছিল দুজন। সাজিদ বলতে থাকে, তোমার উপস্থিতিতে বাগানটা আর তেমন ঘুরে দেখা হয়নি। তোমার সুগন্ধে বাগানের অন্য ঘ্রান ম্রিয়মান হয়ে গেছিল।  সেদিন সুমার সৌন্দর্য্যে লাখ লাখ টাকা খরচ করে সৃষ্টি করা ছ’তলার ছাদের সুবিন্যস্ত প্রকৃতি সাজিদের চোখে পড়েনি। চমৎকার নৈপুন্যে ফুলগাছের সাড়ির বিন্যাস,মাঝে মাঝে কিছু পাতাবাহারী গাছ,আর সুনিপুন কারুকাজে সজ্জিত ছাদের বর্নিলা ইট,একপাশে মাটির একখন্ড ভূমি সব কিছুই সেদিন তার চোখ এড়িয়েছিল। সুমা বলে, বড় বাড়িয়ে বলো সবকিছু!  একদম বাড়িয়ে নয়। রাইসুর বেলকনিতে দাড়িয়ে  মনে হলো বড় সুন্দর তো বাগানটি। নিজেকে সে ভূমির জন্য উৎসর্গী হতে প্রত্যয় জাগে। প্রতিটি অংশ আমি খুলে খুলে দেখলাম,প্রতিটি প্রান্তের সাথে আমার চুমোচুমি হলো। একদম কাব্যিক হয়ে গেছো। তোমার ঘড়িতে ক’টা বাজে? এমন কাব্য করতে থাকলে, বাসায় আর যাওয়া হবে না। আমাদের আমিসংগীরা ভাবনায় পড়ে যাবে!  সাজিদের এই ক্ষণটুকুই একটা সাপের খোলস বদলের মত। প্রচন্ড শারিরীক ব্যাথাও হয় তার আজকাল মনোজগতের এ খোলস পরিবর্তনেও। অনুভবে একদম পাল্টে যাওয়া, বা ধারণ করা আরেকটা জীবনকে বড় যন্ত্রণার মনে হয়। কিন্তু তারপরেও সুমির সাথে তার কষ্টটুকু যদি এই হয় যে একসাথে থাকতে পারছে না, শরীরি প্রেম হচ্ছে না, নিজেদের সন্তান হবার কোন সুযোগ নেই, রাগ ক্ষোভ আর ঝগড়া হচ্ছে না, তবে সুখটুকু হচ্ছে তারপরেও দুজন এখনও কিছূটা প্রহর একত্রে কাটাতে পারছে, ফোনে কথা বলছে। বুঝতে পারছে ভালোবাসাটা অক্ষুন্ন আছে। আশ্চর্য্যজনকভাবে সুমারও কষ্টসুখের এ চক্রটা এমনই। লেকের পশ্চিম পাশের তীর দিয়ে যে রাস্তাটা প্রধান সড়কে উঠেছে সেখানে একটা লোক প্রতিদিন মাছ ধরে। ছিপ নেই, সুতো হাতে ধরে থাকে মাছশিকারী। সুমা সেদিকে তাকিয়ে বলে, কণ্টস্বর কিভাবে শুনলে? সাজিদ বলে, ও আচ্ছা, ছতলার সে বাগান থেকে পাশের তলাতে যাবার যে জায়গাটা গ্লাসে মোড়ানো তার ওপাশে তোমার তখন সরব উপস্থিতি। রাস্তার এপাশে ষোলোতলার বেলকনি থেকে রাস্তার অন্যপাশে ছ’তলার সে গ্লাসের ঐপাশে যখন তোমার মুখ থেকে কিছু শব্দ ছিটকে বেড়ুলো,তখন নগরী আলো আর আলোতে ছেয়ে গেল।  আশে পাশের সব ভবনগুলো পাঁচ ছয় তলা। সাজিদ বলে, তখন তুমি আর আমি লম্বা লম্বা দুটো ভবনে। জনরবের কোন গুঞ্জন নেই,গাড়ীর শব্দ নেই,বুনোটের শহর যেন প্রকৃতির বৃক্ষ,নদী,মাঠ হয়ে আছে।  ভাল বলেছো! মৃতকে জীবিত বানিয়ে দিচ্ছো! বলবে না কি কেবল সাহিত্যই করবে? আরে শোনই না। আজকে মুড এসেছে। একটু সাহিত্য না হয় করতেই দাও। না, ওসব সাহিত্য বাদ দাও, আগে বলো কিভাবে শুনলে? একপাশে নির্মিত হচ্চে উঁচু ভবন,মনে হলো সেটার ইটে ইটে ফুল ফুটবে,ছাদে বাগান হবে। সাজিদ বলে। সুমার আগ্রহ তলানীতে ঠেকলেও সে বাধা দিতে পারে না। সাজিদের সাহিত্য চেপেছে। সে বলে চলে, ধানমন্ডি লেকের প্রকৃতি,আর অসংখ্য ভবনের সিড়িঘর,সবই আমার বিমুর্ত লাগে। বাড়ীগুলো মনে হয় বাতাসে পত্রপল্লবের মত দুলছে। শিষ কেটে যাচ্ছে বেলকনিতে,গাড়ীগুলোকে শুয়োপোকা,গুইসাপ মনে হচ্ছে। কেমন সব প্রানের ছবি,এই ষোলোতলাতে দাড়িয়ে ঠিকই বলেছো, শহরকে মৃত মনে হয় না,কৃত্রিম মনে হয় না। সুমার এবার হারিয়ে যায়, কি শুনতে চাইছিল, সে কৌতুহল। বলে, তুমি আমাকে ফোন করলে না কেন? সাজিদ কিছু বলার আগেই ফোন বেজে ওঠে সুমার। হ্যান্ডব্যাগ থেকে ফোন বের করা দেখতে দেখতে সাজিদের মোবাইলটিকে শত্রু মনে হয়। নিশ্চয়ই সুমার স্বামীর ফোন। একধরণের মুর্ত  আক্রোশ তার চোয়ালে জেগে নিমিষেই মুছে যায়। সুমার তা চোখ এড়ায় না। কিন্তু সুমার অফিসের ফোন, চোখের ভাষায় আশ্বস্থ করে সে। সাজিদের চোখে প্রশান্তি নেমে আসে। সুমা ফোন শেষ করতেই সাজিদ কথা শুরু করে।  আমার বন্ধুটি টিভিতে খুব মনযোগ দিয়ে একটা অনুষ্ঠান দেখছে। আমার কান টিভিতে,চোখ তোমার দিকে,এক হাতে চায়ের কাপ,আরেক হাতে সিগারেট। টিভিতে একটা সংস্কৃতিবিষয়ক ম্যাগাজিন হচ্ছে। একজন প্রাজ্ঞ অতিথি বলছেন ঠাট্টার প্রয়োজনীয়তার কথা। তোমার দিকে তাকিয়ে জগৎ সংসারের অনিবার্য্য ঠাট্টাও আমার কাছে উদ্ভাসিত হলো।  কিভাবে? মাত্র কয়েক মিটারেরর দূরত্ব,অথচ তোমার কণ্ঠস্বর রয়ে যাচ্ছে গ্লাসের ওপাশে। সবকিছু অসংকোচে দেখিয়ে দিতে পারে ঐ নিরাভরিত বাঁধা অথচ শব্দের দুলুনি থামিয়ে দিচ্ছে নির্দয়ভাবে।  তারপর? টিভিতে বক্তা বলে চলছেন একজন বিখ্যাত কবির ঠাট্টামূলক কবিতার দুটি চরণ,গত বৈশাখে তোমাকে ভালবেসেছিলাম,এই বৈশাখে অন্য আরেকজনকে বাসবো ভালো।  মজার তো! কার কবিতা? নির্মলেন্দু গুনের। হঠাৎ মনে হলো গ্লাস সদয় হলো আমার প্রতি,খুব কাছে তোমার কণ্ঠস্বর টের পেলাম। গ্লাসের বাঁধা পেড়িয়ে মনে হলো টিভিতে তোমার মুখ ভেসে উঠলো, বক্তা তুমিই,আবার আবৃত্তি করলে কবিতার লাইন দুটি। মরাকান্নায় গঙ্গা উথলে উঠলো তারপর। ভেসে গেল ভূমি,এবার যেন মনে হলো ঠিকই বিচ্যুত হলো কবিতার তুমি।  সুমার  চোখের অশ্রুর পূর্বাভাস দেখা যায়। সন্ধ্যার আলোতে সে চিকচিকে তরল আড়াল হয়ে যায়। তারপরে বাড়ী ফেরার সিএনজিতে দুজন কথা বলে ক্যারিয়ার নিয়ে, চুমোটুমো সামাজিক নিয়মবিরুদ্ধ বলে গল্পে সে সত্যি কাহিনী অপ্রকাশ্য রইলো।  তারা খুব জ্ঞানগর্ভ আলাপ করে দুজন। দুজনের ঠোট চাইছে প্রবল মিশে যেতে কিন্তু তারা প্রাকৃতিক নিয়মের বাইরে গিয়ে প্রেমের অনুভূতি বিষয়ক মতবাদে বাসায় ফিরতে থাকে।  সাজিদ বলো, জানো, প্রেম আসলে কি? সুমার হাত সাজিদের হাতে সংগমরত। রতিসুখে সুমার শরীর তৃপ্ত স্বরে বলে, কি? সাজিদের উত্তর তখন আবার হাতের মাঝে উত্তেজনা ছড়িয়ে দেয়। মুখে বলে, এটা জানার জন্য কোন পাঠ্য দরকার নেই। ব্যক্তির এমন এক ভাবের উদয় হয় যাকে সে সপ্রনোদিত হয়েই প্রেম নামাঙ্কিত করতে পারে। আমরা তো তাই করছি!  সুমা বলে, কিন্তু বিচার্য্য হচ্ছে এমন ভাবকে সে কেন প্রেম শব্দে প্রকাশ করবে।  সাজিদ বলে, অধিকাংশে এই বিশেষ অনুভূতিকে প্রেম শব্দে প্রকাশ্ করে বলে তার শাব্দিক অলংকরণ প্রেমে নির্ধারিত হয়েছে।  সুমার হাত এবার শায়িত। বলে, সেক্ষেত্রে সর্বত্র এবং সর্বমানষে এই প্রেমের অনুভূতি একই রকম হবে কি? না সেটা সামাজিক প্রেক্ষিত ও সঞ্চালন মুখাপেক্ষি?  সুমার মনে হয় এই বিশেষ অনুভূতি যে সমস্ত কর্ম সম্পাদনের জন্য তাকে তাড়িত করে তা ভিন্ন ভিন্ন হতে পারে। সঙ্গীর প্রতি ভালোলাগা, বিশ্বাস, মঙ্গলচিন্তা, নিরাপত্তা বিধান, একক হিসাবে অনুদিত রাখা প্রায়শই উচ্চারিত হয় প্রেমের নিয়ামক নিশেবে। সাজিদ বলে, মুখাপেক্ষি হতে পারে, কারণ যে সামাজিক প্রেক্ষিত ও সঞ্চালনের কথা বলছো তা এক্ষেত্রে বড় সহায়ক হিশেবে এই নিয়ামকগুলোকে গঠন ও চর্চিত রাখে। তাহলে তো বিয়েটা একটা সামাজিক প্রেক্ষিতই তো? সেটা আমরা করি নি, তাহলে আমাদের এই নিয়ামকগুলো কি নেই? তাই কি মনে হয়? সাজিদ পাল্টা প্রশ্ন করে।  না মনে হয় না। মরেছে! তুমি এখন প্রেমকে বড় কঠিন করে ফেলেছো, এটাকে তো আর রোমান্টিক লাগছে না, দর্শন হয়ে গেছে! চা খাবো! সুমার বাসার সামনে গিয়ে মনে হয় চায়ের কথা। রাস্তার পাশের চায়ের দোকান পিছনে ফেলে এসেছে। সাজিদ বলে, তোমার বাসায় আমাকে নিমন্ত্রণ করো, তারপরে দুইকাপ চা বানাও, দুজন খাই!  আমার স্বামীসাহেব কি করবেন তখন? তাকেও আমাদের সাথে রাখলাম!  পুরো বিকেলের শেষ কথোপকথনটুকু দুজনকে প্রানখুলে হাসতে সাহায্য করে। সুমার সিএনজি থেকে নেমে বলে, কালকে ধানমন্ডি লেকে চলে এসো চারটায়!    পরের দিন বিষন্ন বিকেলে বৃষ্টির লেজ ছাড়ছেই না, সেখানে ঘাসের ডগা থেকে শিশির কুড়ানোর সুখের মত হাতের মাঝে হাতকে মন্থন না করে সাজিদ যেভাবে ঘাসের ডগা ছেড়ে আবার প্রেমের ব্যাখ্যা শুরু করেছে তাতে সুমার গতদিনের চায়ের তৃষ্ণা আবার লেগে গেল। সাজিদ লেকের পাশে এলসেপের বেঞ্চিতে বসে দূরের আরেকটা এলসেপে চাওয়ালার সন্ধান পেল। হাতের ইশারায় ডেকে সুমাকে সহজ জিনিসটা বলতে থাকে। আসলে বলতে চেয়েছিলাম, ব্যাখ্যাটা আসলে কিছু নয়, তুমি যেভাবে দেখো সেটাই হচ্ছে প্রেম!  একসময়ে প্রেম ছিল দুজনের, এখনও আছে, কিন্তু দুজনই অন্যের সাথে ঘরদোর সাজিয়েছে। দৈব বিপর্যয়ে তাদের প্রেমের একত্রবাস মোবাইল যুগের আগে সংঘঠিত হয়েছে, তবে এখন দু’জনেই বোঝে মোবাইল থাকলে তাদের ছাড়াছাড়িটা হতো না। বিশ্বের প্রগতি বাংলাদেশে একটু পরে এসে উপস্থিত হয়েছে বলে সাজিদ মাঝে মাঝে প্রযুক্তিকে অনাধুনিক বলে। আরো বলে, বিশ্ব হারিয়েছে এমন এক সন্তানকে যে পৃথিবীকে অশুভকে পাল্টে দিত শুভতে নিমিষে! সুমা হেসে উত্তর দেয়, বিশ্ব সেটা সহ্য করতে পারতো না বোধহয়।  চাওয়ালার চায়ে লবণের স্বাদ। এটা নাকি কুমিল্লা অঞ্চলে চা’য়ের স্বাদ। জিজ্ঞেস করলে বেশীরভাগ চাওয়ালার বাড়ী কুমিল্লা জানা যাবে নাকি, সুমি বিশ্বাস করে। ধানমন্ডি লেকের বত্রিশের কাছের ব্রীজটা পাড় হয়ে এলে বসার একটু সুন্দর চত্বর। এখানে সাজিদ প্রগলভ হয় অতীত স্মরণে, কোন এক কালে এইখানে তাদের বিচ্ছেদের আগের শেষ দেখাটা হয়েছিল। সে খুটিনাটি এখন অস্পষ্ট, সেদিনও এই চা খাবার পর্বটা হয়েছিল কিনা, আচারের দোকানী কৃষ্ণচুড়ার গাছটির নীচে ছিল কিনা ইত্যাদি এখন বিষ্মৃত।  আচ্ছা তোমার প্রতি কি আমার এখন ভালোবাসা আছে? থাকবে না কেন? আছে বলেই তো এসেছো।  কিন্তু কতটুকু? প্রশ্নটা হয়নি। কারণ তোমাকে তুলনা করতে হবে। একজনের প্রেম আরেকজনের সাথে তুলনা করা যায় না তাহলে আগের মতই কি আছে? নয়তো  একটু কমেছে, হয়তো একটু বেড়েছে।  কেন বাড়বে বা কমবে? যেভাবে তুমি কমাবে বা বাড়াবে।  তোমার কি কমেছে? আমার সবসময় বাড়তে থাকে।  কতটুকু বেড়েছে? গত বৈশাখের তুলনায় ডাবল!  ওর বাপস! তারমানে এই বৈশাখেও আমি থাকছি! গতদিনের নির্মলেন্দুর কবিতা স্মরণ করে হেসে ওঠে দুজন। সুমা বলে, আমার কিন্তু কমেছে! কমারই কথা! অনেকদিন আর আগের মত ফোন করো না।  সাজিদের অভিযোগ সুমার খন্ডন করে, সুযোগ হয় না আসলে!  কৈফয়েত দিচ্ছো কেন? তারমানে কমেনি, বেড়েছে।  কিভাবে বুঝলে? এই যে তুমি ফোন না করার কারণ হিসাবে ভালোবাসা কমাটা স্বীকার করতে পারছো না!   হেসে ওঠো সুমা। তার ভেতরে চাপটুকু কমে যায়। সাজিদ বেশী ভালবাসে নাকি সুমা সে হিশেব গণিতের নয়, সে হিশেব রহস্য দিয়ে মেলাতে হবে। অথচ অদ্ভুতভাবে তারা  দুজনেই একে অপরের প্রতি আধিপত্য বিস্তার করতে চায়।  মাঝে মাঝে মনে হয় আমি তোমাকে তোমার চেয়ে বেশী ভালবাসি। সুমা ব্রীজের দিকে তাকিয়ে চা তে ছোট্ট একটা চুমুক দিয়ে বলে।  তাহলে সমান সমান হলো!  কেন? কারণ আমি তোমাকে বেশী ভালবাসি তোমার চেয়ে!  এবার কৃষ্ণচুড়ার পাতা বেয়ে কয়েক ফোটা বৃষ্টি টুপ করে সাজিদের চোখ ভিজিয়ে দেয়। সুমার চোখেও জলের পতন। হরেক রকম ফোটাতে সিমেন্টের শুকনো রঙ ভিজে যেতে থাকে।  তাহলে বরাবর অবস্থানের হেরফের হয় না বলতে চাচ্ছো? সুমার এবার উৎকণ্ঠা জাগে। মাঝে মাঝে তার মনে হয় সে সাজিদের চেয়ে রফিককে বেশী ভালবাসে। বিশেষত যৌনতা, সন্তান আর ইত্যকার পারিবারিক গল্পে তো সাজিদ পাশে থাকে না। সেখানে মেপে মেপে প্রেমের সংগীত বাজে না, একধরণের প্রানখোলা আত্বসমর্পন আছে।  সাজিদেরও ওই একই অবস্থা। বলে, হয়তো!  কখন হয়? যখন দেখি তোমাকে ফোন করছি না, দেখা করছি না, দেখতে যাব ভাবলেই চাপ বোধ করি, চিন্তা হতে থাকে, মনে হতে থাকে অস্থির হবো। অস্থিরতাকে ভয় পেতে থাকি।  আমারও তো  একই অবস্থা! তোমাকে কখন ফোন করি জান? কখন? যখন হাঁফিয়ে উঠি। নিশ্বাস নিতে ভুলে যাই। মনে হয় তোমাকে দেখলে প্রশ্বাস স্বাভাবিক হবে।  সাজিদ মাথা নাড়ে। তুমি আমার কথা বলে দিচ্ছো!  হেসে ওঠে মেঘের দরজা খুলে রোদের ঝিলিক। পাতা বেয়ে পড়া বৃষ্টিরা থেমেছে। শুকনো সিমেন্টের চত্বর ভিজে রয়েছে এখনও। এক ঢালুমত জায়গায় পানি জমে আছে অনেকক্ষণ। এক ঝলক বাতাস এসে পানির উপরে তরঙ্গ তৈরি করে। চঞ্চল হয়ে ওঠে দুজন।  তোমার হাতটা দাও!  সুমা হাত বাড়িয়ে দিল সাজিদ সে হাতটা নিজের হাতে তুলে মাপতে থাকে। তুমি একেবারে অর্ধেক!  সুমার মনে হয় সে সাজিদের ভূমিতে দাড়িয়ে আছে। আরেকটু শক্ত করে ধরে। হাত ছেড়ে দিয়ে সে ধরে থাকে না ধরেও। ঠিক তার অর্ধেক ভূমিতে! *গল্পটিও পুনঃপ্রকাশিত
                            
                    সর্বশেষ এডিট : ১৯ শে এপ্রিল, ২০০৮  দুপুর ১২:৪০                

