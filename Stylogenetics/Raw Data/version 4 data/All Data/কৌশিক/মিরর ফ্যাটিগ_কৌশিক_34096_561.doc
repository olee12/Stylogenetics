মিরর ফ্যাটিগ





                        ক্রমশ এই মাল্টিস্ক্রিন হয়ে গেলো সব আক্রোশের কেন্দ্রবিন্দু। গণভবন, সেক্রেটারিট বাদ দিয়ে কোটি টাকায় নির্মিত ডিজিটাল স্ক্রিন গুড়িয়ে দেয়ার ষড়যন্ত্র শুরু হয়েছে। তাও প্রকাশ্যে। বিচ্ছিন্নভাবে কিছু মানুষ সংগবদ্ধ হয়ে এই মাল্টিস্ক্রিনটাকে অশুভ বলে চিৎকার শুরু করে। কোন কারণ ছাড়াই হুজুগ তৈরী হয় শহুরে মানুষদের মধ্যে। শাহবাগের মত একটা জটিল ক্রসিং এ প্রতিদিন হাজার হাজার মানুষ সন্ত্রস্তভাবে হেঁটে চলার কালে ভুলেও ফিরে তাকায় না বাহারী বিজ্ঞাপন আর সুরেলা গানের মুখরিত স্ক্রিনের দিকে।  বিক্ষোভ দানা বেঁধেছে, গোপনে সংগবদ্ধ হয়েছে কিছু উগ্রাবাদীও। বোমা মেরে উড়িয়ে দেবার পরিকল্পনা চলছে একটা রাজনৈতিক দলের অভ্যন্তরে।  কেন এই স্ক্রিনের পিছনে লোকজন ক্ষেপেছে? জটিল মনোভূমিক জাগরণ বলা চলে। ক্ষোভের প্রতিকী লক্ষ্য। শাষকের  সাথে জনগনের সেতুবন্ধন তৈরী করার অন্যতম এক হাতিয়ার এই স্ক্রীন থেকে দিবারাত্র ধ্বনিত হতে থাকে স্বপ্ন আর স্বপ্নের বার্তা। কনভিনসিং আর্টের হৃদয়গ্রাহী পাটে মোহিত পাবলিক নেশাক্ত হয়ে পড়ে। ছুটে আসে এই স্ক্রীনের তলে। হা করে গিলতে থাকে দিন বদলের কথা। গাড়ী চাপা পড়ে রক্তে ভেসে যায় রাজপথ কিন্তু নেশাক্ত জনগনের বিবশ শরীর স্ক্রীনের প্রাঙ্গন ছেড়ে যেতে চায় না।  কিছুদিন পরে ভুল ভাঙে। অসারের মত জনগণ বিধ্বস্থ হয়, স্বপ্নের সোপানে রঙ নেই, পুঞ্জিভূত দ্রোহ নিয়ে আবার ফিরে আসে স্ক্রীনের পাদতলে। এইবার আরো দুর্দান্ত মাল্টিমিডিয়া প্রজেকশন - দর্শকের হৃদয়ের প্রতিধ্বনি হতে থাকে এই স্ক্রীনের সর্বাঙ্গে। আবারো নেশাক্ত হয়, ভুলে যায় মুহূর্তকাল আগের প্রতিশ্রুতি ভঙ্গ।  পৌনঃপুনিক এই দৃশ্যায়নে একসময়ে বিরক্ত হয়ে ওঠে দর্শক, পথচারী, হাসপাতালের দূরারোগ্য ব্যাধিতে আক্রান্তের পার্শ্বচর, ছাত্র, শিক্ষক, শ্রমিক। সরকারের স্বপ্ন দেখানোর মিশন এক নিষ্প্রান বিজ্ঞাপনের মত পতিত হয়ে পড়ে, তার সুমধুর কণ্ঠের, উৎকৃষ্ঠ ফিল্মোগ্রাফীর চিত্রায়ন মানুষের সাথে নিয়ত ব্যঙ্গ করে।  একসময় ফুঁসে ওঠে এই অদ্ভুত চিত্রকল্পের ভোক্তারা। আগস্টের কোন একদিন তারা সমবেত হবার পরিকল্পনা করে শাহবাগ চত্বরে। সরকারও প্রস্তুতি নিয়ে ফেলে চুড়ান্ত প্রতিরোধের। শেরাটন, কাঁটাবন, টিএসসি আর শিশুপার্কের সামনে বসে সামরিক ডগ নিয়ে দাঙ্গা পুলিশের ব্যরিকেড। যৌথ বাহিনীর মত পঞ্চম বাহিনী হিসাবে টিভি চ্যানেলের ক্যামেরা উঠে পড়ে বারডেম আর পিজির ছাদে। আকাশে বায়ুযানের টহল।  মাল্টিমিডিয়া প্রজেকশন স্ক্রীনের সুরক্ষায় তখন অতি দক্ষ একদল প্রকৌশলী কাজ করে যাচ্ছে। চারদিকে বসেছে ইলেকট্রিফায়েড ওয়াল আর এর ভেতরে সামরিক ডগ। প্রশিক্ষিত কমান্ডোদের হিউম্যান ওয়াল। মাল্টিমিডিয়া  স্ক্রীনে চলছে দেশের গান।  সমবেত জনতা শ্রেণী, পেশা নির্বিবাদে ফুঁসতে থাকে বেরিকেডের সম্মুখে। একসময় ভাঙতে উদ্যত হয়। দাঙ্গা পুলিশ নির্বিকার দাড়িয়ে থাকে। চমকিত জনতা অবাক হয়ে দেখে পুলিশ সরে দাড়ানো। মুহূর্তে চারদিক থেকে ছুটে আসে হাজার হাজার মানুষ। জাদুঘর, বারডেম আর পিজির চত্বর বিক্ষুব্ধ জনতার গর্জনে টালমাতাল।  কিন্তু বিশাল মাল্টিস্ক্রিনের সামনে এসে লোকজন বিষ্মিত। রক্ষাব্যুহের ওপারে সামরিক ডগ নিয়ে কমান্ডোদের হাসিহাসি মুখ। অগ্রসৈনিক কয়েকজন যুবক আছড়ে পরে ইলেক্ট্রিফায়েড ওয়ালে। মুহূর্তে জীবন্ত ফসিল হয়ে যায়।  সেই বিভৎস দৃশ্য দেখে স্লোগানে গগণ বিদীর্ণ করে তোলে সমবেত জনতা। মাল্টিস্ক্রীনকে ধ্বংষ করা দুরূহ বলে প্রতীয়মান হতে থাকে। সুললিত প্রজেকশনে শৈল্পিক প্রদর্শনীর বিজ্ঞাপনগুলো কুৎসিত হয়ে ওঠে প্রতিবাদমুখরদের স্লোগানে।  কিন্তু অনড় দাড়িয়ে থাকে মাল্টিস্ক্রিন। অটুটু থাকে জনতার মনোবলও। ঘন্টা পেড়ুতে থাকে। টহলরত কপ্টারের ঘূর্ণয়মান নজরদারীতে মাল্টিস্ক্রীন ধ্বংষের হুমকি বিপদজনক মনে হয় না। ইলেকট্রিফায়েড ওয়ালে ঝুলতে থাকা কযেকটা স্থিরচিত্র ঘিরে মাল্টিস্ক্রীনের সরকারী মুখপাত্র তখনও সুশীল সম্প্রচারে ব্যস্ত।  দুপুর গড়িয়ে বিকেল হতেই জনগণ এবার শেষবারের প্রতি আঘাত হানতে প্রস্তুতি নেয়। চারিপাশের বিদ্যুৎ সংযোগ ছিন্ন করে দেয়। ইলকট্রিফায়েড ওয়ালের কার্যকারীতা ক্ষুন্ন হলে সামরিক ডগদের লকলকে জিভ বেড়িয়ে আসে। ফাঁদে পড়ে অস্ত্র বাগিয়ে ধরে। জনতা নিকটবর্তী হলে গুলি ছোড়ে। রাজপথে রক্তিম আলপনা আঁকা হতে থাকে।  বুলেটের আঘাতে ছত্রভঙ্গ জনতা পিছু হটে। কয়েকটা লাশের উপরে সরকারী বিজ্ঞাপনের সুললিত কণ্ঠ গেয়ে ওঠে উন্নয়নের গান।  আন্দোলন স্থিমিত হয়ে পড়ে আপাতত। মৃত্যুভয়ে আচ্ছন্ন প্রতিবাদকারীরা পিছু হটতে থাকে। একসময় শাহবাগ চত্বর খালি হয়ে যায়। পড়ে থাকা লাশ আর সামরিক ডগ পাহারা দেয় পরস্পরকে।  গভীর রাতে সুনসান মাল্টিস্ক্রীনের চারিপাশে সরকারী প্রমোদসভা বসেছে। বিশাল সাফল্য হিসাবে ট্রাজিক কয়েকটা প্রানহানীর জন্য সরকারী শোক প্রচারিত হচ্ছে মাল্টিস্ক্রীনে। সরকার যন্ত্রখানি কার্যকর রাখতে সামরিক ডগ আর কমান্ডোদের স্মরণ করা হয় বিদগ্ধচিত্তে।  শাষনকর্তাদের স্ফুর্তির ঢেকুর তোলা রাতে মাল্টিস্ক্রীনের চারিপাশে সমবেত বিজয়ীরা বিশাল পর্দায় চোখ রেখে সোনালী ভবিষ্যতের ছায়াচিত্র দেখতে থাকে। যথার্থ রূপায়নে তখনই জমে যায় স্ক্রিপ্ট বিহীন নাটকীয়তা। পৃষ্ঠার পর পৃষ্ঠা উল্টিয়ে কোথাও মেলে না এর কারণ। কোন ষড়যন্ত্র আর নাশকতার চিহ্ন খুঁজে পাওয়া যায় না সরকারী বিজ্ঞাপনের খসড়ায়, আন্দোলনের নথিপত্রে।  বিক্ষুব্ধ জনতাকে সফলভাবে প্রতিহতকারীদের চোখের সামনে আপনাআপনি নীরবেই ভেঙে পড়ে বিশাল মাল্টিমিডিয়া স্ক্রিন। বিক্ষুব্ধ, হতাশ জনতা তখন নিজেদের ঘরে নাকে তেল দিয়ে ঘুমাচ্ছিল।  * এই গল্পের নামের কৃতিত্ব ব্লগার সৃজনের। 

                    সর্বশেষ এডিট : ২৫ শে আগস্ট, ২০০৮  সকাল ১০:১৫                

