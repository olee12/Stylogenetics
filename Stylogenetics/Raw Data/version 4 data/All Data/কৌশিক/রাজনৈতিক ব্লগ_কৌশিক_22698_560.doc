রাজনৈতিক ব্লগ





                        শমিত, হিমু, রাসেল এবং পিয়াল - ব্লগে খুব অল্পদিনে যাদের প্রেমে পড়ে গেছিলাম। আমি তখন এমন গাধা যে এরা সবাই ঢাকায় কোথাও বাস করে, খুব সম্ভব আমার পরিচিত গন্ডীর মধ্যে এমনই মনে করতাম। কারও সাথে পরিচয় নেই, কিন্তু ব্লগে তুমুল পরিচয়, ইন্ট্যারএ্যাকশন। ২০০৬ এর মার্চ, এপ্রিল, মে'র কথা। সবার সাথে বসে একদিন আড্ডা দিতে চাইলাম। আর ভুলটা ভাঙলো তখনই। শমিত জানালো সে থাকে ইন্ডিয়া, মানে ভারতীয় বাঙালি। এর আগে আমি ভাবতাম সম্ভবত চারুকলায় গেলেই শমিতের দেখা পাওয়া যাবে। রাসেল মানে বিখ্যাত অস্টডট বিশিষ্ট রাসেল জানালো সে থাকে যুক্তরাষ্ট্র। হিমুই এদের মধ্যে একমাত্র যার কোনো ব্যক্তিক রোজনামচা ব্লগে তেমন দেখিনি। এবং এসব প্রশ্ন এড়াতেও তার দূর্দান্ত কৌশল ছিলো। পাওয়া গেলো একমাত্র পিয়াল ভাইকে। হাতের নাগালে। এরপরে আমার স্বপ্নের একটা আড্ডার স্বপ্নবধ হলো। তবে প্রথম দিকে এই ব্লগারদের তেজস্বী উপস্থাপন আমার ব্লগিং এ ভীষণ প্রভাব ফেলেছে। বলতে গেলে খুব সুকৌশলে আমি তাদের অনুকরণ করতে শিখে গেছিলাম। একটিভ ব্লগিং এর সুবিধা হলো তা মানুষকে একই অবস্থানে সীমাবদ্ধ করে না, প্রচুর পাঠ, বিশ্লেষণ ও পারস্পরিক ঘটনার সাহচর্যে সে ক্রমশ নিজের একটা আঙ্গিক পেয়ে যায়। আমার ক্ষেত্রেও তেমন ঘটেছে। আমি যেটা বুঝেছি তা হলো - নিজেকে উপস্থাপন ঘনিষ্ঠ এক যুক্তি থাকতে হয় এবং এর উপরে নির্ভর করে আসলে প্রবহমানতা, ব্লগধারায় বয়ে চলা। ব্লগ নির্ভর সম্পর্কের সেই প্রাথমিক স্তর থেকে এ-পর্যন্ত আবশ্যিকভাবে কোনো তথাকথিত রাজনৈতিক চর্চার মধ্যে আমি প্রবেশ করিনি। তবে নিজেকে রাজনীতিমনস্ক ভাবি, এবং সেটা প্রচন্ডভাবে বলেই রাজনীতি নিয়ে আগ্রহী হয়ে উঠেছি। এখন আমার পাঠের অন্যতম বিষয় হলো রাজনীতি। তবে খুব সংগতকারণেই চর্চার জন্য ব্লগার আমার টার্গেট হন না। ক্ষুদ্র একটা গোষ্ঠীর মাঝে রাজনৈতিক আদর্শবাদের চর্চা আমার কাছে সময়ের অপচয় এবং স্রেফ বিনোদন ছাড়া আর কিছুই মনে হয় না। রাজনৈতিক ভাবে প্রতিটা মানুষের সচেতন হয়ে ওঠাকে জরুরী মনে করি, যাকে সে রাজনীতি মনে করে সেই প্রচলিত ব্যাখ্যাকে ভেঙে। আমরা সমালোচনা মুখর রাজনীতির বিরুদ্ধে, যা প্রকৃতপক্ষে প্রচলিত রাজনৈতিক সংস্কৃতির বিরুদ্ধে খুব সরবে আমাদের অনাস্থা প্রকাশ করে। এটাকেই আমার কাছে রাজনীতিতে এ প্রজন্মের আগ্রহের একধরণের সরূপ বলে মনে হয়। রাজনীতির উপরে আগ্রহ তখনই হারানো সম্ভব যখন এই রাজনীতিকে খুব ক্লোজ ওয়াচে কেউ রাখতে সক্ষম হয়। প্রকৃতপক্ষে রাজনীতি বলতে আমরা এখন যা বুঝি তা হলো ক্ষমতায়নের জন্য এক দল মানুষের সমষ্টিগত ঐক্যমত। কিন্তু রাজনীতির অন্তনির্হিত দ্যোতনায় ক্ষমতা অন্যতম প্রতিনিধিত্বমূলক স্তর - যাকে অস্বীকারের প্রচেষ্টা চলে যেকোন সমষ্টিগত ঐক্যমতের ক্ষেত্রে, যা সমাজ ও সংস্কারের জন্য পরিচালিত হয়। এই ধরণে সেবামূলক কর্মপরিধি রাজনৈতিক তৎপরতা বলে চিহ্নিত হয় না, সরকারকে পৃষ্ঠপোষকতা করে কোনো ক্যাম্পেইন পরিচালনা অরাজনৈতিক বলে বিবেচিত হয় স্বেচ্ছাসেবী সংস্থার কাছে। মূলত একটা সামাজিক সংস্থা  কখন রাজনৈতিক সংস্থা হিসাবে আবির্ভূত হবে তা নির্ভর করে কিছু সরকারী নিবন্ধন বা স্বীকৃতির উপরে। অথচ এই নিবন্ধন ও স্বীকৃতি ব্যতিরেকে যা অরাজনৈতিক স্বেচ্ছা সেবামুলক আবরণে বিভিন্ন রাষ্ট্রীয় আইন ও নীতিনির্ধারণে স্পষ্টভাবে মতামত জ্ঞাপন করে তা রাজনৈতিক চর্চা ছাড়া আর কিছুই নহে। এই স্তরে ব্লগে বর্তমান প্রজন্মের সরব উপস্থিতি নিঃসন্দেহে রাজনৈতিক চিন্তা-চেতনার ব্যাপকমাত্রায় স্ফুরণ ও সমাবেশ ঘটিয়েছে। ফলে এখন আমি বিশ্বাস করতে পেরেছি আমার অস্তিত্ব একটা রাজনৈতিক সিদ্ধান্ত ছাড়া আর কিছুই নহে। সে প্রেক্ষিতে ব্লগ ইটসেফ্ল রাজনীতির একটা বাহক ও চর্চাক্ষেত্র এবং এই সমন্বিত যৌথ সিদ্ধান্ত নির্মাণের ইতিহাস যারা রচনা করেছেন তাদের মধ্যে মহান হয়ে ওঠার সম্ভাবনা জাগিয়েছেন যে কজন তাদের মধ্যে উপরোল্লিখিতরা অগ্রগণ্য, একমাত্র শমিত ছাড়া। 
                    
