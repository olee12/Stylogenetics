সামহোয়ার বাংলাদেশেরই একটা ক্ষুদ্র মডেল





                        সামহোয়ারইনব্লগ ইন্টারনেটের একটি সাইট, ব্লগিং সাইট, যারা ব্লগ করার সেবা দিচ্ছে বিনামূল্যে, এবং এই ব্লগসেবার নেপথ্য উদ্দেশ্য বাণিজ্যিক। এইকারণে এটাকে সমাজের কোনো মডেল হিসেবে দেখানোর কারণ নেই। উপরের প্রথম বাক্যে যে কারণ বিবৃত করা হয়েছে অর্থাৎ বাণিজ্যিকতা তার জন্যই মূলত এটাকে সমাজের মডেল হিসাবে দেখা সম্ভব। বাণিজ্যের উপাদান কখনও সমাজের কোন গোষ্ঠীকে এলিয়েন করে না, মূলত তাদের ভোক্তা সব শ্রেণীর বলে সবার মনরঞ্জন ও ব্যপক প্রতিক্রিয়াশীলতা যা বাণিজ্যের জন্য হুমকীসরূপ হতে পারে তাকে নিরুৎসাহিত ও বন্ধ করার চেষ্টা করে। বাণিজ্য সবসময় সংখ্যাগরিষ্ঠের সাথে একধরণের বন্ধুত্ব করার চেষ্টা করে। যার জন্য এইচএসবিসি ব্যাংক সর্বত্র লোকাল ব্যাংক হবার চেষ্টা করে, স্থানীয় সংস্কৃতির সবচেয়ে মৌলিক অংশগুলোকে পৃষ্ঠপোষকতা করার চেষ্টা করে। বাংলাদেশে কয়েকটা ক্লাসিক ফিল্মে তারা ফাইনান্সও করেছে বেছে বেছে। মোটা কথা এটা সংস্কৃতির সাথে অঙ্গীভূত হবার চেষ্টা করে বানিজ্য সম্প্রসারণের চেষ্টা করেছে। সার্থকও হয়েছে। সমাজে বৈসম্য তৈরীকারী যেসমস্ত প্রথা চালিত তারমধ্যে নারীকে ঘরমূখী, সন্তান উৎপাদনমুখী যন্ত্র হিসাবে দেখানোর প্রয়াস থাকে এ্যডমেকার থেকে শুরু করে বিভিন্ন গৃহস্থালী পন্যের বিপনন স্ট্রাটেজিতে। এজন্য লাক্স বা ফেয়ার এন্ড লাভলী সৌন্দর্য চর্চার জন্য নারীকে বেছে নিয়েছে। গায়ের রঙ কালো হলে মেয়েদের সৌণ্দর্য থাকে না এই বিশ্বাসকে ভর করে ফেয়ার এন্ড লাভলী হয়ে গেছে বেস্ট সেলিং কসমেটিকস। ঠিক একই সামাজিক ধারণায় পুরুষদের জন্য নিয়ে এসেছে মেনজ, উপটান। সর্বত্রই কালো রঙ ফরসা করার সামাজিক নির্মিত গল্পের বানিজ্যিকায়ন। বানিজ্য যখন সময় পরিবর্তনের ইংগিত দেয় তখনও সেটা সমাজের সে স্বল্পপাল্লার আবেগের বিকিকিনির কথাই বলে। যেমন গতবছর থেকে শুরু হলো স্বাধীণতা বিষয়ক মর্মস্পর্শী এ্যাড নির্মাণ। এগুলো সমাজের কোন ভিন্নমতের জোগান দেয় না, মেলোড্রামাটিক আবহে পন্য বিক্রয়ের প্রচেষ্টা। এখন প্রচার হচ্ছে গ্রামীনের ইন্টারনেট জনপ্রিয় করার জন্য ট্যালেন্টেড একটা বিজ্ঞাপন, যেখানে আগামীদিনের কথপোকথনের অবশ্যম্ভাবী কিছু শব্দ যোগ হবার কথাই তুলে ধরেছে। এগুলো সমাজে এর প্রয়োজনের মাত্রার সাথে সম্পৃক্ত, এগুলো সমাজের বিদ্যমানতা। বাণিজ্য যদি উদ্দেশ্য হয় তবে অবশ্যই সমাজকে রিপ্রেজেন্ট করতে হয়। বাণিজ্যের অসাধুতা বলেন আর তাকে স্ট্রাটেজি বলেন, একটা মাল্টিন্যাশনাল কোম্পানী হয়ে ওঠে সমাজের মুখছবি। বাণিজ্য মানে কোন আদর্শ নয়, বাণিজ্য মানে কোন ইতিবাচকতা নয়, এটা স্রেফ বাণিজ্য যা কেবল মুনাফা বোঝে। বাণিজ্য যখন উদ্দেশ্য হয় তখন সংখ্যাগরিষ্ঠের সাথে একটা অলিখিত হৃদ্যতা নির্মিত হবে। সেখানে কিছু ভিন্নমতও থাকতে হবে নইলে এগজাগট রিপ্রেজেন্টেশন বোঝানো যাবে না। যদিও সমাজের তুলনায় ইন্টারনেটে দেখবেন মুক্তবুদ্ধিওয়ালাদের অংশগ্রহণ বেশী। আমাদের সমাজে ইসলামকে আক্রমন করলে আওয়ামী বুদ্ধিজীবিরাও রৈরৈ করে উঠবে। একটা কথা ভুলে গেলে চলবে না স্বাধীন বাংলাদেশে হিন্দুদের জমি দখল করার জন্য দায়ী আওয়ামী লীগেরই কয়েকজন শীর্ষস্থানীয় নেতা। সুতরাং সমাজ যেভাবে তসলিমাকে তাড়ায়, তেমনি ব্লগ যুঞ্চিক্তের পোস্ট মোছে। কারণ ঐ বানিজ্য, এবং যা সমাজের মতই তড়পায়, সমাজের মতই মত ধারণ ও লালন করে কোম্পানী। সামহোয়্যারইনের ক্লায়েন্ট যারা লেখে তারা নয়। এটা বোঝার জন্য রেডিও ফুর্তির উদাহারণ দিতে হবে। যারা শ্রোতা তারা কি ক্লায়েন্ট? তারা হচ্ছে টর্গেট পিপল ফুর্তির ক্লায়েন্টদের জন্য। ফুর্তির ক্লায়েন্ট হচ্ছে যারা তাদেরকে এ্যাড দেয়, পৃষ্ঠপোষকতা করে। সামহোয়ারে যারা লেখে তারা হচ্ছে আসলে এই মিডিয়ার ভিউয়ার। ক্লায়েন্টের সাথে একটা আর্থিক সন্বন্ধ থাকতে হয়। সামহোয়ারে যারা লেখে তারা প্রত্যেকেই হচ্ছে কোন কোন কোম্পানীর টার্গেট পিপল। যাদের কাছে কোন কোম্পানী মোজো বিক্রি করবে, কেউ বলবে তুমি ফুর্তি নে, কেউ এসএমএস বিক্রি করবে, কেউ গান বিক্রি করবে, কেউ সিনেমার টিকেট বিক্রি করবে। এইসব ব্লগাররা টিভির একজন দর্শকের মত, টিভির ক্লায়েন্ট নয়, মিডিয়া কারো ক্লায়েন্ট বানানোর জন্য রেডি রাখে। সুতরাং পর্নো বিক্রি করা কোম্পানির জন্য যেমন গ্রাহক ব্লগে থাকতে হবে, তেমনি সাঈদীর ওয়াজের ক্যাসেট বিক্রি করার লোকও থাকতে হবে। সুতরাং আপনি এবং আমি, মুক্তিযুদ্ধ, ধর্মীয় ইস্যু পেঁচিয়ে একটা আদর্শায়িত বানিজ্য করতে চাইবেন সেটা কখনই হবে না। এখানে আমরা যারা লিখি আমরাই আমাদের ভিন্নমতের সাথে সম্পর্কযুক্ত অথবা সম্পর্ক ছিন্নের জন্য দায়ি। আমরা কোন মতকে যুক্তিগ্রাহ্য করবো, কোনটাতে প্রতিক্রিয়াশীল হবো। এর সাথে ব্যবসা প্রতিষ্ঠানটির সাথে সংঘাতে জরিয়ে কোন কাউন্টার স্ট্রাটেজি দাড় করিয়ে অন্য একটা কোম্পানী খোলা যেতে পারে। কিন্তু সেটা যদি আদর্শ হয় তবে তা মুখপত্র হবে না সমাজের, মুখপত্র বা মডেল হতে হলে বাণিজ্যিক হতে হবে। আর চটকদার মার্কেটিং স্ট্রাটেজি নিলেই কি একজন জামাত আওয়ামী লীগার হয়ে যাবে? একজন অন্ধবিশ্বাসী হুমায়ুন আজাদ পড়ে আপ্লুত হবে? আর যে প্রতিষ্ঠানের উদ্দেশ্যই হচ্ছে একটা আদর্শ বাস্তবায়ন তার সাথে বাণিজ্য যায় না। বানিজ্য কখনই সেমাত্রায় ইতিবাচক নয়। যদি অন্ধবিশ্বাস দূর করতে হয় তবে ছাগলতাড়ানোর খামার বানালে হবে না, বা এত পরিশীলিত বুদ্ধির অধিকারী বলে মনে করা সুমন চৌধুরীকে অমি রহমান পিয়ালের চরমপন্থী ডায়লগ, থাকলে এমনেই থাকতে হবে, নইলে ফুট, বললে হবে না! চরমপন্থী কোন আন্দোলন বিশেষত তা যদি হয় জাতিয়তাবাদ নিয়ে প্রাথমিক ভাবে কিছু এটিম তৈরী করতে পারে, বেশ কিছু সমর্থক তাৎক্ষণিক তৈরী করতে পারে বটে, কিন্তু তা সমাজকে যে মুক্তিবুদ্ধিচর্চার কেন্দ্র হিসাবে দেখতে চাই, তার জন্য কেবল প্রতিবন্ধকতাই তৈরী করে। সুতরাং আমি বলার চেষ্টা করছি বাংলাদেশের একটা ক্ষুদ্র মডেল হিসাবে সামহোয়ারকে কল্পনা করতে পারি, যেখানে আপনি দেখবেন সকল মতের উপস্থিতি। এখন আপনি ঠিক করুন, আপনার প্রথবিরোধী আর প্রথাবদ্ধতার গল্প শোনাতে এখানে থাকার দরকার আছে কিনা! * এই পোস্টটা ইশতিয়াক জিকোর মন্তব্যের জবাব। তার মন্তব্য ছিল আমার "থলথলে গ্রীবায় কবিতার ঝোল বেয়ে নামে" পোস্টে। 
                    
