সরকার ক্লাইমেট চেঞ্জ নিয়ে আমাদের কি বলতে চায়_





                        আমার মনে আছে স্কুলের উপরের ক্লাসগুলোতে ইংরেজী দ্বিতীয় পত্রে এসে, প্যারাগ্রাফ বা কম্প্রিহেনশন – এসবে মাঝেমাঝে গ্রিহাউজ ইফেক্টের নাম শুনতাম। ৮৮/৮৯ সালের কথা। গ্রিনহাউজ ইফেক্ট এবং কম্পিউটার এদুটো বিষয় ছিলো স্ম্যার্ট স্টুডেন্টদের পছন্দের সাবজেক্ট, তবে ভাগ্যিস ফাইনাল পরীক্ষায় আর এদুটো দেখিনি। কিন্তু গ্রিনহাউজ ইফেক্ট নিয়ে আলোচনা আসলে তারও অনেক পুরতান গল্প, সম্ভবত আমার বাবাও এসব পড়েছে, শুনেছে। কারণ ১৯৮৮ সালে তৈরী হয়েছে আইপিসিসি বা ইন্টারগভর্মেন্টাল প্যানেল অন ক্লায়েন্ট চেঞ্জ যা ২১ বছর অতিক্রান্ত করে ফেলেছে এর মধ্যে। আইপিসিসি সম্বন্ধে তাদের ওয়েব সাইটে লেখা আছে আইপিসিসি হচ্ছে জলবায়ু পরিবর্তন নিরূপনের জন্য একটা শীর্ষস্থানীয় সংস্থা যা জাতিসংঘের পরিবেশ কর্মসূচী এবং ওয়ার্ল্ড মেট্রোলজিক্যাল অর্গানাইজেশনের সহায়তায় তৈরী হয়েছে। এর উদ্দেশ্য জলবায়ু পরিবর্তনের সর্বশেষ অবস্থা এবং এর সম্ভাব্য পরিবেশ ও আর্থসামাজিক প্রভাব সম্পর্কে বিশ্বকে পরিষ্কারভাবে জানানো।   মানে ঘটনা হচ্ছে অনেক পুরাতন – কিন্তু আমাদের দেশের সাধারণ মানুষের কাছে একেবারেই মনে হয় হুট করে পরিচিত হলো। হবেই বা না কেন? সরকার প্রধানরা এ যাবতকাল জলবায়ু পরিবর্তন নিয়ে দেশের মানুষকে কিছু জানানোর কোনো ব্যবস্থা রাখেননি। এত বিশাল সরকার এবং তার মন্ত্রণালয়ের মধ্যে কোন মন্ত্রণালয়ে জলবায়ু পরিবর্তন সংক্রান্ত বিষয়টি তাও বোধহয় খুব কম মানুষ জানে।  তবে যেটা শুনলাম তা হলো খাদ্য ও দূর্যোগ ব্যবস্থাপনা মন্ত্রণালয়ের দূর্যোগ ব্যবস্থাপনা অধিদপ্তর নামে একটা সংস্থা আছে, তার একটা সেল আছে ক্লাইমেট চেঞ্জ নামে। বাংলাদেশের জন্য ক্লাইমেট চেঞ্জ একটা বিশাল ইস্যু – যেখানে সমস্ত বিশ্বের গিনিপিগ হতে যাচ্ছে এই দেশটিই। কিন্তু দূর্যোগ ব্যবস্থাপনা অধিদপ্তর বা ডিএমডির ওয়েবসাইট ঘুরে ক্লাইমেট চেঞ্জ সংক্রান্ত কোনো কিছুই চোখে পড়লো না। অথচ ওয়েবে আইপিসিসির বিশাল তথ্য ভান্ডার রয়েছে – সেখানে রয়েছে চারটে এসেসমেন্ট রিপোর্ট, রয়েছে ক্লাইমেট চেঞ্জের ফিজিক্যাল সাইন্স, এডপটেশন, মিটিগেশনের উপরে কয়েক হাজার বৈজ্ঞানিকের গবেষণালব্ধ রিপোর্ট। এসব বাংলা করে ডিএমডির ওয়েবসাইটের রাখা যেতো।  ক্লাইমেট চেঞ্জ নামে সরকার কি আলাদা একটা অধিদপ্তর তৈরী করতে পারে না? কমপক্ষে আলাদা একটা ওয়েবসাইট যেখানে থাকবে ক্লাইমেট চেঞ্জ সংক্রান্ত সরকারের সর্বশেষ পদক্ষেপসমূহ?  এখন যে অবস্থা দাড়িয়েছে এনজিওগুলো তো ক্লাইমেট চেঞ্জকে বিশাল একটা সুস্বাদু মোয়া মনে করে ধেই ধেই নাচা শুরু করেছে। এই সুবিধাবাদী ক্লাইমেট বাণিজ্যিকদের বিভ্রান্তি থেকে সাধারণ মানুষকে সঠিক তথ্য দিয়ে জনসচেতনতা তৈরীতে সরকারকে এগিয়ে আসতে হবে। কারণ যতই এনজিওওয়ালারা চিল্লাক না কেন সরকারের ভূমিকা ছাড়া সাধারণ মানুষের পক্ষে সঠিক তথ্য পাওয়া কখনই সম্ভব না। 
                            
                    সর্বশেষ এডিট : ১৩ ই জানুয়ারি, ২০১০  সকাল ১০:২০                

