যে কারণে ব্লগ লিখি





                        কেনো আমি ব্লগ লিখি এটা নিয়ে নিজেই নিশ্চিত না। যতটুকু মনে হয় তাও বিক্ষিপ্তভাবে ছড়ানো। যেমন আসলে তো ব্লগ মানে তথাকথিত কোনো সাহিত্য না। না কলেবরে, না মানে। আমার ব্লগের কথা বলছি। এটা ডায়রি - তবে এমন ডায়রি যার একটা শিরোনাম থাকে। কাগজের ডায়রিতে প্রতিদিন ইচ্ছেমতো অনেক কিছু লেখা যায় - সেখানে শিরোনাম দেবার প্রয়োজন হয় না। কিন্তু ব্লগে শিরোনাম দেয়ার চল থাকায় ডায়রী থেকে দেখতে একটু আর্টিকেল টাইপ বা সাহিত্য-টাসিত্য মনে হলেও এটা সেরকম কিছু না। বোঝাই যাচ্ছে নতুন ধরণের একটা কিছু। মানে আমার ব্লগের ধরণটার কথা বলছি। আরো অনেকেই আছেন এমন লেখেন।  তো এই ব্লগগুলোর একটা বিষয় কমন। সেদিক থেকে এটা লিখিত আকারের কোনো ফর্মেটের সাথে মিলে গেলেও আমার কাছে অন্য একটা কারণে একে ভিন্ন মনে হয়। কারণ লেখা ও বলার মধ্যে অনেক পার্থক্য। ব্লগ/সোশ্যাল মিডিয়াতে বেশীরভাগ মানুষ আসলে লেখে না। লিখিত ফর্মে হলেও এটাকে লেখা না বলে 'বলা' বলা যায়। কথা বলা। মানুষ কথা বলে। পোস্টে, স্টাটাসে বলাবালি করে। 'বলা' হচ্ছে এখানে প্রধানতম বিষয় - যেমন বলার কোনো হিসাবে থাকে না, বলায় তেমন ব্যকরণ থাকে না - তেমন-ই এটা। আমার ব্লগ এক্ষেত্রে 'বলা' শব্দ দিয়ে প্রতিস্থাপন করা যায়। তো আমি আসলে বলতে ও শুনতে পছন্দ করি। আলাপ করতে পছন্দ করি। সামনা সামনি। কিন্তু নানাবিধ কারণে সেটা সম্ভব না। যেমন বলতে হলে কথা বলতে হবে। কথা বলায় অনেক্ষণ ধরে মুখের মধ্যে জিহ্বার কসরত করতে হবে। প্রচুর এনার্জি নষ্ট হবে। এটা আমার খুবই কষ্টসাধ্য কাজ মনে হয়। তাছাড়া আমি প্রয়োজন না হলে কথা বলতে পছন্দ করি না। কিন্তু বেঁচে থাকার প্রয়োজনে প্রচুর কথা বলতে হয় অনবরত। এবং সেসব কথা একই কথা, অফিসের কথা, ঘরের কথা - একই কথা। এই একই কথা আবার নানানভাবে বলার চর্চা করতে হয়। এরপরে দুচারটে গালগল্পের কথা বলার আসলেই এনার্জি থাকে না।  এত কষ্ট কে করে? তাছাড়া আরো ভয়ংকর বিষয় হলো এই কথা বলার জন্যও আবার দুটো কষ্টসাধ্য কাজ করতে হয়। হয় কোনো মানুষের সামনে থাকতে হবে, তার নিকটে যেতে হবে অথবা তাকে আমার নিকটে আনতে হবে। এই ঢাকা বিশ্বনগরীতে একজন মানুষের সাথে এই এপয়েন্টমেন্ট করার যে বিশাল ঝক্কি তা নিত্য নিত্য করা সম্ভব না। অন্য মাধ্যমটা হলো মোবাইল। কানের কাছে মোবাইল ধরে রাখাই হলো চরমতম বিরক্তিকর একটা কাজ। তারপরে দুইতিন মিনিটের বেশী কথা বললেই মাথা ঝিমঝিম করতে থাকে। পিরিতের আলাপ আর হয় না।  তো বাকী থাকলো এই সহজ সরল পথই। এইভাবে মানে এই ব্লগের মাধ্যমে কথা বলায় উপরের কোনো সাইড ইফেক্ট নাই।  সোজা সাপ্টা ভাষায় এই হলো আমার ব্লগ লেখার কারণ।  
                            
                    সর্বশেষ এডিট : ১১ ই জুলাই, ২০১৩  রাত ১১:১৫                

