বুড়িগঙ্গা আর পদ্মার মাঝে বিক্রমপুর নামে গড়ে উঠুক আধুনিক ঢাকা





                        সাতটারও কিছু পরে হঠাৎ বার্তায় রওনা হলাম সিরাজদিখান। বাইকে। ২য় বুড়িগংগা সেতু পার হয়ে ওদিকে যেতেই মন ভাল হয়ে যায় বরাবরের মত। ১ম ও ২ ধলেশ্বরী সেতুর মধ্যে যে চর সেখানে অনায়েসে হতে পারে ঢাকার সবচেয়ে আধুনিক বিমান বন্দর। আধুনিক ঢাকার জন্য বুড়িগঙ্গা আর পদ্মার মাঝখানের ভূখন্ডই মনে হয় সবচেয়ে গ্রহণযোগ্য - ঢাকা গড়ে উঠবে পদ্মার পাড়ে!  নিমতলা থেকে সিরাজদিখান যেতে হলে বামের রাস্তা ধরতে হবে। অন্ধকার, কোথাও বিদ্যুৎ আছে বলে মনে হয় না। অথচ অদূরেই ঢাকার আকাশে আলোকছটা। প্রায় আঠারো কিলোমিটার দূরে সিরাজদিখান ছাড়িয়ে নয়াপাড়াতে একসময়ে আমাদের পূর্বপুরুষদের নিবাস ছিল। সেখানে কোল্ড স্টোরেজের ছড়াছড়ি। আলুর জন্য বিখ্যাত। একটা টঙের দোকানে চায়ের জন্য দাড়ালাম। সেমি-হোটেল বলা চলে। ভেতরে টিভিতে ডিভিডি চলছে। ভীড় করে লোকজন ইন্ডিয়ান বাংলা ছবি দেখছে। সাড়ে আটটা/নটা, কিন্তু রাস্তা-ঘাটে কাকপক্ষীর দেখা নাই। হোটেলের পাশে একটা লন্ড্রী-কাম-ডিভিডি/সিডির দোকান। সব বাংলা ছবির ডিস্ক, ঢাকা আর কোলকাতার।  সিরাজদিখান উপজেলা মুন্সীগঞ্জের ভেতরে, লোকজনের যোগাযোগ মূলত মুন্সীগঞ্জের সাথেই - যদিও বুড়িগংগা ব্রীজ থেকে আমাদের পৌঁছুতে সময় লেগেছে পয়ত্রিশ মিনিট। বাবাকে দেখে আবার যখন ফিরছি - তখন রাস্তায় একটা অদ্ভুত দৃশ্য দেখলাম। মুড়িরটিনের মত একটা বাস বোঝাই প‌্যাসেঞ্জার কিন্তু কোন হেডলাইট নাই। রাস্তায় কোন বাতি নাই, ঘোর অন্ধকারের মধ্যে হাতড়ে হাতড়ে চলছে। সামনের সিটের কয়েকজন মোবাইলের টর্চলাইট ফেলছে রাস্তায়।  ঢাকার সাথে যে কটা মহাসড়ক সংযুক্ত তার মধ্যে ঢাকা-মাওয়া সড়ক মনে হচ্ছিল সবচেয়ে বিপদজনক। মসৃন রাস্তা, কিন্তু কোন ডিভাইডার নাই। পুলিশী চেক-পয়েন্ট রয়েছে বেশ কয়েকটা, তবে তাদের কাজ হচ্ছে চেহারা দেখে ছেড়ে দেয়া।  বারবার মনে হচ্ছিল এই বিস্তির্ণ ভূখন্ড জুরে পরিকল্পিত ঢাকা গড়ে তোলা সম্ভব। একসময়ে এই অঞ্চলের প্রশাসনিক নাম ছিল বিক্রমপুর, বাংলার রাজধানীও বটে। এখানে এয়ারপোর্ট হতে পারে, পদ্মার তীর ঘেসে নদীবন্দর হতে পারে, গার্মেন্টস ইন্ডাস্টির জন্য ইপিজেড হতে পারে - আর সবচেয়ে বড় কথা প্রধানমন্ত্রী সহ সরকারী বিভিন্ন মন্ত্রণালয়ের কার্যালয় ও আবাসন হতে পারে। ঢাকার সাথে সংযোগের জন্য ঢাকা শহর রক্ষা বাঁধের উপর দিয়ে মহাসড়ক বা মেট্রো-রেল হতে পারে। ঢাকার চেহারাই পাল্টে যাবে নিশ্চিত।  বাইকে ঘন্টা তিনেকের যাত্রা মানে প্রকৃতপক্ষে ভয়াবহ পেইনিং - মানুষ কিভাবে সারাদিন গাড়ী/মটরসাইকেল চালায় বুঝি না। তবে অতক্ষন ফ্রেশ বাতাস সেবন করেছিলাম বলে রক্ষে - ঢাকায় ঢুকে মনে হলো নিশ্বাস ভারী হয়ে উঠছে। 
                            
                    সর্বশেষ এডিট : ৩১ শে মে, ২০০৯  সকাল ১০:১১                

