ফরিদা বেগম - এক অলিখিত গল্পের শিল্পী



 ফরিদা বেগম শিল্পী একবার বিয়ামে আমাদের একটা প্রোগ্রাম ছিল। কোন সাংবাদিকদের ইনভাইট করা হয়নি। কিন্তু তিনি হাজির। আমন্ত্রিত অতিথিদের মধ্যে বসে তিনি সারাক্ষণ পোগ্রাম দেখলেন, পুরোপুরি টেকনিক্যাল এক্সপার্টিসদের সেই আলোচনার বিষয়বস্তু তিনি কি বুঝলেন কে জানে। লাঞ্চের সময় ডাইনিং এ হাজির। ঐদিন পাবলিক লাইব্রেরীর একটা পোগ্রামে গিয়ে সেখানেও দেখলাম তাকে। টিকিটের বদলে সাংবাদিক পরিচয়ে ঢুকে পড়লেন। রাতে প্রেসক্লাবে একটা বইয়ের মোড়ক উন্মোচনে গিয়ে তাকে দেখে পুরোপুরি টাসকি খেয়ে গেলাম। একই দিনে তিন তিনটি জায়গায় তাকে দেখে মনে হলো, আমি বোধহয় তাকে অনুসরণ করছি অথবা তিনি আমাকে। সব জায়গায় সে আছে, কৌতুহল নিবৃত্তির জন্য আয়োজককে জিজ্ঞেস করলাম, কে জানেন নাকি! সে জানে না।  এরপর সাংবাদিকরা উপস্থিত হয় এমন কোন পোগ্রামে গেলেই আমি তাকে খুঁজতে থাকি। মনে হয় সে ছাড়া কোন অনুষ্ঠান পূর্ণ হতে পারে না। যেমন পাকিস্থানের খেলায় জনৈক দর্শক - যার দাড়ী পর্যন্ত স্পন্সররা কিনে নিয়েছে। অনেক প্লেয়ারের চেয়ে সেই দর্শক এখন বড় সেলিব্রিটি। বিশেষত খেয়াল করে দেখেছি - যে প্রোগ্রামগুলোতে লাঞ্চের ব্যবস্থা থাকে সেখানে তার উপস্থিতি বাধ্যতামূলক। একই দিনে নানান পোগ্রামে তিনি অত্যন্ত পরিচিত চেহারা।  কেন যেন আমার মনে হতো সে আসলে সাংবাদিক নন। জীবন-জীবিকার অসহনীয় কষাঘাতে সাংবাদিকতার লেবেল এঁটে দিন-যাপন করেন। কোন নোট নেন না, কারো সাথে কথা বলেন না, কিভাবে রিপোর্ট করেন বুঝি না। উপরন্তু আমাদের অনুষ্ঠানের আয়োজকের কাছে শুনেছিলাম তিনি নাকি কনভেন্সও চেয়েছিলেন।  আজকেও তার সাথে দেখা হলো এমন একটা অনুষ্ঠানে। অনুমতি নিয়ে ছবি তুললাম। তিনি তার ভিজিটিং কার্ডটা আমাকে দিলেন। সেটা পড়ে লজ্জিত হলাম। বি.এন.এ. অপরাধ বিচিত্রা নামের একটা পত্রিকার তিনি সিনিয়র রিপোর্টার। কার্ডে লেখা আছে, এ্যাডভাইজার - হিউম্যান রাইটস রিভিউ সোসাইটি।  তিনি একটা পেশায় যুক্ত আছেন। যদিও এই নামে কোন পত্রিকা আছে কিনা আমার জানা নেই, বা তিনি যে সংস্থাটির এ্যাডভাইজার তার অস্তিত্ব সম্বন্ধেও সন্দিহান। তবুও প্রায় ৬০ ছুঁই ছুঁই ফরিদা বেগম শিল্পী মনে হয় সাংবাদিকদের কাছে তুমুল পরিচিত একটা নাম। অত্যন্ত আমার কাছে একটা আইকন - জীবনের সাথে নিয়ত যুদ্ধরত এক সৈনিকের ছবিই ফুটে উঠতে দেখি তার হাসিময় সর্বত্র বিচরণে, আমাদের শিল্প-সাহিত্য আর ঠাসা বুনোটের জীবন-কাব্যে ফরিদা বেগম এক অলিখিত গল্পের শিল্পী। 
                            
                    সর্বশেষ এডিট : ২৬ শে জুলাই, ২০০৮  রাত ১২:২৬                

