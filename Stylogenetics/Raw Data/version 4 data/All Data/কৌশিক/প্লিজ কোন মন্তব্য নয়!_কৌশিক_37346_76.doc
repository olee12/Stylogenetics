প্লিজ কোন মন্তব্য নয়!





                        সুশান্তই থাকুন। তবে তা নিয়ে কিছু কথা বলতে চাই। দয়া করে কেউ মন্তব্য করবেন না। এ স্রেফ আমার বলে যাওয়া। আপনারা শুনবেন। ভাববেন। তারপরে চুপ করে বসে থাকবেন। তবে ভুলেও কোন মন্তব্য করবেন না। এ মন্তব্যের বিষয় নয়, মন্তব্যে কিছু যায় আসবে না। দরকার প্রতিরোধ; দরকার প্রতিবাদের। কিন্তু আপনারা মন্তব্যে সুস্থির থাকবেন, সুশান্ত হবেন; ফলে আপনার স্বাধীনতা নিয়ে ষড়যন্ত্রকারী ক্রমেই বলশালী হবে; একে একে দখল করে নেবে বাকীটুকু আস্থার অস্তিত্ব। কাজেই কোন মন্তব্য নয়, মন্তব্য না করে সুশান্ত থাকুন।  মিরপুর বারো নম্বর ক্যান্টমেন্টে ঢুকে পড়ে একটা সড়ক দেখবেন ডানে চলে গেছে। মিরপুর ডিওএইচএস। এর পাশেই গড়ে উঠেছে সাগুফতা আবাসিক। বছর পাঁচকে আগে যখন মাটি ভরাট হচ্ছিলো তখন সাগুফতার পাশে বিশাল বিল দেখেছিলাম। তান্দুরা, মান্দুরা ও আরো গোটা বিশেক ক্ষুদ্র ক্ষুদ্র গ্রামগুলো কেবল পানির উপরে জানান দিচ্ছিলো নিজেদের অস্তিত্ব - এছাড়া উত্তরা, এয়ারপোর্ট ও আশুলিয়ার ভেড়িবাঁধ পর্যন্ত কেবল পানি আর পানি। কয়েক শ হাজার একর জায়গা হবে। একটা জনাকীর্ণ নগরীর পাশে এমন বিস্তির্ণ নিম্নাঞ্চলকে জনমানুষের স্বস্তির জন্য পরিকল্পিত উপায়ে গড়ে তোলা যেতো, যেখানে নদী থাকবে, মাঠ থাকবে, জঙ্গল থাকবে, থাকবে সুনীল আকাশ - সুশান্ত বাতাস। কিন্তু খোদ রাজউক সেখানে নগরায়নের নোঙর ফেলেছে। বিগত পাঁচবছরে বিশাল সেই বিলের চেহারাটা গেছে পুরাপুরি পাল্টে। তুরাগ থেকে বালু এনে ভরাট করে ফেলা হয়েছে নব্বই ভাগ জায়গাই। যতদূর চোখ যায় কেবল দেখবেন ধুধু বালুর শিবির! নগরের নিকটবর্তী নিম্নাঞ্চলকে অপরিকল্পিতভাবে ভরাট করে ফেললে সামগ্রিক পানি-ব্যবস্থাপনায় মারাত্মক সংকট তৈরী হবার কথা। তাছাড়া এই শহরের সড়ক-ব্যবস্থাপনা উন্নত হবার কোন সুযোগ প্রায় নাই বললেই চলে। এমতাবস্থায় ঢাকার মেইনল্যান্ড ছাড়িয়ে, বিলঝিল গুলো অবিকৃত রেখে - এরপরে উপশহর তৈরীর মাধ্যমে নগরীর সাথে সংযুক্ত হওয়ার কথাই আন্তর্জাতিকভাবে খ্যাতিমান নগর পরিকল্পনাবিদরা বিভিন্ন সময় বলে এসেছেন। কিন্তু কে শোনে কার কথা, খোদ রাজউক দখল করে নিয়েছে এই প্রাকৃতিক জলাধারকে। আপনাদের কিছুই করার নেই - কারণ সুশান্তরা কেবল নিজের বাল ছিড়তে পারে - মানবতার জন্য কোন কল্যাণ বয়ে আনতে পারে না। মাঝখানে কেবল হারিয়ে যায় স্বপ্লিল, মায়াবী বিশাল জলঘেরা এক মুক্ত জলভূমি! 
                    
