নেহাতই আধুনিক ও অন্যান্য গল্প- ১





                        এই নামে একটা ছোটগল্পের বইয়ের রিভিউ লিখতে গিয়ে প্রারম্ভিক কিছু বিষয় লিখতে হচ্ছে। যেমন গন্ডগোলের সূত্রপাত "রিভিউ" নিয়েই। যা আমি রিভিউ বলতে বুঝি, তা কি সবাই তেমন বোঝে অথবা আমি বইটির রিভিউ নাকি আলোচনা কোনটা করতে আগ্রহী। সুতরাং প্রশ্ন এসে যাচ্ছে রিভিউ ও আলোচনা কি একই জিনিস। আমার কাছে একই জিনিস মনে হচ্ছে না। রিভিউ এর বাংলা সমালোচনা। কিন্তু ইংরেজীতে ক্রিটিক্যাল ইভালুয়েশন যে বোধটা দেয় বাংলায় সমালোচনা ঠিক মনপুত প্রতি-অর্থ নয়। সেজন্য গল্পের রিভিউ বা সমালোচনা বা ক্রিটিক্যাল ইভালুয়েশন কোনটাই আমার এই লেখার প্রকৃতিকে তুলে ধরছে না। সোজা-সাপ্টা বলতে হয় এটা "নেহাতই আধুনিক ও অন্যান্য গল্প" বইটি সম্বন্ধে আমার পর্যবেক্ষণ, আবেগ, উচ্ছ্বাস, প্রত্যাশার বয়ান, ব্যক্তিগত বোধ, গল্প-ভাবনা, সম্পর্ক যা নিদৃষ্ট একটা বিষয়ে সন্নিবেশিত ও ব্যকরণ অনুগত হবার কোন কারণ নেই।  যিনি বই লিখেছেন তাকে আমি আপনি সম্বোধন করি না। অথচ লিখতে গিয়ে "যিনি" পুরুষের ব্যবহার অভ্যসগত লৈখিক ভদ্রতার মুখোশ পড়িয়ে দেয়। অনায়েসে লিখতে পারি গল্পগুলো যে লিখেছে ও আমার অত্যন্ত প্রিয় একজন বন্ধু। কিন্তু এর সমস্যা অনত্র, গল্পের ভেতর থেকে তার যে জীবন ফুটে ওঠে সেখানে তাকে অপরিচিত মনে হয়। পরিচিত মানুষটার কিছু অপরিচিত বোধ, অভিজ্ঞতা জানতে জানতে প্রিয়বন্ধু রূপান্তরিত হয়ে যায় লেখকে, নৈকট্যের অপরিচিতে।  বইটি পড়ার আগে লেখকের লেখার সাথে পরিচয় থাকা, লেখায় বিবশ মুগ্ধতা, বন্ধুত্ব - এসবই পুরাতন সত্যি। কিন্তু তাকে একজন বইজনক হিসাবে আবিষ্কার করায় কিছু অবশ্যম্ভাবী প্রতিক্রিয়ার উদ্ভব হয়। "নেহাতই আধুনিক ও অন্যান্য গল্প" নামক বইয়ের নিজস্ব একটা গল্প আছে, প্রকাশিত গল্প বা এর পেটে ঠাই নেয়া গল্পের বাইরে। পৃষ্ঠা, প্রচ্ছদ, লেখকের ছবি, উৎসর্গ এবং বইটির প্রকাশ, সংগ্রহ, পাঠ ও বই পরবর্তী ভাবনার আলোড়ন, অনুভূতি, সবই বিনির্মিয়মান এক চমৎকার গল্পের আয়োজন। ইন্টারনেট, পত্রিকা, অথবা সাদা কাগজে লেখা গল্পগুলির অবয়ব থেকে একটা বইয়ের মোড়কে গল্পের অবস্থান ও এর ধরাছোঁয়ার অনুভবের মধ্যে খুঁজে পাই ভিন্ন এক স্বত্তা। ইন্টারনেটে লেখার নৈমত্তিক আধুনিকতায় জন্ম দেয় অন্যান্য গল্পের পরস্পর যাত্রা। সুতরাং লেখাটি হবে ভয়াবহরকমের বিশদ সচারচর আমার নিদৃষ্ট বিষয়ে লেখার শব্দসমষ্টির চেয়ে। ফলে এখন বরঞ্চ বলা ভালো যে আদপে আমি একটা গল্প লিখছি যার প্রধান চরিত্র "নেহাতই আধুনিক ও অন্যান্য গল্প"। 
                            
                    সর্বশেষ এডিট : ২৬ শে ফেব্রুয়ারি, ২০০৯  সকাল ৮:৫৭                

