সাগর আর পাহাড়ের মাঝে সন্ধির রহস্য কি_





                        সাগর পাড়ে কেন পাহাড় থাকে এমন একটা প্রশ্ন ছুড়ে দিয়ে যখন আমাকে বিপদগ্রস্থ করে ফেললেন বস, তখন আমার এক ডাক্তার কলিগ উত্তর দিলেন কোরানে আছে জমিনে খুটি স্থাপনের কথা। তার সাথে যোগ করলেন গাড়ীর ড্রাইভার, পাহাড় হলো সেই খুটি যার ফলে জমিনের ব্যালান্স থাকে। আজকাল পাহাড় কাটা হচ্ছে বলে এত ভূমিকম্প হচ্ছে। চট্টগ্রাম শহরে ভুমিকম্পের পরিমান বেড়েছে এই কারণে। আমরা তখন যাচ্ছিলাম পাহাড়ের উচুতে সিআরবি কলোনীর কাঠের বাংলোর সামনে সজিব নিশ্বাস নিতে। রাতের চট্টগ্রাম দেখতে। মৃদুমন্দ হাওয়া আর দূরে চিটাগং পোর্টের ভারী আলোর বন্যার মধ্যে এক অদ্ভুত আলো আধারি খেলে যাচ্ছিল। কাঠের ডাকবাংলোর সামনে কোনো আলো নেই, নিচের রাস্তায় ছুটে চলা গাড়ীর হালকা আওয়াজ, অপরূপ লাগছিলো। চট্টগ্রাম পরিচ্ছ্ন্ন বটে তবে সেটা শহরের পাহাড়ময় অঞ্চলেই। আজকে যখন সকালে শহরের অভ্যন্তরে কোনো একটা দিঘীর পাড়ে আমাদের গন্তব্যে গেলাম সেখানে ঢাকার মতই অবস্থা মনে হলো। ফুটপথ জুড়ে দোকান - রাস্তায় ময়লা আবর্জনা তখনও সিটি কর্পোরেশনের সেবক বাহিনীর হাতের ছোয়া পেতে বসে আছে। চট্টগ্রাম শহরে যৌনকর্মীদের বিভিন্ন ধরণের চিকিৎসা সহায়তা এবং তাদের মধ্যে এইডসের বিস্তার পর্যবেক্ষণের জন্য কিছু ক্লিনিক রয়েছে। তেমন একটা ক্লিনিকই আমাদের গন্তব্য ছিলো। হোটেল বা বাসাবাড়িতে গিয়ে যেসস্ত যৌনকর্মী ভদ্রলোকদের মনোরঞ্জন করে তাদের একটা রেস্টিং প্লেসও বলা যায় এমন ক্লিনিকগুলোতে। এইসমস্ত যৌনকর্মীদের বেশীরভাগের পরিবার/স্বজনরা জানে না যে এদের উপার্জনের পথ। অসহায়, নিতান্ত উপায় নাই দেখে বেছে নিয়েছে বেশ্যাবৃত্তি। কিন্তু নিজেদের বাসায় তারা গার্মেন্টস বা অন্য কোনো সমাজগ্রহণযোগ্য পেশায় নিয়োজিত বলে জানিয়ে থাকে। চট্টগ্রাম শহরে সর্বমোট যত যৌনকর্মী আছে তারা সবাই যে এমন বেশ কয়েকটা ক্লিনিকে সেবা নিতে আসে বিষয়টা তেমনও নয়। কিন্তু যে পরিমাণ যৌনকর্মীদের ৭/৮ টা ক্লিনিকে সেবা দেয়া হয় তাদের রেজিস্ট্রিকৃত সংখ্যাও প্রায় পাচ হাজারের মত। এরা যখন স্বাস্থ্য পরীক্ষার জন্য আসে তখন তাদের নানাবিধ আচরণ লিপিবদ্ধ করা হয়। যেমন শেষ দৈহিক সম্পর্ক করেছে কবে, কনডম ব্যবহার করেছে কিনা, ভ্যাজাইনাল, এনাল বা ওরাল  কোনো সেক্স করেছে কিনা ইত্যাদি। কখনও কখনও এদের রিপোর্টে দেখা যায় তারা কনডম ব্যবহার করে নি। এমনসব যৌনকর্মীদের এইচআইভি পরীক্ষার জন্য উদ্বুদ্ধ করা হয় যাকে ভিসিটি বলে। এই ক্লিনিক পরিচালনার আসল উদ্দেশ্য হলো আসলে এইচআইভি শনাক্তকরণ যা এর মাধ্যমে সম্ভব হয়। শহরের যে অংশগুলোতে গেলাম যেমন হালিশহর, মাঝিরঘাট, সদরঘাট, পতেংগা - সর্বত্রই মনে হলো অপরিচ্ছ্ন্নতা আর ফুটপথ দখলের লড়াই চলছে। জ্যামও ঢাকার মতই অসহনীয়। বিদ্যুতের অবস্থা আরও ভয়াবহ। আজকে পাচটা ক্লিনিক বা সেবাকেন্দ্রে গেলাম যার সর্বত্রই বিদ্যুতের মহান অনুপস্থিতি লক্ষ্য করেছি। রাত্র একটায় রুমে ফিরলাম। লেখার নেশা চেপেছে বলে লিখতে বাধ্য হলাম। চট্টগ্রাম নিয়ে প্রচন্ড আশাবাদ শুনলাম স্থানীয় একটা এনজিও প্রধানের মুখে। আগামী পাচ বছরের মধ্যে ডিপসিপোর্ট এবং এশিয়ান হাইওয়ের জন্য চট্টগ্রামের চেহারা নাকি একদম পাল্টে যাবে। চট্টগ্রাম থেকে বাসে চেপে যাওয়া যাবে চীনে বা ব্যাংককে। সমগ্র বাংলাদেশের মানুষের মাথাপিছু আয়ে বেড়ে যাবে কয়েকগুন আর তাতে সবচেয়ে বেশি অবদান থাকবে চট্টগ্রামের এবং সবচেয়ে বেশী সুফল ভোগ করবে চট্টগ্রামের মানুষ। শুনতে ভালোই শোনাচ্ছে। আজকে ঢাকা ফেরার কথা। কিন্তু একদিন বেড়ে গেলো কাজ। আগামীকাল রাতে ফিরবো। হোটেল সেন্ট মার্টিনের ইন্টেরিয়রের মধ্যে একটা বনেদী ব্যাপার আছে, কিন্তু রুম সার্ভিস তেমন ভালো মনে হলো না। অবশ্য খাবারের কোয়ালিটি গুড। ওহ যা বলছিলাম,  সাগরের সাথে পাহাড়ের এত মিতালি কেন এই প্রশ্নের উত্তর দিলেন সবশেষে বসই। তার বক্তব্য হলো যেখানে খাদ তৈরী হয়েছে তার পাশের ভূমিতো উচু হবেই প্রাকৃতিক কারণে। তবে আমার মনে হলো ভিন্ন কথা যদিও বলিনি। পাহাড় থেকেই বোধহয় সাগরকে সবচেয়ে বেশি অপ্রতিরোধ্য মনে হয়। আমি নিশ্চিত পৃথিবীর সকল সাগরের তীরে পাহাড় নেই, আর পাহাড় কোনো খুটির ভূমিকাও পালন করছে না। তবে চট্টগ্রাম শহরকে পাহাড়ের কারণেই বেশী সুন্দর বা পরিচ্ছন্ন মনে হয়।
                    
