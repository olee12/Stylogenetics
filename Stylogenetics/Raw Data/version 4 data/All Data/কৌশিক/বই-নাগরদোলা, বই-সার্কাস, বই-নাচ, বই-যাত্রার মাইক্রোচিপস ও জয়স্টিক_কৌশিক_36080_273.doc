বই-নাগরদোলা, বই-সার্কাস, বই-নাচ, বই-যাত্রার মাইক্রোচিপস ও জয়স্টিক





                        মেলা যখন বইয়ের তখন সেখানে বই-নাগরদোলা, বই-সার্কাস, বই-নাচ, বই-যাত্রা থাকবে এ তো স্বাভাবিক। নানান পদের বাহারী রেসিপি সমৃদ্ধ বই-রন্ধনের ভাপ থেকে শব্দজটের কুয়াশাচ্ছন্নতা ও চশমার আতশকাচটি স্পষ্ট করতে গেঞ্জি-খুটের শরনাপন্ন হওয়া থেকে কোন পরিত্রাণ নেই। আজকে যখন বই-নাগরদোলাতে একটা আনকাট বইয়ের ভার্জিনিট হরণের প্রচেষ্টায় অনেক ব্লগার শামিল হলো ঠিক তখনই আমার মুত্রথলীতে বিস্তর তোড়জোড়....যাই একটু মুতে আসি...কিন্তু ওলে বাবা....সেখানের লাইন দেখে মনে হলো যাই রক্ত দিয়ে আসি...কিছু একটা বের করার ওটাই মনে হলো সহজ প্রকাশক।  কিন্তু এর চেয়ে বড় সমস্যা সিগ্রেট-বিনাশ। ধুয়োর সাথে বই-খেলার সম্বন্ধ অনেক প্রাগৈতিহাসিক হলেও জনৈক অথরিটি আমাদের কিঞ্চিত ঝাড়ি দিলেন। ও কিছু নয়" এমন তুড়িতে তার উপদেশের মটকা ফুটিয়ে বই-উৎসব তখন তুঙ্গে। এই মুত্র ও ধুম্র সঙ্কটের মধ্যে জনৈক বই-আব্দুল আমাকে তার জীবনের প্রথম বই দেখালেন। পৃষ্ঠা খুলে তার বিবস্ত্র অঙ্গে হাত ফেলতেই যেটা মনে হলো, কেন লেখেন এমন বই-কুতকুত? কিন্তু জিজ্ঞেস করলাম, কত দিতে হলো? বই-কুতকুত দেবী দশ হাজারে সেরেছেন। নাক থেকে সর্দি ঝেড়ে (যার ভেতরে কেবল ধুলোর সরিসৃপ) আমি তার বইয়ের পাজরায় মুছতে থাকি। ঘেন্না ঘেন্না। এই বই থেকে যা পড়ে মানে মানুষ যা পড়ে তা সবই পড়ে যায়। থাকে না কিছু। তারপরেও তার বই-বান্ধব সহচরদের উম্মাদনায় বইটি আমাকে কিনতেই হলো। ভাবছি ওটার উপরে পেরেক ঠুকিয়ে প্রতিশোধ নেব।  তবে সুলতানা শিরিন সাজির বই-উদ্বোধনের মাধ্যমে কিছুটা লাঘব হয়েছে, বিশেষত পর্যাপ্ত চকলেটের সাপ্লাই থাকায় বই-আড়ষ্টতা কিছুটা দমেছে। এত বেশী ব্লগারদের সমাগম এবং তাদের এত বই-বিস্ফোরণ সংগঠিত হয়েছে এই বৎসর যে আমার বই প্রকাশ কমপক্ষে ত্রিশ বৎসর পিছিয়ে গেল। সাম্প্রতিককালে প্রতিষ্ঠিত লেখকরা ব্লগের খাতায় নাম লেখাতে শুরু করায় অনতিবিলম্বে বইকুঞ্জে কেবল ব্লগারদের বই শোভিত হবে নিশ্চিত বলা যায়। বইমেলাকে ব্লগমেলা হিসাবে দেখা হোতে পারে। এত ব্লগারের ভীড়ে আমি ভেবেছি একটা ডিজিটাল বই বের করবো। বইটি সিডিতে থাকবে না। থাকবে একটা মাইক্রোচিপস ও জয়স্টিক। আপনি কিনলেই চালু হয়ে যাবে। ভার্চুয়াল একটা ডিসপ্লে হাজির হবে চোখের সামনে। কেউ একজন পড়ে শোনাবে। আবৃত্তি না শুনতে চাইলে সেটার অভিনয় দেখাবে। এতেও যদি অরুচি, তবে থাকবে আরো অপশন। বইয়ের উপাত্ত নিয়ে তৈরী হয়ে যাবে গেমস, হাঁটবেন আর বই খেলবেন। বইমেলায় বই-সার্কাস।  
                            
                    সর্বশেষ এডিট : ১৩ ই ফেব্রুয়ারি, ২০০৯  রাত ১০:৫৩                

