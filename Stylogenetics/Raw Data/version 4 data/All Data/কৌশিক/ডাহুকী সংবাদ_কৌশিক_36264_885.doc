ডাহুকী সংবাদ





                        হয়তো এটা ডাহুকী সংবাদ ছিল যে মিশু আর কাঁদবে না। কিন্তু এর মানে তার পিতার অন্যায় যে মান্য হয়ে গেছে বিচারালয়ে তাও নয়। সে ডাকাতী মামলায় সাত বছর সাজা ভোগ করে এসেছে এ-নগরখঞ্জরে। এখন সে পরিচিত হতে পারতো জেলফেরত ডাকাত বা গ্যাংস্টার হিশেবে অথবা সর্বভূক ছিনতাইকারীর মত নানাবিধ সন্বোধনে, কিন্তু ঋষি তাকে বদলে দিয়েছে। মিশুর বাপ এখন সব পরিচয় ভুলে সুলতান হয়ে উঠেছে। গোঁফ আর দাড়ীর কিছু ঝুল্লি তাকে দেবদূতের সৌন্দর্য্য দিয়েছে। পেছনে কোন অপেক্ষমানেরা নেই, সামনে কোন হাতছানি নেই। এক বিকেলে সে মহাখালী রেলক্রসিং ধরে হেঁটে যাচ্ছিল তেজগাঁয়ের দিকে। একসময়ে দুইপাশের বস্তিতে তার সংঘবদ্ধ গ্যাং ছিল। ভুল হলো, তার নয়, সে গ্যাং এর অংশ ছিল। কার গ্যাং তার মনে নেই। হেরোইনে চুবিয়ে রাখতো মস্তিস্ক, কেবল কিছুটা সম্বিত পেলে মিশুর মুখ মনে পড়তো। টাংগাইলের ভূপরিস্থ বেতার কেন্দ্রের সামনের রাস্তাটুকু পেড়ুতে আট বছরের মিশুর সময় লাগতো তিনমিনিট। একবার সুলতান তাকে সেখানে ছেড়ে এসেছিল বলে সুলতানের মনে হয় এখনও মেয়েটি সেখানে দাড়িয়ে থাকে। ময়মনসিংহ জেল থেকে ছাড়া পেয়ে সোজা সে উঠেছে ঢাকার বাসে। কি মনে হতে নেমে পড়লো মহাখালীতে। রেললাইন ধরে হাঁটতে হাঁটতে ফিরে যায় অবচেতনে মেয়েটিকে শেষ যেখানে দেখে এসেছিল সেই শাল গাছের ছায়ে। মিশু এখন কোন ক্লাসে পড়ে, নাকি পড়াশুনা করেনা, জানা নেই সুলতানের। মিশুর মা’র কথাও মনে পড়ে না। সারাদিন ঝগড়া করতো আর এরওর বাড়ীতে ঝুটফরমায়েশ খাটতো। জীর্ণ তার স্বাস্থ্য, সুলতান যতটুকু বা দর্শণযোগ্য, মিশুর মা সাবিনা তার চেয়ে ছিল আরো দৃশ্যবিরূপ। সুলতান এখন সুস্থ্য, জেল তাকে নেশা থেকে হটিয়েছে। তার ভেতরে একধরণের স্থিরতা এসেছে। সে জেগে উঠেছে একধরণের শরীরের ভেতরের শরীরে। সেখানে প্রসস্থ হয়েছে তার দৃষ্টি। সুলতানের জেলমেট ছিলেন এক ভয়ংকর সুন্দর ভদ্রলোক। তিনি পড়তেন আর সুলতানকে শেখাতেন। দীর্ঘ সাতবছরে সুলতান যতটুকু পড়তে লিখতে শিখেছে তার চেয়ে বেশী বেড়েছে তার মনন। বৃদ্ধ সুন্দর ভদ্রলোকের চামড়া ঝুলে পড়েছিল অথচ তিনি ছিলেন টানটান সিনা উঁচিয়ে। সুলতান ভেবে পেত না কেন এই জ্ঞানী লোকটি জেলে, তার নাকি আরো সাত বছর থাকতে হবে। খুনের কেস। সুলতান তাকে ঋষী বলে, জেলের সবাই তাই বলে। ঋষী নাকি একজন বিখ্যাত মানুষকে খুন করেছে। সুলতান কিন্তু তার সংস্পর্শে হিংসা দেখে না, ক্ষোভ দেখে না, বিরক্তি দেখে না। সে দেখে এক উজ্জ্বল পুরুষ। বৃদ্ধ হয়েও যুবা, বন্দী হয়েও মুক্ত। ঋষি তাকে প্রথম দেখাতে বলেছে, তোমার ভেতরে আমি শুধু একটা জিনিস পরিবর্তন করে দেব, দেখবে সাতবছর কেটে যাবে এক নিমিষে! ঋষি সৌম্য লোকটির বাক্যচয়নে মুগ্ধ হয়। অফুরান অবসরে আয়েশ করে শুনতে চায়, কি সেই চমক! ঋষি বলে, তোমার নতুন একটা জন্ম হয়েছে। এই দেখো, তুমি সুলতান, তুমি শ্রেষ্ঠ হবে। বুকের এক পাশে একটা টোকা দেয় আঙুল দিয়ে। সুলতান একটু টলে ওঠে আঙুলের সংস্থাপনে। ঋষি বলে, তোমার যা কিছু স্বপ্ন তা এই পৃথিবীতেই অর্জন করতে হবে! সুলতানের মাথা খালি হতে থাকে। সে খুঁজে পায় না তার স্বপ্নকে। ঋষি তার বুকে আবার টোকা দেয়। তোমাকে স্বপ্ন দেখতে হবে, এই স্বপ্নকে তোমার দেখতে হবে যে, তুমি সুলতান এবং তুমি পৃথিবীর অংশ, মানুষের অংশ, সভ্যতার অংশ। তোমাকে অজস্র কাজ করতে হবে, তোমাকে অধীন করার, বঞ্চিত করার নাগপাশ তোমাকে ছিন্ন করতে হবে। সুলতানের অদ্ভুত লাগে ঋষির কথা। তবে শুনতে ভাল লাগে। আজকে রেল লাইনের স্লিপারে হাঁটতে হাঁটতে সে জীবনের সরূপ খুঁজে পায়। তাকে কাজ করতে হবে। স্রেফ কাজ। সে শুনেছে পৃথিবীর বিবর্তনের ইতিহাস। ঋষি তাকে দর্শন আর বিশ্বাসের জটিল বিষয়গুলো পরিষ্কার করে দিয়েছে। বিদায়ের সময়ে ঋষি বলেছে, তুমি আমার মত ভেবো না, তোমার মত ভাবো; আমি কেবল তোমাকে ভাবার উপাদান আর প্রেরণা দিলাম!রেললাইন চলে গেছে কমলাপুর, সুলতান দুটো সমান্তরাল লাইনের প্রান্ত বদল করে একবার স্লিপারে একবার পাথরের উপরে হেঁটে চলে। দুইপাশে অগুনিত বস্তি, মানুষগুলো সব অশক্ত, দুর্বল। এই বস্তিতে থাকা একজনকেও সুলতানের মনে হয় না সুস্থ্য, সবাই রুগ্ন, ভগ্ন আর কুৎসিত দেখতে। সুলতান এখন জানে এর কারণ। এই মানুষগুলো সুষম খাদ্য পায় না, রোগের চিকিৎসা পায় না, রোগ বহন করে চলে। অথচ তাদের মাঝে আছে প্রচন্ড দৈববিশ্বাস। নাখালপাড়া রেলক্রসিং এসে সে দেখতে পায় ঔষুধ বিক্রির মজমা। এক ক্যানভাসার হ্যান্ডমাউথে কথা বলছে আর ফিলিপসের বিশাল একটা টুইনওয়ান স্পিকারের তা বেজে উঠছে গমগমিয়ে। জড়ো হওয়া মানুষগুলো শুনছে মনযোগ দিয়ে। এ এমন এক ভেষজের বয়ান যা তাদেরকে মুক্ত করে দেবে সকল অসুখ থেকে। ক্যানভাসার বলছে, হাসপাতালে গেলে আপনি কখনই ভাল চিকিৎসা পাবেন না। কারণ ওরা যদি আপনাকে ভাল করে দেয় তবে আপনি আর তাদের কাছে যাবেন না, নইলে এই চিকিৎসার জন্য এত টাকার কি দরকার বলেন? আপনি হাসপাতালে যাবেন, তাদের আয় হবে। দেখেন না, হাসপাতালের ডাক্তার থেকে শুরু করে সুইপার পর্যন্ত সবাই আপনার কাছ থেকে টাকা হাতিয়ে নেয়ার জন্য তটস্থ থাকে। সেজন্য সরকারী হাসপাতালে গেলে হয়তো সাময়িকভাবে সুস্থ্য হয়ে আসবেন, কিন্তু আবার অসুস্থ্য হবেন। সুলতান ঠায় কথা শুনতে থাকে ক্যানভাসারের। এই মনোবৈকল্যের প্রলাপ শুনতে শুনতে সে অসহায় মানুষগুলোকে দেখে। তাদের দরিদ্র মুখ দেখে। তাদের বিনোদনের অনুষঙ্গ দেখে। ক্যানভাসার একটা প্রায় অর্ধ্ব নগ্ন নারীর ছবি বের করে হাতে চেপে রেখেছে। একটু একটু আঙুল সরিয়ে উন্মুক্ত করে আর উৎসুক সমবেতরা তা দেখার জন্য হুমড়ী খেয়ে পড়ে। একজন চেচিয়ে ওঠে, পাবলিকের এত ক্যুজ! ন্যাংটা মাগী দেখার কি হাউস! সুলতান হেঁটে যায় ভীড়ে। ক্যানভাসার নগ্নতাকে ধর্মীয় আবরণ পড়িয়ে দেয়। বলে, আপনাদের ফরজ ছুটে যায় আর নফল নিয়ে টানাটানি করেন। এই মেয়েটিকে দেখুন, জানতে হবে, আপনাদের স্ত্রীরা কেন অসুখী, সহবাসে কেন তৃপ্ত হয় না! আল্লাহ জানার কথা বলেছেন, জানায় অসুবিধা নাই। জানার জন্য নগ্ন নারী দেখা পাপ নয়, আপনার চিনতে হবে কোথায় রয়েছে সেই সুখ চাবি যা নাড়িয়ে দিলে আপনাদের ফরজ সহবাস আদায় হবে! তার জন্য আমার কাছে আছে হুজুরে আলার স্বপ্ন পাওয়া বৃক্ষের ছাল! সমবেত জনতার মধ্যে ধর্মের শিক্ষায় সহবাসের প্রয়োজনীয়তা বয়ানে উত্তেজনা ভর করে। সবাই মন্ত্রমুগ্ধ হয়ে যায়। সুলতান এই মানুষগুলোর জন্য সহমর্মী হয়ে ওঠে। এদের বিনোদন, বিশ্বাস আর সমস্যার মুক্তি কত আশ্চর্য্যভাবে সামান্য স্বপ্নে পাওয়া ছালে পরিপূরণ হয়ে যাচ্ছে। সুলতান মজমা ছেড়ে সামনে হাঁটে। কিছুদূরে যেতেই সে তার পুরানো ডেরার কাছে চলে আসে। সেখানে একটা বটগাছের নিচে লাল রঙের সামিয়ানা টানানো হয়েছে। তার নিচে একটা বড় পিতলের ডেগ। উপরে নানা রঙ বেরঙের কাগজ, একটা বোর্ডে লেখা, শাহবাবার ওরসের তারিখ পনেরই সাবান। কয়েকজন ভক্ত তার পাশে টুলে বসে আছে। বিড়ি টানছে আর আলোচনা করছে নিজের মধ্যে। সুলতান দাড়াতেই কানে ভেসে আসে একজনের বক্তব্য। মজিদ মিয়া তো ভাল কাজই করেছেন। চুরি করলেও দেশের জন্যও তো কাজ করেছেন। আমাদের কত উপকার করতেন, এই ওরসের জন্য গতবার পাঁচ হাজার টাকা দিয়েছিলেন। সুলতানের মাস দিনের সাথে পরিচয় হয় নি এখনও। তার মনে হয় শীঘ্রই হয়তো ওরসের দিন। অন্য জন বলে, সুজন মিয়া, তুমি একটা আহম্মকের মত কথা বললা? এইসব বড় বড় চোরেরা নিজিদের পিঠ বাচানোর জন্য দান খয়রাত করতো! সুজন মিয়া রুষ্ট হয়, বলে, তার পিঠ বাচলেও লাভতো আমাদেরই হতো কালাম চাচা! কালাম চাচা বুঝিয়ে উঠতে পারে না ভ্রাতুস্পুত্রকে। সে বলতে পারে না যে কথা সুলতান সেটা বুঝতে পারে। তাদের বাজারে যাবার রাস্তাটা হয়তো এত অল্পতেই খানাখন্দে ভরে যেত না, যদি প্রাক্তন সাংসদ মজিদ মিয়া রাস্তা মেরামতকারী প্রতিষ্ঠানটি থেকে কাজ দেবার বদৌলতে মোটা অংকের ঘুস না নিতো। সুলতান রেললাইন ধরে তার বিগত দিনে ফিরে যায়। তাকে সহ আরো কয়েকজন গ্যঙের সাগরেদরা কত বড় বড় নেতাদের বাড়িতে দাওয়াত খেয়েছে। হেরোইনের চালান দিয়ে এসেছে উত্তরা থেকে সংসদে। প্রায় বিনেপয়সায় পাওয়া যেত বলে হেরোইনে আসক্ত হয়েছিল। কিন্তু ঋষি তার জীবনের দেখাটা পাল্টে দিল। দেখা পাল্টে গেলে সুখটুকু উছলিয়ে ওঠে বৈভবে, ছড়িয়ে ছিটিয়ে থাকা চারিপাশের বৈভবে। এই সমতলে বঞ্চিত মানুষের নির্মাণ ও প্রনোদনা কত বৈচিত্রময়। এরা ঊর্ধ্বে উঠে যায় সকল ভাবনায়, জোটে সহজে তাদের যুক্তিতে, খুব বেশী দূরত্বে নেই অনুধাবনের সক্ষমতা। কেবল চর্চা হয় না, কারণ সুলতান দেখলো মানুষগুলো হন্যে হয়ে খোঁজে যাপিত জীবনের রসদ অন্বেষণে। সুলতানের যাত্রা আরো কিছুটা অগ্রসর হয়। সে আগামী দেখতে থাকে। দীর্ঘ সাতবছরে এই রেললাইনে চেহারা তেমন পরিবর্তন হয়নি। টিনের ছোট্ট ছো্ট্ট ঘরগুলো এখনও তেমন। সেদিনের যে বাচ্চাটা লাইনের ওপর বসে প্রাকৃতিক কাজটা সারতো সে আজও তেমন আছে। মনে হয় সাত বছরে সে আর বাড়েনি। একজন কুড়িতে বুড়ি হওয়া বাচ্চার মা হাড়িপাতিল ঘসে পরিষ্কার করছে, তার পাশেই বসে আছে রোগাক্রান্ত এক বৃদ্ধ, নিশ্বাসের হাপর তার সশব্দ। সুলতান দেখতে পায় লোকজেনর হাতে মুঠোফোন এসেছে। বস্তির কয়েকজন কথা বলছে। একজনের ফোনে বলছে, আপনার সাথে আমার দেখা করা জরুরি! তাকে পাশ কেটে সুলতান হেঁটে যায়। শরীরে ক্লান্তি জমে না। সশ্রম কারাদন্ডে পেটানো শরীর হয়েছে। সুলতানের মনে হয় এই রেলপথের দুটো লাইন সমান্তরাল বয়ে যাচ্ছে, ছুঁইতে পারছে না একে অপরকে। দীর্ঘকাল যাবত এই বস্তি আর দরিদ্রমানুষগুলোও এমন ভাবেই বয়ে চলছে, অট্টালিকার ভিড়ে। এদের মনোজগতের স্পন্দন থেমে থাকে, কিন্তু বিবর্তন হতে থাকে সমাজের। সুলতানের পা স্লিপারে আটকে থাকে। সে দূরত্ব অনুধাবনের চেষ্টা করে। এক লাইন থেকে অন্য লাইনের। সোনারগাও ক্রসিং ছাড়িয়ে একটা খোলা জায়গা পড়েছে। সেখানে সে মেপে দেখে দূরত্ব, তেমন নয়।  সহজেই মিলিয়ে দেয়া সম্ভব। আবার পেছনের ফিরে একটা স্টিলের আলমারির দোকানের সামনে খুঁজে পায় সুচালো একটা লৌহখন্ড। তারপরে আরেকটু সামনে গিয়ে গাড়ীর গ্যারেজ থেকে ধার করে নাটবল্টু খোলার কয়েকটা যন্ত্র। ভাড়া হিসাবে জেলে সঞ্চিত অর্থের বড় একটা অংশ দিয়ে দেয়। তারপরে ফিরে এসে একটা লাইনের সংযোগ অংশ খুলে ফেলার চেষ্টা করে। সুলতানের মনে হতে থাকে এটা অপরিহার্য্য। একটা চেষ্টা করে দেখা যেতে পারে। দুপুর থেকে খন্টাতিনেকের চেষ্টায় সে খুলে ফেলে একটা লাইনের খন্ডিত অংশ। তারপরে লাইনটিকে বেঁকিয়ে অন্য লাইনটির সাথে মিলিয়ে দেয়। মনে হয় সে ব্যবধান ঘুচিয়ে দিতে পেরেছে,সুলতানের উল্লাস দিকবিজয়ী হয়ে ওঠে।  দূরে ট্রেনের হুইসেল বাজে। সুলতান এবার নেমে পড়ে ঠিকমত লাইনটা জোড়া দিতে। বড় অল্প সময়,এর মধ্যে আবার ফিরিয়ে দিতে হবে লাইনকে উপযোগী করে। সুলতানের মনে হয় তার কাজ তো ভেঙে আবার সৃষ্টি করে দেয়া। যেখানে দূরত্ব অতিক্রমকে আর অসাধ্য মনে হবে না।   
                    
