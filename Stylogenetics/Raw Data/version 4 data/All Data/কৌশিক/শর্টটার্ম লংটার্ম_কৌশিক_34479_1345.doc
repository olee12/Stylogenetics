শর্টটার্ম লংটার্ম





                        মদ খাবার পরেই কেবল নিজেকে মানুষ মনে হয়। দাত কেলিয়ে মুখ বেকিয়ে নিজেকে প্রকাশ নাগরিকের মানা, তাই ক্ষোভ, রাগ আর অভিমানের সাথে খুশী, আনন্দ পুরোটুকুই ঢেকেঠুকে চলমান মুখায়বের দর্শন অল টাইমস রানার বটে কিন্তু কি যেন নাই বলে চমকে উঠতে হয়, আর তরলের অনুপ্রবেশে লিভার খেয়ে নেমে গেলেও জীবন দেখা আর ব্যক্ত করা সহজ হয় বলেই বাবু বলে ওঠ, সালার জীবন, একটা ভালো বন্ধু পেলাম না! একসময়ে দুজনের গে হওয়াটা বাকী ছিল, শেয়ার করেছি একই বাসা, বিছানা, মোবাইল, প‌্যান্ট শার্ট। তারপরে দীর্ঘ বিরতি। হুম! তোর এভাবে হবে না, তুই বড় ভাবিস! বলে আরেক চুমুক দেই। বাবুর সাথে অনেক দিন পরে মদ খাচ্ছি। এর মাঝে ঢাকা চিটাগং রোডে উলটে পড়েছে অনেক ট্রাক, হাত পা ভেঙে পঙ্গুতে ভর্তি হয়েছে অনেক আদম। আমি বিয়ে করেছি। বাবু বিয়ে করেছে। আমার নতুন বন্ধু হয়েছে। বাবুর পুরাতন বন্ধুরা কেমন যেন হয়ে গেছে। আমার চাকুরীতে কিছুটা উন্নতি হয়েছে। বাবুর ট্রাকের ব্যবসায় কিছু অবনয়ন ঘটেছে। সালা দীপেনের কথাটাই দেখ। কি না নিয়েছে আমার কাছ থেকে! চাকুরীর ইন্টারভিউয়ে যাবে, শার্ট কিনে দিয়েছি। ডেট করতে যাবে, হাত খরচ দিয়েছি। মোবাইল কিনে দিয়েছি। আর সালা কিনা বিয়ে করবে আর আমাকে পরিচয় করিয়ে দিতে লজ্জা পায় সেক্রেটারী হবু শশুরের সাথে! রীপেন পুলিশ বলে ডেকে নিয়ে হাত মিলিয়ে দেয়!  প্রসংগটা উঠেছে আগের দিন বসুন্ধরায় দীপেনের সাথে দেখা হবার কথা উঠাতেই। সে আমার যতটুকু বন্ধু তারচেয়ে অনেক গাঢ়তম সম্পর্ক বাবুর সাথে। শরৎ, আমি আর রাইসুদা যখন সিড়িতে দাড়িয়ে দাড়িয়ে নামছি তখন দীপেনের সাথে দেখা, সাথে এক ললনা। পরিচয় করিয়ে দিল ফিয়াসে বলে। লে বাবা, একদম কোল্ডশক খেলাম একটা, যা হোক, পিরিতির চোখ দীপনের, মন্তব্যের রেসিয়াল ইমেজটা ধ্বংষ করে বাহ বাহ করি। দাওয়াত দেয় বিয়ের। হিন্দুমতের বিয়ে, ঢাকেশ্বরী মন্দিরে। বাবু আর আমি তিনপেগে। তুই ধরে নে, দেখা যদি না হতো, জীবনেও তোকে দাওয়াত দিতো না! তোকে কি দেবে, আমাকে একটা কার্ড পাঠিয়ে বলে, হঠাৎ করে ঠিক হয়ে গেলো! অথচ ওর বড় ভাই আমাকে দুইমাস আগে ডেট জানিয়েছে। সে তো আর জানে না দীপেন এখন আর আমার সাথে মেশে না। কত বড় বেইমান! আমার একটু অদ্ভুতই লাগে। দীপেন, সীপেন আর রীপেন বাবুর ঘনিষ্ঠ বন্ধু। হিন্দু বলে তাদের মধ্যে মিলটা একটু ঘনিষ্ঠতরই হবে বৈকী। আমি গায়ে গতরে মুসলিম বলে অনেক কিছু এড়াতো হয়তো। আমারও কষ্ট লাগে বাবুর হতাশা দেখে। বলে, কি হয় একজনের সাথে সারাজন্মে আর দেখা না হলে! কিন্তু দুঃখ একটাই সারাজীবন তাহলে ভুল মানুষের সাথে মিশেছি! খেয়েদেয়ে ঠুস মেরে বার থেকে বের হয়ে দুজন ভিন্ন হই। মাতাল রাস্তায় মাতাল আমি, মাঝে মাঝে পৃথিবীটাকে অনেক বেশী সুন্দর লাগে। সিএনজি পেয়ে কোৎ মেরে উঠে, রাস্তায় পানি দেখে কতক্ষণ গালাগালি করি মন্ত্রীদের, পরে মনে হয় গালি গোজ টু এডভাইজার, সংশোধন করে আরেক পশলা গালি দিতেই, ড্রাইভার বলে, স্যার, দেখলেন কান্ড, এই যে উপদেষ্টা হইলো, এই সালারা তো এর আগে সাধারণ আছিলো, রাস্তায় এই পানির মধ্যে তো এই সালারাও পড়ছে, তাইলে এখন কেন ঠিক করে না!  হঠাৎ মনে হলো গোল্ডফিসের কথা, এদের মেমরি থাকে তিনমাস। ফোন করি বাবুকে, এই যে দীপেন, রীপেন তোর সাথে যোগাযোগ রাখছে না এটা আসলে ওদের শর্ট টার্ম মেমরি স্পানের জন্য। সিএনজি ড্রাইভার মনে করেছে, আমি উপদেষ্টাদের বিষয়ে বলেছি। তাদের শর্ট টার্ম মেমরি মনে করে সেও জে জে করে। আমি বলে চলি, ওরা যখন সাথে আছে তখন কিন্তু ভাল বন্ধুই। আবার আড়ালে গেলে সব ভুলে যায়! বাবু হু হু করে। তোর তো সালা লং টার্ম মেমরি। কিছুই ভুলিস না, মনে রাখিস সব, কষ্ট পাস তাই। বাবু হুহু করে। সিএনজি ড্রাইভার হুহু করে। শেষে বলে, সালারা, অবস্থা পরিবর্তন হলে সব ভুলে যায়! 
                    
