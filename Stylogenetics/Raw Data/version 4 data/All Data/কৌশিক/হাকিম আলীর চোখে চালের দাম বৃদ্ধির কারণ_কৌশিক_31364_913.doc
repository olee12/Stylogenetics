হাকিম আলীর চোখে চালের দাম বৃদ্ধির কারণ





                        হাকিম আলী দিল দরিয়া - আমাকে চা খেতে দেখলেই হলো, বিলটা সেই দেবে। আয় নাই, কাজ নাই কিন্তু চায়ের বিল দিতে দেবে না। কিন্তু চাওয়ালা ভ্রু নাচায়, তুই কেমনে দিবি? আগের বিশটাকাই তো দিলি না!  হাকিম আলীকেও এক কাপ চা দিতে বলি। আরে না, আপনার দিতে হবে না, আজ আপনাকে আমি খাওয়াই!  হাকিম আলী ক্রাচ রেখে টুলের ওপরে বসে। চায়ে চুমুক দিয়ে বলে, আল্লাহর রহমতে চালের দাম কমে যাবে!  কেন? দুর্নীতি কমতেছে তো! এখন আল্লাহ শুভদৃষ্টি দেবেন দেখবেন!  হাকিম আলী চালের দাম বৃদ্ধির হাজারটা কারণ জানে। তারমধ্যে অন্যতম হচ্ছে এক্সিডেন্টে পা হারানোর পরে তার স্ত্রী'র চলে যাওয়া। বলে, এই বেইনসাফী আল্লাহ সহ্য করে নাই! খা! এখন বেশী দামে চাল কিইন্না খা!  আমি হাকিম আলীকে জিজ্ঞেস করি, তোমার স্ত্রী কি আবার চলে এসেছে? আসবে কি! কাইলকা দেখলাম ২৫ টাকা কেজির লাইনে দাড়াইতে! জানেন বুকটা আমার ভাইঙ্গা গেছিল দেইখখা, কোনদিন বাজারে যাওয়া লাগে নাই অর!  তোমার কি রাগ কমে গেছে? হ! আল্লাহ শাস্তি দিছে। চাউলের দাম বাড়াইয়া অরে শাস্তি দিছে। এখন দেখবেন কইম্মা যাইবো! হাকিম আলী চা শেষ করে আমার হাত ধরে। চায়ের দোকান থেকে এক পাশে সরে বলে, আরো কারণ আছে চালের দাম বাড়ার!  কি কারণ? আমার চুড়ান্ত আগ্রহ জন্মে।  এই যে দেখেন আল্লাহ আমাদের দানাপানি খাওয়ায়, সেই দানাপানি খাইয়া আমরা নাফরমানী করি। আমি যে সিএনজি চালাইতাম সেই মালিক এখন আর সিএনজি দেয় না, আমি কিন্তু এক পা দিয়াও চালাইয়া দেখাইছি! দেয় না কেন জানেন? কেন? যদি ছিনতাইকারী নিয়া যায় তাইলে তো আমি বাধা দিতে পারুম না!  বিশ্বে চালের দাম বেড়ে গেছে, দেশে কিছু মজুতদার চালের কৃত্রিম সংকট তৈরী করে, এসব রহস্য হাকিম আলীর জন্য নয়।   বলি, এখন কি করে চলে তোমার? মালিক রাজী হইছে, এখন সিএনজি দেবে, ছিনতাই আর হয় না। আল্লাহ দেখবেন চালের দাম কমাইয়া দেবে। আপনি খালি আমার মোবাইলটা একটু ছাড়াইয়া দেবার ব্যবস্থা করেন, দুইশটাকায় বন্ধক দিছিলাম। মোবাইল ছাড়া মালিক সিএনজি দেবে না!  পকেটে দুইশটাকা ছিল না। আজকে দেয়ার কথা দিয়েছি। আমি হাকিম আলীর মত বিশ্বাস করি আল্লাহ হয়তো সত্যই চালের দাম কমাবে। একজন পঙ্গু হাকিম আলী আবার সিএনজি চালাতে শুরু করলে চালের দাম কেনার মত ক্ষমতা তার হবে নিশ্চয়ই! যত দামই হোক না কেন চালের, দাম তার নাগালে পৌঁছে দেবেন আল্লাহ!  হাকিম আলীর চাল কেনার দরকার হয় নাই এতদিন, ভিক্ষে করে খেয়েছে। এখন সে চাল কিনেই খেতে পারবে। 
                            
                    সর্বশেষ এডিট : ৩০ শে এপ্রিল, ২০০৮  সকাল ১০:২৯                

