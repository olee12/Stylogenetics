স্বপ্নসড়ক





                        সড়কের অনেকখানি জায়গা নিয়ে মাঝখানটা খাবলে খেয়েছে, যানবাহনগুলো অতিক্রম করে ধীরলয়ে। আরোহীরা তাদের আসনে হেলেদুলে, লম্ফঝম্পে কখনও গাড়ীর ছাদস্পর্শ করে, কখনও এলিয়ে পড়ে সহযাত্রীর উপরে। ব্যস্ত রাস্তার এ জায়গাটা চালক ও আরোহী উভয়ের জন্যই আতংকের, কিন্তু রসুলের জন্য আনন্দের। কারণ এই রাস্তার গর্ত তার কর্মসংস্থান করেছে। বোতলবন্দী পানি নিয়ে ছুঁটে যায় গাড়ীর কাছে, আস্তেচলা বাস, ট্রাক, প্রাইভেট কারের আরোহীরা কেউ কেউ কেনে। রসুলকে আওয়াজ দিয়ে জানাতে হয় যে তার কাছে পানি আছে, কেউ কিনতে পারে। দশবছরের রসুল পানি নিয়ে ছোটে দুরন্ত, অনবরত তার পানি পানি চিৎকারে পুরো জায়গাটাতে চাপা পড়ে যায় গাড়ীর হর্ন, যন্ত্রের শব্দ, কাদার ফ্যাচরফোচর। রাজপথের কলংক হয়ে থাকা জায়গাটাতে সদ্য সিজার করা মায়েদের সেলাইয়ে চির ধরে, হৃদপিন্ডে রোগ বাধাঁনো নাগরিকের নিশ্বাস ঘনীভূত হয়, হালকা একটা ব্যাথা নামতে থাকে ঘাড় বেয়ে। শিশুরা গড়িয়ে পড়ে, আর যুবকেরা সামলে নেয় শক্তপেশীতে আকড়ে ধরে। রসুল এর মাঝেই রাস্তার একপাশ থেকে অন্যপাশে দৌড়ে যায়, প্রতিটি গাড়ীর কাছে পৌছতে তার সময় লাগে না। ছুটন্ত অবস্থায় কুড়িয়ে নেয় ক্রেতার ছুড়ে দেয়া দশটাকা। তার পলিথিনের ব্যাগে দশটা দশটাকার বোতল আছে। প্রতিটাতে তার দুইটাকা লাভ হয়। দশটা বিক্রি করতে পারলে বিশটাকা। রসুল গড়ে পনেরটা গাড়ীর কাছে ছুঁটে দশটা বিক্রি করতে পারে। ঘন্টাখানেকের মামলা। বিশটাকা লাভ। এই খাবলে খাওয়া, আস্তর উঠে গর্ত হয়ে যাওয়া রাস্তাটা নিয়ে এলাকার দোকান, নাগরিকদের অভিযোগের সীমাপরিসীমা নেই। প্রতিটা বাসের মধ্যে আরোহীদের ঘৃনাপ্রকাশক শব্দে সরকার লজ্জিত হয়ে বাকরুদ্ধ হয়ে যায়। শালিনতাবোধ সম্পন্ন অশ্রাব্য গালি শুনে সামাজিক ভব্যতা নিয়ে চিন্তিত হয়ে পড়েন। রশিদ সাহেব তেমন একজন। প্রতিদিন এই রাস্তা দিয়ে তার গন্তব্যে যেতে হয়। সকালে তিনি খোশমেজাজে বাড়ী থেকে বের হন। আধঘন্টা লাইনে দাড়িয়ে বাসে ওঠেন। এই অপেক্ষার প্রহরটাকে তার কাছে অশান্তির মনে হয় না। একটা পেপার কিনে আদ্যোপান্ত পড়ে ফেলতে পারেন। তিনি জানেন মানুষ বাড়ছে, সুবিধা বাড়ছে না এই রুগ্ন দেশে। কাজেই মেনে নিতেই হবে। এ নিয়ে চেচামেচি করে লাভ নেই। কার কাছে করবেন, কাউন্টারের ছেলেটি তো আর নতুন বাস লাইনে ঢুকাতে পারবে না, বা সে তো কর্তৃপক্ষের এক নগন্য কর্মচারী মাত্র। আশেপাশে উসখুশ করা লোকজন দেখে তিনি বিরক্ত হন। ভেবে পাননা, মানুষ কেন এত অল্পতেই অস্থির হয়ে পড়ে। পুরো দেশ দেখে না, এরা অর্থনীতি বোঝে না। তারপরে বাস এলে তিনি সিট না পেয়েও কোন চেচামেচি করেন না। অনেকেই আছে হেলপার, ড্রাইভারদের এক চোট গালাগালি করে নেয়। কিন্তু রশিদ সাহেব সে শিক্ষা পাননি। অব্যবস্থার বিরুদ্ধে তিনি গঠনমূলক পদ্ধতি অনুসরণে বিশ্বাসী। তিনি ভেবে পাননা, মানুষগুলো কেন সরকারের কাছে আবেদন নিবেদন না করে এই নিতান্তই শ্রমজীবিদের উপরে তেজ দেখায়। বাসের ঝুলন্ত দুটি বেল্ট ধরে রশিদ সাহেব ঝুলতে থাকেন। তার শরীর ঠিক রাস্তার এই ভাঙা জায়গাটাতে এসে অদ্ভুতভাবে শক্ত হয়ে যায়। তিনি বুঝতে পারেন এখন দেহের কোন জায়গাটাতে ভর রাখতে হবে, কিভাবে ধরে থাকলে ঝাকুঁনিতে তার অল্পক্ষয়িত হৃদপিন্ড কম দুলে উঠবে। পাশের সিটে পিঠ ঠেকিয়ে তিনি ভারসাম্য রাখেন। মাঝেমাঝে তিনি রসুলের কাছ থেকে একবোতল মিনারেল ওয়াটার কিনে ফেলেন। তারপরে গাড়ী যখন ভাল রাস্তায় উঠে পড়ে, তখন বোতলের ছিপি খুলে এক চুমুক দিতেই পুরো ভাঙাচোরা কষ্টটুকু শীতল হয়ে যায়। রসুলও এই ক্রেতাকে চিনে ফেলেছে। ভদ্রলোক তাকে আগে টাকা দেন, পরে পানি নেন। একদিন টাকা ছুড়ে দিতেই বাসটা জোড়ে চলতে শুরু করলো। রসুল বাসের সাথে সাথে দৌড়ে যায়। রশীদ সাহেব সিটে বসা এক যাত্রীর শরীরের উপরে ঝুঁকে জানালা দিয়ে হাত বাড়িয়ে রসুলের বাড়ানো হাতের বোতল নেবার চেষ্টা করেন। কিন্তু রসুল তত দীর্ঘ নয়, তা হাত পৌছে না জানালা পর্যন্ত। শেষপর্যন্ত জানালার পাশের যাত্রী জানালায় ঝুঁকে রসুলের হাত থেকে বোতল নিয়ে রশিদ সাহেবকে উদ্ধার করেন। রসুলের এমন ঘটনা প্রায়শই ঘটে। মাঝেমাঝে যাত্রী বোতল হাতে নেয়ামাত্রই বাসটা এমন জোড়ে টান দেয় রসুল আর ছুটে ধরতে পারে না সেটাকে। গচ্ছা যায় অর্থ। কিন্তু এমন ঘটনা প্রতিদিন ঘটে না। সারাদিন তার আয় নববই একশ টাকা। তার মধ্যে দশটাকা গেলেও সে অসন্তুষ্ট হয় না। সমস্যা হচ্ছে কেউ কেউ যখন দরদাম শুরু করে। আটটাকায় দিবি? তুই তো নিজে পানি ঢুকিয়ে নিয়ে এসেছিস, এমন বক্রোক্তি শুনে রসুলে গা জ্বলে। সে কোন উত্বর দেয় না। স্ম্যার্টলী অন্য যাত্রীর কাছে ছুটে যায়, অন্য গাড়ীতে। সে জানে তার পানি চিৎকারে সাড়া দেবে অনেকে। কারণ জ্যামমুখর আর এই থেথলে যাওয়া সড়কের ঝাকুনি অনেকের গলার পানি শুকিয়ে দেয়। রসুলের মাঝে মাঝে মনে হয়, সরকারের এই রাস্তা নষ্ট করাটা ইচ্ছাকৃত, সে আসলে জনগণের সরকার, নইলে অভূক্ত তার মত একটা শিশুর কর্মসংস্থানের সুযোগ করে দিত না। রসুলের কর্মসংস্থান অচিরেই বন্ধ হয়ে গেল। রাস্তা মেরামতের জন্য বড় বড় গাড়ী এসেছে। ইট ভাঙা হচ্ছে রাস্তার পাশে। মনের মধ্যে একটা শংকা বেজে ওঠে। কিন্তু মেরামতকালিন সময়ে তার বেচাবিক্রি অনেক বেড়ে যায়। সড়কে দীর্ঘকালিন জ্যাম লেগে থাকে। আগের তুলনায় দ্বিগুন মুনাফা হয়। দ্বিগুন পানি বিক্রি হয়। কিন্তু বেশি দিন এই সুখ তার কপালে জোটে না। সড়কের খাবলে খাওয়া অংশতে যখন ইটের সুরকি আর পাথর পড়তে থাকে তখন তার ছোট্ট বুকেও পাথর জমতে থাকে। সে নিশ্বাস চেপে আগের চেয়ে বেশী ছোটাছুটি করে। আরো জোড়ে পানি পানি চিৎকার করে। যাত্রীরা এখন হুশিয়ার। তাদের পানির প্রয়োজন ফুড়িয়েছে। সড়ক যেদিন পুরোপুরো ভাল হয়ে গেল, রসুলের সেদিন একটা পানি বিক্রি হলো না। এ’কদিনের মুনাফাতে তার মা ও চারজন ভাইবোনের সংসারে একটু ভাল খাদ্যের সংস্থান হয়েছিল। গতকালও সাতআটটা বিক্রি হয়েছিল। কিন্তু একরাতের মধ্যে রাস্তা পুরো ভাল হয়ে উঠলো। পরের দিন দশটা বোতলের প্যাকেট নিয়ে এসে যখন রসুল রাস্তায় দাড়ালো তখন সেই পরিচিত রাস্তা তারকাছে অচেনা মনে হলো। কালো রঙের পিচে তার রূপ পাল্টে গেছে। রসুলের কাছে বড় কুৎসিত মনে হয়। মনে হয় ফাকাফাকা জায়গাটা। স্যাত করে গাড়ীগুলো চলে যাচ্ছে। বড় নির্দয় মনে হয়; একবারও সেই গাড়ীগুলো থামে না, একবারও সেই মানুষগুলো তার দিকে তাকিয়ে থাকে না। ফুটপথে পানির প্যাকেট নিয়ে রসুল বসে থাকে। স্বপ্ন দেখে একদিন এই রাস্তা আবার ভেঙে যাবে। সড়কের মাঝের পিচগুলো উঠে যাবে। সেখানে গর্ত হবে। পানিতে ভরে যাবে সে গর্ত। বাসের চাকা সেখানে দেবে গেলে হেলপার কয়েকজন যাত্রীকে নিয়ে বাসের পেছনে গিয়ে ধাক্কা দেবে। রসুলও সোৎসাহে সে কাজে শামিল হবে। তার পানি বিক্রি হবে দেদারছে।পুনঃপ্রকাশিত 

