নরদাসের মননশীলতা কিভাবে তৈরী হলো_





                        এখন না লিখলে নরদাসের নাম আমি ভুলে যেতে পারি। সে বলেছিলো, আপনি শিক্ষিত মানুষ হয়ে কেন সিগারেট খান? একটু অবাকই হয়েছিলাম একজন রিকশাচালকের এমন সচেতনতা দেখে। রিকশা চালাতে চালাতে পেছনে ঘাড় ঘুরিয়ে আরো বললো, আপনি সিগারেট খেয়ে লাঞ্চ নষ্ট করলে কমপক্ষে বিশটা পরিবারে বিপদ নেমে আসবে, এর প্রভাব আমার উপরও পড়বে, একজন ভাড়াটে হারাবো আমি!  আমার পথ তখন অল্পই বাকী। নরদাসকে নাম জিজ্ঞেস করলাম। সে নাম বলে সাথে যোগ করলো যে সে মুচির ছেলে। বড় ভাই, ভাইয়ের ছেলে সবাই শিক্ষকতা করে, কিন্তু ভাগ্যদোষে তার এখন রিকশা চালাতে হয়।  একদম শেষ মুহূর্তে বললো, সিগারেট না খেয়ে ফলমুল খাবেন, ঘি খাবেন - এতে শরীর ভালো থাকবে, পয়সা খরচ করে কেনো নিজের শরীরের ক্ষতি করবেন? নরদাস কালশী থাকে। শরীরেও কালসিটে পড়ে গেছে। সাতক্ষীরা অঞ্চল থেকে এসেছেন। পাতলা গড়নের - নিম্নবর্ণের হিন্দুত্ব বহন করছেন। মুচির ছেলে মুচি কূলেই আছেন পেশা পরিবর্তন হলেও। জাত-পাত উঠে গেলেও দেশের বিশাল দরিদ্র জনগোষ্ঠী এখনও মূলত নিম্নবর্ণের হিন্দু ও আতরাফ মুসলমানদের উত্তরসূরী। প্রথম ইংরেজী শিক্ষিত মধ্যবিত্ত শ্রেণী বিকশিত হয়েছিলো উচ্চবর্ণের হিন্দুদের মধ্যে, ১৮৩০ সালে প্রতিষ্ঠিত কোলকাতার হিন্দু কলেজের মাধ্যমে যেখানে নিম্নবর্ণের হিন্দু বা মুসলমানদের প্রবেশ সম্পূর্ণ নিষিদ্ধ ছিলো। এরও প্রায় দুইতিন যুগ পরে হিন্দু কলেজের নাম পরিবর্তিত হয়ে প্রেসিডেন্সি কলেজে পরিণত হলে মুসলমান ও নিম্নবর্ণের হিন্দুরা পড়ার অধিকার পায়। তবে অখন্ড বঙ্গে ইংরেজী শিক্ষায় তথা আধুনিক শিক্ষায় তখনকার দরিদ্র জনগোষ্ঠীর ব্যাপক অংশ বৃদ্ধি পায় দেশ বিভাগের (১৯৪৭) পরে। তারপরেও আনুষ্ঠানিক রাষ্ট্রীয় শিক্ষার বাইরে এখনও বেশীরভাগ নরদাসরা অবস্থান করে।    এন্টি-স্মোকিং প্রচারণা একজন নিম্নপেশার মানুষের কাছে পৌঁছে যাবার অবলম্বন কি হতে পারে - তাই ভাবছিলাম, তবে নরদাসের মত একজন মানুষ যখন মুচির ছেলে হিসাবে নিজেকে পরিচয় দিলেন দ্বিধাহীনভাবে তখন জাত-পাত ও শ্রেণী ভাবনায় নতুন প্রেক্ষিত খুব স্পষ্টভাবেই চোখে পড়ে। আমাদের তথাকথিত মননশীল সম্পত্তিতে এই দলিত শ্রেণীর অংশগ্রহণ সর্বদা অগ্রাহ্য থাকে বলেই আমার মনে হয়। সেক্ষেত্রে প্রচলিত একাডেমী ও সার্টিফিকেট সর্বস্ব শিক্ষা পদ্ধতির বাইরে এক শক্তিশালী মনন বিকাশের শিক্ষা ও চর্চার অস্তিত্ব টের পাওয়া যায়।  সেটা কি এবং কি তার স্বরূপ জানাটা জরুরী মনে হয়! 
                            
                    সর্বশেষ এডিট : ০১ লা এপ্রিল, ২০১০  দুপুর ১২:২৪                

