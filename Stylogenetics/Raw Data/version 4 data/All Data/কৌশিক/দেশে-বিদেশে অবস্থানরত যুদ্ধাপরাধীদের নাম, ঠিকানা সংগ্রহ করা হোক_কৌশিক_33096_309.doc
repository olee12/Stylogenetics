দেশে-বিদেশে অবস্থানরত যুদ্ধাপরাধীদের নাম, ঠিকানা সংগ্রহ করা হোক





                        ষোলতলা এপার্টমেন্ট হাউজ। কনকর্ডের। লিফট ভেঙে ওঠার আগে ফোন করলাম। আছেন বাসায়? উত্তর এলো, আধঘন্টা দাড়ান, এই আমি আসতেছি। জানি উনি সিংগেল। তারমানে ষোতলার ফ্লাটে গিয়ে লাভ নাই। রিসেপশনে দেখলাম অপেক্ষমানদের বসার কোন চেয়ার নেই। ডেস্কের ওপাশে পয়াতাল্লিশোর্ধ্ব একজন কর্মচারী। চেয়ার ছেড়ে দিয়ে আমাকে বসতে দিলো। তার উদারতায় মুগ্ধ হয়ে, না বসে তার সাথে গল্প শুরু হলো। হাতের দৃশ্যমান অংশে একটা ক্ষত দাগ। জিজ্ঞেস করতেই বললো একাত্তুরে যখন তার বাবা, ভাই ও তাকে রাজাকাররা মারার জন্য গুলি চালিয়েছিল সৌভাগ্যবশত তার হাতে লেগেছিল গুলিটা। কিন্তু মরার মত ভান করে বেঁচে গিয়েছিলেন। তবে বাবা ও বড় ভাইয়ের ভান করতে হয়নি। গুলি লেগেছিল তাদের হৃদপিন্ডেই। সেই রাজাকাররা কি এখনও বেঁচে আছে? আমার প্রশ্নে সে একান্ত স্বাভাবিকভাবেই বললো, সবাইকেই তো চিনি। বাড়ীর পাশের বাড়ী। ব্যবসা করে, কেউ চেয়ারম্যান হয়েছে। অবাক হলাম। জিজ্ঞেস করলাম, কিছু বলেন নাই পরে? সে বললো, তারা তো এখনও শক্তিশালী, ক্ষমতাবান। কি বলতে পারি?আমাদের চারিপাশে ছড়িয়ে আছে এমন যুদ্ধাপরাধী। আমার বাবা, নানা, মামা, চাচা হয়তো জানেন। নিশ্চিতভাবেই জানবেন। যুদ্ধের সময়ে যুদ্ধাপরাধ করে বহাল তবিয়তে এখনও রাজত্ব করে যাচ্ছে এমন উদাহরণ হাতের কাছেই রয়েছে। এমন যুদ্ধাপরাধীদের খবর সংগ্রহ করা যায়। তাদের ছবি তুলে, নাম-ঠিকানা লিখে ব্লগে প্রকাশ করা যায়। হতে পারে এটা একটা বিশাল নথিপত্র। বেড়িয়ে আসতে পারে অজানা নানা তথ্য। দেশের বাইরে ঘাটি গেড়েছে অনেক যুদ্ধাপরাধী। তাদেরকে শনাক্ত করার তথ্যও কেউ কেউ সংগ্রহ করছে। সেসব যদি এক জায়গায় অন্তর্ভূক্ত করা যায় যুদ্ধাপরাধীদের বিচারে এইসব তথ্য নানাভাবে কাজে লাগতে পারে। আমরা মুক্তিযোদ্ধাদের পরিসংখ্যান জানি। কিন্তু যুদ্ধাপরাধীদের খবর জানি না। যুদ্ধাপরাধীদের খবর জানার এখনই সময়। এর সূত্র হতে পারে মুক্তিযুদ্ধকালিন প্রজন্ম। একাত্তুরের জীবিত মানুষেরা এখন বয়োবৃদ্ধ, তাদের স্মরণ থেকে এসব তথ্য ক্রমশ হারিয়ে যাবে। এখনই সময় এসব তথ্যগুলো সন্নিবেশিত করা। প্রয়োজনে আমরা আমাদের বয়োবৃদ্ধদের সাক্ষাৎকার রেকর্ড করতে পারি ভিডিও, অডিওতে। পাবলিশ করতে পারি ব্লগে, ইউটিউবে, ফেসবুকে। ডকুমেন্টশন হোক এমন সব স্মৃতিচারণ, গর্জে উঠুক বাংলাদেশ - এখনই বিচার করতে হবে, এখনই! 
                    
