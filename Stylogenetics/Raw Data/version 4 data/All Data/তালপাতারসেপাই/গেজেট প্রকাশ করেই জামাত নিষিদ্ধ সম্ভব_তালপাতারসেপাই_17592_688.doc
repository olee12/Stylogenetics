গেজেট প্রকাশ করেই জামাত নিষিদ্ধ সম্ভব





                        হাইকোর্ট ও আন্তর্জাতিক অপরাধ ট্রাইব্যুনালের রায় আমলে নিয়ে শুধু গেজেট প্রকাশ করেই জামাতের রাজনীতি নিষিদ্ধ করতে পারে সরকার। এটি দেশের সংবিধান সম্মত। ইতোপূর্বে হিযবুত তাহরীর, ফ্রিডম পার্টিসহ পাঁচটি সংগঠনকে একই কায়দা নিষিদ্ধ করা হয়েছিল।আইন ও সংবিধান বিশেষজ্ঞদের দাবি, সংবিধানের ৩৮ অনুচ্ছেদ অনুযায়ী, সরকার জনস্বার্থে যে কোনো অপরাধী সংগঠনকেই নিষিদ্ধ করতে পারে। উচ্চ আদালত ও একাত্তরের মানবতাবিরোধী অপরাধ ট্রাইব্যুনালের রায়ে প্রমাণ হয়েছে, জামাত ‘অপরাধী সংগঠন’। ট্রাইব্যুনালের দেয়া ৬টি রায় এবং হাইকোর্টের দেয়া রায়ের ভিত্তিতে সরকার চাইলেই যে কোনো সময় জামাতের রাজনীতি নিষিদ্ধ করতে পারে।সংবিধানের উদ্ধৃতি দিয়ে বিশেষজ্ঞরা বলছেন, সরকারের সদিচ্ছাই এখন যথেষ্ট। সংবিধানে স্পষ্ট উল্লেখ রয়েছে ধর্মীয়, সামাজিক ও সাম্প্রদায়িক সম্প্রীতি বিনষ্টকারী কোনো সংগঠনকে সরকার নিষিদ্ধ করতে পারে। এছাড়া রাষ্ট্র, নাগরিক বা দেশে সন্ত্রাসী বা জঙ্গি কাজে পরিচালিত কোনো সংগঠনকেও সরকার চাইলেই নিষিদ্ধ ঘোষণা করতে পারে। আদালতের রায়ের পর সরকার যে কোনো মুহূর্তে জামাতের রাজনীতি নিষিদ্ধ করতে পারে। কারণ যুদ্ধাপরাধ মামলায় ট্রাইব্যুনালের দেয়া রায়ে জামাতকে অপরাধী সংগঠন হিসেবে চিহ্নিত করা হয়েছে। পাশাপাশি সরকারি-বেসরকারি কোনো প্রতিষ্ঠানে স্বাধীনতাবিরোধীদের স্থান না দিতে এবং সামাজিক ও রাজনৈতিক প্রতিষ্ঠানে যাতে তারা স্থান না পায়, তা-ও নিশ্চিত করতে সরকারকে বলা হয়েছে।এরপর গত বৃহস্পতিবার এলো জামাতের নিবন্ধন অবৈধ ঘোষণার ঐতিহাসিক রায়। রায়ের পূর্ণাঙ্গ কপি হাতে পেয়ে সিদ্ধান্ত নেবে নির্বাচন কমিশন। আর আদালতের রায়কে স্বাগত জানিয়ে সর্বস্তরের মানুষের দাবি, অবিলম্বে নিষিদ্ধ হোক জামাত-শিবিরের রাজনীতি। অবশ্য পাকিস্তানে দুবার এবং ভারতে চারবার সাময়িকভাবে নিষিদ্ধ হয়েছিল জামাত। বাংলাদেশেও স্বাধীনতা-পরবর্তী সময়ে জামাত নিষিদ্ধ ছিল। ইতিহাস সাক্ষ্য দেয়, ১৯৭১ সালের ১৬ ডিসেম্বর বাংলাদেশের বিজয় দিবসের পাঁচ দিন আগে জামাতে ইসলামীকে নিষিদ্ধ করেছিল মুজিবনগর সরকার। শুধু জামাত নয়, একসঙ্গে চারটি রাজনৈতিক দল নিষিদ্ধ হয়েছিল। অন্য তিনটি হলোÑ পাকিস্তান ডেমোক্রেটিক পার্টি, মুসলিম লীগ ও নেজামে ইসলাম। কোলাবরেশনিস্ট একটিভিটিজ বা দালালি তৎপরতার দায়ে এসব সংগঠনকে নিষিদ্ধ করা হয়েছিল। বঙ্গবন্ধু শেখ মুজিবুর রহমানের আমলেও জামাতসহ ধর্মভিত্তিক রাজনৈতিক দলগুলো নিষিদ্ধ ছিল। কিন্তু ’৭৫ পরবর্তী সামরিক সরকারের আমলে বিএনপির প্রতিষ্ঠাতা জিয়াউর রহমান তা উন্মুক্ত করে দেন এবং স্বাধীন দেশে রাজনীতি করার অধিকার পায় স্বাধীনতাবিরোধী শক্তি জামাত। জামাত নিষিদ্ধ হচ্ছে কিনা এ বিষয়ে জানতে চাইলে আওয়ামী লীগের যুগ্ম-সাধারণ সম্পাদক মাহবুব-উল-আলম হানিফ বলেন, জামাতে ইসলামী যুদ্ধাপরাধে যুক্ত ছিল। এরা পরবর্তীতে সন্ত্রাসী কর্মকা-ের জন্য সন্ত্রাসী দল হিসেবে পরিচিতি পায়। আন্তর্জাতিক অপরাধ ট্রাইব্যুনালের বিভিন্ন রায়ে একাত্তরে যুদ্ধাপরাধের ঘটনায় দল হিসেবে জামাতের সরাসরি সম্পৃক্তার বিষয়টি উঠে আসে। একটি রায়ে জামাতকে ‘ক্রিমিনাল’ দল হিসেবেও চিহ্নিত করা হয়। সুতরাং জামাত নিষিদ্ধে আর বাধা নেই। তবে সরকার একক কোনো সিদ্ধান্ত নেবে না। জন-ঐকমত্যের ভিত্তিতে আইনি প্রক্রিয়ায় নিষিদ্ধ হবে জামাত।আইন প্রতিমন্ত্রী কামরুল ইসলাম বলেছেন, শিগগিরই জামাতের রাজনীতি নিষিদ্ধে উদ্যোগ নেয়া হবে। তিনি বলেন, হাইকোর্টের রায় জামাতের রাজনীতি নিষিদ্ধের বিষয়ে আইনি প্রক্রিয়ায় শক্ত ভিত্তি হিসেবে কাজ করবে।ব্যারিস্টার এম আমীর-উল-ইসলাম বলেন, জামাতের নিবন্ধন অসাংবিধানিক। গণপ্রতিনিধিত্ব অধ্যাদেশের (আরপিও) সঙ্গে এ নিবন্ধন সাংঘর্ষিক হওয়ায় আদালত তা বাতিল করেছে। দলটি নিষিদ্ধের বিষয়ে সরকার প্রয়োজনীয় ব্যবস্থা নেবে বলে আমরা প্রত্যাশা করি।একাত্তরের ঘাতক-দালাল নির্মূল কমিটির সভাপতি শাহরিয়ার কবির বলেন, জামাতের রাজনীতি নিষিদ্ধের বিষয়ে ২১ বছর ধরে আমরা দাবি জানিয়ে আসছি। ট্রাইব্যুনাল ও হাইকোর্টের রায়ের মাধ্যমে তার যথার্থতা প্রমাণিত হয়েছে। আমরা দাবি করে আসছি, জামাত একটি সংবিধানবিরোধী দল। এ রায়ে সেটাই প্রমাণিত হলো। মানবতাবিরোধী অপরাধ ট্রাইব্যুনালের পাঁচটি রায়েও জামাতকে অপরাধী সংগঠন বলা হয়েছে।বেসরকারি সংগঠন ওয়্যার ক্রাইমস ফ্যাক্টস ফাইন্ডিং কমিটির চেয়ারপার্সন ড. এম এ হাসান বলেন, সংবিধান অনুযায়ী স্বাধীনতা, সার্বভৌমত্বের প্রতি হুমকিস্বরূপ কোনো দলের রাজনীতি করার সুযোগ নেই। দীর্ঘদিন ধরে আমরা এই সত্য প্রতিষ্ঠার জন্য আন্দোলন করে আসছি। উচ্চ আদালত ও ট্রাইব্যুনালের রায়ে যথার্থভাবে প্রমাণিত হয়েছে, জামাত অপরাধী সংগঠন। এ দেশে রাজনীতি করার অধিকার জামাতের নেই। ঐতিহাসিক এই দুই রায়ের ভিত্তিতে সরকার চিরতরে জামাতের রাজনীতি নিষিদ্ধ করতে পারে। সুত্র

                    সর্বশেষ এডিট : ০৪ ঠা আগস্ট, ২০১৩  সকাল ৭:২৩                

