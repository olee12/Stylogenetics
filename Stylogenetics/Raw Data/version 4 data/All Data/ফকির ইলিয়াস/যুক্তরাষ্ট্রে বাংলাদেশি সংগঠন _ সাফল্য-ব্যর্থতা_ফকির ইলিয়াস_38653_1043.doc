যুক্তরাষ্ট্রে বাংলাদেশি সংগঠন _ সাফল্য-ব্যর্থতা




 
যুক্তরাষ্ট্রে বাংলাদেশি সংগঠন : সাফল্য-ব্যর্থতা  ফকির ইলিয়াস==================================মার্কিন যুক্তরাষ্ট্রে বাঙালিদের প্রাচীনতম সংগঠন ‘লীগ অব আমেরিকা’। এর সঙ্গে স্বাধীনতাপূর্ব সময়ে ‘পূর্ব পাকিস্তান’ যুক্ত থাকলেও একাত্তরের মহান মুক্তিযুদ্ধে এই সংগঠনটি স্বাধীন বাংলাদেশের পক্ষে ব্যাপক ভূমিকা রাখে। বাঙালির বিজয়ের পর তা ‘বাংলাদেশ লীগ অব আমেরিকা’ নামে আবির্ভূত হয়।উত্তর আমেরিকার বাঙালিদের ব্যাপক গোড়াপত্তন ঘটে মূলত আশির দশকে। এর আগে বেশকিছু প্রবীণ বাঙালি যুক্তরাষ্ট্রে বসতি গড়লেও এর সংখ্যা ছিল হাতেগোনা। পেশাজীবীরা পরস্পরের মধ্যে যোগাযোগ রক্ষা করে চললেও কোনো সংগঠন গড়ে তোলার ব্যাপারে তারা মনোযোগী হন আরও পরে। নিউইয়র্কে ‘বাংলাদেশ সোসাইটি অব নিউইয়র্ক’ গড়ে ওঠে প্রধানত সে রকম বন্ধু মহলের পারিবারিক আবহেই বলা যায়। এর পর আশির দশকেই যুক্তরাষ্ট্রের বিভিন্ন অঙ্গরাজ্যে। অভিবাসী বাংলাদেশিরা সংগঠন গড়ে তুলতে থাকেন। শিকাগো, ক্যালিফোর্নিয়া, ফ্লোরিডা, নিউজার্সি, টেক্সাস, কানেকটিকাট, ফিলাডেলফিয়া, ওয়াশিংটন ডিসি, ভার্জিনিয়া, মেরিল্যান্ড প্রভৃতি বাংলাদেশি অধ্যুষিত অঞ্চলে ছোট-বড় সংগঠন জন্ম নিতে থাকে।এই ধারাকে প্রসারিত করে প্রবাসী যুক্তরাষ্ট্রবাসী বাঙালিদের ঐক্যবদ্ধ করার প্রয়োজনীয়তা জরুরি হয়ে পড়ে। বেশ কিছু সংগঠনের শীর্ষ ব্যক্তিদের চেতনা ও সমঝোতার মাধ্যমে ১৯৮৭ সালে যুক্তরাষ্ট্রে ‘ফেডারেশন অব বাংলাদেশি অ্যাসোসিয়েশনস অন নর্থ আমেরিকা (FOBANA) জন্মলাভ করে। ১৯৮৭ সালে প্রথম ফোবানা সম্মেলন অনুষ্ঠিত হয় ওয়াশিংটন ডিসিতে। ১৯৮৮ সালে দ্বিতীয় সম্মেলন শুরু হয় নিউইয়র্কে। ফোবানার যাত্রা এভাবেই শুরু।যুক্তরাষ্ট্রে সংগঠন গড়ে ওঠার ক্ষেত্রে নিউইয়র্ক সব সময়েই এগিয়ে ছিল। কারণ ক্রমবর্ধমান অভিবাসীর সংখ্যার আধিক্য নিউইয়র্কে সংগঠন গড়ে তোলা সহজসাধ্য করে তুলেছিল। ক্রমশ এভাবেই গড়ে উঠতে থাকে বিভিন্ন আঞ্চলিক সংগঠন।১৯৯০ সালে ‘ওপিওয়ান’ ভিসা লটারির মাধ্যমে যুক্তরাষ্ট্রে বাংলাদেশিদের আগমনের ভাগ্য আরেকদফা খুলে যায়। প্রচুর পরিমাণ বাঙালি তখন এই ভিসা পাওয়ার সুযোগ লাভ করেন। নিউইয়র্কে ‘বাংলাদেশ সংসদ’ নামের একটি মানবিক, সমাজকল্যাণমূলক সংগঠন এ সময় প্রচুর পরিমাণ ওপিওয়ান ভিসাপ্রাপ্তদের সাহায্যে এগিয়ে আসে। ১৯৯০-১৯৯২ সালে ‘বাংলাদেশ সংসদ’-এর সাহায্যের ভূমিকা ছিল স্মরণীয়। এরপর সংগঠনটির সভাপতি ডা. আসাদ খানের অকাল মৃত্যুর কারণে সংগঠনটি স্থবির হয়ে যায়। পরে পুরোপুরি নিষ্ক্রিয় হয়ে পড়ে।১৯৯০-পরবর্তী সময়ে নিউইয়র্কে ‘বাংলাদেশ সোসাইটি অব নিউইয়র্ক’ বিভিন্ন সামাজিক-সাংস্কৃতিক কর্মকা-ের মাধ্যমে অভিবাসী সমাজকে নতুন প্রাণদানে সমর্থ হয়। মাতৃভূমি বাংলাদেশের নানা সুখে-দুঃখে সংগঠনটি বিভিন্ন উদ্যোগ নিয়ে এগিয়ে আসে, যা ব্যাপক প্রশংসা কুড়ায়।১৯৮৯-৯০ বছরগুলো প্রবাসে ও বাঙালিদের জন্য ছিল রাজনৈতিকভাবে অস্থিরতার বছর। স্বদেশে সামরিক জান্তার শেষ দাপট উত্তাল রেখেছিল প্রবাসী সমাজকে। এ সময়টিতে কমিটি ফর ডেমোক্রেসি ইন বাংলাদেশ নামের সংগঠনটি যুক্তরাষ্ট্রে ব্যাপক ভূমিকা রাখে। বাংলাদেশে গণতন্ত্র প্রতিষ্ঠার লক্ষ্যে ব্যাপক কাজ করে যায়। কিন্তু পরবর্তী সময়ে নব্বইয়ের গণঅভ্যুত্থানের মাধ্যমে স্বৈরশাসকের পতনের পর সংগঠনটি নিস্তেজ হয়ে পড়ে ক্রমশ। এর পরে সংগঠনটি ত্রিধাবিভক্ত হয়ে পড়ে। আর এভাবেই বেশ কিছু তরুণ স্বাপ্নিকের স্বপ্ন চুরমার হয়ে যায়।যুক্তরাষ্ট্রে আঞ্চলিক সংগঠনগুলোর জনপ্রিয়তাও বাড়তে থাকে ১৯৮৯-৯০ সাল থেকেই। ‘জালালাবাদ অ্যাসোসিয়েশন অব আমেরিকার’ গোড়াপত্তনের মাধ্যমে আঞ্চলিক সংগঠন গড়ে তোলার ধরন, নতুন গতি সঞ্চার করে। এর পরে বিয়ানীবাজার সামাজিক সাংস্কৃতিক সমিতি, চট্টগ্রাম সমিতি, সন্দ্বীপ অ্যাসোসিয়েশন, নোয়াখালী সমিতিসহ প্রায় প্রতিটি বিভাগ ও জেলা-উপজেলাকে কেন্দ্র করে সংগঠন জন্মলাভ করতে থাকে। সংগঠনগুলো জন্মের ভালো দিক ছিল এতে বিভিন্ন অঞ্চলে প্রবাসীদের সাহায্য, কর্মের ছোঁয়া সরাসরি পরশ পেতে থাকে। আর মন্দ দিকটি ছিল, নেতৃত্বের ভিন্নমত, দ্বন্দ্ব এবং জটিলতার কারণে বেড়ে যায় কোন্দল-কলহ। যা কিছু কিছু অশোভনীয় ঘটনারও সূত্রপাত করে। অপ্রত্যাশিত কিছু ঘটনাবলি সাধারণ প্রবাসীর মনোপীড়ারও কারণ হয়।এরপরে যুক্তরাষ্ট্রে গ্রামভিত্তিক সংগঠনও গড়ে উঠেছে। তারা নিজ নিজ অঞ্চলে সৃজনশীল কাজ করছেন, এটাই ছিল প্রবাসী সমাজের ভরসা।যুক্তরাষ্ট্রে রাজনৈতিক সংগঠনগুলোর প্রধান কার্যক্রম লক্ষ্য করা গেছে বাংলাদেশের রাজনৈতিক দলগুলোর শাখা গঠনের মধ্য দিয়ে। যুক্তরাষ্ট্র কেন্দ্রীয় সরকার যদিও এখানে কোনো দেশের রাজনৈতিক কার্যক্রম নিবন্ধনকে গ্রাহ্য করে না তার পরও চলছে এসব কার্যক্রম। একাধিক নেতানেত্রীর নামেও গড়ে উঠেছে বিভিন্ন সংগঠনের ব্যানার, যা সাধারণ প্রবাসী সমাজ কখনোই সহজে মেনে নেয়নি। নিতে পারেনি।বাংলাদেশের জাতীয় দিবসগুলো পালনে জাতীয় স্বার্থ রক্ষার চেয়ে দলীয় মতাদর্শের এজেন্ডা বাস্তবায়নই প্রধান হিসেবে বিবেচ্য হয়েছে গেল দুদশক ধরে। ফলে এখানের নতুন প্রজন্ম বাংলাদেশের অনেক ইতিহাসের সত্য, উৎস, উপাত্ত জানা থেকে বঞ্চিত হয়েছে নানাভাবে। অথচ জাতীয় স্বার্থকে প্রাধান্য দিলে এসব সংকীর্ণতা থেকে জাতিকে বাঁচানো যেত, প্রজন্মকে বাঁচানো যেত। যুক্তরাষ্ট্রের বিভিন্ন সংগঠনে ‘গণতন্ত্র’ চর্চার নামে নির্বাচনে লাখ লাখ ডলার খরচের মহড়াটি হচ্ছে অত্যন্ত দৃষ্টিকটু। কারণ এতে স্পষ্ট প্রমাণিত হয় কাজ নয়, নেতৃত্বই হচ্ছে কারও কারও প্রধান অর্জনের বিষয়। নির্বাচনে যে অর্থ অপচয় হয় তা দিয়ে বাংলাদেশের যে কোনো অঞ্চলে মহৎ মানবতার সেবামূলক যে কোনো একটি প্রজেক্ট সুষ্ঠুভাবে সম্পন্ন করা সম্ভব।এই অভিযোগে সংগঠনগুলোর যেসব প্রাপ্তি সবার নজর কেড়েছে তার মধ্যে অন্যতম হচ্ছে বিভিন্ন অঙ্গরাজ্যে বাংলাদেশিদের প্যারেড, বিভিন্ন সময় মূলধারার নির্বাচনে বাংলাদেশিদের ঐক্যবদ্ধ অংশগ্রহণ, নতুন প্রজন্মের অনেকের শিক্ষাক্ষেত্রে কৃতিত্ব ইত্যাদি। মনে রাখতে হবে শুধু বনভোজন আর ইফতার মাহফিলের আয়োজনের মাধ্যমেই একটি সংগঠনের দায়িত্ব শেষ হয়ে যায় না। ঐক্যবদ্ধভাবে এখানে অনেক কিছুই করা সম্ভব। বিশেষ করে নতুন প্রজন্মকে সঠিক দিকনির্দেশনা দিতে, বাংলা সাহিত্য সংস্কৃতি, সভ্যতা, কৃষি এবং ধর্মীয় আচারকে পরিপূর্ণভাবে কাজে লাগাতে এখানের সংগঠনগুলো ব্যাপক ভূমিকা রাখতে পারে।যুক্তরাষ্ট্রে গেল দুই দশকে যেসব উজ্জ্বল সংগঠন অন্তর্দ্বন্দ্ব, পৃষ্ঠপোষকতার অভাবসহ বিভিন্ন কারণে স্থবির, নিষ্ক্রিয় কিংবা জনপ্রিয়তা হারিয়েছে এর কটির নাম উল্লেখ করা জরুরি। বাংলাদেশ থিয়েটার অব আমেরিকা, বাংলাদেশ জার্নালিস্টস এন্ড রাইটার্স অ্যাসোসিয়েশন (বিজেডব্লিউএ), যুক্তরাষ্ট্র সাহিত্য পরিষদ, বাংলাদেশ ফোরাম বাংলাদেশ অ্যাসোসিয়েশন অব নিউইয়র্ক, বাংলাদেশ কালচারাল সেন্টার প্রভৃতি অন্যতম। নিউইয়র্কের মতো বাঙালি ঘনবসতিপূর্ণ নগরীতে একটি পূর্ণাঙ্গ বাংলা স্কুল চালানোর ব্যর্থতাও রয়েছে এখানের অভিবাসী সমাজের।‘উত্তর আমেরিকা বাংলা কবিতা সম্মেলন’- বন্ধ হয়ে গিয়েছে প্রায় চিরতরে। উত্তর আমেরিকা বাংলা সাহিত্য ও সংস্কৃতি সম্মেলনও নানা অদৃশ্য কারণে গতি সঞ্চার করতে পারেনি। নজরুল সম্মেলনও আর নিয়মিতভাবে হচ্ছে না। লোকসাহিত্য সম্মেলন, উৎসবের নামে নিউইয়র্কে ছোটখাটো কিছু অনুষ্ঠানমালা আপামর প্রবাসীর দৃষ্টি আকর্ষণে ব্যর্থ হয়েছে বার বার। এর প্রধান কারণ হিসেবে আয়োজকদের ব্যর্থতা, হীনতাকেই দায়ী করেছেন প্রবাসীরা। খেলাধুলার ক্ষেত্রে প্রবাসীরা নিয়মিত চালিয়ে যাচ্ছেন তাদের অনুশীলন। ১৯৮৭-৮৮ সালে বাংলাদেশ ফুটবল ফেডারেশনের জন্ম হয় উত্তর আমেরিকায়। এক্ষেত্রে বিশিষ্ট ক্রীড়ানুরাগী দেওয়ান আকমল চৌধুরীর ভূমিকা প্রবাসে মাইলফলক হিসেবে চিহ্নিত হবে। পরবর্তী সময়ে তা বাংলাদেশ স্পোর্টস কাউন্সিল অব আমেরিকায় রূপ লাভ করে। স্পোর্টস কাউন্সিলের উদ্যোগে প্রতি গ্রীষ্মে নিউইয়র্কে ফুটবল লীগ আয়োজনের ধারাবাহিকতা গোটা বিশ্বের বাঙালি সমাজে ব্যাপকভাবে প্রশংসা কুড়ায়। ইউরোপের বিভিন্ন দেশ থেকে খেলোয়াড়রা এসে খেলায় অংশ নেন।এর পরবর্তী সময়ে যুক্তরাষ্ট্রে অবস্থানরত প্রাক্তন খেলোয়াড় ও ক্রীড়ামোদীদের উদ্যোগে গঠিত হয় বাংলাদেশ স্পোর্টস ফাউন্ডেশন অব আমেরিকা। কিন্তু সংগঠনটি আশানুরূপ কর্মের বিশালতা বাড়াতে পারেনি।এছাড়াও বিভিন্ন অঙ্গরাজ্যে ক্রিকেট, দাবা, ক্যারম প্রতিযোগিতার খবরও আমরা দেখেছি বিভিন্ন পত্রিকায়।গেল দুই দশকে যুক্তরাষ্ট্রে সাহিত্য সংস্কৃতি নির্ভর কোনো সংগঠন শক্ত ভিত্তি নিয়ে দাঁড়াতে পারেনি। সংগীত প্রসারে বাংলাদেশ ইনস্টিটিউট অব পারফর্মিং আর্টস (বিপা)-এর মতো একটি জনপ্রিয় সংগঠন জন্ম নিলেও সাহিত্যভিত্তিক কোনো সংগঠন প্রতিষ্ঠায় কেউই এগিয়ে আসেননি। সুযোগ থাকা সত্ত্বেও কোনো সংবাদ মাধ্যমও এর ব্যাপক পৃষ্ঠপোষকতায় এগিয়ে আসেনি। অথচ নতুন প্রজন্মকে বাংলা সাহিত্য সংস্কৃতি শেখাতে জানাতে এই কাজটি ছিল খুবই জরুরি। বিশ্বসাহিত্য কেন্দ্র ২০০১-০৬ বছরগুলোতে নিউইয়র্কে বেশকিছু সাহিত্য কর্মকা- সাধন করলেও গেল দুবছর ধরে তাদের কার্যক্রম নেই বললেই চলে।একটি কথা খুবই স্পষ্ট, যুক্তরাষ্ট্র বাংলাদেশিদের এখন স্থায়ী নিবাস। এখানে এখন আর কেউ সাময়িকভাবে অবস্থানের কথা ভাবছেন না। ভাবার কোনো অবকাশও নেই। কারণ এখানে জন্ম নেয়া প্রজন্ম যুক্তরাষ্ট্রকে তাদের স্বদেশ-মাতৃভূমি বলেই মনে করে। তাই এখানের সংগঠনগুলোকেও ঢেলে সাজাতে হবে সেই চেতনার আলোকে। ঐক্য, সংহতি, সৃজনশীলতা এবং আধুনিকতার মাধ্যমেই পৌঁছে দেয়া সম্ভব বাঙালি জাতিসত্তার আলো, প্রজন্মের প্রাণে প্রাণে।---------------------------------------------------------------------------------দৈনিক ডেসটিনি।ঢাকা।২৬ফেব্রুয়ারি২০০৮ মংগলবার প্রকাশিত।                  

                    সর্বশেষ এডিট : ২৬ শে ফেব্রুয়ারি, ২০০৮  সকাল ৯:৩৮                

