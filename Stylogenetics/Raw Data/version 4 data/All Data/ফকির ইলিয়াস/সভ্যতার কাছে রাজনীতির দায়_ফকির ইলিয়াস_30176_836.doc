সভ্যতার কাছে রাজনীতির দায়




 
                        সভ্যতার কাছে রাজনীতির দায়ফকির ইলিয়াস =====================================যুক্তরাষ্ট্রের আসন্ন প্রেসিডেন্ট নির্বাচনকে কেন্দ্র করে জমে উঠছে প্রচারাভিযান। ডেমোক্রেটিক এবং রিপাবলিকান দুপক্ষই মাঠে নেমেছেন মাথা বেঁধে। রিপাবলিকান প্রার্থী জন ম্যাককেইনের বয়স ৭১ বছর। আর ডেমোক্রেটিক প্রার্থী বারাক ওবামার বয়স ৪৬ বছর। বয়সও নির্বাচনে একটা ফ্যাক্টর বটে। ডেমোক্রেটরা বলছেন, তরুণ নেতৃত্বই নিয়ে যেতে পারে আমেরিকাকে আরো সামনে। আর রিপাবলিকানরা বলছেন, তাদের প্রার্থী বেশি অভিজ্ঞ। রাজনীতিতে সুস্থ প্রতিযোগিতা থেকেই যায়। কিন্তু কোনো বক্তব্য কিংবা প্রচারণা যদি জাতিসত্তার প্রতি এক হুমকি হয়ে দাঁড়ায়?জুনের দ্বিতীয় সপ্তাহে ট্যাক্সাস অঙ্গরাজ্যে একটি কনভেনশনের আয়োজন করেছিল রিপাবলিকান পার্টি। সেখানে বিভিন্ন ধরনের প্রচার স্টল দিয়েছিল বিভিন্ন প্রতিষ্ঠান। একটি প্রচারণা প্যাভেলিয়ান থেকে একটি কোটপিন বিতরণ ও বিক্রয় করা হচ্ছিল। সেই কোটপিনে যা লিখা ছিল তার বাংলা তর্জমা দাঁড়ায় এই,  ‘যদি বারাক ওবামা প্রেসিডেন্ট নির্বাচিত হয়ে যান, তাহলেও কি আমরা এই ভবনটিকে হোয়াইট হাউস বলবো’?কী মারাত্মক কথা! কী বুঝাতে চাইলেন প্রচারক? এই সংবাদটি মিডিয়ায় প্রচারিত হওয়ার পরপরই হামলে পড়ে গোয়েন্দা সংস্থার লোকজন। প্রশাসন চালায় ঝটিকা অভিযান এই উস্কানির হেতু কী? সভ্যতা কি তাহলে জিম্মি হয়ে পড়ছে রাজনীতির কাছে। প্রায় সঙ্গে সঙ্গেই বন্ধ করে দেওয়া হয় প্রচার স্টলটি। কারা এর সঙ্গে জড়িত তা খুঁজে দেখতে তৎপর হয়ে ওঠে বিভিন্ন তদন্তকারী সংস্থা। রিপাবলিকান পার্টির সব সিনিয়র নেতারা ক্ষমা প্রার্থনা করেন। কীভাবে ঐ স্টলটি প্রচারের বরাদ্দ পেয়েছিল, তাও খতিয়ে দেখা হচ্ছে। রিপাবলিকান পার্টি বলেছে, এ ধরনের কোনো স্টল যাতে কোনো অঙ্গরাজ্যে প্রচারের অনুমতি না পায় তা তারা নিশ্চিত করবেন। বিষয়টি এখন গড়াতে পারে আদালত পর্যন্তও। বিশিষ্ট আইনজ্ঞ প্রফেসর জেমস চেনবিম বলেছেন, এ ধরনের কোনো মানসিকতা বর্তমান সভ্য বিশ্ব দেখতে চায় না। ইট ইজ ভেরি শেমফুল ফর আমেরিকানস।রাজনীতিতে সুসভ্য মানসিকতা প্রতিষ্ঠার চর্চাটাই হওয়া উচিত প্রধান কাজ। অমানবিক, বর্ণবৈষম্যমূলক এবং ধর্মীয় উস্কানিমূলক কোনো আচরণ গ্রহণযোগ্য হতে পারে না। কারণ আমরা তো একটি সভ্য বিশ্বের বাসিন্দা বলেই নিজেদের পরিচয় দিচ্ছি।এই লেখাটি যখন লিখছি, তখনই একটি বাংলা চ্যানেলের সংবাদে দেখলাম, চিকিৎসকরা জানিয়েছেন, তারেক রহমানের মেরুদণ্ডের দুটি হাড় ভাঙা বলে ধরা পড়েছে। তার কোমরের জয়েন্টেও হাড়ে ফ্রেকচার পাওয়া গেছে। চিকিৎসকরা জানিয়েছেন দ্রুত তারেক রহমানকে বিদেশে পাঠিয়ে চিকিৎসা না করলে অবস্থা অবনতির দিকে যেতে পারে।বিভিন্ন দুর্নীতির অভিযোগে তারেক রহমানকে গ্রেপ্তার করা হয়েছে। তার বিরুদ্ধে আনীত অভিযোগগুলো প্রমাণ করার দায়দায়িত্বও সরকারের। তারেক যখন গ্রেপ্তার হন, তখন তার শারীরিক অবস্থা এমনটা ছিল না। তাহলে এখন এ অবস্থা হলো কেন? একজন বন্দীর মেরুদণ্ডের হাড় ভাঙলো কীভাবে? সরকারের কাছে এর ব্যাখ্যা কী?আরাফাত রহমান কোকোর ব্যাপারে চিকিৎসকরা বলেছেন, তিনি বেশ কিছু ‘ক্রনিক ডিজিজ’-এ ভুগছিলেন। তারেকের তো এমন কিছু ছিল না।একটি কথা মনে রাখতে হবে, কেউ বিচারে দোষী সাব্যস্ত হলে রাষ্ট্র তাকে সাজা দেবে। এর বেশি কিছু করার অধিকার মানব সভ্যতা ও ন্যায়বিচারের ইতিহাস কাউকে দেয়নি। অন্যায়ভাবে কাউকে ফাঁসাবার চেষ্টা করা হলে, তার বিচারও তো ইতিহাস করবে একদিন।জুন মাসে হঠাৎ করে অনেক পরিবর্তনই ঘটে গেছে বাংলাদেশের রাজনীতিতে। দুজন উপদেষ্টা ড. হোসেন জিল্লুর রহমান ও মে. জে. (অব.) গোলাম কাদের রাজনৈতিক দলগুলোর সঙ্গে সংলাপে ব্যাপক আশাবাদ ব্যক্ত করেছেন। এই আশাবাদকে জনগণের ধ্র“বকল্যাণ বলে আমরা ধরে নিতে চাই। কারণ ব্যারিস্টার মইনুল হোসেনের মতো উপদেষ্টারা রাজনৈতিক পরিস্থিতিকে জটিল থেকে জটিলতর করে নানা প্রশ্নের জন্ম দিয়েছিলেন। আমি মনে করি তা এখন অনেকটা কেটে যাচ্ছে।সরকার সিটি কর্পোরেশন ও পৌরসভা নির্বাচনের ঘোষণা দিয়েছে। এদিকে যুক্তরাষ্ট্রে অবস্থানরত শেখ হাসিনাও দলকে ঐক্যবদ্ধ থেকে নির্বাচনমুখী হতে আহ্বান জানিয়েছেন। ব্যক্তিগতভাবে শেখ হাসিনার রাজনীতির ভবিষ্যৎ কী হবে, কিংবা হতে যাচ্ছে , সে বিষয়ে মন্তব্য করার সময় বোধহয় এখনো আসেনি তবে বিএনপি-আওয়ামী লীগ ছাড়া বাংলাদেশে অর্থবহ নির্বাচন হবে না তা সবপক্ষই অনুধাবন করতে পারছেন তিলে তিলে।বিভিন্ন খবর বিশ্লেষণ করলে বুঝা যায়, তারেক ও কোকোকে চিকিৎসার জন্য বিদেশ পাঠাবার পরই খালেদা জিয়া নিজে চিকিৎসা নিতে বিদেশ যেতেও পারেন। যদিও তিনি বারবার বলেছেন, তার চিকিৎসার জন্য দক্ষ ডাক্তার ও ভালো ব্যবস্থা দেশে আছে।শেখ হাসিনার দুমাসের জামিনের পরবর্তী অবস্থা, তারেক, কোকো ও বেগম জিয়ার মুক্তি এবং অন্যান্য রাজবন্দীদের বিষয়ে সরব দৃষ্টিভঙ্গি বলে দেবে আগামী নির্বাচনের প্রাক-পরিস্থিতি। সিটি ও পৌর নির্বাচন সুষ্ঠুভাবে সম্পন্ন করতে পারলে আরো সুদৃঢ় হয়ে যাবে বর্তমান সরকারের হাত। যে কথাটি সর্বাগ্রে মনে রাখতে হবে তা হচ্ছে সভ্যতা মানবতা এবং শান্তি প্রতিষ্ঠার জন্যই কিন্তু  রাজনীতি। ক্ষমতার দাম্ভিকতা কারো মেরুদণ্ড ভেঙে দেওয়ার সনদ দেয় না। এই মানসিকতা থেকে বেরিয়ে আসতে না পারলে জনগণের স্বপ্নপূরণ সম্ভব নাও হতে পারে।নিউইয়র্ক ২২ জুন ২০০৮---------------------------------------------------------------------------------দৈনিক ভোরের কাগজ। ২৫ জুন ২০০৮ বুধবার প্রকাশিত     

