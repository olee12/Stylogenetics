সামন্ত সময়ে বিকল্প সভ্যতার খোঁজে




 
                        সামন্ত সময়ে বিকল্প সভ্যতার খোঁজে ফকির ইলিয়াস========================================সভ্যতার বিবর্তন ঘটছে। আর তা ঘটছে মানুষের আদিমতা পরিহারের পর থেকেই। মানুষ তার নিজস্ব অভিধায় অভিষিক্ত করছে নিজেকে। এই অভিধা সৃজনের। এই প্রচেষ্টা নতুনকে বরণ করে নেয়ার। এর মাঝে কোনো ধ্বংস নেই। নেই ভাঙনের কোনো জোয়ার। তারপরও যারা রক্তাক্ত মৃত্তিকার ধুলিতে দাঁড়িয়ে উল্লাসে নাচে, এরা আসলে কি চায়? তাদের সুপ্ত ইচ্ছেটি কি? তাদের লক্ষ্যবিন্দুই বা কোথায়?মানবতার পক্ষে দাঁড়াবে বলে মানুষ প্রতিজ্ঞাবদ্ধ ছিল। প্রতিটি ধর্ম সে চেতনাটি ধারণ করেছে। ‘নরহত্যা মহাপাপ’-তা প্রতিষ্ঠিত যে কোনো ভাষাতেই। যে কোনো ধর্মগ্রন্থে। তাহলে এখন বিশ্বে যে যুদ্ধ চলছে তা কি ধর্ময্দ্ধু? ধর্মপ্রতিষ্ঠার যুদ্ধ? ধর্ম তো শান্তির কথা বলে। শৃঙ্খলার কথা বলে। হত্যা করে, ত্রাস সৃষ্টি করে তবে কি শান্তি প্রতিষ্ঠা সম্ভব। প্রশ্ন উঠছে- এমন অনেক।উপমহাদেশে মুম্বাই হত্যাযজ্ঞ সম্প্রতিক ঘটনা। এর দাগ শুকোয়নি। ঢাকার পিলখানা রক্তাক্ত হয়েছে অত্যন্ত নারকীয় কায়দায়। হত্যা কত হয়েছে বাংলাদেশের মেধাবী সন্তানদের। এরা দেশের অগ্রসরমান বীর সন্তান। একাত্তরে বুদ্ধিজীবী হত্যা ঘটেছিল এই বাংলাদেশে। ঘাটতকরা এখনো রয়ে গেছে বাংলাদেশেই বহালতবিয়য়ে। তারা বিচারের মুখোমুখি দাঁড়ায়নি। ফলে ঘাতকরা মদদ পেয়েছে। পেয়েই যাচ্ছে। নিজেদের শক্তি পরীক্ষা করছে বারবার।ত্রাস, খুন কিংবা হিংসাত্মক অপশক্তির মুখোমুখি দাঁড়াতে হয়েছে উপমহাদেশের রাষ্ট্রনায়কদেরও। ভুট্টোর ফাঁসি হয়েছে। মুজিব নিহত হয়েছেন স্বপরিবারে। প্রেসিডেন্ট জিয়াউল হক, প্রেসিডেন্ট জিয়াউর রহমান, রাজীব গান্ধী, বেনজির ভুট্টো, ইন্দিরা গান্ধী কেউই রেহাই পাননি। কি নৃশংস হত্যাকান্ড ! কেন এমন দানবেরা বারবার হুমড়ি খেয়ে পড়ছে? কি লক্ষ্য তাদের? নতুন কোন সভ্যতা প্রতিষ্ঠা? না, তা ভাবার কোনো অবকাশ নেই। এদের মূল লক্ষ্য হচ্ছে প্রতিষ্ঠিত সভ্যতাকে বিনষ্ট করা। মানব সমাজের যাপন প্রণালীকে ব্যাহত করা।উগ্র মৌলবাদ কিংবা জিহাদি জঙ্গি চেতনার বীজ উপমহাদেশে বপন করা হয়েছে বিভিন্নভাবে ব্রিটিশ শাসন থেকে গণতান্ত্রিক উপায়ে মুক্তির সংগ্রামের পাশাপাশি একটি চক্র সে সময়ই ব্যস্ত ছিল ধর্মীয় উন্মাদনাকে কাজে লাগিয়ে ফয়দা লুটতে। তারা সব সময়ই ছিল দোটানায়। ফলে তারা স্বার্থের প্রয়োজনে সারি পাল্টিয়েছে বিভিন্নভাবে। ‘তাহফীমুল কোরআন’ গ্রন্থের প্রণেতা মওলানা আবুল আলা মওদুদী উপমহাদেশে সেই বীজ বপন করেছেন খুব সূক্ষ্মভাবে। তার এই গ্রন্থটির প্রতিটি খন্ড পড়লেই বোঝা যাবে তিনি ধর্মের নামে জিহাদি জোশের পক্ষে সাফাই গেয়েছেন কি কৌশলে!বর্তমান সময়ে ধৃত বিভিন্ন জঙ্গিদের কাছে যেসব পুস্তকাদি পাওয়া যায় বা যাচ্ছে সেগুলোতে এসব জিহাদি চেতনাকেই বিতরণ করা হয়ে থাকে। এর শিকড় কোথায় তা বুঝতে অসুবিধা থাকার তো আর কোনো কারণ নেই।উগ্র মৌলবাদের প্রথম লক্ষ্যবিন্দুই হচ্ছে রাষ্ট্রের ভিতকে নড়বড়ে করে তোলা। তারা সেটাই করছে। ক্রমশ বিস্তৃত হচ্ছে তাদের বলয়। এটা মারাত্মক শঙ্কার কারণ! এদের দমনের যে পথগুলো ব্যবহার করা হচ্ছে তা কি যথার্থ? প্রশ্ন আছে তা নিয়েও।পাকিস্তানের লাল মসজিদে সেনা অভিযান কি সে দেশে জঙ্গি দমন করতে পেরেছে? পারেনি। পাকিস্তানে অতিসম্প্রতি আক্রান্ত হয়েছেন শ্রীলঙ্কার ক্রিকেট খেলোয়াড়রা। কি জঘন্য মানসিকতা। এই সেই বিষধর জঙ্গিবাদ যারা খেলোয়াড়কে খেলতে দেবে না, গায়ককে গাইতে দেবে না, শিল্পীকে আঁকতে দেবে না, লেখককে লিখতে দেবে না। তারপরও মানুষ কি হাত গুটিয়ে বসে থাকবে? কিছুই করবে না- করতে পারবে না এদের বিরুদ্ধে?পারতে হবে। না পেরে উপর নেই। এই অপশক্তি সমাজে আস্কারা পেলে মানবিকতা হারিয়ে যাবে চিরতরে। এরা জ্ঞানবিজ্ঞানের উৎকর্ষকে শুধু অস্বীকারই করছে না, বরং শিল্প সংস্কৃতির মননও মেধাকে বিনাসের মাঠে থেমেছে। তারা হাঁকছে ‘সুশান্তি’ ‘সুশাসন’ প্রতিষ্ঠার বুলি। কিন্তু নিরপরাধ মানুষ হত্যা করে কি শান্তি প্রতিষ্ঠা সম্ভব?তাদের আরেকটি হাতিয়ার আছে। তা হচ্ছে সামন্তবাদের বিরুদ্ধে তাদের বক্তব্য। তারা বলতে চাইছে, মার্কিন যুক্তরাষ্ট্র বিশ্বে যে সাম্রাজ্যবাদ প্রতিষ্ঠা করেছে, তা ভাঙতেই ‘জিহাদ’ করছে তারা। এ বিষয়টি নিয়ে আলোচনা এলেই আমার মনে পড়ে মধ্যপ্রাচ্যের বাদশাহী প্রথার কথা। মধ্যপ্রাচ্যের ‘কিং’ সম্প্রদায়, যুক্তরাষ্ট্রকে তাদের ক্ষমতার চাকা হিসেবে ব্যবহার করছেন। তারা জানের যুক্তরাষ্ট্রের প্রত্যক্ষ-পরোক্ষ সমর্থন ছাড়া তাদের বাদশাহী অচল হয়ে পড়তে পারে। দেশের জনগণ বিদ্রোহ করতে পারে। গণতন্ত্র চাইতে পারে। সেই সুযোগে যুক্তরাষ্ট্র তাদের নিজস্ব সেনা স্থাপনা নির্মাণ করে রেখেছে মধ্যপ্রাচ্যের বিভিন্ন শহরে। এই সুযোগে যুক্তরাষ্ট্র নিজেদের ফায়দাও হাসিল করছে। বাদশাহীকে নিরাপত্তা দেশের নামে অর্থনৈতিক মুনাফা লাভ। স্বার্থটা দ্বিপাক্ষিক। তাই তা নিয়ে বেশি কথা বলে লাভ কি?না, মধ্যপ্রাচ্যের ইসলাম প্রতিষ্ঠার জন্য মৌলবাদী জঙ্গিরা সংগ্রাম করছে না। তাদের মতলব ভিন্ন। তাদের ইসলামের ঝা-া মওদুদীবাদী চেতনায় শানিত! আর সেজন্যই বিন লাদেনের প্রধান আস্তানাই এখন পাক-আফগান সীমান্ত। সেখান থেকেই এখন পরিচালিত হচ্ছে বিশ্বে ইসলামী মৌলবাদের প্রধান তত্ত্বকর্ম। এমনকি মধ্যপ্রাচ্যের আরব দেশগুলো থেকেও তরুণ-তরুণীদের সংগঠিত করা হচ্ছে, যে মৌলবাদী শক্তির ছায়াতলে, ইসলাম ধর্মের প্রকৃত চেতনা- কখনোই তাকে স্বীকৃতি দেয়নি।ঢাকার পিলখানা হত্যাকান্ড, মুম্বাই হত্যাকান্ড, পাকিস্তানে জঙ্গিবাদী আক্রমণ মূলত সবই একসুত্রে গাঁথা। লক্ষ্য হচ্ছে, গণতান্ত্রিক রাষ্ট্র ব্যবস্থাকে বিপন্ন করে তোলা। কিন্তু এই যে বিকল্প সভ্যতার পথ খোঁজা হচ্ছে- তা কি শান্তি এনে দিতে পারবে?পারবে না। পারার কথাও নয়। বরং সামাজিক হিংস্রতা বাড়াবে। বাড়াবে নিরাপত্তাহীনতা। তা দমনে দক্ষিণ-পূর্ব এশিয়া সরকারি সমন্বিত উদ্যোগ দরকার। ক্রিকেট খেলা পন্ডের নামে পাকিস্তান প্রকৃতপক্ষে অর্থনৈতিক ক্ষতির সম্মুখীনই হচ্ছে। বিষয়টি পাকিস্তান সরকারকে গুরুত্বের সঙ্গে ভাবতে হবে। মার্কিন যুক্তরাষ্ট্র তাদের সামরিক বাহিনী আফগানিস্তানে মোতায়েন রেখেছে। জঙ্গি দমনের নামে পাকিস্তানে যুক্তরাষ্ট্রের সেনা অভিযান যে কোনো সময় শুরু হতে পারে সে সম্ভাবনা ক্রমশ বেড়েই চলেছে। যদি তা হয় তবে পরমাণু শক্তিধর পাক-ভারতের নাকের ডগার ওপর মার্কিনী স্থাপনার আধিপত্য দীর্ঘস্থায়ী হতে পারে।রক্তাক্ত জেহাদের মাধ্যমে মানুষকে যারা মুক্তির পথ দেখাতে চাইছে তারা নিজেরাই ভ্রান্ত মতবাদী। বিষয়টি সবাইকে অনুধাবন করতে হবে। ------------------------------------------------------------------   দৈনিক ডেসটিনি ।ঢাকা। ১২ মার্চ ২০০৯ বৃহস্পতিবার প্রকাশিত           

                    সর্বশেষ এডিট : ১২ ই মার্চ, ২০০৯  সকাল ৮:২৮                

