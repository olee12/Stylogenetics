সিলেট বিভাগের উন্নয়ন_ যে মাটির ঋণ শোধে চাই ঐক্যবদ্ধ প্রয়াস




 
                        সিলেট বিভাগের উন্নয়ন: যে মাটির ঋণ শোধে চাই ঐক্যবদ্ধ প্রয়াসফকির ইলিয়াস =======================================তিনশত ষাট আউলিয়ার স্মৃতি বিজড়িত সিলেট বিভাগ অঞ্চলে সার্বিক উন্নয়ন কি সাধিত হচ্ছে ? এমন একটি প্রশ্ন প্রায়ই উঠে এই অঞ্চলের অধিবাসীদের মনে। গোটা বাংলাদেশের উন্নয়নের সিলেট বিভাগের একটি উজ্জ্বল ভূমিকা রয়েছে। মহান স্বাধীনতা সংগ্রামে ঐতিহাসিক ভূমিকা রেখেছিলেন প্রবাসী সিলেটবাসীরা। মহান মুক্তিযুদ্ধের প্রধান সেনাপতি জে এম এ জি ওসমানী এবং উপ সেনাপতি এম এ রব দুজনেই ছিলেন এই অঞ্চলের মানুষ।সেই সিলেট বিভাগ স্বাধীনতার আটত্রিশ বছরে কি পেয়েছে, এই প্রশ্নটি বারবার আসছে। দেশের জাতীয় রাজনীতিতে এই অঞ্চলের অনেক কৃতি ব্যক্তিত্ব স্বাধীনতা পরবর্তী সময়ে ধ্রুব হিসেবে কাজ করে গেছেন। এর মধ্যে সাবেক স্পীকার হুমায়ুন রশীদ চৌধুরী , সাবেক পররাষ্ট্র মন্ত্রী আব্দুস সামাদ আজাদ সাবেক অর্থমন্ত্রী এম সাইফুর রহমান প্রমুখের নাম শ্রদ্ধার সাথে স্মরণ করতে হয়। একটা বিষয় খুব স্পষ্ট আমার কাছে, বৃহত্তর সিলেটের উন্নয়নের এসব জাতীয় নেতারা অত্যন্ত আন্তরিক ছিলেন। তারা কাজ করে গেছেন সেই আলোকেই।এটা স্বীকার করার কোনো উপায় নেই, সময় বদলেছে। বদলেছে মানুষের চাহিদা। আর সমকালের চাহিদার সাথে সঙ্গতি রেখে মানুষের ইচ্ছে পূরণের নামই গণমানুষের রাজনীতি।খুবই দুঃখের সাথে যে কথাটি না বললেই নয়, তা হচ্ছে প্রধান দুটি রাজনৈতিক দলের এই অঞ্চলের নীতি  নির্ধারকদের আভ্যন্তরীণ কোন্দলের শিকারও হয়েছেন এই এলাকার মানুষ। আমি নাম উল্লেখ করে, সেই বেদনার স্মৃতি রোমান্থন করতে চাই না।এই যে দলের অভ্যন্তরে স্নায়ুযুদ্ধ, কর্তৃত্ব প্রতিষ্ঠার লড়াই, তা কি সিলেট বিভাগবাসীকে লাভবান করেছে। না, লাভবান তো করেইনি, বরং ক্ষতিই করেছে বেশি। শীর্ষ নেতাদের মধ্যে কর্তৃত্বের ঐক্য প্রতিষ্ঠিত হলে বিএনপি কিংবা আওয়ামীলীগ দুই সরকারের সময়েই সিলেটবাসী উপকৃত হতেন এ বিষয়ে দ্বিমত থাকার কথা নয়। এ বিষয়টি সকলেরই মনে রাখা উচিৎ, সিলেট বিভাগের মানুষ অত্যন্ত শান্তি প্রিয় এবং পরস্পরের প্রতি শ্রদ্ধাশীল। এই অঞ্চলে সামাজিক সম্প্রীতি নষ্ট করার প্রচেষ্টা অতীতেও হয়েছে, বর্তমানেও হচ্ছে। কিন্তু অশুভ শক্তি কখনও জয়ী হতে পারেনি। জয়ী হয়েছে সুরমা কুশিয়ারা খোয়াই মনু নদীর পাড়ের মানুষ।বৃহত্তর সিলেট অঞ্চলের উন্নয়নে বিভিন্ন দাবী দীর্ঘদিন থেকেই উত্থাপিত হচ্ছে। কিন্তু তারপরও এই বিভাগের প্রত্যন্ত অঞ্চলের চেহারা, যোগাযোগ ব্যবস্থা এবং শিক্ষা-চিকিৎসা চিত্র দেখলে রীতিমতো শিউরে উঠতে হয়। এখনও সিংহভাগ গ্রামে বিদ্যুতের আলো পৌঁছেনি। প্রাথমিক বিদ্যালয়গুলোর দৈন্যদশা মনকে দুঃখ ভারাক্রান্ত করে। দুই. বর্তমান ক্ষমতাসীন সরকার ডিজিটাল বাংলাদেশ গড়ার যে প্রত্যয়ের কথা ব্যক্ত করেছেন, তা নিয়ে একটি কথা আমি বারবারই ভাবি। আর তা হচ্ছে বাংলাদেশের সিংহভাগ মানুষ কি ‘ডিজিটাল’ শব্দটির অর্থ বোঝেন ? না, বোঝেন না। এটা পীড়াদায়ক যে, রাজনীতির মারপ্যাঁচে এক ধরণের রাজনীতিক আছেন, যারা মনে করেন বাংলাদেশের মানুষ প্রকৃত শিক্ষিত হলে তাদের অশুভ রাজনীতির দিন শেষ হয়ে যাবে। এরা মনে করেন, মানুষ জেগে উঠলে তাদের হীন স্বার্থ হাসিলের সকল প্রচেষ্টা তলিয়ে যাবে।দীন মানসিকতা সম্পন্ন রাজনীতিকরা এমনটিই চায়। তারপরও মানুষ দাঁড়ায়। দাঁড়াতেই হয়। বাংলাদেশের বিজয় অর্জনের এই আটত্রিশ বছরে যদি সকল রাজনীতিকের প্রত্যয় হতো, ‘একটি শিক্ষিত প্রজন্ম’ তবে আজ বাংলাদেশের চিত্র অন্য রকম হতো। দুর্ভাগ্যজনকভাবে তা হয়নি। একই কথা প্রযোজ্য সিলেটের বেলায়ও। যৌথ কর্মের অভাব, সমন্বয়ে দুর্বলতা বারবার ক্ষতিগ্রস্ত করেছে বৃহত্তর সিলেটবাসীকে। অথচ স্বর্ণগর্ভা এই মাটিতে কোন সুশক্তিরই কোন অভাব ছিল না।বর্তমান সরকারের সময়ে এই বিভাগ অঞ্চলে বেশ ক’জন ক্ষমতাবান রাজনীতিক রয়েছেন। অর্থমন্ত্রী আবুল মাল আব্দুল মুহিত, শিক্ষামন্ত্রী নূরুল ইসলাম নাহিদ, সমাজকল্যাণ মন্ত্রী এনামুল হক মোস্তফা শহীদ, জাতীয় সংসদে সরকার দলীয় চীফ হুইপ উপাধ্যক্ষ আব্দুস শহীদ, আইন বিষয়ক সংসদীয় স্থায়ী কমিটির সভাপতি সুরঞ্জিত সেনগুপ্ত, জাতিসংঘে বাংলাদেশের স্থায়ী প্রতিনিধি ড. একে আব্দুল মোমেন রয়েছেন নিজ নিজ ক্ষেত্রে  সমুজ্জ্বল। এরা সকলেই সরকারের অন্যতম নীতি নির্ধারক বলে বিবেচিত।প্রধানমন্ত্রী শেখ হাসিনা দেশে বিদেশে বিভিন্ন সমাবেশে সিলেট বিভাগের উন্নয়নে সবকিছু করার কথা বলছেন। এই প্রত্যাশার পথ ধরে, আমি মনে করি সিলেট বিভাগের উন্নয়নের এই অঞ্চলের জাতীয় নেতৃবৃন্দের মাঝে একটি সমন্বয় সাধিত হওয়া প্রয়োজন। দল মত নির্বিশেষে সকলের উচিৎ, এই মাটির ঋণ শোধ করতে এগিয়ে আসা। নবম জাতীয় সংসদ নির্বাচনে এই অঞ্চলের মানুষ মহাজোটকে সব ক’টি আসনেই জয়ী করেছেন। রয়েছেন মাহমুদুস সামাদ চৌধুরী, শফিকুর রহমান চৌধুরীর মতো ব্যক্তিত্ব যারা দীর্ঘদিনের প্রবাস জীবনের অভিজ্ঞতায় লব্ধ করেছেন নিজেদেরকে।এসব সঞ্চয়কে কাজে লাগিয়ে সিলেট বিভাগের উন্নয়নে সকল প্রচেষ্টা আরো জোরদার করা প্রয়োজন। এর আলোকে আমি  কিছু প্রস্তাবনা আমার এই নিবন্ধে তুলে ধরতে চাই।(১) সিলেট বিভাগের চারটি জেলায় চারটি বিজ্ঞান, প্রযুক্তি, কারিগরি শিক্ষা ইনষ্টিটিউট গড়ে তোলা হোক। যেখানে স্বল্প শিক্ষিত বেকার যুবক যুবতীরা বিনামূল্যে অথবা নামমাত্র ফি-তে এসব শিক্ষা নিতে পারবে। বিশ্বের বিভিন্ন দেশে প্রশিক্ষিত জনশক্তির চাহিদা প্রচুর। ইলেকট্রিশিয়ান, ওয়েল্ডার, প্লাম্বার, অটো মেকানিক, সেলাই কারিগর, দক্ষ গার্মেন্টস শ্রমিকসহ বিভিন্ন ক্যাটাগরিতে দক্ষ শ্রমিক গড়ে তোলা সম্ভব এসব প্রশিক্ষণ কেন্দ্রগুলোর দ্বারা। শিখানো যেতে পারে বেসিক ইংরেজী ভাষাজ্ঞানও।(২) সিলেট বিভাগ অঞ্চরের ভাটি অঞ্চল রক্ষায় বিশেষ উদ্যোগ নেয়া হোক। সুনামগঞ্জ-হবিগঞ্জের জলমহালগুলো রক্ষা করে উৎপাদনশীল খাতে কাজে লাগাবার সরকারী পরিকল্পনা নেয়া হোক।(৩) সুনামগঞ্জের ধর্মপাশা, জামালগঞ্জ, তাহিরপুর, শাল্লা, মৌলভীবাজার জেলার কমলগঞ্জ, হবিগঞ্জ জেলায় মাধবপুর, বাহুবল, আজমিরীগঞ্জ, লাখাই, সিলেট সদর জেলার গোয়াইনঘাট, জৈন্তাপুর প্রভৃতি উপজেলা এখনও শিক্ষা, চিকিৎসা, যোগাযোগ ব্যবস্থায় পিছিয়ে রয়েছে। এসব উপজেলাগুলোর মানব সম্পদ উন্নয়নে বিশেষ পরিকল্পনা নেয়া হোক। ঐসব এলাকাগুলোকে ভাগ করে মন্ত্রীদেরকে তদারকির দায়িত্ব দেয়া হোক এবং অগ্রগতি মনিটরিং এর জন্য একটি ওভারসিইং কমিটি গঠন করা হোক।(৪) শমসেরনগর বিমানবন্দরটি যুগোপযোগী করে গড়ে তোলা হোক। ওসমানী বিমান বন্দরের সকল উন্নয়ন কাজ সমাপ্ত করে আরো আধুনিক বিমান বন্দরে রূপান্তরিত করা হোক।(৫) সিলেট সিটি কর্পোরেশন, সুনামগঞ্জ পৌরসভা, মৌলভীবাজার পৌরসভা, হবিগঞ্জ পৌরসভাগুলোর নাগরিক সুবিধা বৃদ্ধির প্রয়োজনে পয়ঃনিষ্কাশন, আবর্জনা দূরীকরণ এবং ড্রেজিং কাজগুলো দ্রুত সম্পাদন প্রয়োজন। গণস্বাস্থ্য রক্ষার সার্বিক উদ্যোগ নেয়া হোক।(৬) সিলেট বিভাগ অঞ্চলের প্রাকৃতিক সম্পদ চুনাপাথর, মৎস্য সম্পদ, ফলমূল রপ্তানী প্রক্রিয়াজাতকরণের প্রয়োজনে আধুনিক ইন্ডাষ্ট্রিজ, ফ্যাক্টরী গড়ে তোলা হোক। যা শুধু কর্মসংস্থানের সুযোগই নয়, প্রচুর বৈদেশিক মুদ্রা অর্জনের দরোজাও খুলে দেবে।আগেই বলেছি, সিলেট বিভাগের অনেক প্রত্যন্ত উপজেলায় এখনও উন্নয়নের ছোঁয়াও লাগেনি। সে সব পশ্চাদপদ এলাকাগুলোর দিকে বিশেষ নজর দেয়া হোক। সময় এসেছে এই একুশ শতকের প্রজন্মকে যোগ্য নাগরিক হিসেবে গড়ে তোলার। প্রবাসে অনেক বিত্তশালী ব্যক্তিত্ব রয়েছেন যারা সুযোগ ও পৃষ্ঠপোষকতা পেলে সিলেটে ভারতের বিভিন্ন আধুনিক প্রযুক্তি বিদ্যানিকেতনের মতো প্রতিষ্ঠান গড়ে তোলতে পারেন। অনেক অভিবাসী ব্যক্তিত্ব  রয়েছেন, যারা শিক্ষা, চিকিৎসা, সমাজ উন্নয়ন ক্ষেত্রে নিজ মাটিতে গিয়ে আত্মনিয়োগে আগ্রহী। সেই সুযোগ অবারিত করতে হবে সরকারকেই। তুলে নিতে হবে সকল আমলাতান্ত্রিক বাধা।শিক্ষাক্ষেত্রে সিলেট বিভাগ অনেক পিছিয়ে পড়েছে। এই দুর্নাম ঘুচাতে এই প্রজন্মকে এগিয়ে নিয়ে যেতে হবে। আর তা করতে সবাইকে  হতে হবে ঐক্যবদ্ধ। সিলেট ভূমির মাটির প্রতি ঋণ অনেক ,এই অঞ্চলের সন্তানদের। তাই ভেদাভেদ ভুলে কর্মের কোন বিকল্প নাই। এটা অস্বীকার করার  উপায় নেই, এই বিভাগের প্রবাসীরা নিয়ত প্রহরীর মতোই রয়েছেন নিজ মাতৃভূমির সাথে। উন্নয়ন কর্মে দেশ ও প্রবাসের সেতু বন্ধন সমৃদ্ধ করবে দেশ ও প্রবাসের প্রজন্মকে।নিউইয়র্ক । ২৪ অক্টোবর ২০০৯  --------------------------------------------------------------------দৈনিক উত্তরপূর্ব । সিলেট। ২৬ অক্টোবর ২০০৯ সোমবার প্রকাশিত
                            
                    সর্বশেষ এডিট : ২৭ শে অক্টোবর, ২০০৯  সকাল ৭:১৯                

