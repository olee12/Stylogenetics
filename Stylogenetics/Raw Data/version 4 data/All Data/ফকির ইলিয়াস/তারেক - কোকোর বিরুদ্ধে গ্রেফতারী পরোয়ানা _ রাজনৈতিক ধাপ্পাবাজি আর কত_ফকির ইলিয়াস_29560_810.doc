তারেক - কোকোর বিরুদ্ধে গ্রেফতারী পরোয়ানা _ রাজনৈতিক ধাপ্পাবাজি আর কত




 
                        এসব ধাপ্পাবাজি বাংলাদেশের মানুষ কম দেখে নাই । আর কত দেখবে ? এসব মামলা-ফামলা কী কোনো কাজে আসে ? পৃথক দুটি মামলায় সাবেক প্রধানমন্ত্রী খালেদা জিয়ার দুই ছেলে তারেক রহমান ও আরাফাত রহমান কোকোর নামে গ্রেফতারি পরোয়ানা জারি করা হয়েছে। এছাড়া আয়কর ফাঁকির অন্য একটি মামলায় সাবেক প্রতিমন্ত্রী ফজলুর রহমান পটলের বিরুদ্ধেও গ্রেফতারি পরোয়ানা জারি করা হয়েছে। সোমবার ঢাকার পৃথক দুটি আদালত অভিযুক্তদের বিরুদ্ধে গ্রেফতারি পরোয়ানা জারির এই আদেশ দেন। চাঁদাবাজি মামলায় তারেক রহমান ও তার বন্ধু গিয়াস উদ্দিন আল-মামুনসহ ৬ জনের বিরুদ্ধে ঢাকার মহানগর হাকিম মেহেদী হাসান তালুকদার গ্রেফতারি পরোয়ানা জারি করেন। আর ৫২ লাখ ৩৯ হাজার ২২৬ টাকার আয় গোপন করে এর ওপর প্রযোজ্য কর ফাঁকি দেয়ার অভিযোগে গতকাল আরাফাত রহমান কোকোর বিরুদ্ধে জাতীয় রাজস্ব বোর্ড (এনবিআর) মামলা দায়ের করলে ঢাকার সিনিয়র স্পেশাল জজ এএনএম বশির উল্লাহ তার বিরুদ্ধে গ্রেফতারি পরোয়ানা জারি করেন। আগামী ১১ মার্চ গ্রেফতারি পরোয়ানা তামিল সংক্রান্ত প্রতিবেদন দাখিলের নির্দেশ দেন বিচারক। কোকো বর্তমানে সরকারের নির্বাহী আদেশে বিদেশে অবস্থান করছেন। এদিকে সাবেক প্রতিমন্ত্রী ফজলুর রহমান পটলের বিরুদ্ধেও আয়কর ফাঁকি দেয়ার অভিযোগে গতকাল একই আদালতে পৃথক একটি মামলা দায়ের করা হলে বিচারক পটলের বিরুদ্ধে গ্রেফতারি পরোয়ানা জারি করে আগামী ১০ মার্চ গ্রেফতারি পরোয়ানা তামিল সংক্রান্ত প্রতিবেদন দাখিলের নির্দেশ দিয়েছেন।তারেক রহমানের মামলা ১০ কোটি ৩১ লাখ টাকা চাঁদাবাজি করার অভিযোগে ঠিকাদারি প্রতিষ্ঠান আবদুল মোনেম লি.-এর মহাব্যবস্থাপক প্রশাসন খায়রুল বাশার ২০০৭ সালের ৯ এপ্রিল তারেক রহমানের ঘনিষ্ঠ বন্ধু বিতর্কিত ব্যবসায়ী গিয়াস উদ্দিন আল-মামুনসহ ৬ জনকে আসামি করে শাহবাগ থানায় একটি চাঁদাবাজির মামলা দায়ের করেন। এই মামলায় গিয়াস উদ্দিন আল-মামুন আদালতে স্বীকারোক্তিমূলক জবানবন্দি দিয়ে জানায়, চাঁদাবাজি করে নেয়া টাকার ভাগ তারেক রহমানও পেয়েছেন। এর পরই তারেক রহমানকে এই মামলায় গ্রেফতার দেখানো হয়। পরে তারেক রহমানসহ অন্যরা এই মামলায় জামিন পান। এর মধ্যে অভিযুুক্তরা মামলাটি বাতিল চেয়ে হাইকোর্টে রিট আবেদন করলে মামলার কার্যক্রম স্থগিত করেন হাইকোর্ট। পরে আপিল বিভাগে গত বছরের ২ নভেম্বর স্থগিতাদেশ বাতিল হয়। আপিল বিভাগের ওই আদেশ নিম্ন আদালতের নথিতে আসায় গতকাল মামলাটির ধার্য তারিখে আদালতে তারেকসহ ৬ আসামি হাজির না থাকায় হাকিম মেহেদী হাসান তালুকদার অভিযুক্তদের বিরুদ্ধে গ্রেফতারি পরোয়ানা জারি করেন। তবে মামলার আসামি মানিক আদালতে হাজির থাকায় তার জামিন বাতিল করেননি আদালত। তারেক রহমান ও গিয়াস উদ্দিন আল-মামুন ছাড়া অন্য যেসব আসামির বিরুদ্ধে গ্রেফতারি পরোয়ানা জারি করা হয়েছে তারা হলেন_ ওবায়দুল্লাহ খন্দকার ওরফে সোহেল, কামরুজ্জামান, মাহবুব, হাবলু ও মোটা তারেক। এই মামলায় আগামী ২১ এপ্রিল তদন্ত প্রতিবেদন দাখিলের নির্দেশ দিয়েছেন আদালত। অভিযুক্তদের পক্ষে আদালতে গতকাল কোন পদক্ষেপও নেয়া হয়নি।কোকোর মামলা কোকোর বিরুদ্ধে আয়কর ফাঁকি দেয়ার অভিযোগে গতকাল মামলাটি দায়ের করেন কোম্পানি সার্কেল-১৮, কর অঞ্চল-৬-এর উপকর কমিশনার মো. শাহীন আক্তার হোসেন। মামলায় বলা হয়, ২০০২-২০০৩ করবর্ষ থেকে ২০০৬-২০০৭ করবর্ষ পর্যন্ত কোকো তার বিভিন্ন খাতে অর্জিত ৫২ লাখ ৩৯ হাজার ২২৬ টাকা আয়ের তথ্য জাতীয় রাজস্ব বোর্ডে দাখিল করা আয়কর রিটার্ন গোপন করেন এবং এর ওপর প্রযোজ্য কর ফাঁকি দেন। কোকোর বিরুদ্ধে ১৯৮৪ সালের আয়কর অধ্যাদেশের ১৬৫ ও ১৬৬ ধারায় অভিযোগ আনা হয়েছে। মহানগর সিনিয়র স্পেশাল জজ এএনএম বশির উল্লাহ অভিযুক্তের বিরুদ্ধে গ্রেফতারি পরোয়ানা জারি করেন।     

                    সর্বশেষ এডিট : ০২ রা মার্চ, ২০১০  সকাল ৯:০২                

