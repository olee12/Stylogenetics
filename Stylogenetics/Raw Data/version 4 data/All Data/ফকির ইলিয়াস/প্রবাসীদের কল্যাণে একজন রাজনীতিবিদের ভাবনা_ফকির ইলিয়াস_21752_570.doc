প্রবাসীদের কল্যাণে একজন রাজনীতিবিদের ভাবনা




 
                        প্রবাসীদের কল্যাণে একজন রাজনীতিবিদের ভাবনা ফকির ইলিয়াস---------------------------------------------------------------'আমার কর্মধ্যানে আমি দুটি আসনের জনমানুষের প্রতিনিধিত্ব করি। একটি আমার নিজ সংসদীয় আসন সিলেট বিভাগের মৌলভীবাজার জেলার কুলাউড়া-জুড়ি আসন। আর অন্যটি সকল প্রবাসী বাংলাদেশের স্বার্থবিষয়ক দাবি-দাওয়ার আসন।'- কথাগুলো খুব সুদৃঢ় চিত্তেই বললেন একজন রাজনীতিবিদ। তিনি এমএম শাহীন। অষ্টম জাতীয় সংসদে জননির্বাচিত এমপি ছিলেন। পাস করেছিলেন মৌলভীবাজার-২ আসন থেকে।তার একটি বিশেষ পরিচয় আছে। তিনি মার্কিন যুক্তরাষ্ট্র প্রবাসী ছিলেন দীর্ঘদিন। সে হিসেবে অভিবাসী বাঙালির জীবনকে পরখ করেছেন খুব ঘনিষ্ঠভাবে। প্রবাসে থাকাকালে এমএম শাহীন ছিলেন একজন তুখোড়-তরুণ সমাজসেবক। পালন করেছেন যুক্তরাষ্ট্রের প্রাচীনতম সামাজিক-সাংস্কৃতিক সংগঠন 'বাংলাদেশ লীগ অফ আমেরিকা'র সাধারণ সম্পাদকের দায়িত্ব। ব্যাপকভাবে কাজ করেছেন মার্কিন মুল্লুকের শক্তিশালী আঞ্চলিক সংগঠন 'জালালাবাদ এসোসিয়েশন অফ আমেরিকা'র সাধারণ সম্পাদক হিসেবেও।তিনি প্রবাসীদের দাবি-দাওয়া নিয়ে সব সময়ই ছিলেন সোচ্চার। মনে পড়ছে, ১৯৮৫-৮৬ সালে যুক্তরাষ্ট্র থেকে 'প্রবাস বিষয়ক মন্ত্রণালয় চাই' দাবির ভিত্তিতে আমরা যারা বিশ্বব্যাপী জনমত গঠনে ব্রত ছিলাম, এমএম শাহীন ছিলেন এর পুরোধা ব্যক্তিত্ব। 'প্রবাস বিষয়ক মন্ত্রণালয়' সে সময় ছিল প্রবাসীদের কাছে স্বপ্নের মতো। অব্যাহত দাবি উত্থাপনের পরিপ্রেক্ষিতে পরবর্তীতে সরকার এ মন্ত্রণালয়টি স্থাপন করতে বাধ্য হয়। সাবেক এই এমপি সম্প্রতি যুক্তরাষ্ট্র সফরে এসেছেন। কথা হয় তার সঙ্গে বিভিন্ন প্রসঙ্গে। তিনিও জানান, তার সংসদীয় কর্মকান্ডের অতীত খতিয়ান এবং ভবিষ্যৎ পরিকল্পনা বিষয়ে।তিনি খুব জোর দিয়েই বললেন, প্রবাসীরা হচ্ছেন বাংলাদেশের অর্থনীতির অন্যতম চালিকাশক্তি। দেশের কাঠামো টিকে আছে প্রবাসীদের পাঠানো রেমিটেন্সের ওপর ভর করে। অথচ এই প্রবাসীদের সঠিক মূল্যায়ন হচ্ছে না। নিজ দেশে গিয়ে নানা হয়রানি, অসঙ্গতির শিকার হচ্ছেন প্রবাসীরা।তিনি বলেন, বিগত সরকার ২০০২ সালে প্রবাসীদের সার্বিক সহযোগিতা প্রদানের লক্ষ্যে 'ওয়ান স্টপ সেন্টার' নির্মাণের উদ্যোগ নেয়। এ সেন্টার থেকে প্রবাসীদের সাময়িক আবাসন, স্বাস্থ্যসেবা, টিকেট, ব্যাংকিংসহ সব সেবা দেয়ার পরিকল্পনা ছিল। এ ভবনটির কাজ শেষ হলেও সে সেবা কার্যক্রম এখনও শুরু হয়নি। তা যথা শিগগির শুরু করা প্রয়োজন।এমএম শাহীন বলেন, বিদেশের বিভিন্ন দেশগুলোতে বাংলাদেশ দূতাবাসের সেবার মান সমান নয়। বিশেষ করে, মধ্যপ্রাচ্যের দেশগুলোতে অবস্থানরত প্রবাসী বাংলাদেশীরা বিভিন্ন সমস্যার সম্মুখীন। যেসব দেশগুলোতে যথেষ্ট পরিমাণ প্রবাসী রয়েছেন সেসব দেশে মিশনের পাশাপাশি 'প্রবাসী সেবা উইং' স্থাপন করা প্রয়োজন জরুরি ভিত্তিতে। যারা প্রবাসী বাঙালির সমস্যা ও সম্ভাবনা মনিটরিং করবেন। আমাদের এ বিষয়ে মনে রাখতে হবে, পররাষ্ট্র এবং প্রবাস বিষয়ক মন্ত্রণালয়ের কর্মকা- সম্পূর্ণ ভিন্ন। বিদেশে বাংলাদেশের পররাষ্ট্র বিষয়ক মন্ত্রণালয় প্রবাসীদের সমস্যাগুলো চিহ্নিত করে সাহায্যের হাত বাড়িয়ে দিতে সুযোগ পাচ্ছে না। কারণ তাদের অন্যান্য কাজের চাপ রয়েছে। এ চাহিদা পূরণে প্রবাস বিষয়ক মন্ত্রণালয়কেই এগিয়ে আসতে হবে।সাবেক এ সংসদ সদস্য বলেন, তুলনামূলকভাবে প্রবাসীরা সচ্ছল। তাই দেশে গিয়ে তারা কিডন্যাপ, হত্যা, অত্যাচার, হয়রানিসহ নানা রকম জটিল ও বেদনাদায়ক সমস্যার মুখোমুখি হচ্ছেন। যা একটি রাষ্ট্রের জন্য অশনি সঙ্কেত। এখানে রাষ্ট্রপক্ষের মনে রাখা দরকার, একজন শ্বেতাঙ্গ ব্রিটিশ কিংবা একজন কৃষ্ণাঙ্গ আমেরিকান বাংলাদেশে গেলে যেমন সুযোগ-সুবিধা পান, একজন ব্রিটিশ বাংলাদেশী একজন আমেরিকান বাংলাদেশী নাগরিকেরও তেমন সুযোগ-সুবিধা পাওয়া উচিত। এমন অবস্থা চলতে থাকলে প্রবাসী প্রজন্ম, নিজ মাতৃভূমিতে শেকড়ের টানে যেতে ভয় পাবে। ফলে ক্রমে রাষ্ট্র ক্ষতিগ্রস্ত হবে বিরাট অঙ্কের বৈদেশিক মুদ্রা অর্জন থেকে।তিনি খুব বেদনাহত চিত্তে বলেন, এই যে গুরুতর সমস্যাবলি এর প্রয়োজনে প্রবাসীরা বিদেশে ঐক্যবদ্ধ হতে পারছেন না- এটা খুবই দুঃখজনক। নিজেদের সমস্যা সমাধানে দল-মতের ঊর্ধ্বে উঠে প্রবাসী সমাজকে ঐক্যবদ্ধ হওয়া দরকার। তা না করে বিভিন্ন সরকারের সময় কেউ কেউ বিচ্ছিন্নভাবে দলীয় প্রভাব খাটিয়ে ব্যক্তিস্বার্থ হাসিলের চেষ্টা করছেন।তা কোন মতেই কাম্য হতে পারে না। কারণ দেশমাতৃকার উন্নয়ন চাইলে সেখানে কোন ব্যক্তিস্বার্থ মুখ্য বিষয় হতে পারে না।বিদেশের বিত্তবৈভব তুচ্ছ করে একদিন মাটির টানেই দেশে ফিরেছিলেন এমএম শাহীন। দীর্ঘ ২০ বছর ধরে নিজ এলাকায় গণমানুষের রাজনীতি করছেন। এজন্য কি তাকে তীব্র প্রতিকূলতার মুখোমুখি হতে হয়েছে? জানতে চাইলে তিনি সহাস্যে বললেন, প্রতিকূলতা তো থাকবেই। আগেও ছিল এখনও আছে। তবে আমাকে বেশি প্রেরণা দিয়েছেন আমার মা। আমি তার ডাকে সাড়া দিয়েই জনসেবাকে জীবনের ব্রত হিসেবে বেছে নিয়েছি। আর আমাকে সর্বক্ষণ সঙ্গে থেকে সাহস জুগিয়েছেন আমার সহধর্মিণী নাজনীন শাহীন। তার সহযোগিতা আমাকে এগিয়ে নিয়েছে অনেক পথ। আমি আমার অগ্রযাত্রার জন্য তাদের কাছে, এলাকার মানুষের কাছে, প্রবাসী সমাজের কাছে কৃতজ্ঞ।অষ্টম জাতীয় সংসদ সদস্য থাকাকালে প্রবাসী বাংলাদেশীদের পক্ষে দায়িত্বশীল ভূমিকা পালন করেছেন তিনি। 'জাতীয় সংসদে এমএম শাহীন দেশ ও প্রবাসের প্রিয় প্রতিনিধি' নামে তার বক্তব্য, কর্মকান্ড নিয়ে একটি সুবিশাল গ্রন্থও প্রকাশিত হয়েছে ঠিকানা পাবলিকেশন্সের পক্ষ থেকে। সে গ্রন্থে রয়েছে সংসদে তাদের ভাষণের বিবরণ।এ প্রসঙ্গে তিনি বলেন, বাংলাদেশে প্রবাসীদের একটি জটিল সমস্যা হচ্ছে তাদের ভূমি-সম্পত্তি নিয়ে। একটি দখলদার, ভূমিখেকো চক্র প্রবাসীদের সম্পত্তি হাতিয়ে নিতে তৎপর। পরিসংখ্যানে দেখা গেছে, ৬০ শতাংশ প্রবাসীই দেশে গিয়ে ভূমি সংক্রান্ত মামলায় জড়িয়ে পড়েন। তিনি বলেন, অষ্টম জাতীয় সংসদে আমি 'ভূমি সংস্কার আইন ২০০২-০৬' বিলটি উত্থাপন করি। এবং সার্বিক বিচার বিশ্লেষণ শেষে জনস্বার্থে এ আইনটি সর্বসম্মতিক্রমে পাস করে অষ্টম জাতীয় সংসদ। যার সুবিধা প্রবাসীদের এ সংক্রান্ত দুর্দশাকে অনেকটা লাঘব করেছে। এমএম শাহীন বলেন, উন্নত গণতান্ত্রিক দেশগুলোতে জমির সীমানা নিয়ে কোন বিরোধ নেই। এখানে আইনগত ভিত্তি খতিয়ে দেখে শুধু টাইটেল পরিবর্তন হয়। আমরা যদি আধুনিকতার কথা বলি, তবে আমাদের সব দিকে আধুনিকতার যোগ্যতা-মানসিকতা অর্জন করতে হবে।বিশ্বের বিভিন্ন দেশের গণতান্ত্রিক ব্যবস্থার কার্যক্রম পরিলক্ষণের সুযোগ হয়েছে এ রাজনীতিবিদের। সে অভিজ্ঞতার আলোকে তিনি বলেন, বাংলাদেশের দক্ষ জনশক্তি নির্মাণে প্রবাস বিষয়ক মন্ত্রণালয়ের আরও বেশি উদ্যোগী হওয়া দরকার। প্রতিবেশী ভারত ও শ্রীলঙ্কার দক্ষ জনশক্তি যদি পারে, আমরা তা পারব না কেন? তিনি বলেন, আমার মনে হয় দেশে প্রবাস বিষয়ক মন্ত্রণালয়টি 'বায়রা' অর্থাৎ শ্রম রপ্তানি এজেন্সির মতোই কাজ করছে। এ অবস্থার দ্রুত উত্তরণ প্রয়োজন।বাংলাদেশে প্রবাসীদের আবাসন সমস্যা নিয়ে অষ্টম জাতীয় সংসদে সাহসী ভূমিকা রেখেছেন তিনি। তার আবেদনের প্রেক্ষিতে পূর্বাচলে ৩ হাজার ৩০০ প্রবাসী প্লট পেয়েছেন। এ প্রসঙ্গে স্মৃতিচারণ করে তিনি বলেন, তখন ১ হাজার প্রবাসীকে প্লট দেয়ার সিদ্ধান্ত নেয় সরকার। আমি তা দেন-দরবার করে ৩ হাজার ৩০০-তে উন্নীত করি। তিনি আরও জানান, বারিধারার নিউ ডিওএইচএস এলাকায় প্রবাসীদের জন্য প্রায় ৫ শতাধিক ফ্ল্যাটের ব্যবস্থা করা হয়েছিল। কিন্তু আমলাতান্ত্রিক জটিলতা এবং কিছু স্বার্থান্বেষী মহলের কারণে তা অর্ধসমাপ্ত হয়ে পড়ে আছে।স্বতন্ত্র প্রার্থী হিসেবে অষ্টম জাতীয় সংসদের সাবেক এই এমপি জানান, 'আমার দাবির পরিপ্রেক্ষিতেই রাষ্ট্রে প্রবাসীদের জন্য ১০ শতাংশ কোটা নিশ্চিত করা হয়েছে। বিভিন্ন মেডিকেল কলেজ, বিশ্ববিদ্যালয়ে পড়ার সুযোগ নিতে প্রবাসী প্রজন্ম এ ১০ শতাংশ কোটার সুযোগ নিতে পারেন।'এমএম শাহীন বলেন, রাষ্ট্রের প্রতিটি আলোচনা পর্বে এখন প্রবাসীরা আলোচিত। বাজেটে মাননীয় রাষ্ট্রপতি ও প্রধানমন্ত্রীর ভাষণে এখন রয়েছেন প্রবাসীরা। এটা আনন্দের বিষয়। বাস্তবতা হচ্ছে, প্রবাসীদের পাঠানো রেমিট্যান্স ছাড়া এই দেশ সোমালিয়া কিংবা কঙ্গোর মতো হতে পারত। প্রবাসীরা গোটা দেশের উন্নয়নে প্রায় ৫০ শতাংশ ভূমিকা রাখছেন। সিলেট বিভাগে এ পরিসংখ্যান প্রায় ৭৫ শতাংশ।ব্যক্তিগত জীবনে এমএম শাহীন কৃতী সাংবাদিক হিসেবেও কাজ করেছেন দীর্ঘদিন। 'সাপ্তাহিক ঠিকানা' যুক্তরাষ্ট্র থেকে প্রকাশিত বহির্বিশ্বে সর্বাধিক প্রচারিত কাগজটির প্রতিষ্ঠাতা সম্পাদক তিনি। এখন পালন করেছেন সম্পাদকমন্ডলীর সভাপতির দায়িত্ব।বললেন, প্রবাসী মেধাবী পেশাজীবীদের দলীয় বিবেচনার ঊর্ধ্বে রেখে দেশের উন্নয়নে কাজ করার সুযোগ দেয়া উচিত। কারণ রাষ্ট্রটি এগিয়ে নিতে সম্মিলিত মহৎ পরিকল্পনার বিকল্প কিছু নেই। তিনি বলেন, আমি প্রবাসীদের সার্বিক সমস্যাগুলো খুব কাছে থেকে দেখি। আর তাই আজীবন অর্থনীতি, সমাজ উন্নয়ন, রাজনীতিতে প্রবাসীদের অধিকার সংরক্ষণে কাজ করে যেতে দৃঢ় প্রতিজ্ঞ আমি। -----------------------------------------------------------------------দৈনিক সংবাদ । ঢাকা । ২১ মে ২০১০ শুক্রবার প্রকাশিত 

