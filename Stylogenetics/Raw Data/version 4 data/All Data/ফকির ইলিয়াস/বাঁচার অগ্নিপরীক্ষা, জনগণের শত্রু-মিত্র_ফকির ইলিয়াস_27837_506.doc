বাঁচার অগ্নিপরীক্ষা, জনগণের শত্রু-মিত্র




 
                        বাঁচার অগ্নিপরীক্ষা, জনগণের শত্রু-মিত্র ফকির ইলিয়াস=======================================শোকাহত গোটা বাঙালি জাতি। রাজধানী ঢাকায় পৃথক দুটি দুর্ঘটনায় প্রায় ২০০ প্রাণহানি ঘটেছে। একটি ভবন ধসে এবং অন্যটি মারাত্মক ধরনের অগ্নিকান্ডে ।অনেক মানুষের জীবনের স্বপ্ন চুরমার হয়ে গিয়েছে। ঘটনা দুটি বড়ই বেদনাদায়ক। বাংলাদেশের প্রধানমন্ত্রী শেখ হাসিনা তাৎক্ষণিকভাবে সব দুর্গত মানুষের পাশে দাঁড়াবার জন্য দেশবাসীকে আহ্বান জানিয়েছেন। রাষ্ট্রপতি জিল্লুর রহমানও মানবিক হাত বাড়িয়ে দেয়ার জন্য আকুল আবেদন জানিয়েছেন। কোন সমাজে একসঙ্গে এত শবদেহ দেখার বেদনাটা সত্যিই হৃদয়বিদারক। কিন্তু বাংলাদেশে এমনটি প্রায়ই হচ্ছে। বন্যা, ঘূর্ণিঝড় অনেকবারই এ দেশের মানুষের মেরুদন্ড ভেঙে দিতে চেয়েছে। মানুষ ঘুরে দাঁড়িয়েছে। রুখে দিয়েছে ঝড়ের তান্ডব।স্মরণকালের নির্মমতম সৈনিক হত্যাকান্ডটিও ঘটেছে এ বাংলাদেশে। পিলখানা হত্যাকান্ডের ট্র্যাজেডি বাঙালি জাতিসত্তার ওপর নির্মম আঘাত রেখে গেছে। এই জাতীয় ক্ষতি কাটিয়ে ওঠা কোন জাতির জন্যই সহজসাধ্য নয়।বাংলাদেশে ভবন ধসে পড়ার ঘটনাটির প্রায় সঙ্গে সঙ্গেই আরও দুটি ভবন হেলে পড়ার খবর আমরা পত্রপত্রিকায় দেখেছি। রীতিমতো গভীর আতঙ্কে সময় কাটাচ্ছেন ওসব এলাকার মানুষ। মাইকিং করা হচ্ছে, মানুষজন সরিয়ে নেয়া হচ্ছে। সে এক ভয়াবহ দৃশ্য। টিভির পর্দায় মানুষের এ দুরবস্থা দেখে বারবারই আমার মনে হয়েছে, মানুষ এ কেমন অবস্থার হাতে জিম্মি! এটা তো কোন প্রাকৃতিক দুর্যোগ নয়! এটা তো মানুষেরই সৃষ্ট সমস্যা। মানুষ তো চাইলে এমন অবস্থা তৈরি না করলেও পারত!বাংলাদেশে অপরিকল্পিত নগরায়ন একটি ভয়াবহ সমস্যা। আমি মাঝে মাঝে ভেবে অবাক হই, টিভিতে ডেভেলপাররা তাদের প্লট কিংবা ফ্ল্যাটের বিজ্ঞাপন দেন, 'আমাদের প্রজেক্ট সম্পূর্ণ বন্যামুক্ত'। কিন্তু তাদের কেউ কেউ যে পাঁচতলা বানানোর অনুমতি নিয়ে সেখানে ১১তলা ভবন নির্মাণ করছেন। তা, তারা বেমালুম ভুলে যান। রাজউক কিংবা রিহ্যাব নামক সরকারি-বেসরকারি সংস্থাগুলো তাদের বিরুদ্ধে কঠিন কোন ব্যবস্থা নিচ্ছে বলেও দৃষ্টান্ত দেখতে পান না রাষ্ট্রের জনগণ। ফলে কোনমতে ফাঁকি দিয়ে ভবন নির্মাণ করে বিক্রি করে দেয়ার মাঝেই এক ধরনের আনন্দ খুঁজে পান নির্মাতারা।অস্বীকার করার উপায় নেই। বাংলাদেশে সমানুপাতিক হারে জনসংখ্যা বাড়ছে অত্যধিকভাবে। ১৯৭১ সালে মহান মুক্তিসংগ্রামের মাধ্যমে যে ভূমিসত্তা নিয়ে রাষ্ট্রটি স্বাধীনতা পেয়েছিল, সেই ভূমির পরিমাণ মোটেই বাড়েনি। অথচ ৪০ বছরে জনসংখ্যা হয়েছে দ্বিগুণ।আমাদের রাজনীতিকরা প্রায়ই একটি কথা বলেন, আমাদের জনশক্তিকে মানবসম্পদে রূপান্তরিত করতে হবে। কথাটি বলা খুবই সোজা। কিন্তু এর বাস্তবায়ন খুবই কঠিন কাজ। এটিকে আরও কঠিনতর করে তুলেছেন এ রাজনীতিবিদরাই। যারা জনগণের মুক্তির লক্ষ্যে ঐক্যবদ্ধভাবে কাজ করতে আগ্রহী নয় মোটেও।বাংলাদেশে অবৈধভাবে স্থাপনা দখল হয়ে যায়। নদী ভরাট করে, বৃক্ষ নিধন করে ভূমি দখল হয়। গেল ক'দিন আগে খবর পড়েছি, সিলেটের বিয়ানীবাজারে হিন্দু সম্প্রদায়ের মন্দিরের জায়গা দখল করে নিতে চেয়েছে একটি ভূমিখেকো মহল। এ নিয়ে এলাকায় তীব্র উত্তেজনা বিরাজ করছে। সংবাদটি প্রমাণ করে সরকারি মদদে কিংবা রাজনৈতিক মদদপুষ্ট না হলে এমন সাহস কেউ করতে পারত না। এটি একটি উদাহরণ মাত্র। গোটা বাংলাদেশে এমন উদাহরণ অনেক পাওয়া যাবে।দুই.বাংলাদেশের মানুষ দিনবদলের স্বপ্ন দেখছেন। তাদের নানাভাবে আশার বাণী শোনাচ্ছেন রাজনীতিক মহল। দেশে বাজেট অধিবেশন শুরু হয়েছে। এ অধিবেশনে বাজেট পেশ করার ঠিক পূর্ব মুহূর্তে, প্রধান বিরোধীদলীয় নেত্রী খালেদা জিয়া ঢাকা শেরাটনে একটি সংবাদ সম্মেলন করেছেন। সে সম্মেলনে তিনি একটি 'বাজেট পরামর্শপত্র' পাঠ করেছেন, যা দেশে-বিদেশে বেশ আলোচনার উৎস হয়েছে।আমি ব্যক্তিগতভাবে মনে করি, খালেদা জিয়ার এমন চমকপ্রদ ভাবনা প্রশংসার দাবি রাখে। কারণ সে বাজেট পরামর্শ বক্তৃতায় বেগম জিয়া বেশ কিছু দিক-নির্দেশনা দেয়ার চেষ্টা করেছেন। কোথায় কিভাবে ভর্তুকি দিতে হবে, কোন খাতে বাজেট বাড়াতে হবে ইত্যাদি পরামর্শ তার ঘোষণাপত্রে রয়েছে।সন্দেহ নেই, খালেদা জিয়া সরকারকে তার বক্তব্য পৌঁছবার জন্য এমন অভিনব পথ অবলম্বন করেছেন। যদিও বর্তমান সরকারের শীর্ষ নীতি-নির্ধারক মহল এটাকে খুব একটা গুরুত্ব দেবেন বলে আমার মনে হয় না।এখানে একটি বিষয় খেয়াল করা উচিত, অতীত ইতিহাসের আলোকে। আজ বেগম জিয়া বিরোধীদলীয় চেয়ারে বসে যেমনটি ভাবছেন, সরকারিদলে থেকে কি এমনটি ভেবেছিলেন? না, ভাবেননি। যদি ভাবতেন তবে তারই ছায়াতলে 'হাওয়া ভবনে' লুটপাটকারীরা বেড়ে উঠতে পারত না। রাষ্ট্রের গণমানুষের কোটি কোটি টাকা এভাবে লুটপাট হয়ে যেত না। এবং আমরা এটাও জানি, বিএনপি আবার ক্ষমতায় গেলেও ঠিক আগের চেয়ে আরও ভয়ঙ্কর রূপে আবির্ভূত হবে। সে লক্ষণ আমরা ইতোমধ্যে দেখতে শুরু করেছি। একাত্তরের যুদ্ধাপরাধী হোতাচক্র খালেদা জিয়ার সঙ্গে বৈঠক করে হরতালের সমর্থনসহ অদূর ভবিষ্যতের আন্দোলন নিয়ে কথা বলেছেন। সুতরাং সেই পরাজিত শক্তিরাই যে বিএনপির ভবিষ্যৎ মিত্র, তা অনুমান করা মোটেই কঠিন নয়।তারপরও, বাংলাদেশের বাজেট নিয়ে খালেদা জিয়া যেসব ইতিবাচক কথাবার্তা বলেছেন, তা সরকারের নীতি-নির্ধারক মহলকে পজিটিভ দৃষ্টিভঙ্গি নিয়ে ভেবে দেখা দরকার। তার প্রধান কারণ হলো, রাষ্ট্রটি খেটে খাওয়া মানুষের। সেসব মানুষই প্রথমে যে কোন মৃত্যু মিছিলের পথযাত্রী হন।একটি বিষয়ে সব পথ ও মতের মানুষকে সিদ্ধান্ত নিতে হবে এই বলে যে, সব অশুভ কাজ থেকে বিরত থাকা। দখল করে কিংবা আইনি বাধ্যবাধকতার প্রতি বৃদ্ধাঙ্গুলি দেখিয়ে যারা দেশের বিভিন্ন অঞ্চলে বড় বড় ভবন নির্মাণ করছে, যেসব ভবন ভেঙে পড়ছে এখন তাদের মাথার ওপরই। এই জঘন্য পাপের বোঝা কোন প্রজন্ম বহন করতে পারে না। করা উচিতও নয়।তাই রাজনৈতিক বাহু প্রদর্শন করে যারা অবৈধ ভবন নির্মাণ করছে, যারা ঘনবসতিপূর্ণ এলাকার গলিপথকে আরও সরু করে তুলছে, তাদের বিরুদ্ধে সম্মিলিত প্রতিরোধ দরকার। যে প্রতিরোধের মাধ্যমে এসব সুবিধাবাদী ভূইফোঁড় চক্র মানুষের কাছে পরাজিত হবে। তা না করতে পারলে বাংলাদেশে নিমতলী ট্র্যাজেডি বারবার হবে।পরিকল্পিত নগরায়ন, মানুষের জন্য বাঁচার অগ্নিপরীক্ষা। এ পরীক্ষায় পাস করতে না পারলে ভবিষ্যতে টিকে থাকা খুবই কঠিন হবে। মনে রাখতে হবে ২০৫০ সালে বাংলাদেশের চিত্র কেমন হবে, সে চিন্তা মাথায় রেখেই সবাইকে এগিয়ে যেতে হবে।এই রাষ্ট্রের চার দশক বয়স, কম সময় নয়। খুবই দুঃখজনক এই চার দশকে রাষ্ট্রীয় অবকাঠামো একটি শক্তিশালী রূপ ধারণ করতে পারেনি। এর প্রধান কারণ, শোষিত জনগণ তাদের অধিকারের ন্যায্য হিস্যা পায়নি। তাই কারা জনগণের রাজনৈতিক শক্র, কারা সামাজিক শত্রু তা চিহ্নিত করা খুবই জরুরি। আমি জানি, আমাদের পূর্বপুরুষরা অনেক কিছুই পারেননি। কিন্তু তার অর্থ এই নয় যে, এ প্রজন্ম পারবে না। এ প্রজন্মকে তা পারতেই হবে। আর এজন্য চাই পরিশুদ্ধ মনন।নিউইয়র্ক, ৯ জুন ২০১০ ---------------------------------------------------------------------দৈনিক সংবাদ । ঢাকা। ১১ জুন ২০১০ শুক্রবার প্রকাশিত   ছবি- মারি ভিসটিসেন

