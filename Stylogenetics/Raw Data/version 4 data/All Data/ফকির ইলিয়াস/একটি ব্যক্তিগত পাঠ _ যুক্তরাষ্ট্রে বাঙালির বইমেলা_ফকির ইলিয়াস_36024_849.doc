একটি ব্যক্তিগত পাঠ _ যুক্তরাষ্ট্রে বাঙালির বইমেলা




 
                        একটি ব্যক্তিগত পাঠ : যুক্তরাষ্ট্রে বাঙালির বইমেলা ফকির ইলিয়াস=====================================কোনো কোনো বই আছে বার বার পড়া যায়। পড়ে নিতে হয়। একটি গ্রন্থপাঠের দশ বছর পর সে গ্রন্থপাঠের অভিজ্ঞতা বদলে যেতে পারে পাঠকের। গ্রন্থটিকে দশ বছর আগে যে চোখে বিশ্লেষণ করেছিলেন পাঠক, এক দশক পর সে অভিজ্ঞতায় সংযোজন-বিয়োজন দুটোই ঘটতে পারে। পাঠাভিজ্ঞতা নিয়ে পাঠক যখন বইটি নতুন করে খুলে বসেন, তখন তার কাছে গ্রন্থটির অনেক কিছুই নতুন মনে হতে পারে। পাঠকের বিন্যাসিত এই যে অভিজ্ঞতা, তাই একটি সাহিত্যকে পরিপূর্ণতা দান করে।প্রায় দু’যুগ আগে যখন যুক্তরাষ্ট্রে আসি, পাঠক হিসেবে আমার একটি প্রশ্ন ছিল মনে, সুদূর আমেরিকায় বাংলা বই পত্র-পত্রিকা কোথায় পাবো? কিভাবে পাবো? এক সময় ছিল যখন ডাকযোগে বাংলাদেশ থেকে দৈনিকের সাহিত্য পাতাগুলো আনিয়ে পড়তাম নিয়মিত। সমকালীন সাহিত্যের সাথে নিজেকে সম্পৃক্ত না রাখতে পারলে, যে কোনো পাঠক কালের গহ্বরে হারিয়ে যান। যেতে বাধ্য হন। তার কারণ হচ্ছে এই, সাহিত্য কারো জন্য অপেক্ষায় না থেকে নিজ গতিতেই এগিয়ে চলে। পাঠককে সাহিত্যের সাথেই হেঁটে যেতে হয়। চোখ মেলে দেখে নিতে হয়। কখন কোন নতুন লেখক এসে স্থান দখল করে নিয়েছে।একজন পাঠক হিসেবে বলতে পারি, সে তৃষ্ণা মিটাতে এগিয়ে এসেছে ‘মুৃক্তধারা’। এই ‘মুক্তধারা’ কি যুক্তরাষ্ট্রে বৃহত্তম বইবিক্রেতা প্রতিষ্ঠান হিসেবে দাঁড়াতে চেয়েছিল? সে প্রশ্নের উত্তর আমি একটু বিশদভাবে খুঁজে দেখতে পারি।‘মুক্তধারা’ এবং ‘বাঙালির চেতনা মঞ্চ’ নামে দুটি সংস্থা ও সংগঠনের উদ্যোগে বইমেলা শুরু হয় নিউইয়র্কে ১৯৯২ সালে। ‘বাঙালির চেতনা মঞ্চ’ ছিল মূলত : এক ঝাঁক শানিত তরুণের সাংস্কৃতিক ফোরাম। প্রকাশে বাংলা ভাষা সাহিত্য এবং সংস্কৃতিকে বাঁচিয়ে রাখতে এবং লালন তকরার প্রত্যয় নিয়েই জন্ম নেয় এই সংগঠনটি। মহান ভাষা দিবস উপলক্ষে জাতিসংঘ চত্বরে অস্থায়ী শহীদ মিনার নির্মাণ করে একুশে ফেব্রুয়ারি পালন ও শুরু হয় এই মুক্তধারা ও বাঙালির চেতনা মঞ্চের উদ্যোগে।নিজ কাঁধে বইয়ের বাক্স বহন করে ফিরে বইমেলা জমাবার প্রত্যয়ী ছিলেন মুক্তধারার কর্ণধার শ্রী বিশ্বজিত সাহা। আমি দেখেছি, চোখে বুকে একটিই স্বপ্ন, প্রবাসে পরিশুদ্ধ পাঠক শ্রেণী গড়ে উঠবে। আমি এখনো ভাবি, এক সময়ের তুখোড় সাংবাদিক বিশ্বজিত সাহা তো প্রবাসে এসে অন্য পেশাও গ্রহণ করতে পারতেন। তিনি তা করেননি কেন? করেননি এ জন্য, বাংলা ভাষা-সাহিত্য সংস্কৃতিকে তুলে ধরতে চেয়েছিলেন প্রবাসী বাঙালির মাঝে। প্রশ্নটির উত্তর আমি এখন পেয়ে যাই খুব সহজে। যখন দখি জ্যাকসন হাইটেসের সুপরিসর ‘মুক্তধারা’ গ্রন্থকেন্দ্রে বসে সুনীল গঙ্গোপাধ্যায় কিংবা ড. হুমায়ুন আজাদ তাদের বইয়ে পাঠককে অটোগ্রাফ দিচ্ছেন, দিয়েছেন। নিউইয়র্কে ১৯৯২ সালে প্রথম বই মেলাটির উদ্বোধক ছিলেন ড. জ্যোতি প্রকাশ দত্ত। ১৯৯৩ সালে কবি শহীদ কাদরী মেলা উদ্বোধন করেন। ১৯৯৪ সালে ড. মুহাম্মদ জাফর ইকবাল, ১৯৯৫ সালে পুরবী বসু, ১৯৯৬ সালে আব্দু গাফফার চৌধুরী, ১৯৯৭ সালে হুমায়ুন আহমেদ, ১৯৯৮ সালে সৈয়দ মোহাম্মদ উল্লাহ, ১৯৯৯ সালে দিলারা হাশেম, ২০০০ সালে ভাষা সৈনিক আবদুল মতিন, ২০০১ সালে সুনীল গঙ্গোপাধ্যায় বইমেলা উদ্বোধন করেন। ২০০১ সালে দশম বইমেলার বর্নিল আয়োজনে একযোগে এসেছিলেন, সুনীল গঙ্গোপাধ্যায়, সমরেশ মজুমদার, হুমায়ুন আহমেদ ও ইমদাদুল হক মিলন। ২০০২ সালে বইমেলা উদ্বোধন করেন ড. হুমায়ুন আজাদ। ২০০৩ সালে কবি জয়গোস্বামী আসেন উদ্বোধক হিসেবে। মুক্তধারার উদ্যোগে ২০০৪ সালে দুটি বইমেলা অনুষ্ঠিত হয় যুক্তরাষ্ট্রে। এ বছর নিউইয়র্কর বইমেলা উদ্বোধন করেন শীর্ষেন্দু মুখোপাধ্যায়। ও লসএঞ্জেলেসে রাবেয়া খাতুন। ২০০৫ সালের বইমেলার উদ্বোধক ছিলেন ড. আবদুন নূর। ২০০৬ সালে পঞ্চদশ বইমেলা উদ্বোধন করেন কথা সাহিত্যিক আনিসুল হক।যুক্তরাষ্ট্রে নতুন আঙ্গিকে বইমেলা শুরু হয়েছে ২০০৭ সাল থেকে। বইবিপণী ‘মুক্তধারা’র সহযোগী সংগঠন ফাউন্ডেশনের উদ্যোগে বইমেলা রূপ নিয়েছে আন্তর্জাতিক বাংলা উৎসবে। এই উৎসবের অংশ হিসেবে চারটি বইমেলা অনুষ্ঠিত হয়েছে ২০০৭ সালে। নিউইয়র্কে ড. গোলাম মুরশিদ, ডালাসে ড. আনিসুজ্জামান, লস এঞ্জেলেসে সমরেশ মজুমদার এবং নিউজার্সিতে সুনীল গঙ্গোপাধ্যায় এসব বইমেলা উদ্বোধন করেন। যুক্তরাষ্ট্রে বাংলা উৎসবের কলেবর বৃদ্ধি পাচ্ছে দিন দিন। কারণ তরুণ পাঠক-পাঠিকা আগ্রহী হয়ে উঠছে গ্রন্থপাঠে। মনে পড়ছে ‘বাঙালির চেতনা মঞ্চের’ দুজন বীর সংস্কৃতি কর্মীর কথা। শামীম ও দিলওয়ার। মর্মান্তিক সড়ক দুর্ঘটনায় নিহত এই দু’জনের স্মৃতি ও বেদনা এখনো বহন করে চলেছেন যুক্তরাষ্ট্রের অভিবাসী বাঙালি সমাজ। যে দু’জন একটি পরিশুদ্ধ সাংস্কৃতিক পরিমন্ডল গড়ায় দৃঢ় প্রত্যয়ী ছিলেন। গান, নাটক, বইপত্র, লিটল ম্যাগ, দৈনিক সাপ্তাহিক পত্রিকাসহ শিল্পকলার সকল অনুশীলন সামগ্রীই সহযোগী হয়ে এগিয়ে একটি সমাজকে। বইমেলা মানুষের মিলন ঘটনায়। সমন্বয় সাধন করে চর্চার। যুক্তরাষ্ট্রে আন্তর্জাতিক বাংলা উৎসব সেই চেতনাকে ধারণ করেই এগিয়ে চলেছে।    ------------------------------------------------------------------------------দৈনিক ডেসটিনি । ১৭ জুন ২০০৮ মংগলবার প্রকাশিত                 

