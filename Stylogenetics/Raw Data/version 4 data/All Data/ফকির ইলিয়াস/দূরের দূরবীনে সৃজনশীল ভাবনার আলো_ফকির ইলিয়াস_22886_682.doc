দূরের দূরবীনে সৃজনশীল ভাবনার আলো




 
                        দূরের দূরবীনে সৃজনশীল ভাবনার আলো ফকির ইলিয়াস========================================অনেক দূরে থেকে স্বদেশ-স্বজাতি-স্বজনকে দেখার মাঝে কিছুটা ভিন্নতা থাকে। এ ভিন্নতা আবেগের। এ ভিন্নতা বিচার-বিশ্লেষণের। এ ভিন্নতা তুলনামূলক যাচাই-বাছাইয়ের। যারা অভিবাসী বাঙালি, তাদের প্রাণের মাঝে চির জাগরুক রঙের নাম, লাল-সবুজ। তাদের মননে জাগ্রত ঝঙ্কারের নাম-বাংলাদেশ।এই জন্মভূমি বাংলাদেশ, বাংলা সাহিত্য সংস্কৃতি, সভ্যতা কৃষি, ঐতিহ্য নিয়ে সুদূর মার্কিন যুক্তরাষ্ট্রে বসে যারা সৃজনশীল ভাবনার সিঁড়ি নির্মাণ করেন, তাদের অন্যতম একজন সাঈদ-উর-রব। তার অনেক পরিচয় আছে। তিনি ছিলেন দেশের জাতীয় ক্রীড়াবিদ। কুড়িয়ে এনেছেন আন্তর্জাতিক সম্মাননা।এখন অভিবাস গ্রহণ করেছেন মার্কিন মুল্লুকে। যুক্তরাষ্ট্রের প্রধানতম সাপ্তাহিক ঠিকানার অন্যতম প্রতিষ্ঠাতাদের একজন তিনি। প্রায় এক দশক সময় এ সাপ্তাহিকীর সম্পাদকের দায়িত্ব পালনসহ প্রতিষ্ঠানের বিভিন্ন পদে কাজ করছেন দুই দশকের বেশি সময় ধরে। বর্তমানে নিয়োজিত আছেন প্রতিষ্ঠানটির প্রেসিডেন্টের পদে।সাঈদ-উর-রবের প্রধান পরিচয়টি হচ্ছে তিনি একজন চিন্তক। নিজে ভাবেন। অন্যকেও ভাবান। তার ভাবনাগুলো তিনি শেয়ার করেন সমাজের কল্যাণে। অগ্রসরমান প্রজন্মের পথচলায়। তার সেই ভাবনাগুলো নিয়েই এবারের ২০১০-এর একুশের বইমেলায় তার একটি সুবিশাল গ্রন্থ প্রকাশিত হয়েছে। 'আমার ভাবনা'- নিবন্ধ গ্রন্থটিতে তিনি লিপিবদ্ধ করেছেন তার পরিশীলিত মতামতগুচ্ছ।এই গ্রন্থে মোট একাত্তরটি নিবন্ধ গ্রন্থিত হয়েছে। এর মধ্যে দশটি নিবন্ধ রয়েছে ইংরেজিতে। বলে নেয়া দরকার, একজন সাংবাদিক, সমাজ সংস্কারক হিসেবে সাঈদ-উর-রব বাংলাদেশে, যুক্তরাষ্ট্রে এবং কানাডায় বিভিন্ন সভা, সমাবেশ, সেমিনার, সিম্পোজিয়ামে যে বক্তব্য রেখেছেন এর লিখিত রূপই প্রকাশ পেয়েছে গ্রন্থের নিবন্ধগুলোতে।গ্রন্থের প্রথম প্রবন্ধটি হচ্ছে- 'প্রবাসীদের ভাবনায় একুশ শতকের বাংলাদেশ'। একটি আন্তর্জাতিক সেমিনারে মূল প্রবন্ধ হিসেবে পঠিত এ প্রবন্ধটিতে লেখক ৪১টি প্রস্তাবনা পেশ করেছেন। আর এর সব ক'টি প্রস্তাবনাই সমৃদ্ধ বাংলাদেশ গড়ে তোলার স্বপক্ষে। জাতীয় ঐক্য, সুসংহত গণতন্ত্র, ব্যক্তিস্বার্থ-দলীয় স্বার্থবাজি বন্ধ করে সৎ রাজনীতি চর্চার আহ্বান জানিয়েছেন তিনি। মহান মুক্তিযুদ্ধের চেতনায় তিনি ধর্মের নামে রাজনীতি থেকে বিরত থাকার উদার আহ্বান জানিয়েছেন।কল্যাণের কাজটি কখনই কুসুমাস্তীর্ণ নয়। এ সহস্র বাধা ডিঙিয়ে এগিয়ে যাওয়ার নামই উন্নয়ন। কিন্তু সেই উন্নয়নের পথ যদি রাষ্ট্রব্যবস্থা প্রতিবন্ধকতা হয়ে দাঁড়ায়, তবে জনগণ কি করতে পারে? এমনি কিছু প্রশ্ন উত্থাপন করেছন লেখক তার 'দেশের নেতানেত্রীরা ইতিহাস থেকে শিক্ষা নেন না' শীর্ষক নিবন্ধে। তিনি লিখেছেন, 'আমাদের দেশের রাজনীতিবিদ ও রাজনৈতিক দলগুলোর দিকে তাকালে দেখবেন, তারা বিবেক থেকে কাজ করেন না। তারা মানুষের কল্যাণের পরিবর্তে অকল্যাণ যাতে হয় সেই জিনিসগুলো নিয়ে সংসদের ভেতরে ও বাইরে মত্ত থাকেন। আমাদের দেশের রাজনীতিবিদরা দায়িত্বশীল নন। তারা জনগণের কল্যাণের পরিবর্তে দলীয় প্রধানদের মনতুষ্টির কাজে ব্যস্ত।'একজন স্পষ্টভাষী লেখক হিসেবে সাঈদ-উর-রবের এ বক্তব্য কোটি প্রাণের ধ্বনি হিসেবেই সমকালে বিবেচিত হচ্ছে। কারণ আমাদের ঘুণেধরা রাজনৈতিক আচার, প্রজন্মকে শুধু হতাশই করছে না, অন্ধকারেও ঠেলে দিচ্ছে। আমাদের এ থেকে মুক্তির পথ অবশ্যই খুঁজতে হবে।দুই.অভিবাসী বাঙালির অন্যতম প্রধান কাজটি হচ্ছে সেই দেশের মূল ধারার সঙ্গে সম্পৃক্ত হওয়া। সাঈদ-উর-রব খুব সুদৃঢ় হস্তে বাংলাদেশের পতাকা সমুন্নত রেখেছেন এই মার্কিন যুক্তরাষ্ট্রেও। মার্কিন যুক্তরাষ্ট্রের বিভিন্ন অঙ্গরাজ্যের কংগ্রেসম্যান, সিনেটর, প্রশাসক, মন্ত্রীদের উপস্থিতিতে বিভিন্ন সমাবেশে লেখক যে বক্তব্য রেখেছেন, তারই প্রতিফলন ঘটেছে তার দশটি ইংরেজি নিবন্ধে। 'ইমিগ্র্যান্ট ওয়ার্কার্স ফ্রিডম রাইট', 'রুল অফ সিভিল সোসাইটি', 'স্টুডেন্টস আর ফিউচার লিডার অফ আওয়ার নেশন', 'ইস্টার্ন কুইন্স ডেমোক্রেটিক ক্লাব', 'নিউইয়র্ক স্টেট এসেম্বলি হল', 'রিকগনাইজ দ্য হিরো'স, দোজ হু কনট্রিবিউটেড ইন আওয়ার লিবারেশন ওয়ার ইন এবরড', 'আমেরিকা ইজ এ গ্রেট ন্যাশন হেভিং ইটস ওন ইমেজ এন্ড ইউনিকনেস' প্রভৃতি নিবন্ধে তিনি গোটা জাতিকে আত্মপ্রত্যয়ী এবং শক্তিমান হওয়ার পথ দেখিয়েছেন। প্রজন্মের প্রাণে জ্বালাতে চেয়েছেন আলোর দীপশিখা।একটি জাতিসত্তার এগিয়ে যাওয়ার সোপান হচ্ছে ঐক্য এবং সৌহার্দ্য। লেখক তার অনেক নিবন্ধেই পাশ্চাত্যের এ ঐক্যবদ্ধ প্রয়াসকে প্রতীক হিসেবে তুলে এনেছেন।'বিদেশী শোষকদের হাত থেকে জাতি মুক্তি পেলেও জনগণ দেশীয় শোষকদের দ্বারা প্রতারিত' এ নিবন্ধটিতে লেখক রাষ্ট্রের সামন্তবাদী মানসিকতার স্বরূপ উন্মোচন করেছেন সিদ্ধহস্তে।বাংলাদেশ নামক রাষ্ট্রটির পিছিয়ে থাকার কারণগুলোর অন্যতম একটি হচ্ছে রাষ্ট্রীয় লুটপাট। এই যে লুণ্ঠন প্রবৃত্তি, তা ঠেকাতে রাষ্ট্র কতটা ভূমিকা রাখছে, কিংবা আদৌ রাখছে কি না-সে প্রশ্নটি উত্থাপন করেছেন লেখক তার বিভিন্ন প্রবন্ধে। এর পাশাপাশি গণমানুষকে শিক্ষিত হয়ে তা প্রতিহত করার আহ্বানও জানিয়েছেন তিনি।লেখক কিংবা সাংবাদিক হিসেবেই নয়, একজন সমাজ সংগঠক হিসেবেও সাঈদ-উর-রব চষে বেড়িয়েছেন যুক্তরাষ্ট্রের বিভিন্ন নগরে। নিউইয়র্কে দুর্বৃত্তদের হাতে সাংবাদিক মিজানুর রহমান মিজান হত্যাকা-, কিংবা সিলেটে ব্রিটিশ রাষ্ট্রদূত আনোয়ার চৌধুরী বোমাক্রান্ত হওয়ার ঘটনায় তিনি প্রবাসে রেখেছেন সাহসী প্রতিবাদীর ভূমিকা। সেই সময়চিত্রকে তিনি ধারণ করেছেন তার লেখায় অনেকটা রোজনামচা আকারে।তিন.এই গ্রন্থটির আরেকটি দালিলিক সৌকর্য হচ্ছে, গ্রন্থে সনি্নবেশিত স্থিরচিত্রগুলো। পেশাগত দায়িত্ব পালনের প্রয়োজনে, বিশ্বখ্যাত বিশিষ্ট ব্যক্তিদের সানি্নধ্য লাভ করেছেন লেখক সাঈদ-উর-রব। সাবেক মার্কিন প্রেসিডেন্ট বিল ক্লিনটন, সাবেক প্রেসিডেন্ট পদপ্রার্থী সিনেটর জন কেরি, খ্যাতিমান সাংবাদিক প্রয়াত পিটার জেনিংস, বিশিষ্ট সাংবাদিক ঢেউ কাপল, বাংলাদেশের বর্তমান প্রধানমন্ত্রী শেখ হাসিনা, রাষ্ট্রপতি জিল্লুর রহমান ও তার পত্নী আইভি রহমান, রাজনীতিবিদ হুসেইন মুহম্মদ এরশাদ, আবদুস সামাদ আজাদ, হুমায়ুন রশীদ চৌধুরী, শাহ এ এম এস কিবরিয়া, বিশ্ব অলিম্পিয়ান কার্ল লুইস, কবি শামসুর রাহমান, কবি সুনীল গঙ্গোপাধ্যায়, কবি শহীদ কাদরী, ড. মুহাম্মদ ইউনুসসহ আর অনেক স্বনামধন্য ব্যক্তির সমসাময়িক স্থির চিত্রাবলী স্থান পেয়েছে এ গ্রন্থে। কালের প্রবাহে, চলমান ঘটনাবলির সাক্ষী থেকে গেছেন এসব বরেণ্য ব্যক্তিত্ব।নিজে একজন কৃতি ক্রীড়াবিদ হিসেবে, লেখক বাংলাদেশের খেলাধুলার অতীত-বর্তমান ও ভবিষ্যৎ বিশ্লেষণ করেছেন বেশ ক'টি প্রবন্ধে। প্রবাসে বাংলা সংবাদপত্রের নানা দিকের খুঁটিনাটি তিনি জানিয়েছেন তার পাঠক-পাঠিকাকে। বাংলাদেশে সুস্থ ধারার চলচ্চিত্র নির্মাণ ও পৃষ্ঠপোষকতা, চিকিৎসাব্যবস্থার দুরবস্থা এবং এর উন্নয়ন, একুশের বইমেলা, বাংলা নাটকের বিনির্মাণ ও আমাদের সমাজ প্রভৃতি গুরুত্বপূর্ণ বিষয়ে লেখা স্থান পেয়েছে এ সুবিশাল গ্রন্থে। লেখক বারবার সমাজকে সোচ্চার করতে চেয়েছেন বিভিন্ন স্বেচ্ছারিতার বিরুদ্ধে।নাগপাশের আগল ভেঙে সমাজ বিনির্মাণের প্রধান কাজটি হচ্ছে দরজায় ক্রমাগত কড়া নাড়া। সাঈদ-উর-রব নিজ প্লাটফর্মে দাঁড়িয়ে সেই কাজটি করছেন দীপ্ত চেতনার সঙ্গে। এর আগে তার লেখা, 'অনিয়মই নিয়ম' নামের একটি গ্রন্থ প্রকাশিত হয়েছে। যা দেশে-বিদেশে বহুল পাঠকপ্রিয়তা পেয়েছে। তিনি সম্পাদনা করেছেন- 'ঠিকানা এলবাম' শীর্ষক বিশিষ্টজনদের স্থিরচিত্রের একটি কালেকশন। সাক্ষাৎকার ভিত্তিক প্রামাণিক গ্রন্থ 'ঠিকানার মুখোমুখি সেরা ১৩৩'- শিরোনামে একটি সুবিশাল গ্রন্থের সম্পাদনার দায়িত্বও পালন করেছেন তিনি।৩০০ পৃষ্ঠার 'আমার ভাবনা' গ্রন্থটি প্রকাশ করেছে ঠিকানা পাবলিকেশনস। মূল্য রাখা হয়েছে ১০০ টাকা, বিদেশ ২৫ ডলার। প্রচ্ছদ এঁকেছেন মাজহারুল আলম কিসলু। গ্রন্থে কিছু মুদ্রণ প্রমাদ চোখে পড়ে। গ্রন্থটি লেখক উৎসর্গ করেছেন, তার পিতা-মাতা-জনাব আবদুর রব ও সৈয়দা মাহেরু রবের উদ্দেশে।শুরুতেই বলেছি, সাঈদ-উর-রব, মানুষের-মানবতার উত্থানে আমূল বিশ্বাসী একজন মানুষ। প্রবাসে থেকে মা-মাটি-মানুষকে তার অনুভব সত্যিই অনুকরণীয়। তার মতের সঙ্গে সবার মতের মিল হবে- সেটি প্রত্যাশিত নয়। তিনি যে সৃজনের ডাক দিয়ে যাচ্ছেন সেটিই বড় প্রয়োজনীয় কথা।নিউইয়র্ক, ৫ এপ্রিল ২০১০ ----------------------------------------------------------------------দৈনিক সংবাদ । ঢাকা । ৯ এপ্রিল ২০১০ শুক্রবার প্রকাশিত
                    
