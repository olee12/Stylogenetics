যে চ্যালেঞ্জ মোকাবেলা করেই এগিয়ে যেতে হবে




 
                        যে চ্যালেঞ্জ মোকাবেলা করেই এগিয়ে যেতে হবেফকির ইলিয়াস =========================================একটি অশুভ চক্র আবারো গোটা বাংলাদেশকে অস্থিতিশীল করে তোলার পাঁয়তারা শুরু করেছে। এটর্নি জেনারেল মাহবুবে আলমকে হুমকি দেয়া হয়েছে। বোমা হামলা করা হয়েছে সাংসদ ব্যারিস্টার ফজলে নূর তাপসের গাড়িতে। জাতির জনক বঙ্গবন্ধু হত্যা মামলার রায় কার্যকর করার প্রক্রিয়া যখন শেষ পর্যায়ে তখন একটি মহল তৎপর হয়েছে ঘোলাজলে মাছ শিকারে। এদিকে প্রধান বিরোধীদলীয় নেত্রী খালেদা জিয়া বলেছেন, সরকার তার মেয়াদ শেষ করতে পারবে না। মেয়াদ শেষের আগেই সরকারকে বিদায় নিতে হবে।খালেদা জিয়ার এই দম্ভোক্তির জবাব দিয়েছেন আওয়ামী লীগের সাধারণ সম্পাদক সৈয়দ আশরাফুল ইসলাম। তিনি বলেছেন, এমন হুমকি রাষ্ট্রদ্রোহিতার শামিল। একটি নির্বাচিত সরকারকে এমন হুমকি প্রকারান্তরে অশুভ শক্তিকেই সমর্থন মাত্র।বঙ্গবন্ধু হত্যা মামলার অন্যতম আইনজীবী ব্যারিস্টার ফজলে নূর তাপসের ওপর আক্রমণের ঘটনায় বেশ কজন গ্রেপ্তার হয়েছে। এর মাঝে কুখ্যাত খুনি কর্নেল রশিদের মেয়ে মেহনাজ রশিদও রয়েছেন। রিমান্ডে মেহনাজ রশিদের দেয়া তথ্যের ভিত্তিতে নানা রকম চাঞ্চল্যকর খবর প্রকাশিত হচ্ছে মিডিয়ায়। তদন্তকারী কর্মকর্তাদের বরাতে জানা যাচ্ছে, মেহনাজ রশিদের সঙ্গে একজন সামরিক উচ্চপদস্থ অফিসার ফজলুল বারীর বিয়ে হয়েছিল। জেনারেল বারী তত্ত্বাবধায়ক সরকারের সময়ে ওয়ান-ইলেভেনের পর ওয়াশিংটনে সামরিক এটাসে নিযুক্ত হন।মেহনাজ বলেছেন, ওই সময় একটি মহল নাকি চেয়েছিল কুখ্যাত খুনিদের রাজনৈতিক দল ফ্রিডম পার্টি আবার পুনর্গঠিত হোক। এবং এটাও নাকি তাদের প্রত্যাশা ছিল, এই দল রাষ্ট্রক্ষমতায় যাবে। মাইনাস টু ফর্মুলা বাস্তবায়নের মাধ্যমে বাংলাদেশে আওয়ামী লীগ-বিএনপির কোনো নামগন্ধও থাকবে না!এ বিষয়ে একটি কথা স্পষ্ট করা খুব দরকার। বাংলাদেশে ফ্রিডম পার্টি বা এ ধরনের কট্টরপন্থী, ডানপন্থীদের প্রকৃত রাজনৈতিক মিত্র কে বা কারা তা জনগণের অজানা নয়। কারা খুনি রশিদ-ফারুকের দলকে পৃষ্ঠপোষকতা দিয়ে টিকে থাকতে সাহায্য করেছিল, তাও জানেন রাষ্ট্রের আপামর মানুষ। তাই এই শক্তি পুনর্গঠিত হলে কারা লাভবান হবে, কাদের জন্য রাষ্ট্রক্ষমতা পাওয়ার পথ উন্মুক্ত হবে- সেই সরল সমীকরণটি কারো না বুঝার কথা নয়। তাহলে কি ওয়ান-ইলেভেনের পর জে. বারীর মতো ডানপন্থী সামরিক অফিসারদেরকে দিয়ে সেই শেষ ইচ্ছেই বাস্তবায়িত করতে চেয়েছিলেন বেগম খালেদা জিয়া? নেপথ্যে থেকে তার দলই নাড়ছিল সব কলকাঠি? প্রশ্নগুলো খুব সঙ্গত কারণেই আসছে। দেশের জনগণ সেইসব ষড়যন্ত্র পাল্টে দিয়েছে। তারা ওয়ান-ইলেভেনের অশুভ চক্রকে জয়ী হতে দেয়নি। নবম জাতীয় সংসদ নির্বাচনে জনগণ অবাধ ও স্বাধীনভাবে ভোট প্রয়োগ করতে পেরেছে। আর সে কারণেই বিএনপির আসন সংখ্যা নেমে এসেছে মাত্র আটাশের কোঠায়। পরিকল্পনা ভণ্ডুল হয়ে যাওয়ায় বেগম জিয়া এবং তার দলের চরম ক্ষোভ হতেই পারে। কিন্তু এখন মেহনাজ রশিদের দেয়া তথ্যের বরাত তো সেসব সত্যই উন্মোচিত করছে।জাতির জনক বঙ্গবন্ধু হত্যাকাণ্ডের বিচার চিরতরে থামিয়ে দিতে ইনডেমনিটি বিল পাস করা হয়। খুনিদেরকে স্বদেশে এবং বিদেশে পালিয়ে যেতে, প্রতিষ্ঠিত হতে সাহায্য করা হয় সর্বাত্মকভাবে। সন্ত্রাসী জঙ্গিবাদী শক্তিকে খুনিদের পরিপূরক হিসেবে বাংলাদেশে প্রতিষ্ঠা করা হয়। এভাবে অবৈধ, অগণতান্ত্রিক, হীনউদ্দেশ্যপূর্ণ মতলব যদি হাসিল করা না হতো তবে বাংলাদেশে জাতীয়তাবাদী গণতান্ত্রিক দল (জাগদল) এবং তারই জামাতি সংস্করণ বাংলাদেশ জাতীয়তাবাদী দল (বাজাদল কিংবা বিএনপি) প্রতিষ্ঠা করা সম্ভব হতো না। এখানে উল্লেখ করা দরকার ‘বাজাদল’ বাংলায় ছোট নামটি পছন্দ না হওয়ায় জেনারেল জিয়া দলের নাম ‘বিএনপি’ ডাকার জন্যই সবাইকে আদেশ দেন। সেই থেকেই ইংরেজি আদ্যক্ষর নিয়ে বিএনপি যাত্রা শুরু করে। বর্তমান সময়ে বাংলাদেশে আন্দোলন করার নানা সূত্র খুঁজছে একটি মহল। ভোলার একটি আসনে আওয়ামী লীগের সাংসদ জসিম উদ্দিন আহমদের সংসদ সদস্যপদ খারিজ হয়ে যাওয়ার পর সেই আসনে উপনির্বাচন নিয়েও ইস্যু খুঁজছে বিএনপি। জাতীয়তাবাদী আইনজীবী ফোরামকে মাঠে নামানো হয়েছে। তা করানো যেতেই পারে। কিন্তু বেগম জিয়া এতো অধৈর্য হচ্ছেন কেন? তারেক-মামুনরা হাওয়া ভবনের ছায়াতলে বাংলাদেশে যে দখলের রাজনীতি, সন্ত্রাসীচক্র, জঙ্গিবাদী বাংলাভাই-শায়খ রহমান গড়ে তুলেছিল তখন তো তিনি তা দমনে ভূমিকা নেননি। বরং বাবর-আমান-মিলন-লালু-ফালু চক্র আস্কারা পেয়েছে হাওয়া ভবনের পৃষ্ঠপোষকতায়। আব্দুস সালাম পিন্টু কিংবা নাসিরউদ্দিন পিন্টু, দৌড় সালাহউদ্দিনরা দখলের ত্রাস সৃষ্টি করেছিল সরকারি বাহিনীর মদদে। ২০০১-২০০৬ সালে বাংলাদেশে কি করেনি এই চক্র। তা তো দেশবাসী ভুলে যাননি। ভুলে যাওয়ার নয়। না হলে সাইফুর, দেলোয়ারের মতো নেতারা সাংসদ হতে পারলেন না কেন? বাংলাদেশের মানুষ জঙ্গিবাদী মানসিকতা, উগ্র রাজনৈতিক আচরণ তীব্রভাবেই প্রত্যাখ্যান করেছে। তারপরও নবম জাতীয় সংসদ নির্বাচনে কারচুপি, ক্ষমতার হাত বদলের গন্ধ খুঁজে বেড়াচ্ছেন বেগম জিয়া।বর্তমান সরকারের সামনে এখন বড় চ্যালেঞ্জটি হচ্ছে বঙ্গবন্ধু হত্যার বিচারকার্যের রায় সম্পন্ন করা। ঘাতক-দালালদের বিচার কাজ শেষ করা। পিলখানা হত্যাকাণ্ডের ন্যায়বিচার সুসম্পন্ন করা। হঠাৎ করেই ভারত ইস্যুর পাশাপাশি মায়ানমার ইস্যু টেনে এনে রাজনীতিতে তপ্ত বাতাস বইয়ে দেয়ার চেষ্টা করা হচ্ছে। মায়ানমার আসলে কোনো রণসজ্জায় সজ্জিত হচ্ছে না, এমন সংবাদ পত্রপত্রিকায় আমরা দেখছি। তারপরও এক ধরনের জুজুর ভয় ছড়িয়ে গণমানুষের চোখকে অন্যখাতে প্রবাহিত করার চেষ্টা করা হচ্ছে।ডানপন্থী মৌলবাদী, জঙ্গিবাদের মদদদাতা যে চক্রটি এই জুজুর ভয় দেখাবার পাঁয়তারা করে মায়ানমার তাদের তালিকায় নতুন সংযোজন। প্রতিবেশী রাষ্ট্রসমূহের সঙ্গে দ্বিপাক্ষিক আলোচনার মাধ্যমে উদ্ভূত পরিস্থিতির সমাধান করাই বুদ্ধিমত্তার কাজ। বাংলাদেশকে সে কথাটি মনে রেখেই এগিয়ে যেতে হবে।এই সময়ে যে সাহস ও প্রত্যয়টির প্রধান প্রয়োজন তা হচ্ছে রাষ্ট্রের অভ্যন্তরীণ স্থিতিশীলতা বজায় রাখা। একটি মৌলবাদী মোর্চা সংগঠন ‘হিজবুত তাহরীর’কে বাংলাদেশে নিষিদ্ধ করার পর তা নিয়েও নানা কুৎসা ছড়াচ্ছে এই মহল। তারা বলছে, যুক্তরাষ্ট্রের অনুরোধে নাকি বাংলাদেশ তা করেছে। আমার কথা হচ্ছে, যদি যুক্তরাষ্ট্র অনুরোধ করে থাকে তা হলেও তো ক্ষতি নেই। কারণ এই তাত্ত্বিক সংগঠনটি ২০০১ সাল থেকেই বাংলাদেশে জিহাদি জোশের ফিল্ডওয়ার্ক করে আসছে। তা তাদের বিলি করা বইপত্র পড়লে সহজেই বুঝা যায়। এ বছরের জুলাই মাসে যুক্তরাষ্ট্রে এই সংগঠনটি নানা উগ্রবাদী সেমিনারের আয়োজন করার পরই মার্কিন যুক্তরাষ্ট্র গোটা বিশ্বব্যাপী এই সংগঠনটির কার্যক্রম নিষিদ্ধের জন্য জোর তৎপরতা শুরু করে।আমরা জানি হীনমন্যরা কখনোই জয়ী হয় না। হতে পারে না। জয়ী হয় সৎমানুষের কাফেলা। তাই ষড়যন্ত্রের দরজায় বসে যারা গোঁফে তেল দিয়ে কাঁঠাল ভাঙতে চাইছে, তাদের ব্যাপারে সবাইকে সতর্ক থাকতে হবে। সরকারকে কঠোরতম সিদ্ধান্ত নিয়ে এগিয়ে যেতে হবে। বঙ্গবন্ধুর হত্যার বিচারে ৩৪ বছর লাগার কথা ছিল না। এই বিচারের রায় দ্রুত কার্যকর হোক। আর কালক্ষেপণ যেন না হয়। ২৭ অক্টোবর ২০০৯------------------------------------------------------------------দৈনিক ভোরের কাগজ।ঢাকা।৩০ অক্টোবর ২০০৯ শুক্রবার প্রকাশিত ছবি- গ্যাভিন মরগান      

                    সর্বশেষ এডিট : ৩১ শে অক্টোবর, ২০০৯  সকাল ১০:১০                

