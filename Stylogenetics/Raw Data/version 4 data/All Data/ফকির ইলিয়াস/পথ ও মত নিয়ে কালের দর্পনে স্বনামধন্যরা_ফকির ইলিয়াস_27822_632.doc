পথ ও মত নিয়ে কালের দর্পনে স্বনামধন্যরা




 
                        পথ ও মত নিয়ে কালের দর্পনে স্বনামধন্যরাফকির ইলিয়াস-----------------------------------------------------সব পথ এবং মত এসে মিশে যায় মানুষের কল্যাণে। যে সূর্য নিয়ন্ত্রণ করে মানুষের ছায়া, সেই ছায়া দেখে মানুষ জেনে যায় দুপুর কিংবা বিকেলের বেলাক্ষণ। একজন মানুষ যখন তার মুক্তমত প্রকাশ করেন তখন তিনিও হয়ে যান ক্রমশ সমাজের ধারকশক্তি। এমন কিছু মত ও ভিন্নমতের সংকলন হয়েই প্রকাশিত হয়েছে ‘ঠিকানা’র নির্বাচিত ‘ঠিকানার মুখোমুখি সেরা-১৩৩’ নামক সুবৃহৎ গ্রন্থটি।সাপ্তাহিক ঠিকানা সুদূর নিউইয়র্ক থেকে প্রকাশিত একটি জনপ্রিয় বাংলা সাপ্তাহিকী। একুশ বছর ধরে প্রকাশিত এই নন্দিত কাগজটিতে বিভিন্ন সময়ে এ পর্যন্ত সাক্ষাৎকার দিয়েছেন পাঁচ শতাধিকেরও বেশি বিশিষ্টজনেরা। সেই সব সাক্ষাৎকার থেকে বাছাই করে ১৩৩ জন জাতীয় ও আন্তর্জাতিক পর্যায়ে খ্যাতিমান ব্যক্তিত্বের সাক্ষাৎকার ও সুদৃশ্য ছবি নিয়ে বেরিয়েছে এই সংকলনটি ২০১০ এর একুশে বইমেলায়। এটি সম্পাদনা করেছেন; সাপ্তাহিক ঠিকানার প্রেসিডেন্ট সাঈদ-উর-রব। এই মহামূল্যমান দলিল গ্রন্থটিতে যারা সাক্ষাৎকার দিয়েছেন, মানবগোষ্ঠীর কল্যাণে তারা কী ভাবেন তা যেমনি একটি আগ্রহের বিষয়, তেমনি আরেকটি লক্ষণীয় বিষয় হচ্ছে সময়ের বিবর্তনে তারা নিজেরা কতোটা মত পরিবর্তন করেছেন। তারা তাদের অবস্থান থেকে সরে এসেছেন কি না, অথবা তারা নিজেরাই ক্রমশ আত্মঘাতী হয়ে সমাজের চোখে বিতর্কিত হয়েছেন কি না, সেই বিষয়গুলোও জানা যাবে প্রায় বিশ বছর ধরে প্রকাশিত বিভিন্ন সময়ের এই সাক্ষাৎকারগুলোতে।ধরা যাক এই সংকলনটির প্রথম সাক্ষাৎকারটির কথা। প্রথম সাক্ষাৎকারটি দেশের কৃতি সাংবাদিক প্রয়াত শাহাদত চৌধুরীর। শাহাদত চৌধুরী তার সাক্ষাৎকারে বলেছেন, “শেখ মুজিব বাংলাদেশের জন্য কি হলে হতেও পারেন, তবে বাঙালি জাতির পিতা তিনি নন কোনোভাবেই।” তিনি আরো বলেছেন, তিনি জিয়াউর রহমানকে স্বাধীনতার ঘোষক মনে করেন, অবশ্য এই মুহূর্তে স্মরণ করতে পারেন না জিয়া সেই ঘোষণা শেখ মুজিবের পক্ষে দিয়েছিলেন কি না।ভাবতে অবাক লাগে শাহাদত চৌধুরীর মতো একজন প্রাজ্ঞ সাংবাদিক কিভাবে এমন ডকুমেন্টারিতে, এরকম আত্মঘাতী বক্তব্য দিয়েছিলেন। গোটা জাতি শুনেছে বাঙালির অবিসংবাদিত নেতা বঙ্গবন্ধু শেখ মুজিবুর রহমানের পক্ষে এই ঘোষণা পাঠ করেছিলেন জিয়াউর রহমান। তারপরও শাহাদত চৌধুরী কেন এ ধরনের অবিবেচক বক্তব্য দিয়েছিলেন তা অনেকেরই বোধগম্য না হতে পারে।বাংলাদেশের বর্তমান প্রধানমন্ত্রী শেখ হাসিনাই একমাত্র ব্যক্তিত্ব, এই সংকলণে যার তিনটি সাক্ষাৎকার স্থান পেয়েছে। প্রথম সাক্ষাৎকারটি ১৯৯৬ সালের নির্বাচনে জিতে প্রধানমন্ত্রী হওয়ার পর ফ্লোরিডা এলে, সেখানেই নেয়া। সেই দীর্ঘ সাক্ষাৎকারে তিনি বেশ গুরুত্বপূর্ণ রাষ্ট্রীয় পরিকল্পনার কথা বলেছেন।দ্বিতীয় সাক্ষাৎকারটি ২০০২ সালে নেয়া। সে সময় নির্বাচনে হেরে আওয়ামী লীগ আবারো বিরোধী দলে। ২০০১ এর নির্বাচনে হারার করান, দুর্নীতির দায়ে আওয়ামী লীগ নেতৃবৃন্দের প্রতি গণমানুষের অভিযোগ বিভিন্ন বিষয়ে খোলামেলা কথা বলেন শেখ হাসিনা। এ সময়ও তিনি ফ্লোরিডায় তার কন্যার বাসায় অবস্থান করছিলেন।জননেত্রী শেখ হাসিনার তৃতীয় সাক্ষাৎকারটিও ফ্লোরিডাতে নেয়া। ২১ আগস্টের গ্রেনেড হামলায় আক্রান্ত হয়ে চিকিৎসা নিতে তখন তিনি যুক্তরাষ্ট্রে অবস্থান করছিলেন। দেশে জঙ্গিবাদ, মৌলবাদী অপশাসন যখন তুঙ্গে তখন খুব সুদৃঢ় কণ্ঠেই শেখ হাসিনা দাঁড়িয়েছিলেন বাঙালি জাতিসত্তার সপক্ষে। তার এই সাক্ষাৎকারটি অনেক ঐতিহাসিক গুরুত্ব বহন করছে। খুবই লক্ষণীয় বিষয় হচ্ছে এই সুবিশাল গ্রন্থটিতে বিএনপির চেয়ারপারসন বেগম খালেদা জিয়ার কোনো সাক্ষাৎকার নেই। বেগম জিয়া মিডিয়ার মুখোমুখি হন, খুবই কম। তা কারো অজানা নয়। সাপ্তাহিক ঠিকানাও বেগম খালেদা জিয়ার কোনো সাক্ষাৎকার নিতে পারেনি, এটা ঠিকানার ব্যর্থতাই বলতে হবে। এই সংকলনে ভারতের বিশিষ্ট রাজনীতিবিদ, দীর্ঘদিনের পশ্চিমবঙ্গের মুখ্যমন্ত্রী শ্রী জ্যোতি বসুর একটি সাক্ষাৎকার রয়েছে। সেই সাক্ষাৎকারে তিনি ফারাক্কা ইস্যুতে বাংলাদেশের প্রতি সদয় হতে ভারতের কেন্দ্রীয় সরকারের প্রতি আহ্বান জানিয়েছিলেন। ভারতের বর্তমান অর্থমন্ত্রী প্রণব মুখোপাধ্যায়ের একটি সাম্প্রতিক সাক্ষাৎকার রয়েছে। এটি ধারণ করেছেন ঠিকানার কলকাতা প্রতিনিধি সুপর্ণা চক্রবর্তী। এই সাক্ষাৎকারে প্রণব মুখার্জী ভারত-বাংলাদেশের সম্পর্ক, অর্থনৈতিক সমৃদ্ধির বিষয়ে বেশ দরকারি কথা বলেছেন। ভারতের তৃণমূল কংগ্রেসের শীর্ষনেত্রী মমতা ব্যানার্জির সাক্ষাৎকারটিও সমৃদ্ধ করেছেন সংকলনের পরিসরকে। বর্তমানের রেলমন্ত্রী মমতা ব্যানার্জি বলেছেন, টিপাইমুখ নিয়ে বাংলাদেশের উদ্বিগ্ন হওয়ার কোনো কারণ নেই। এ ছাড়াও ট্রানজিট নিয়ে ভারত ও বাংলাদেশ মতৈক্যের ভিত্তিতে কাজ করার আশাবাদও ব্যক্ত করেছেন তিনি। এই গ্রন্থে দেশের শীর্ষ রাজনীতিকরা বলেছেন নানা খোলামেলা কথা। জাতীয় পার্টির চেয়ারম্যান হুসেইন মুহম্মদ এরশাদেরও কোনো সাক্ষাৎকার এখানে স্থান পায়নি। রাজনৈতিক কালাকাল বিবেচনায় তার একটি সাক্ষাৎকার নিতে পারলে ভালো হতো।বর্তমান রাষ্ট্রপতি জিল্লুর রহমান, তত্ত্বাবধায়ক সরকারের সাবেক প্রধান বিচারপতি (অব.) হাবিবুর রহমান, আব্দুস সামাদ আজাদ, মিজানুর রহমান চৌধুরী, শাহ মোয়াজ্জেম হোসেন, রাশেদ খান মেনন, হাসানুল হক ইনু, আনোয়ার হোসেন মঞ্জু, হায়দার আকবর খান রনো, কমরেড খালেকুজ্জামান ভূঁইয়া, নূরে আলম সিদ্দিকী, বর্তমান তথ্যমন্ত্রী আবুল কালাম আজাদ, সাবেক স্বররাষ্ট্র প্রতিমন্ত্রী তানজিম সোহেল তাজ, সাবেক স্বররাষ্ট্র প্রতিমন্ত্রী লুৎফুজ্জামান বাবর, রহমত আলী এমপি, ইনাম আহমেদ চৌধুরী, বর্তমান শিল্পমন্ত্রী দিলীপ বড়-য়া প্রমুখ রাজনীতিবিদদের সাক্ষাৎকার থেকে জানা যাচ্ছে অনেক নেপথ্য কথা। সংকলনটির একটি বৃহৎ অংশ জুড়ে রয়েছে বাংলা ভাষা ও সাহিত্যের বিশিষ্ট কবি ও লেখকদের গুরুত্বপূর্ণ কথাবার্তা। দীর্ঘদিন থেকে প্রবাসী কবি শহীদ কাদরী, বাংলা মাটির টানে আত্মমগ্ন হয়ে বড় উদারকণ্ঠে বলেছেন, ‘প্রবাস কারো স্বদেশ হয় না। বাঙালি ছাড়া আমার আর কোনো পরিচয় নেই।’বাংলা সঙ্গীত, শিল্প ও সংস্কৃতি জগতের তারকারা তাদের বক্তব্যে জানিয়েছেন নতুন স্বপ্ন নির্মাণের কথা। চারজন ভিনদেশী বিশেষ ব্যক্তিত্বের সাক্ষাৎকার রয়েছে এই গ্রন্থে। এরা হচ্ছেন, যুক্তরাষ্ট্রের উপসহকারী পররাষ্ট্রমন্ত্রী মাইকেল ওয়েন, বাংলাদেশে সাবেক ব্রিটিশ রাষ্ট্রদূত মি. আনোয়ার চৌধুরী এবং যুক্তরাষ্ট্রের ডেমোক্রেটিক পার্টির জাতীয় কমিটির চেয়ারম্যান ভারমন্ট এর স্টেট গভর্নর ড. হাওয়ার্ড ডিন। তারা বাংলাদেশের পররাষ্ট্রনীতি, সামাজিক ও রাজনৈতিক উন্নয়ন এবং বিশ্বশান্তি প্রতিষ্ঠায় সৌহার্দ্য নিয়ে বেশ প্রয়োজনীয় মতামত দিয়েছেন। ঢাকার বর্তমান মার্কিন রাষ্ট্রদূত জেমস এফ মরিয়ার্টিরও একটি সাক্ষাৎকার রয়েছে।যারা সমাজকে বিনির্মাণ করেন, কিংবা সংস্কার করতে চান সামাজিক আঁধার, তাদের গুরুত্ব মানবসমাজে অপরিসীম। এই সংকলনে এমন কিছু আলোকিত মানুষের সাক্ষাৎকার সংযোজিত হয়েছে। এরা হচ্ছেন, নোবেল বিজয়ী কৃতী বাঙালি ড. মুহাম্মদ ইউনূস, ফজলে হাসান আবেদ, রাশেদা কে চৌধুরী, ড. শাহেদা ওবায়েদ, শিরিন আক্তার, অধ্যাপক আনু মুহাম্মদ, আবুল বারকাত, ডা. এ কে এম সিরাজুল ইসলাম, পান্না কায়সার প্রমুখ। বাংলাদেশের সাংবাদিক মহলের কয়েকজন বিশিষ্ট ব্যক্তির সাক্ষাৎকারও রয়েছে এই গ্রন্থে। এনায়েত উল্লাহ খান, আজিজ মিসির, আলমগীর মহিউদ্দীন, ফজলে রশীদ প্রমুখ বলেছেন বাংলাদেশের সংবাদপত্র জগত এবং এর ভবিষ্যৎ নিয়ে। রয়েছে সজীব আহমেদ ওয়াজেদ জয় এবং তারেক রহমানের সাক্ষাৎকারও। সংকলনটিতে স্থান পেয়েছে আরো বেশ কজন প্রাক্তন সামরিক কর্মকর্তা, লেখক, রাজননীতিক, শিক্ষাবিদ, ক্রীড়াবিদসহ নানা ক্ষেত্রে কৃতিমান ব্যক্তিদের সাক্ষাৎকার যাদের সবার নাম এ পরিসরে উল্লেখ করা গেল না । বাংলাদেশে ধর্মীয় রাজনীতির প্রচারণা যারা করেন, তারাও দাবি করেন তারা গণসমর্থিত। জামাতে ইসলামীর সাবেক আমীর গোলাম আযম, জামায়াত নেতা মুহাম্মদ কামারুজ্জামান, জামাত নেতা ব্যারিস্টার আব্দুর রাজ্জাক এবং একটি বেসরকারি টিভি চ্যানেলে ধর্মীয় অনুষ্ঠান প্রমোটার মওলানা আবুল কালাম আজাদের সাক্ষাৎকারও রয়েছে এতে। গোলাম আযমের একটি ঘৃণিত পরিচয় আছে। তিনি মহান মুক্তিযুদ্ধকালীন পাক বাহিনীর অন্যতম দোসর ছিলেন। এই সংকলনে গ্রন্থিত সাক্ষাৎকারে তিনি বলেছেন, ‘আমরা স্বাধীনতাবিরোধী হলে জনগণের সামনে টিকতে পারতাম না।’ ঠিক একইভাবে নিজে রাজাকার নন বলে দাবি করেছেন মওলানা আবুল কালাম আজাদ ওরফে বাচ্চু রাজাকার। বলার অপেক্ষা রাখে না, মহাকালের ইতিহাস অবশ্যই সত্যকে খুঁজে বের করে তা ধারণ করবে। প্রজন্ম দাঁড়াবেই সত্যের সপক্ষে।৬৬০ পৃষ্ঠার এই দলিল গ্রন্থটি বহন করছে দুই দশক সময়ের বিভিন্ন ঘটনার সাক্ষীপ্রমাণ। এই সংকলনটি উৎসর্গ করা হয়েছে শান্তির দূত শ্রী চিন্ময় এবং বিশ্বের প্রবাসী বাংলা ভাষাভাষীদের প্রতি। সময় বয়ে যায়। থেকে যায় কথার মোহর। এই সাক্ষাৎকার সম্ভারটি সেই স্রোতই বহন করছে নিয়ত। -------------------------------------------------------------দৈনিক ভোরের কাগজ/ ঢাকা / ২৬ এপ্রিল ২০১০ 

