রাজনীতির অভিভাবকত্ব, রাজনীতিকের দেউলিয়াপনা




 
                        রাজনীতির অভিভাবকত্ব, রাজনীতিকের দেউলিয়াপনা ফকির ইলিয়াস------------------------------------------------------------------চলে গেলেন উপমহাদেশের প্রাজ্ঞ রাজনীতিক জ্যোতি বসু। পরিণত বয়স হয়েছিল। পুরো জীবনটাই উৎসর্গ করে গেছেন মানুষের জন্য। পশ্চিমবঙ্গের মুখ্যমন্ত্রী ছিলেন। ভারতের কেন্দ্রীয় রাজনীতিতেও ছিল তার অসীম দাপট। প্রধানমন্ত্রিত্বের চেয়ে নিজ রাজ্যের মুখ্যমন্ত্রীর পদ ছিল তার কাছে বেশি গুরুত্বপূর্ণ। কারণ পিছিয়ে থাকা পশ্চিমবঙ্গের গণমানুষের উন্নয়ন ছিল তার কাছে প্রধান। নিজে বাম ধারার রাজনীতি করতেন। মনেপ্রাণে বিশ্বাস করতেন, গণমানুষের মৌলিক অধিকার প্রতিষ্ঠার মধ্য দিয়েই প্রকৃত শান্তি প্রতিষ্ঠা সম্ভব।জ্যোতি বসু মনেপ্রাণে ছিলেন একজন বাঙালি। জাতিসত্তার প্রতি তার দরদ আমরা দেখেছি পদে পদে। একাত্তর সালে বাংলাদেশের মহান মুক্তিযুদ্ধকে সমর্থন করেছিলেন সক্রিয়ভাবে। কোটি শরণার্থী যখন ভারতমুখী, তখন জ্যোতি বসু বলেছিলেন, ভারতের বাঙালিরা খেলে-শরণার্থীরাও খাবে। কথা রেখেছিলেন। ঘুরেছেন শরণার্থী শিবিরে শিবিরে। তারপর শরণার্থী ফিরিয়ে দেয়া, বাংলাদেশের জাতির জনক হত্যাকান্ডের শোকগাথা, সামরিক শাসনের জাঁতাকল, বাংলাদেশে মৌলবাদের উত্থানে শঙ্কা, গণতন্ত্র প্রতিষ্ঠার আন্দোলন- সব সময়ই জ্যোতি বসু থেকেছেন বাংলাদেশের মানুষের পাশে। গঙ্গার পানি চুক্তিতে তার অতন্দ্র ভূমিকা অবিস্মরণীয় হয়ে থাকবে।জ্যোতি বসু ছিলেন রাজনীতির অভিভাবক। কেন ছিলেন? ছিলেন এজন্য, কারণ তার কোন লোভ-লালসা ছিল না। বিশ্বে সোভিয়েত ইউনিয়নের পতনের পরও সাম্যবাদের লাল ঝান্ডা ধরে দাঁড়িয়ে ছিলেন উপমহাদেশের একপ্রান্তে। পশ্চিমা অনেক নেতার কাছেও জ্যোতি বসু ছিলেন সমাজতন্ত্রের আইকন।সব যুগের রাজনীতি সবসময় যোগ্য অভিভাবক পায় না। কোলকাতা পেয়েছিল। ধন্য হয়েছিল পশ্চিমবঙ্গ তথা ভারতভূমি। তার মহাপ্রয়াণে বাংলাদেশের জাতীয় সংসদে শোকপ্রস্তাব গৃহীত হয়েছে। বাংলাদেশের প্রধানমন্ত্রী তার শেষকৃত্যে উপস্থিত হয়ে জাতির পক্ষে যথাযথ সম্মান দেখিয়েছেন। তা বাঙালি জাতিসত্তার জন্য আনন্দের, গৌরবের বিষয়। কারণ যে জননেতার পূর্বপুরুষের নাড়ি এই বাংলাদেশেই পোঁতা, তার প্রতি সম্মান দেখানো জাতীয় কর্তব্যও বটে।একজন আদর্শ রাজনীতিক কমরেড জ্যোতি বসু এমন এক সময় এই বিশ্ব থেকে বিদায় নিয়েছেন, যখন বিশ্বে চলছে রাজনৈতিক দেউলিয়াপনা। ধনিক শ্রেণীর শাসকরা দাবিয়ে রাখতে তৎপর গণমানুষের অধিকার। মিথ্যার বেসাতিতে ভরে গেছে রাজনীতির প্রাঙ্গণ। মৌলবাদী, জঙ্গিবাদী, জংলিরা ফনা তুলেছে যত্রতত্র। এক ধরনের চরম বিষণ্নতা মানুষকে ঘিরে ধরছে প্রায় প্রতিদিন।এই যে চরম শঙ্কা, এই যে ভীষণ হতাশা তা থেকে মুক্তি পাওয়ার উপায় কী? সেই প্রশ্নটি বারবার উঠছে প্রজন্মের মনে। প্রেসিডেন্ট আব্রাহাম লিংকনের বাণী ধার করে বলি, 'একটি জাতির আত্মপরিচয়ই সেই জাতিকে বলীয়ান করে তোলে।'বাঙালি কি সে কথাটি ভুলতে বসেছে? বাঙালি প্রজন্ম কি সেই চেতনা হারাতে চলেছে? এমন কিছু প্রশ্ন তুলেছেন আরেক শতবর্ষী বর্ষীয়ান নেতা বিনোদবিহারী চৌধুরী। সম্প্রতি তার জন্ম শতবার্ষিকী পালিত হয়েছে। তিনি বড় ক্ষোভের সঙ্গে বলেছেন, যে দেশে মাস্টার দা সূর্য সেনের সম্পত্তি 'এনিমি প্রপার্টি' হওয়ার মতো ঘটনা ঘটে, সে দেশের প্রজন্ম নিরাপদ থাকতে পারে না। তিনি সেই বাঙালির শাণিত চেতনা সবাইকে ধারণ করার আহ্বান জানিয়েছেন।আমাদের মনে আছে ১৯৯২ সালের ২৬ মার্চ ঢাকায় ঘাতক রাজাকার যুদ্ধাপরাধীদের বিরুদ্ধে 'গণআদালত' আয়োজনের তথাকথিত অপরাধে শহীদ জননী জাহানারা ইমামকে 'দেশদ্রোহী' ঘোষণা করেছিল তৎকালীন বেগম খালেদা জিয়ার সরকার। সরকারি এ ঘোষণার পর আমার ফোনে কথা হয়েছিল শহীদ জননীর সঙ্গে। মুক্তিযুদ্ধের চেতনা বাস্তবায়ন ও একাত্তরের ঘাতক দালাল নির্মূল জাতীয় সমন্বয় কমিটির যুক্তরাষ্ট্র শাখারপ্রতিষ্ঠাতা সহকারী সদস্য সচিব হিসেবে শহীদ জননীর ঘনিষ্ঠ সান্নিধ্য পাওয়ার সৌভাগ্য হয়েছিল আমার।তার প্রতিক্রিয়া জানতে চেয়ে আমি ফোন করার পর, মা জাহানারা ইমাম হেসে দিয়েছিলেন। বলেছিলেন, 'বাপু, একটা কথা তোমরা বুঝছো না কেন। আমি যদি দেশদ্রোহী হই তবে সেক্টর কমান্ডার জিয়াউর রহমানও দেশদ্রোহী। কারণ তিনি সেই সময়ের রাষ্ট্র পাকিস্তানের বিরুদ্ধে যুদ্ধে নেমেছিলেন। যুদ্ধাপরাধীদের বিচার চাওয়া সেই মুক্তিযুদ্ধেরই অসমাপ্ত কাজ। আমরা সেটাই চাইছি। তাতে যদি খালেদা জিয়ার সরকার আমাদের দেশদ্রোহী বলে তবে তা তো হাস্যকর ছাড়া কিছু নয়।'বাংলাদেশে রাজনৈতিক দেউলিয়াত্ব এভাবেই প্রতিষ্ঠা করেছে একটি ডানপন্থি মহল। যারা এখনও জাতীয় ঐক্যের পথে অন্তরায় হয়েই আছে। এখনও তারা নিজেদের স্বার্থের জন্য চরম মিথ্যা আর গুজব ছড়াচ্ছে দেশবাসীর কাছে।দুই. সম্প্রতি বাংলাদেশের প্রধানমন্ত্রী শেখ হাসিনার ভারত সফরের পর, বিরোধীদলীয় নেত্রী বেগম খালেদা জিয়া বলেছেন-দেশ নাকি ভারতের কাছে বিক্রি করে দেয়া হয়েছে। 'একটা গোপন চুক্তি'র কথাও বলেছেন বিএনপি চেয়ারপারসন সংবাদ সম্মেলনে। আওয়ামী লীগের সাধারণ সম্পাদক সৈয়দ আশরাফুল ইসলাম চ্যালেঞ্জ দিয়ে বলেছেন, সেই গোপন চুক্তি কি তা খালেদা জিয়া যদি জানেন, তবে অবশ্যই জনসমক্ষে প্রকাশ করতে হবে। সৈয়দ আশরাফুল ইসলামের কথাগুলো খুবই যৌক্তিক। খালেদা জিয়া সেই গোপন চুক্তির বিস্তারিত দেশবাসীকে জানাচ্ছেন না কেন? না হলে মিথ্যা বলার জন্য দেশবাসীর কাছে ক্ষমা চাইছেন না কেন? রাজনীতিকে তারা আর কত দেউলিয়া করবেন?খালেদা জিয়া বাংলাদেশ-ভারতের যৌথ উদ্যোগে '১৫০তম রবীন্দ্র জয়ন্তী' পালন নিয়েও নগ্নভাবে প্রশ্ন তুলেছেন। এনেছেন বিদ্রোহী কবি কাজী নজরুল ইসলামের নামও পাশাপাশি। এতে খুব সূক্ষ্মভাবে মানসিক হীনমন্যতাই প্রকাশ করেছেন বেগম জিয়া। 'রবিঠাকুর' আর 'কাজী নজরুল' দু'জন নিজ নিজ আসনে উজ্জ্বল। তা যে কোন 'পাগল'ও বুঝে। 'পাগল' শব্দটি এজন্য ব্যবহার করলাম, প্রিয় পাঠক-আপনাদের মনে আছে এই সেই বেগম জিয়া, যিনি বলেছিলেন, তত্ত্বাবধায়ক সরকারের কনসেপ্ট শুধু 'পাগল' আর 'শিশু' ছাড়া কেউ বুঝবে না। প্রশ্ন হচ্ছে- শেষ পর্যন্ত সেই কনসেপ্ট বুঝতেই হয়েছিল খালেদা জিয়াকে। এখন তিনি রবীন্দ্র-নজরুলকে নিয়ে টানাহেঁচড়া করে তার সংকীর্ণ মনস্কতা জাহির করছেন কেন? তিনি যা বলতে চান, তা তো মাওলানা নিজামী বলেই বেড়াচ্ছেন। সাকা চৌ, জামায়াতী বুদ্ধিসেবী মরহুম ড. আফতাব আহমদরা যে হিন্দু কবির লেখা জাতীয় সঙ্গীত পরিবর্তনের অপচেষ্টা করেছিলেন তা তো বাঙালি জাতি ভুলে যায়নি। বেগম জিয়া নতুন করে তা মনে করিয়ে দিতে চান, অন্যভাবে?বেগম জিয়ার আন্দোলনমুখী বক্তব্যের পরপরই তার সোনার ছেলেরা নিজেদের মাঝে আত্মঘাতে লিপ্ত হয়েছে ঢাকা বিশ্ববিদ্যালয়ে। ছাত্রদল বলছে, ছাত্রলীগের বহিরাগতরা নাকি ছাত্রদলের নাম ধরে আক্রমণ করেছে। এ নিয়ে উত্তপ্ত হয়ে উঠেছে দেশ, দেশের জাতীয় সংসদ।তা নিয়ে কথা হচ্ছে স্যাটেলাইট চ্যানেলগুলোর টকশো'তেও। তেমনি একটি টকশো'তে বিএনপি'র একজন তরুণ নেতাকে দেখলাম যিনি নিজে এক সময় ঢাকা বিশ্ববিদ্যালয়ের নাম করা ক্যাডার ছিলেন ছাত্রদলের। বিএনপি'র নতুন কমিটিতে কেন্দ্রীয় নেতা হয়েছেন।এটা আমরা জানি সামরিক জান্তারা ক্ষমতায় টিকে থাকার জন্য পচাত্তর পরবর্তী ছাত্রসমাজকে ব্যবহার করেছে ব্যক্তিগত হাতিয়ার হিসেবে। এরাই সশস্ত্র ক্যাডার গড়ে তুলেছে শিক্ষাঙ্গনে।নবম জাতীয় সংসদ নির্বাচনে বিজয়ী হয়ে ক্ষমতায় আসার পর বর্তমান প্রধানমন্ত্রী শেখ হাসিনা, ছাত্রলীগের সাংগঠনিক পদ থেকে সরে এসেছেন। ছাত্রলীগ এখন সরকারি কোন বিশেষ সুবিধা পাচ্ছে না। কথা হচ্ছে, বিএনপি কী সেই নীতি মানছে? না মানছে না। বরং ছাত্রদলকে আন্দোলনে নামার জন্য তৈরি হতে বলছে। রাজনীতির মাঠে একতরফা সততা প্রতিষ্ঠা কি এভাবে সম্ভব? বিএনপি ছাত্রদলকে সৎভাবে থাকতে দিচ্ছে না কেন? বিষয়গুলো সাধারণ মানুষকে মনে রাখতে হবে। দোষী যেই হোক তার বিচার-শাস্তি প্রয়োজন। এ বিষয়ে সরকারকে কঠোর হাতে হবেই। ক্যাডারভিত্তিক ছাত্র রাজনীতির অবসান ঘটাতেই হবে বাংলাদেশে। নিউইয়র্ক, ২০ জানুয়ারী ২০১০ --------------------------------------------------------------------দৈনিক সংবাদ। ঢাকা। ২২ জানুয়ারী ২০১০ শুক্রবার প্রকাশিত     ছবি- ক্যারল সমডের
                            
                    সর্বশেষ এডিট : ২২ শে জানুয়ারি, ২০১০  সকাল ৮:৩৮                

