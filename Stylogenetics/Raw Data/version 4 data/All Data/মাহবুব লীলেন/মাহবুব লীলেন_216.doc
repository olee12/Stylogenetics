সচলায়তন সংকলন; আনাড়ি প্রকাশনার খপ্পরে প্রাণবন্ত লেখা



ক.
কাল বইমেলায় ঢুকেই শুনলাম আহমেদুর রশীদ সচলায়তন সংকলন খুঁজে পায়নি। অমিতকে ফোন করলাম- জরুরি দরকার
অমিত এসে হাজির- এটার জন্য খোঁজ করছিলেন?
অমিতের হাতে সচলায়তন সংকলন
খ.
ধরেই মেজাজটা খারাপ হয়ে গেলো। কোন বেক্কলের হাতে পড়েছিল এই ঢাউস বইটি প্রকাশের ভার? প্রকাশনার মিনিমাম অভিজ্ঞতাতো দূরের ব্যাপার ধারণাও নেই যে এই বইটি করেছে তার
অনেক খুঁজলাম। কোনো নাম ঠিকানা নেই। একটা পাওয়া গেলো। দেখি তাও হিটলারের দেশের। জার্মানির
গ.
ঠিক করলাম বইটা নেবোই না। আনাড়ি পাবলিকেশন আমি সাধারণত পড়ি না। ফেলে দেই। বিরক্তি লাগে
এটাও নেবার কোনো মানে নেই। কিন্তু হঠাৎ মনে হলো এটা একটা স্বপ্নময় সংকলন। যাদের লেখা এখানে আছে তারা কেউ জানেই না যে তাদের লেখাগুলোকে রিমান্ডে নিয়ে কারা কী করছে। সবাই  শুধু একে ওকে জিজ্ঞেস করেছে- কবে আসছে? কারা করছে?
আচ্ছা দেখি। নিয়ে নেই। লেখাগুলো দেখি
ঘ.
বইটা উল্টে একলাইন দুলাইন করে যত এগোতে থাকলাম প্রকাশকদের উপর রাগের কথা ভুলে যেতে থাকলাম দুর্দান্ত লেখাগুলোর ভেতরে ডুবে যেতে যেতে। অসাধারণ। এই লেখাগুলো যদিও ব্লগারদের তবু লেখা নির্বাচনের জন্য প্রকাশক গোষ্ঠী প্রশংসার দাবি রাখেন
ঙ.
ব্লগের লেখা ব্লগে পড়া আর বইয়ে পড়ার আলাদা টেস্ট। সাধারণত যারা লেখালেখি করেন তারা অনেক ভাব ধরে থাকেন। ভাব ধরে লেখেন। আর সব ক্ষেত্রেই একটা ভড়ং মেনে চলেন বলে প্রাণ খুলে লিখতে পারেন না সহজেই। হোক তা বিষয়ে হোক তা শব্দে
কিন্তু ব্লগের গদ্যে এই জিনিসটা একেবারেই নেই। মনের কথা একেবারেই মন দিয়ে বলা কিংবা লেখা। অনেকগুলো গল্প হয়তো খুবই সাধারণ কিন্তু বলার ধরনটা প্রাণ ছুঁয়ে যায়...
দারুণ
চ.
প্রজ্ঞা দিয়ে নয়। প্রাণ দিয়েও সাহিত্য হয় কাল আবারও আবিষ্কার করলাম সচলায়তন সংকলন পড়তে পড়তে
কিন্তু এই সংকলনের মারাত্মক কিছু আনাড়িপনা আছে যা পরের বইয়ে প্রকাশক/সম্পাদকদের খেয়াল রাখা দরকার
০১
অত বড়ো বইয়ে কোনো সূচিপত্র নেই। কোথায় কী আছে তার ঠার করা কঠিন
০২
লেখাগুলোকে কোনো ভাবেই কোনো ক্লাস্টার করা হয়নি। মনে হয়েছে গুদামে মাল রাখার মতো ব্লগ থেকে এনে বইয়ের পাতায় ছুঁড়ে ছুঁড়ে ফেলা হয়েছে। কোনটা কোথায় গেলো তার কোনো খবর নেই
০৩
বলা হয়েছিল পুরো সংকলনটি একটি বানান শুদ্ধিকরণ প্রক্রিয়ার মধ্য দিয়ে যাবে। কিন্তু বানানের অবস্থা যাচ্ছেতাই হাবিজাবি। কোথাও বানান সংশোধনের কোনো লক্ষণ তো পাই-ইনি বরং উল্টোটাটই ঘটেছে
অনেক ক্ষেত্রে ভুল বানান শব্দের অর্থ বদলে দিয়েছে। অনেক ক্ষেত্রে একই বানান একাধিক ভাবে লেখা হয়েছে।
আর সবচে বড়ো কথা বইটির অনেক জায়গাতেই শব্দের মাঝখানে গোল্লা গোল্লা কিংবা বক্স বক্স হয়ে আছে। কনভার্ট করার পরে আর ঠিককরা হয়নি ফন্টগুলো
০৪
ফর্মেটিংয়ের কোনো নাম গন্ধও নেই। একজনের নাম চলে গেছে আরেকজনের পায়ের নিচে।
একটা পাতার নিচের লাইনে নাম ছাপা হয়েছে তো লেখা রয়ে গেছে পরের পাতায়।
আবার পুরো লেখা এক পাতায় তো এক লাইন চলে গেছে অন্য পাতায়
একটু খেয়াল করলেই এই জিনিসটা এড়ানো যেতো
০৫
এই অবস্থায় দাদৈতিহাসিক ছবিগুলো না দিলেই বরং ভালো হতো। কারণ ব্লগ থেকে খামছে খামছে নামিয়ে নিয়ে এসে ছবিগুলো ছাপানো আর না ছাপানো একই কথা। বিন্দুমাত্র কিছু দেখা যায় না। সম্ভবত ব্লাগের লোরেজ ছবিগুলো থেকে সরাসরি ট্রেসিং বের করার ফলে এই অব্স্থা
০৬
অনেক জায়গায় অনেক লেখার শুরুতে অন্য কোনো লেখার কিংবা ছবির রেফারেন্স দেয়া আছে। যেগুলো ব্লগের পোস্ট হিসেবে ঠিক ছিল। কারণ ব্লগে থাকলে সবাই হয়তো উপরের ছবি কিংবা লিংকা দেখে নিতে পারে। কিন্তু যখন বইয়ে সেটা ছাপা হয় এবং প্রথম লাইনটাই থাকে এরকম
উপরের ছবিটা দেখে আমার মনে হলো....
কিন্তু বইয়েতো আর লেখার উপরে কোনো ছবি নেই। (এই ঘটনাটা টয়লেট নোরা করা নিয়ে একটা লেখার শুরুতে। স্যরি। লেখকের নামটা মনে পড়ছে না)
একই ভাবে অনেক লেখায় ভিন্ন কোনো পোস্টের রেফারেন্স দেয়া আছে। এক্ষেত্রে সম্পাদকরা ছবি কিংবা রেফারেন্সগুলোর নোট দিতে পারতেন। তাহলে পাঠকের জন্য বিষয়টা ধরতে সুবিধা হতো
০৭
এখন কিছুই করার দরকার নেই। বইটা বের করার জন্য অবশ্যই আয়োজকরা ধন্যবাদ পেতে পারেন (বেক্কল সম্পাদক ছাড়া। তার জন্য মাইর আছে। যেখানে নাগাল পায় না সেখানে চুলকাতে যায় কেন?)
০৮
ধন্যবাদ হাসান মোর্শেদকে যে আমাকে সচলায়তনের লিংক পাঠিয়েছিল। ধন্যবাদ আরিফ জেবতিককে যে আমাকে সচলায়তনের আড্ডা ঘরে আনাড়ির মতো উঁকিঝুঁকি দিতে দেখে কোথায় কোথায় কী কী সিস্টেম করে আমাকে সদস্যপদ পাইয়ে দিয়েছিল। আর আরো অনেক যারা আস্তে আস্তে আমাকে সচলায়তন ব্যবহার শিখিয়ে দিয়েছেন। তা না হলে এই সচলায়তন সংকলনটা আমার পড়া হতো না
০৯
ভবিষ্যত প্রকাশকদের জন্য সাবকান্ট্রি (উপ-দেশ)
প্রিন্টিং এবং পাবলিকেশন প্রেম করার মতো রোমান্টিক কিছু না। যে তলে তলে করে এসে একদিন সবাইকে দেখিয়ে দেবো আমার পিরিতি কী কঠিন। আর সবাই আহারে আহারে করবে
পাবলিকেশন একটা বারো ঘাটের কাজ। তলে তলে কিংবা মনে মনে এটা না করে অন্যদের সাথে শেয়ার করলে পাবলিকেশনের সতীত্ব নষ্ট হয় না বরং সৌন্দর্য বাড়ে।

