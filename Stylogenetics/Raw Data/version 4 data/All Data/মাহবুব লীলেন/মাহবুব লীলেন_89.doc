শামসুর রাহমানকে আধিপত্র



কবিরা দেউলিয়া হলে কবিতা বিষয়ক কবিতা লেখে; হে কাব্য সুন্দরী তোমারে ভাইবা মুই হস্তমৈথুন করি’ কিংবা একটি কবিতা’ শিরোনামে হাবিজাবি কিছু ব্যক্তিগত বাক্য রচনা করে সংকলনের পাতায় কবি হিসেবে হাজিরা দেয়। কারণ কবিদের মধ্যে সাবেক কিংবা অবসরপ্রাপ্ত হবার বিধান না থাকায় কেউ সর্বশেষ কবিতা পঞ্চাশ বছর আগে লিখলেও মঞ্চের মধ্যে স্বয়ংসম্পূর্ণ সক্রিয় কবি অধিকার নিয়ে অবলীলায় দাঁত কেলিয়ে উঠে বসে যায়...
কবিতা কি বাংলাভাষাকে ছেড়ে চলে গেছে? নাকি গ্রামার মুখস্থ করা বাক্যবিশারদরাই এখন কবিতার পদাধিকারী?
এই দেশে প্রতি সপ্তায় পঞ্চাশ ফর্মার বেশি সাহিত্য ছাপা হয় বাণিজ্যিক পত্রিকায়; দুইশোর বেশি কবিতা খায় কর্পোরেট নিউজের ভোক্তারা; শ’খানেক মৌলিক নিরীক্ষার কবিতা নিয়ে প্রতি সপ্তায় বাজারে ম্যাগাজিন আসে আরো গোটা দশেক ফুল হাফ লিটল মিনি ম্যাগাজিন আর ফেব্রুয়ারি বইমেলায় তো যার সাথে ধাক্কা লাগে তার অর্ধেক কবি। সংখ্যাতত্ত্বের গবেষণার যুগে পৃথিবীতে এটা একটা হৈ হৈ কাণ্ড। কিন্তু অন্তরে কেন আর দাগ কাটে না বলেন তো শামসুর রাহমান?
বাংলা সাহিত্যে কবিতার ভেতরে কবিতা শব্দটার একমাত্র সফল ব্যবহার আপনিই করেছেন। যেমন ইচ্ছা লেখার আমার কবিতার খাতা। যারা জীবনে কোনো কবির পাগলামির শিকার হয়নি তাদের পক্ষে স্বাধীনতার অতবড়ো ব্যাপ্তি বোঝা সম্ভব কি না আমার সন্দেহ আছে। কিন্তু আপনি বলেন তো; মাত্র কয়েকটা বছরে আপনি অতটা বিস্মৃতি হয়ে গেলেন কেন? অথচ আপনার উপস্থিতি আমাদের কবিতার প্রতি ভক্তিরই প্রকাশ ছিল দীর্ঘ কয়েক দশক। নাকি আপনার ডাকনামটাই ছিল কবি কিন্তু আপনি মূলত ছিলেন একটা ব্যক্তি আইকন। একটা সামাজিক প্রতীক? উপস্থিত থাকলে যার মূল্য সিজনাল ফলের মতো অনেক বেশি কিন্তু অনুপস্থিত হলে তামাদি খাতার হিসাব। ঠিক যেমন কবি সুফিয়া কামাল। সর্বশেষ কত দশক আগে তিনি কবিতার খাতা খুলেছিলেন যিনি নিজেও ভুলে গিয়েছিলেন; তাকেও কিন্তু আমরা নামের সাথে কবি ছাড়া অন্য কিছু বলার কথা দুঃস্বপ্নেও ভাবতাম না। অথচ আপনি তো ভালো করেই জানেন তিনি কোনো কালেও কবি ছিলে না। ছিলেন আইয়ুব খানের নারী কোটার মুসলমান পদ্য রচয়িতা। কিন্তু তিনি বাঙালির কাছে হয়ে উঠেন এক সাংস্কৃতিক প্রতীক। অথচ তারও ডাকনাম কবি...
আপনি এবং আপনার ভক্তদের জ্বলা কইলজায় জ্বালা তুলে বলি আমার আগের ধারণাই সম্ভবত ঠিক। সম্ভবত জীবনানন্দের পরে বাংলা ভাষার শ্রেষ্ঠ কবি আল মাহমুদ। আমার কোনো গবেষণা নেই। কিন্তু একটা পর্যবেক্ষণ আছে। যেখানে শামসুর রাহমানের বক্তৃতার অনুষ্ঠানে গিয়ে বেশিরভাগ মানুষ জেনেছে তার ডাক নাম কবি। সেখানে কিন্তু কবিতার লাইন কইলজায় মোচড় দেবার পরে জিজ্ঞেস করে যে নাম জানা হয় সে নামগুলোর মধ্যে থাকেন জীবনানন্দ আল মাহমুদ এমনকি আবুল হাসান এবং কোথাও কোথাও নির্মলেন্দু গুণ। কিন্তু আপনি কেন নেই?
ইদের পোশাকের মতো অনুষ্ঠানে ধুলোবালি ঝেড়ে আপনার কবিতার বই আমরা বের করে আনি নজরুল কিংবা সুকান্তের মতো আনুষ্ঠানিক কবিদের সাথে। কিংবা শ্রেফ যদি বলি যেহেতু বাঙালি জাতি স্বাধীনতা আর বিজয় দিবস উদযাপন বাদ দেবে না কোনোকালে সেহেতু একটা কবিতাই শুধু বছরে একবার আপনার নামটাকে সামনে আনবে আমাদের। কিন্তু আপনার তো হাজারে হাজারে কবিতা। কিন্তু অন্য কোনো লাইন কেন মনে আসে না আমার?
আপনার সম্পর্কে আমার আগের ধারণাটাতেই বোধহয় আমি এখনও অবস্থান করি। জাতি রাষ্ট্র বাংলাদেশের আধা-নাগরিক রূপটা আপনি ধরতে পেরেছিলেন। যে রাষ্ট্রের লোকগুলো পাগলা কুত্তার মতো শহরের দিকে ছুটে এসে এক অদ্ভুত ভাষা খিস্তি খেউড় করে প্রতিদিন ট্রাফিক জ্যাম বাঁধায়। কিন্তু ইদে পূজায় বাসে ট্রেনে ট্রাকে ঝুলে ঠিক ঠিক ফিরে যায় গ্রামে। যেখানে তার হয়তো কিছুই নেই। এই দেশে এখনও সাপ্তাহিক বন্ধের আগের কিংবা পরের দিন হরতাল ডাকা হয় মানুষের এই সাইকোলজি বুঝে। বিষুদ কিংবা রোববারে যে কেউ হরতাল ডাকলে গ্রামমুখী মানুষের শহর ছেড়ে যাওয়ায় অটোমেটিক হরতাল হয়ে যায়...
আপনি তাদেরকে চিনতেন বলে আমি মনে করতাম। কিন্তু আপনি কি এই মানুষগুলার নগরবাসের সাম্প্রতিকতা কিংবা ক্ষণস্থায়িত্বরে ধরন বুঝেছিলেন? বুঝেছিলেন এখনও যে কোনো ফরম পূরণে এদেশের মানুষকে বর্তমান ঠিকানার সাথে স্থায়ী আরেকটা ঠিকানা লিখতে হয়? এখনও যে কারো সাথে পরিচয় হলে আমরা বাসা কই’র সাথে আরেকটা অনিবার্য প্রশ্ন যোগ করি- বাড়ি কই?
বাড়ি মানে গ্রাম। বাড়ি মানে স্থায়ী ঠিকানা। বাড়ি কোনোভাবেই শহর হতে পারে না আমরা এখনও বিশ্বাস করি। আর সে কারণেই ইদের পূজার ছুটিতে আপনি ফাঁকা শহরে পড়ে থাকলেন অকেশনাল কবি হয়ে একেবারে একা...
২০১০.০৭.০৫ সোমবার

