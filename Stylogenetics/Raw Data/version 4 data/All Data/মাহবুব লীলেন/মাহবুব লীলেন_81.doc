সাকিন সুন্দরবন ৩। ঘেরাটোপ



দুবলার চর। সুন্দরবনের অস্থায়ী পুরুষ বসতি; এক অস্থায়ী গ্রাম। ঘোরেপ্যাঁচে কোনো নারী যদি সেখানে পৌঁছে যায় তবে দিনে দিনে তাকে চর ছেড়ে আসতে হয়। এটাই নিয়ম। ভাসান নদীর বুকে সাগরের মুখে এই চরে পুরুষেরা বছরের শুকনা মৌসুমে পাঁচ মাসের গ্রাম বেঁধে থাকে। সেখানেই বসে রাসপূজার আসর আর মেলা। দূরান্ত থেকে শতশত নারী পুরুষ তীর্থযাত্রী সেখানে গেলেও মেলা শেষে সবাই ফিরে আসে। শুধু মজুর পুরুষেরাই সেখানে থেকে যায়। তারা সেখানে বড়ো বড়ো মহাজনের নামে মাছ ধরে- শুঁটকি বানায়- নৌকায় শুঁটকি তুলে দেয়। তারপর মৌসুম শেষ হলে ফিরে আসে নিজেদের গ্রামে। চরে যাবার সময় তারা রাস্তা থেকে- বিধবাদের গ্রাম থেকে কিংবা দরিদ্র পল্লি থেকে কিশোরদেরকে সাথে করে নিয়ে যায়। কিশোরদের কাজ বেশি নেই; শুঁটকি শুকাবে- শুঁটকি তুলবে- রান্নাবান্না করবে- খাবেদাবে- ঘুমাবে এই তাদের কাজ। কিন্তু কিশোরেরা চরে পা দিয়েই দেখে চারপাশে থৈ থৈ জল। চরে পা দিয়েই দেখে মহাজনের নৌকা ছাড়া বাড়ি ফিরবার আর কোনো পথ নেই। চরে পা দিয়েই তারা মুখোমুখি হয় কিল থাপ্পড় ঘুসির। তারপর তাদের পাঠানো হয় দূর সমুদ্রে মাছ ধরার কাজে। তাদের যেতে হয় ভয়ানক খালে মাছ ধরে আনতে। তাদের টানতে হয় নৌকা- বাছাই করতে হয় মাছ। কেটে আনতে হয় জ্বালানির কাঠ। সামলাতে হয় শুঁটকি। কাঁধে করে নৌকায় তুলে দিতে হয় ভারী ভারী শুঁটকির বোঝা। এইসবের মধ্যে যদি কেউ অসুস্থ হয় কিংবা মারা যায় তবে তার লাশ সুন্দরবনের কোনো খালে কুমির কিংবা কামটের খাদ্য হয়ে ভাসে। আর যারা তারপরও টিকে থাকে; মৌসুম শেষ হবার আগে পর্যন্ত অন্য কাজের সাথে নারীবিহীন দুবলার চরে তাদেরকে মেটাতে হয় সমর্থ পুরুষের নারীদেহের ক্ষুদা...
ফটোগ্রাফারদের ট্রলারটা যখন দুবলার চর ঘেঁষে যায় তখন তাদের ক্যামেরা দখল করে রাখে খালের একপাশে বিশাল একটা বানর পরিবার। বানরদের কেউ আগায়- কেউ পিছায় আর সবাই ধরা পড়ে ক্যামেরায়। খালের অন্যপাশে দুটো কিশোর তখন কাজ করতে করতে বারবার তাকায় থাকে ফটোগ্রাফারদের দিকে। বানরের ছবি তোলা শেষে ফটোগ্রাফাররাও তাদেরকে দেখে বিস্মিত হয়। তারা কাদায় হাত ডোবায় আর মাছ তুলে এনে লুঙ্গির কোঁচড়ে রাখে। মাছ ধরা এত সহজ। বিস্ময় কাটে না কারো। দুবলার চরে এত মাছ। কাদায় হাত দিলেই মাছ। কিন্তু গাইড গাজী সদরুল মাথা নাড়ে- এই মাছ নদীর মাছ নয়। এগুলো জাল থেকে পড়ে যাওয়া কিংবা ফেলে দেয়া কাদায় আটকে থাকা মরা মাছ। এই মাছ সেদ্ধই হয়ত দুই কিশোরের আজকের খাবার কিংবা কাল সকালেরও...
কিশোররা মাছ ধরতে ধরতে ফটোগ্রাফারদের দেখে। ফটোগ্রাফাররা কিশোরদের ছবি তুলতে তুলতে এগিয়ে যায় ঘাটের দিকে আর কিশোররাও মাছধরা বাদ দিয়ে ফিরে যায় শুঁটকি পল্লিতে...
ততক্ষণে ফটোগ্রাফারদের একদল অন্য ট্রলারে করে দুবলার চরে নেমে গেছে। শহরের দশভাগের একভাগ দামে নিখুঁত শুঁটকির আশায় অনেকেই হাঁটতে হাঁটতে চরের অনেক ভেতরে চলে গেছে। দ্বিতীয় দল চারপাশ ঘুরে এসে যখন চরে নামে তখন শেষ বিকাল। মাছধরা সেই দুই কিশোর ঘাটে এসে তাদের সামনে দাঁড়ায়। একজনের আছে দুইশো টাকা আরেকজনের কাছে তিনশো। এই টাকা তারা ফটোগ্রাফারদের দিতে চায়। বিনিময়ে শুধু জাহাজে করে তাদেরকে নিয়ে কোনো লোকালয়ে ছেড়ে দিতে হবে...
দুই কিশোরের বাড়ি কক্সবাজার। শুঁটকি মহাজনের সাথে গিয়ে আব্দুল ওহাব সেখানে তাদের সাথে খাতির জমায়। তারা তখন বাজারে এটা ওটা করে আর ঘুরে বেড়ায়। আব্দুল ওহাব তাদেরকে দুবলার চরের কথা বলে। লাখে লাখে মাছ আর হাজারে হাজার মণ শুঁটকি। যত মাছ তত শুঁটকি। যত শুঁটকি তত টাকা...
টাকার কথা শুনে দুই কিশোর আব্দুল ওহাবের সাথে মহাজনের নৌকায় চড়ে দুই মাস আগে এসে দুবলার চরে নামে। এবং তারপর আজ তাদের ফটোগ্রাফারদের সাথে দেখা...
দুই কিশোর ফটোগ্রাফারদের টাকার লোভ দেখিয়ে অনুনয় করে। ফটোগ্রাফাররা তাদের অনুনয়ের ছবি তোলে। তারা বিস্তারিত জানতে চায় আব্দুল ওহাব তাদের সাথে কী কী করে? কীভাবে নির্যাতন করে? কিশোরেরা মুখ কাঁচুমাচু করে রাতের আর দিনের আব্দুল ওহাবের বর্ণনা দেয়। ফটোগ্রাফাররা কিশোরদের কাহিনী শোনে আর ছবি তোলে আর একটু একটু করে হাঁটে। কিশোররাও তাদের সাথে হাঁটে আর গলা নিচু করে অনুনয় করে। অনুনয় করতে করতে যখন দুই কিশোরের চোখে সুন্দরবনের খাল বয়ে আসে তখন- যাবার সময় দেখা যাবে’ বলে ফটোগ্রাফাররা দুই কিশোরকে ঘাটের কাছে দাঁড় করিয়ে চরের ভেতরে ঢুকে যায়। চরের ভেতরে গিয়ে তারা শুঁটকি ও শুঁটকি বানানো মানুষের ছবি তুলতে তুলতে শুঁটকি কেনার জন্য দরদাম করে
এর মধ্যে হন্তদন্ত হয়ে ছুটে আসে বনবিভাগের গার্ড। জাহাজ থেকে নেমে আসে জাহাজের লোকজন- তাড়াতাড়ি তাড়াতাড়ি তাড়াতাড়ি। তাড়াতাড়ি সবাই ফিরে চলেন বোটে। ডাকাত পড়েছে ডাকাত। সত্তর জনের একদল ডাকাত নেমেছে চরে
কেউ বিশ্বাস করে; কেউ না। ফরেস্ট আর ট্যুর অপারেটর লোকদের কাজই হলো ভয় দেখিয়ে সবাইকে ছোট এক জায়গায় আটকে রাখা। এতে তাদের কষ্ট আর ঝামেলা দুইটাই কমে। তাই ফটোগ্রাফাররা কেউ এগিয়ে যায় চরের ভেতরে- কেউ ভয় পেয়ে নৌকার দিকে দৌড়ায় আর কেউ এদিক সেদিক তাকিয়ে এলোমেলো হাঁটে। এর মধ্যেই গলায় মাফলার আর মাথায় টুপি দিয়ে বাজার থেকে ঘাটের দিকে দ্রুত এগিয়ে আসে আব্দুল ওহাব। ফটোগ্রাফারদের পাশ দিয়ে যেতে যেতে বলে- ওদিকে যাবেন না আপনারা। ফিরে যান নৌকায়
- কেন কী হয়েছে?
আব্দুল ওহাব দাঁড়িয়ে ডানে বামে তাকায়- কারে বিশ্বাস করা যায় কারে না; জানি না। তবু বলি; নতুন একটা দল নেমেছে ওই পাশে। আপনারা ফিরে যান
আব্দুল ওহাব আবার হাঁটতে শুরু করলে ফটোগ্রাফাররাও তার সাথে হাঁটে- আপনি কোথায় যান?
আব্দুল ওহাব আর থামে না। হাঁটতে হাঁটতে বলে- ঘরে গিয়ে নামাজ পড়ব আমি...
আব্দুল ওহাবের সাথে ফটোগ্রাফাররাও জাহাজের দিকে ফিরে আসতে থাকে। হাঁটতে হাঁটতে আব্দুল ওহাব জানায় ঘরে গিয়ে সে কিছু টাকা বাইরে রেখে বাকিগুলো কোথাও লুকিয়ে রাখবে। সন্ধ্যার আগেই তারা ছোট ছোট দলে ভাগ হয়ে প্রতিটি ঘরে এসে হানা দেবে। আসার সময় রাস্তায় যাকে পাবে মারধর করতে করতে জানান দিয়ে আসবে। তারপর ঘরের সামনে এসে একটা নির্দিষ্ট অঙ্কের টাকা চাইবে। টাকা দিতে দেরি হলে কিংবা দরদাম করলে মারধর আর আস্তানা জ্বালিয়ে দেয়া তো নগদ; একটা বুলেট কিংবা দায়ের কোপও জুটে যেতে পারে কপালে। তাই আব্দুল ওহাব আগেভাগে বাড়ি যায় টাকা বের করে রাখতে...
হয়ত ডাকাতের ভয়ে অথবা হয়ত আব্দুল ওহাবকে দেখে অথবা হয়ত ফটোগ্রাফারদের উপর বিশ্বাস হারিয়ে সেই দুই কিশোর যেখানে দাঁড়িয়ে ছিল সেখানে আর নেই। দুবলার চরের কোস্টগার্ড আর ফরেস্টের লোকজন হুমড়ি খেয়ে পড়ে ফটোগ্রাফারদের উপর- এক্ষুনি এই জায়গা ছেড়ে যান। অনেক সমস্যা হবে এখানে। তাড়াতাড়ি অন্য কোথাও যান। সবাইকে ঠেলেঠুলে জাহাজে তুলে জাহাজের লোকজনও অস্থির হয়ে উঠে জাহাজ ছাড়তে। কিন্তু গাজী সদরুল আবিষ্কার করে ছবি তুলতে চরের ভেতরে ঢুকে যাওয়া নয়ন তখনও ফেরেনি...
জাহাজের লোকজন জানিয়ে দেয় আর আধাঘণ্টা অপেক্ষা করবে তারা। এর মধ্যে যদি নয়ন না ফেরে তবে তাকে রেখেই তারা জাহাজ ছেড়ে দেবে...
ঘাট থেকে নোঙর উঠিয়ে জাহাজ দাঁড়িয়ে থাকে মাঝ নদীতে। ফরেস্টের লোক আর কোস্টগার্ড বারবার এসে তাড়া দেয়। সকলেই জাহাজের ছাদে দাঁড়িয়ে দূরে তাকিয়ে থাকে ডাকাত কিংবা চিৎকার কিংবা গোলাগুলি কিংবা নয়নকে দেখার অপেক্ষায়। কিন্তু কিছু দেখা যায় না। ঝাপসা অন্ধকার হয়ে আসছে চর। এর মাঝে হঠাৎ দেখা যায় চরের ঘাটে ছোট ট্রলার নিয়ে দাঁড়িয়ে আছে একজন মানুষ। ফরেস্টের গার্ড রতন...
যেখানে কোস্টগার্ড চলে যাচ্ছে নিরাপদ আশ্রয়ে। যেখানে স্থানীয় ফরেস্টের লোকজন সরে গেছে নৌকা নিয়ে। সেখানে সত্তরজন ডাকাতের বিরুদ্ধে একটা বন্দুক নিয়ে রতনের এরকম দাঁড়িয়ে থাকা বড়োই বেমানান। জাহাজ থেকে চিৎকার দিয়ে সবাই তাকে চলে আসার জন্য ডাকে। কিন্তু সে কোনো ডাকই শোনে না। দুবলার চরের অন্ধকারে রাইফেল তাক করে একা দাঁড়িয়ে থাকে তার সাহস আর অহংকারের ভরসায়...
সাকিন সুন্দরবন ৮। মালজোড়া
সাকিন সুন্দরবন ৭। জলদানো
সাকিন সুন্দরবন ৬। জলপ্রহরী
সাকিন সুন্দরবন ৪। বনপর্যটক
সাকিন সুন্দরবন ২। মরণখোর
সাকিন সুন্দরবন ১। বনমজুর

