রাজন-রাকিব………………__কতটা লম্বা হবে ওদের সারি _


সিলেটের রাজনের পর এবার খুলনার রাকিব…….একটি চলমান প্রক্রিয়ার অংশ মাত্র ! মিষ্টি চাহনির রাকিবের মায়া ভরা মুখ পাষন্ডদের হৃদয়ে এতটুকু মায়ার জন্মদিতে সক্ষম হয়নি । পায়ুপথে কম্প্রেসার মেশিন লাগিয়ে পেটের ভিতর হাওয়া ঢুকিয়ে মাত্র কয়েক মিনিটেই পৃথিবীর বৃন্ত থেকে ওরা ছিড়ে নিলো আরেকটি ফুল । রাজনের মৃত্যুর স্থিরচিত্র দেখে বুকে রক্তক্ষরণ হয়নি কিংবা চোখের পানি ঝড়েনি এমন মানুষ বাংলার বুকে একজনও খুঁজে পাওয়া যাবে কিনা সন্দেহ ! সিলেটে নরপিশাচদের হাতে রাজনের মৃত্যু এবং রাকিবকে হত্যার খবরে গোটা দেশ কম্পিত হয়েছে । মানবতা আবারও নতুন করে ধাক্কা খেয়েছে, ডুকরে কেঁদেছে ।
রাজন-রাকিবের পূর্বে এদেশের আর কোন শিশু এদের মত ভাগ্যবরণ করেনি সেটা নিশ্চিত করে বলা যায়না । তবে রাজন এবং রাকিবের হত্যার খবর মিডিয়ায় আসার সূত্রে আমরা তাদের হত্যার প্রতিবাদ করেছি, বিচার চেয়েছি । তবে লক্ষ্যনীয় যে, নিয়ত আমাদের মানবতাবাদী শক্তি দূর্বল হয়ে যাচ্ছে, প্রতিরোধের স্বর নিচু এবং বিবেকবোধ ভোতা হচ্ছে । শিশু রাজনের হত্যায় সংবাদে প্রতিবাদমূখর হয়ে যেমন সমগ্র দেশ জেগেছিল তেমনভাবে সাড়া আসেনি রাকিবের হত্যাকারীদের বিচারের দাবীতে । ভবিষ্যতে অন্য কোন শিশু রাজন-রাকিবদের ভাগ্যবরণ করলে হয়ত আমরা সে খবর শুনেই কান ফিরিয়ে নেব; এটাই যে আমাদের অভ্যাস । 
রাকিবের মা সন্তান হারিয়ে যেভাবে আহাজারি করছে সেটা গোটা দেশের মানুষের চিত্র হওয়া উচিত ছিল কিন্তু রাকিব-রাজনের দূর্ভাগ্য; আমরা যে আপন স্বার্থান্ধ । রাকিব হত্যার বিচার হবে কি হবে না সেটা সময় বলবে কিন্তু রাজনের হত্যাকারীদের বাঁচাতে যেমন সিলেটে কর্মরত জনকয়েক পুলিশ সদস্য জোর চেষ্টা চালিয়েছিল তেমন কোন পুলিশ সদস্য খুলনায় নাই এ কথা কে নিশ্চিত করে বলতে পারে ? আজ অপরাধকর্মে জড়িত এদেশের আসামীদে পাকড়াও করতে হয় সাধারণ মানুষের অথচ যারা আইনের প্রয়োগকারী তারা দর্শকের ভুমিকায়। ক্রসফায়ারে দু’চারজন নিরীহ মানুষ জীবন হারাতে পারে অথচ রাজন-রাকিবের হত্যাকারীদের দিকে কারো অস্ত্রের নল তাক হয়না ! আমরা যারা সাধারণ মানুষ তারা রাজনের বেলায় সরব প্রতিবাদ জানিয়েছিলাম, রাকিবের হত্যার খবর শুনে আহ ! শব্দ উচ্চারণ করেছি কিন্তু ভবিষ্যতে আহ! শব্দটিও উচ্চারণ করবো কি ?
রাজন-রাকিবের জন্য কারো দোষ নাই ! দোষ ওদের কপালের ! কেন ওরা গরীব পিতা-মাতার অসহায় সন্তান হয়ে জন্মেছিল ? মানবতার ধ্বনি আজ অস্তমিত এবং মানবাধিকার রক্ষাকারীদের আন্দোলনের স্ফুলিঙ্গ এখন হিমাগারে বিশ্রামরত । গরীবের আবার কিসের মানবাধিকার ? কারো কারো ভাব দেখে মনে হয় তারা বলতে চাচ্ছে, ওরা মানুষের স্বীকৃতি পাচ্ছে এটাই তো ওদের সৌভাগ্য ! গরীবের পক্ষে যে নজরুল ইসলাম উচ্চকন্ঠে প্রতিবাদ করেছিলেন সে কিংবা তার মত তো আর কোন সৎসাহসী আমাদের মধ্যে অবশিষ্ট নাই । কে আজ সাহস করে বলবে, ‘লেখা হয় যেন আমার রক্ত দিয়ে ওদের সর্বনাশ’ । রাজন কিংবা রকিব ওদের হত্যার বিচার হলেই কি বা না হলেই কি ! ………………..অপেক্ষা করুণ যেদিন আপনার সন্তান, ভাই রাজন-রাকিবের কাতারে শামিল হবে সেদিন প্রতিবাদ করবেন ! রাজন হত্যার মাসাবধিকাল পরে রাজনের মা-বাবা মানবাধিকার কমিশনের কর্তাবাবুর মুখ দর্শন করতে পেরেছিল হয়ত রাকিবের বাবা-মাও এ সৌভাগ্য থেকে বঞ্চিত হবে না !!
রাজু আহমেদ । কলামিষ্ট ।
facebook.com/raju69mathbaria/

