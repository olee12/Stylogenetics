লজ্জাও বোধহয় আমাদের দেখে লজ্জা পায় 


লজ্জা শব্দটির সাথে আমরা কে কতটুকু পরিচিত তা ঠিক জানি না । তবে লজ্জার কথা উঠলেই মাঝে মাঝে অনেকের মুখ থেকে বেড়িয়ে আসে লজ্জা ! সেটাতো নারীর ভূষণ । বলার ভঙ্গি দেখে মনে হয়, পুরুষের ওটা থাকা উচিত নয় ! তবে পুরুষের জন্য এ জাতীয় কোন শব্দটি নির্ধারিত তা এখন ঠিক করা আবশ্যক । লজ্জা শুধু নারীদের থাকবে কেন বরং পুরুষের আরও বেশি থাকা উচিত । লজ্জা নিয়ে লিখতে আজ নিজেরই লজ্জা হচ্ছে কারণ আজ লজ্জা শব্দটির পোষ্ট মর্টেম নয় বরং আমাদের বিবেকবোধ-দৃষ্টিভঙ্গির পোষ্ট-মর্টেম করার জন্য আদিষ্ট হয়েছি । এ আদেশ কোন কর্তৃপক্ষের নয় বরং বিবেকবোধের, শিক্ষা-সংস্কারের এবং ঐতিহ্য-সভ্যতার ।
আমাদের রাজধানী ঢাকাকে নিয়ে আমাদের গর্বের শেষ নাই । নিকট ভবিষ্যতেই হয়ত পৃথিবীর জনবহুল মেগাসিটিগুলোর একটিতে পরিণত হতে যাচ্ছে ঢাকা । তবে দুঃসংবাদ হলো, ইতোমধ্যেই ঢাকা বিশ্বের বাস অযোগ্য শহরগুলোর মধ্যে সবার শীর্ষে অবস্থান করছে । পৃথিবীতে এমন কোন মেগাসিটি নাই যেটাতে ঢাকার মত এত দুঃসহ যানজট, বিশাল বিশাল ময়লা আবর্জনার স্তুপ, উম্মুক্ত ম্যানহোল, খোলা ডাস্টবিন, বস্তির সারি এবং এতটা ঘোমট দুর্গন্ধময় । অপরিকল্পিত শহরের তালিকা যদি করা হয় সেখানে নিসংন্দেহে ঢাকার অবস্থানও সবার শীর্ষের দিকেই থাকবে । 
কতিপয় বিদেশী নাগরিক স্ব উদ্যোগে নিজ হাতে ময়লা সরানোর বেলচা ও ঝাড়ু তুলে ঢাকা শহরের বিভিন্ন স্থান থেকে ময়লা-আবর্জনা দূর করে ঢাকাকে একটি সুন্দর-পরিস্কার শহর গড়ে তুলতে কাজ করছে । যে কাজ আমাদের করার কথা তা বিদেশীরা করে আমাদেরকে সচেতন করছে এবং লজ্জায় ফেলেছে । ভুলেই গেছি, আমাদের আবার লজ্জা কিসের ! যদি ণ্যূনতম লজ্জাও থাকতো তবে আমাদের শহরটিকে বিদেশীরা পরিস্কার করছে আর আমরা দাঁড়িয়ে দাঁত বের করে উৎসব করে তাদের ছবি তুলছি । কতগুলো পশু (মানুষকে পশু বলা জঘন্যতম অন্যায় তবুও মানুষের কর্মকান্ড যখন মানুষের থাকে না তখন তাকে কি বলা যায়) বিদেশীদের ছবিগুলো আবার ফেসবুকসহ বিভিন্ন সামাজিক যোগাযোগ মাধ্যমে শেয়ার করে কে কত লাইক-কমেন্ট পায় তার প্রতিযোগীতা করছে । এসব দেখে নিজের ওপর নিজেই ধিক্কার জানানোর যোগ্যতা হারিয়ে ফেলেছি । লজ্জা পেতে ভুলে গিয়ে আজ যেন উল্লাস করে বলছি, আমার/আমাদের কিসের লজ্জা ! লজ্জাই তো আমাদের দেখে লজ্জা পায় । কবির ভাষায় বলতে হচ্ছে, ‘আবার তোরা মানুষ হ’ । তবে কি আমরা মানুষ হতে পারিনি ? অনিচ্ছায় বলতে বাধ্য হচ্ছি, সত্যিকারের মানুষ বলতে যা বুঝায় সেটা আমাদের অধিকাংশেই হতে পারিনি কিংবা হতে চেষ্টাও করছি না । 
রাজু আহমেদ । কলামিষ্ট ।
facebook.com/rajucolumnist/

