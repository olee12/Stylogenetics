আজ আমাদের উৎসবের দিন 


আজ থেকে ঠিক ৪৫ ডিসেম্বর আগে এমন একটি দিনে পেয়েছিলাম আমাদের জাতীয় পতাকা, জাতীয় সংগীত এবং নতুন পরিচয় । সেদিন থেকে আমরা স্বাধীন দেশের মুক্ত নাগরিক । আমাদের ভূখন্ড থেকে ঝেটিয়ে বিদেয় করেছিলাম অসভ্য পাক হানাদারদের । নিজেদের দ্বারা নিজেদের শাসন এবং শাসিত হওয়ার ক্ষমতা অর্জিত হয়েছিল । বিশ্ববাসী জেনেছিল বাংলাদেশীদের বীরত্বের গল্প । মাত্র নয় মাসের যুদ্ধে বিশ্বের কোন জাতি স্বাধীনতা অর্জন করতে পারেনি অথচ নিরস্ত্র বাঙালিরা শুধু বুকের সাহস ও মনের জোরে অসাধ্য সাধন করে ফেলল । সময়ের দৈর্ঘ্য নয় মাস হলেও দেশের জন্য উৎসর্গ করতে হয়েছিল এক সাগর রক্ত, ৩০ লাখ বীর শহীদের তাজা প্রাণ, দুই লাখ মা-বোনের ইজ্জত-আভ্রু এবং সাত কোটি বাঙালীর নির্ঘুম অপেক্ষা । প্রাণের দামে কিনেছিলাম আমাদের সোনার দেশ । বাঙালীর মুক্তির সংগ্রাম পাকিস্তানের বিরুদ্ধে হলেও রক্তচক্ষু দেখিয়েছিল বৃহৎ বৃহৎ পরাশক্তিধর আরও অনেক দেশ, বহু নেতা । তবুও বীর বাঙালী দমে নাই বরং স্বাধীনতা অর্জনের মাধ্যমে তাদের দাঁতভাঙ্গা জবাব দিয়েছিল । এ মাটির অকুতোভয়ী সাহসী সূর্য্য সন্তানেরা হানাদারদের বিরুদ্ধে বুক চিতিয়ে লড়াই করতে পিছপা হয়নি কখনো । কারো দানে নয় বরং এ জাতির অদম্য দেশপ্রেমে সূচিত হয়েছে স্বাধীন সবুজ বাংলাদেশ । দেশের স্বার্থে যারা জীবন উৎসর্গকে তুচ্ছ করেছিল সেই তাদের কল্যানে আজ বিশ্বমানচিত্রের জ্বল জ্বল করছে বাংলাদেশের নামটি । যে নামটি ডিসেম্বরে একটু বেশিই উজ্জ্বল দেখায় । আজকে আমাদের উৎসব পালন ঠেকাবে এমন সাধ্য কার ? 
আজ আমাদের উৎসবের দিন । বিশ্বের সকল নগর-বন্দরে পৌঁছে যাবে এ জাতির জয়োল্লাসের ধ্বণি । প্রথিবী অবাক নয়নে তাকিয়ে দেখবে আমাদের দেশ্রপ্রেমের নমুনা । চিরসবুজের এদেশটির ১৬ কোটি মানুষের মাথায়, হাতে এবং শরীরে লাল সবুজের পতাকায় ৫৬ হাজার বর্গমাইল আলোড়িত হবে; যে আলোর সামনে আজ সূর্যের আলো ম্লান দেখাবে । কোটি মানুষের কন্ঠে ‘আমার সোনার বাংলা, আমি তোমায় ভালোবাসি’র ধ্বণি পৃথিবীর আকাশ-বাতাসকে মূখরিত করবে । আমাদের বিজয়োল্লাস সকল শব্দকে স্তব্ধ করে শুধু জয় বাংলা, বাংলার জয় অজস্রবার প্রতিধ্বনিত হবে । গাছে গাছে নতুন ফুল ফুটবে, আকাশের রঙ আরও জ্বলজ্বল করবে, পাখিগুলো স্বাধীনভাবে উড়বে এবং দেশকে ঘিরে আমাদের নতুন নতুন স্বপ্ন দানা বাঁধবে । আমরা সবাই যেন সবাই স্বাধীনতাকামী মুক্তিবাহিনীর মত করে দেশকে ভালোবাসতে পারি । ভালো থাকুক আমার সোনার বাংলাদেশ ।

