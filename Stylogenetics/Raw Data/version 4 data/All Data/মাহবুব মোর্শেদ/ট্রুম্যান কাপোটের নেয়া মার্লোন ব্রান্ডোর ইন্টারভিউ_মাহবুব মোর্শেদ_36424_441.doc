ট্রুম্যান কাপোটের নেয়া মার্লোন ব্রান্ডোর ইন্টারভিউ




 
                        ট্রুম্যান কাপোটে (১৯২৪-১৯৮৪) আমেরিকান লেখক। তার বিখ্যাত নভেলা ব্রেকফাস্ট অ্যাট টিফানিস, ইন কোল্ড ব্লাড। তার লেখা গল্প, উপন্যাস ও নাটক থেকে প্রায় ২০টি মুভি তৈরি হয়েছে। তার জীবন নিয়েও তৈরি হয়েছে একাধিক মুভি। তার বিখ্যাত বেস্টসেলার উপন্যাস ইন কোল্ড ব্লাড লেখার ঘটনা নিয়ে ২০০৫ সালে বেনেট মিলার তৈরি করেছেন কাপোটে মুভিটি। এ সেলিব্রেটি লেখক ১৯৫৬ সালের ক্রিসমাসের পর বন্ধু সেসিল বেটনকে নিয়ে হনুলুলু থেকে জাপানের পথে রওনা হন। মার্লোন ব্রান্ডো (১৯২৪-২০০৪) তখন জাপানের কিয়োটোতে সায়োনারা মুভির কাজ করছিলেন।  তিনি এ স্ট্রিটকার নেমড ডিজায়ার, অন দি ওয়াটার ফ্রন্ট, লাস্ট টাঙ্গো ইন প্যারিস, অ্যাপোক্যালিপস নাউ সহ অনেক বিখ্যাত মুভিতে অভিনয় করেছেন। ব্যাপক জনপ্রিয়তা পেয়েছেন গডফাদার মুভিতে অভিনয় করে। বিখ্যাত এ অভিনেতার সঙ্গে লেখক ও সাংবাদিক ট্রুম্যান কাপোটের এ সাক্ষাৎকারটি ব্যাপক আলোচিত। তাদের দুজনের খ্যাতি এর মূল কারণ। কিন্তু আরো কারণ আছে। বলা হয় এতে ব্রান্ডোর ব্যক্তিত্বের অনেক প্রসঙ্গ দক্ষতার সঙ্গে উন্মোচন করেছেন কাপোটে। সম্প্রতি গার্ডিয়ান পত্রিকা এ সাক্ষাৎকারটিকে গ্রেট ইন্টারভিউ হিসেবে নির্বাচিত করেছে। এখানে সাক্ষাৎকারটির কিছু অংশ প্রকাশ করা হলো।#কিয়োটোয় মিয়াকো হোটেলের চারতলায় ছোট্ট পরিচারিকা আমাকে করিডরের গোলকধাধার মধ্য দিয়ে নিয়ে যাচ্ছিল। উদ্দেশ্য মারোনের সঙ্গে দেখা করিয়ে দেয়া। জাপানিজ ভাষায় ‘এল’ বর্ণটি নেই। ফলে ম্যারোন বলে সে যা বোঝাচ্ছিল তা হলো মার্লোন, মার্লোন ব্রান্ডো। এ আমেরিকান অভিনেতা তখন কিয়োটোর লোকেশনে একটা মুভির কাজ করছিলেন। মুভিটা ছিল জেমস মিশেনারের সায়োনারা উপন্যাস থেকে অ্যাডপ্ট করা।‘ওহ, হাই। ৭টা বাজে, তাই না?’ কথা ছিল ৭টায় ডিনারে অংশ নেয়ার। কিন্তু আমি ২০ মিনিট দেরি করে ফেলেছি।‘ঠিক আছে, জুতা খুলে ভেতরে আসো। আমি কাজ প্রায় শেষ করে এনেছি।’ পরিচারিকার দিকে তাকিয়ে তিনি নিজের হাত দুটি পেছনের দিকে নিলেন। দাত বের হেসে ঘোষণা দিলেন, এরা আমাকে মেরে ফেলবে। এ বাচ্চাগুলোও। তোমার কি মনে হয় না ওরা অসাধারণ, তুমি কি ওদের পছন্দ করোনি, জাপানিজ বাচ্চাগুলোকে?’তার থাকার জায়গাটা দুই রুমের। সঙ্গে বাথরুম ও সূর্যের আলো আসার জন্য স্বচ্ছ কাচের ব্যবস্থা। মনে হয় তার যা কিছু সম্পত্তি সবই খোলা পড়ে আছে। লন্ড্রির জন্য অপেক্ষমাণ শার্ট, মোজা, টাই, হ্যাট সবই এমনভাবে পড়ে আছে যেন সেগুলো কোনো এক কাকতাড়–য়ার পোশাক-আশাক। আর ক্যামেরাগুলো, একটা টাইপরাইটার, একটা টেপ রেকর্ডার, একটা ইলেকট্রিক হিটার। পর্যাপ্ত ও রুদ্ধশ্বাস এক পরিস্থিতি। আধ খাওয়া ফলের টুকরো। আর বই, একটা লম্বা গলার ঝোলার মধ্যে কলিন উইলসনের দি আউটসাইডার, বৌদ্ধ প্রার্থনা রীতির বইপত্র, জেন মেডিটেশন, যোগ সাধনা ও হিন্দু মরমিয়াবাদ নিয়ে নানা বইপত্র। কিন্তু কোনো ফিকশন নেই। তিনি বলেছিলেন, ১৯২৪ সালের ৩ এপ্রিলের পর তিনি কোনো উপন্যাস খুলে দেখেননি। ওই দিনই তিনি জন্মেছিলেন নেব্রাস্কার ওমাহায়।তিনি উপন্যাস পড়ার ব্যাপারে যেখানে এতোটাই অনাগ্রহী তখন লেখার ব্যাপারে কিন্তু উৎসাহী। পানের টেবিলটিতে একটা ভরা অ্যাসট্রে আর সাম্প্রতিক কাজকর্মের একগাদা কাগজপত্রে ভরা। একটা ফিল্ম স্ক্রিপ্ট : এ বার্স্ট অফ ভারমিলিয়ন।ব্রান্ডো জাপানে থাকছিলেন এক মাসের কিছু বেশি সময় ধরে। এরই মধ্যে ফিল্মের ডিরেক্টর জশুয়া লোগান বলতে বাধ্য হয়েছেন, ‘গার্বোর পর আমি যাদের দেখা পেয়েছি তাদের মধ্যে মার্লো সবচেয়ে চমৎকার। একটা প্রতিভা। কিন্তু আমি জানি না তিনি কিসের মতো, আমি তার সম্পর্কে কিছু জানি না।’আমরা ডিনারের অপেক্ষা করছিলাম। তিনি মেঝেতে রাখা একটা বালিশে মাথা ঠেকিয়ে চোখের পাতা বন্ধ করলেন। যখন তিনি কথা বলেন তার আবেগহীন কণ্ঠে, যেন চর্চা করে ও ভদ্রোচিত করে বের করে আনা কিন্তু বয়ঃসন্ধির এক স্বর সেটা। মনে হয় যেন ঘুমের মতো একটা দূরত্ব থেকে ভেসে আসছে।‘আমার গত সাত আট বছরের জীবন, রীতিমতো একটা বিপর্যয়।’ বললেন তিনি। ‘হয়তো শেষ দুই বছর একটু ভালো। স্রোতের মধ্যে একটু কম গড়িয়ে যাওয়া। তুমি কি কখনো নিজেকে বিশ্লেষণ করেছ? আমি প্রথমে এটা করতে ভয় পেতাম। ভয় হতো যে, এটা আমার সেই অনুভূতিকে ধ্বংস করে দেবে, যার জন্য আমি সৃষ্টিশীল এক ব্যক্তি, একজন শিল্পী। একজন অনুভূতিশীল মানুষের ৫০টা ইমপ্রেশন থাকতে পারে। সাধারণ কারো হয়তো থাকে সাতটি। অনুভূতিশীল মানুষগুলো এতোটাই নাজুক। তুমি যতোই অনুভূতিশীল ততোই তুমি সহিংসতার শিকার। কখনো আবেগাক্রান্ত হয়ো না। কখনো নিজেকে কিছু অনুভব করতে দিও না। কারণ তুমি সব সময়ই খুব বেশি অনুভব করো। বিশ্লেষণ সাহায্য করে। আমাকে সাহায্য করেছে। তারপরও গত আট-নয় বছরে আমি অনেক বেশি মিশে গেছি...।’কণ্ঠস্বরটা আত্মগত মানুষের কথার মতো চলতে থাকলো। তিনি একপ্রকার আত্মকথক। বললেন, ‘আমার চারদিকের লোকজন কখনোই কিছু বলে না। মনে হয়, তারা শুধু যেন শুনতে চায় আমি কি বলি। এ কারণেই আমি শুধু কথা বলার কাজ করি।’এখন তাকে দেখে আমার মনে হলো তার সঙ্গে প্রথম দেখা হওয়ার ঘটনাটা নতুন করে তৈরি হতে শুরু করেছে। সেটা ছিল ১৯৪৭-এর এক শীতের বিকাল। নিউ ইয়র্ক। আমি টেনেসি উইলিয়ামসের একটা নাটক এ স্ট্রিটকার নেমড ডিজায়ারের রিহার্সালে অংশ নিতে গিয়েছিলাম। ওই নাটকে ব্রান্ডো স্টানলি কোয়ালস্কি চরিত্রে অভিনয় করেছিলেন। এটি তাকে সাধারণ স্বীকৃতি এনে দিয়েছিল। কিন্তু ওই মনে পড়া বিকালটিতে আমি বুঝতে পারছিলাম না তিনি কে হতে পারেন। নির্ধারিত সময়ের অনেক আগে উপস্থিত হয়ে আমি দেখলাম অডিটরিয়ামটি জনশূন্য। স্টেজে একটা টেবিলে বাদামি এক তরুণ প্রায় ঘুমিয়ে পড়েছেন। তিনি টি শার্ট ও ডেনিম ট্রাউজার পরে ছিলেন বলে, জিমনেশিয়াম মার্কা শরীরের কারণে আর ওয়েটলিফটারদের মতো তার বাহু ছিল বলে এবং চার্লস অ্যাটলাস চেস্টের জন্য আমি তাকে স্টেজে কাজ করা একজন লোক মনে করেছিলাম। অথবা করতাম, যদি আমি তার মুখের দিকে না তাকাতাম। যেন একটা অপরিচিতের মুখ কোনো বাদামি দেহের সঙ্গে সেটে দেয়া হয়েছে। মুখটা দেহের তুলনায় খুব কম রুক্ষ, যেন জোর করে জুড়ে দেয়া। প্রায় এক দেবদূতেরর আদল ও নম্রতা, শক্ত চোয়ালের দারুণ এক চেহারা। এখনকার ব্রান্ডো দাত বের করে হাসছেন। অলসভাবে সিগারেট টানতে টানতে কথা বলছেন আর কথা বলছেন।সে সময় তিনি একদম আলাদা এক লোক ছিলেন। তার শরীর ছিল আরো ঘন। কপাল ছিল আরো উচু। চুল পাতলা আর তিনি ছিলেন আরো ধনী। আরো পরিবর্তন হয়েছে। তার চোখ বদলে গেছে। তিনি এখন লোকের দিকে তাকান নিশ্চয়তার ভঙ্গিতে, যাকে শুধু বলা যায় এক দয়ার দৃষ্টি। যেন তিনি বাস করেন এক আলোকের জগতে, আর তার বিবেচনায় অন্যরা সেখানে নেই।তার মুখের আত্মস্থ ভঙ্গিটা তেমনই থাকলো। অথবা প্রায় তেমনি। একটা কথা সংগ্রহ করে আমি বললাম, ‘কিভাবে তোমার নাক ভাঙলো?’‘...এর দ্বারা আমি আমি বোঝাতে চাইনি যে আমি সব সময় অসুখী। আমার মনে পড়ে, এক এপ্রিলে আমি সিসিলিতে ছিলাম। সেটা ছিল একটা উষ্ণ দিন, সর্বত্র ফুল ফুটেছে। আমি সুগন্ধী ফুল ভালোবাসি। গার্ডেনিয়া। আমি নিজের মধ্যে হারিয়ে ছিলাম। ফুলের ক্ষেতে শুয়ে ঘুম এসে গিয়েছিল। খুব ভালো লেগেছিল। খুব সুখী ছিলাম। কি? তুমি কি কিছু বলছিলে?’‘আমি জিজ্ঞাসা করছিলাম, তুমি কিভাবে নাক ভেঙেছো।’তিনি দাত বের করে হাসতে থাকলেন যেন সিসিলিতে দুপুর বেলার ঘুমের মতো কোনো সুখের স্মৃতি মনে করার চেষ্টা করছেন। স্ট্রিটকার নাটকে ব্যাকস্টেজের কিছু লোকের সঙ্গে আমি নিচে বয়লার রুমে যেতাম। ওখানে ঘোড়া ছিল। একরাতে একজনের সঙ্গে মিশতে গিয়ে ঘটনাটা ঘটলো। আমার নাকের সর্বনাশ হলো। এটা ঠিক করার জন্য ডাক্তারদের এনেসথেশিয়া দিতে হলো। আমি শয্যাশায়ী হলাম। আমি এর জন্য দুঃখিত নই। স্ট্রিটকার প্রায় এক বছর চলেছিল, আর এ কারণেই আমি অসুস্থ হয়ে পড়েছিলাম।’আমাদের আলাপে আবার নীরবতা নেমে এলো। ব্যাপারটা বুঝতে পেরে তিনি কথা বলে উঠলেন। ‘এখনো মুভির ক্ষমতা আছে। এর মাধ্যমে তুমি মানুষকে কাজের কথা বলতে পারো। বৈষম্য, ঘৃণা ও উচ্চম্মন্যতা নিয়ে কথা বলতে পারো।’ জাপানে প্রায় ৬০ জন রিপোর্টারকে ডেকে ব্রান্ডো বলেছিলেন তিনি সায়োনারার কন্ট্রাক্টে সাইন করেছেন। এটা আমেরিকার এক জেট পাইলটের গল্প যে, জাপানের এক নর্তকির প্রেমে পড়েছিল। এ মুভিতে অভিনয় করার কারণ এটা তার উচ্চম্মন্যতাকে আঘাত করে। আবার এটা তাকে জশুয়া লোগানের সঙ্গে কাজ করার অমূল্য সুযোগ এনে দিয়েছে। কিন্তু সময় কেটে গেছে। এখন ব্রান্ডো নাক কুচকে বলেন, ‘আমি ছেড়ে দিয়েছি। এখন আমি একটা কাজের ভেতর দিয়ে যাচ্ছি। ব্যস। কখনো কখনো আমার মনে হয় কেউ পার্থক্যটা বোঝে না। সেটে প্রথম কয়েক দিন আমি অভিনয় করার প্রচ- চেষ্টা করেছি। কিন্তু পরে আমি একটা এক্সপেরিমেন্ট করলাম। আমি সবকিছু ভুলভাবে করা শুরু করলাম। লোগান কি বললো? লোগান বললো, দারুণ হয়েছে। এটা প্রিন্ট করে ফেলো।’ ব্রান্ডোর কথাবার্তায় একটা প্রবচন খুব চালু। সেটা হলো ‘আমি যা বলি তার ৪০% মিন করে বলি।’ এখানে এটা প্রযোজ্য বলে মনে হয়।অনুবাদ : মাহবুব মোর্শেদ

                    সর্বশেষ এডিট : ১৩ ই সেপ্টেম্বর, ২০০৭  দুপুর ২:২০                

