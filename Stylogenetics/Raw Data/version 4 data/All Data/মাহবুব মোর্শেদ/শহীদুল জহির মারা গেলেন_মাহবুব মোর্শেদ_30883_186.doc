শহীদুল জহির মারা গেলেন





                        প্রতিদিনকার মতো আজও একটা দিন ছিল। কিন্তু দিনটা আর সেরকম থাকলো না। সকাল বেলাতেই খবর পেলাম আজ সকাল নয়টায় ল্যাবএইড হাসপাতালে মারা গেছেন লেখক শহীদুল জহির। খুব কম বয়সেই চলে গেলেন কথাশিল্পী শহীদুল জহির। তার জন্ম পুরাতন ঢাকায় ১১ সেপ্টেম্বর ১৯৫৩ সালে। গ্রামের বাড়ি সিরাজগঞ্জে। পড়াশোনা করেছেন ঢাকা কলেজে ও ঢাকা বিশ্ববিদ্যালয়ের রাষ্ট্রবিজ্ঞান বিভাগে। অকৃতদার এই লেখক সিভিল সার্ভিসে দীর্ঘ দিন কাজ করতেন। কিছুদিন আগে পার্বত্য চট্টগ্রাম বিষয়ক মন্ত্রণালয়ের দায়িত্ব পেয়েছিলেন। তার প্রথম বই পারাপার প্রকাশিত হয়েছিল মুক্তধারা থেকে ১৯৮৫ সালে। বিখ্যাত ও বহুল আলোচিত উপন্যাস জীবন ও রাজনৈতিক বাস্তবতা   প্রকাশিত হয় ১৯৮৮ সালে। এরপর আরেকটি উপন্যাস সে রাতে পূর্ণিমা ছিল প্রকাশিত হয়। এ দুটি উপন্যাস ও গল্পের বই ডুমুর খেকো মানুষ প্রকাশ করেছিল শিল্পতরু প্রকাশনী। ২০০৫ সালে প্রকাশিত ডলু নদীর হাওয়ার পর তার সর্বশেষ (প্রকাশিত) উপন্যাস মুখের দিকে দেখি। শহীদুল জহির কখনো সাহিত্যের আড্ডায় পরিচিত মুখ ছিলেন না, তাকে কোনো আড্ডা বা আলোচনায় দেখা যেত না, নিভৃতচারী লেখক ছিলেন। তার ব্যক্তিগত জীবনে খুব কম মানুষেরই প্রবেশাধিকার ছিল। কিন্তু তার এই অনুপস্থিতি তাকে সবচেয়ে বেশি আলোচিত করে তুলেছিল। ষাট দশকের বিখ্যাত লেখকদের পর শহীদুল জহিরই আমাদের সবচেয়ে আলোচিত ও গ্রহণীয় লেখক। তার পরবর্তীকালের লেখকরা তার লেখার মাধ্যমে ব্যাপকভাবে তাড়িত হয়েছেন। গল্পে তিনি এক প্রকার জাদুবাস্তবতার প্রয়োগ ঘটাতেন। তবে টেকনিকের জাদুর মধ্যে সবচেয়ে মোহনীয় ছিল তার ভাষা। অত্যন্ত কুশলতার সাহায্যে তিনি বাক্যের ঘোরের মধ্যে পাঠকদের হাবুডুবু খাওয়াতে পারতেন। তার গল্প অবলম্বনে একাধিক নাটক ও সিনেমা তৈরি করেছেন তরুণ নির্মাতারা।আজ ১২ টায় তার মরদেহ বাংলা একাডেমীতে আনা হয়েছিল। কয়েকমিনিটের জন্য। গুটিকয় লেখক সাহিত্যিকের সঙ্গে আমি সেখানে উপস্থিত ছিলাম। শেষ দেখা দেখলাম আমাদের সময়ের সবচেয়ে অদেখা অথচ সবচেয়ে চর্চিত এ লেখককে। সেই এক রকম বিনম্র হয়ে শুয়ে আছেন।এর আগে একবারই তার সঙ্গে আমার দেখা হয়েছিল। ২০০৫ সালে। উনি সেবার কাগজ সাহিত্য পুরস্কার পেয়েছিলেন। আমি পেয়েছিলাম ওই বছরই কাগজ নবীন সাহিত্য পুরস্কার। তার পাশে থেকে পুরস্কার নেয়ার ব্যাপারটা আমাকে ভীষণ আনন্দিত করেছিল। ওনার সঙ্গে কিছু কথা হয়েছিল। এরপর আর কখনোই কথা হয়নি। কতবার ভেবেছি যাবো একদিন দেখা করতে। যাওয়া হয়নি। 
                            
                    সর্বশেষ এডিট : ২৯ শে মার্চ, ২০০৮  দুপুর ১২:৩৪                

