ভাষা বিতর্ক ও ব্রাত্য রাইসু 3





                        ভাষা বিষয়ে যে মন্তব্যগুলো এসেছে সেগুলোর মধ্যে প্রথম দিকে রসালো ও যুক্তিনিষ্টভাবে প্রশ্ন তুলেছেন সাঈয়্যিদ ইসমাইল কীব্রিয়াহ। তিনি যে বিতর্কতুলেছেন তা ইন্টারেস্টিং। একই সঙ্গে ভাষা বিষয়ক সাম্প্রতিক বিতর্কের একটা বিভ্রমেও তিনি পড়েছেন। কবিতার ক্ষেত্রে পরাণের গহীন ভিতর, শামসুর রাহমানের ... মাতোয়ালা রাইতে ইত্যাদি কবিতার ভাষা ডায়ালেক্ট থেকে এসেছে। তখন রাইসু ছিলেন না সত্য। আজকে যে নাগরিক ভাষার কথা উঠছে তা ডায়ালেক্ট বা ডায়ালেক্টজাত না। সৈয়দ শামসুক হক একটি সাক্ষাৎকারে বলেছিলেন ভাষা নিয়ে কোনো নতুন প্রস্তাবনা তার উদ্দেশ্য নয়। তিনি ডায়ালেক্টের সঙ্গে নাগরিক ভাষার মিশ্রনে একটি নিরীক্ষা করেছেন। এর বিস্তারিত বিবরণ পাবেন শান্তনু কায়সারের কাব্যনাটক বইয়ে। শুধু সৈয়দ শামসুল হক কেন, মনীষ ঘটকের বেশ কয়েকটা গল্প আমি পড়েছি যা পুরো পাবনা এলাকার আঞ্চলিক ভাষায় লেখা। এছাড়া সাহিত্যে বিশেষ করে গল্প-উপন্যাসে ডায়ালেক্ট মিশিয়ে ভাষা নির্মাণের প্রচেষ্ঠা বহুদিন ধরেই ছিল। মানিকের পদ্মানদীর মাঝির বর্ণনা খেয়াল করুন। ডায়লোগে আঞ্চলিক ভাষার ব্যবহার অনেক দিন আগে থেকেই ছিল। কিন্তু এখন রাইসু যে ভাষার কথা বলছেন। আমরা যে ভাষার কথা তুলছি সেটা কোনো অঞ্চলের ভাষার প্রতি পক্ষপাতদুষ্ট না। আমরা আরবান একটি ভাষারূপের প্রস্তাব দিচ্ছি। যে ভাষায় রাশভারি অধ্যাপক থেকে শুরু করে বাসের কন্ডাকটর পর্যন্ত কথা বলে। বাংলাদেশের সবাই বোঝে সে ভাষা। কিন্তু শিক্ষিত লোকেরা লিখতে গেলেই যে ভাষা আর কলমে আসে না। কীব্রিয়াহ সাহেব আরেকটি গুরুত্বপূর্ণ কথা বলেছেন। প্রশ্ন তুলেছেন, এই ভাষা উদ্যোগ সাম্প্রদায়িকতাপ্রসূত কিনা। আমি পূর্ব বাংলার ভাষা সংকলনটির উপর একটি আলোচনা লিখেছিলাম । লেখাটি লিটল ম্যাগাজিন লোকে প্রকাশিত হয়েছিল। সংকলনটিকে সাম্প্রদায়িক ইঙ্গিত ছিল বলে আমি তার বিরুদ্ধে জেহাদী স্বরে কথা বলেছিলাম। এখানে স্পষ্ট করে লিখে রাখা দরকার, পূর্ববাংলার ভাষার মুসলিম রূপের প্রতি আমার সমর্থন নেই। এ ধরনের উদ্যোগ শুধু আজকে নয় পাকিস্তান আমলেও নানা সময়ে এসেছে। সে উদ্যোগগুলো পালে হাওয়া পায়নি। এখনও পাবে না। কিন্তু প্রগতিশীলরা যেভাবে চলতি কথার আরবি ফারসি শব্দগুলো বাদ দিয়ে তৎসম, তদ্ভব উৎসের শব্দগুলো ব্যবহার করে নিজেদের ভাষাগত সাম্প্রদায়িকতার পরিচয় হাজির করেন সেটাও গ্রহণযোগ্য নয়। ঢাকাসহ আমাদের শহরগুলোতে ইতিমধ্যে একটি নাগরিক ভাষা আকার পেয়েছে। কিন্তু আমরা কেন সে ভাষায় লিখতে পারছি না? 
                            
                    সর্বশেষ এডিট : ২২ শে মার্চ, ২০০৬  রাত ৩:৪৬                

