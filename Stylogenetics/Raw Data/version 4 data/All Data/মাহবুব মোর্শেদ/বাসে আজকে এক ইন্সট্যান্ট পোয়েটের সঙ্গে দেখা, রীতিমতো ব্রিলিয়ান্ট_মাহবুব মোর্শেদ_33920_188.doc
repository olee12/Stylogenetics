বাসে আজকে এক ইন্সট্যান্ট পোয়েটের সঙ্গে দেখা, রীতিমতো ব্রিলিয়ান্ট





                        ভারত থেকে তসলিমা নাসরিনের ইউরোপে অজ্ঞাতযাত্রার খবরটা নিয়ে অনেক ভাবলাম। কোনো কুলকিনারা করতে পারলাম না। শুধু একটা লাইনই মাথায় ঘুরতে থাকলো : লুকোচুরি খেলা রে ভাই, লুকোচুরি খেলা। ১৯৯৩ সাল থেকে ২০০৮ দীর্ঘ সময় বটে। কত যে লুকোচুরি খেলায় তাকে শামিল হতে হলো। কখনো ইউরোপে এন্টি-ইসলাম ট্রাম্প কার্ড হিসেবে ব্যবহৃত হলেন। কখনো ভারতে এন্টি-বাংলাদেশ ট্রাম্পকার্ড হিসেবে। লেখক যখন অন্য কারো হাতে নিজেকে ছেড়ে দেন তখন এটাই ঘটে। কিন্তু কী করা যাবে? সেফটি, সিকিউরিটির সঙ্গে তো আর আপোষ করা যাবে না। কিন্তু সত্য হলো, ইউরোপের আর তসলিমার দরকার নাই। তসলিমাও আর সেখানে স্বস্তি বোধ করেন না। তারপরও তাকে সেখানেই ফিরতে হলো। সারে জাহাঁ সে আচ্ছা হিন্দৃস্তানে তার জায়গা হলো না। ভারতের মানুষ আর রিস্ক নিতে চায় না। এখন ইনভেস্টমেন্ট, বাজার আর জিডিপির দৌড়ে ভারত নিজের দেশে কোনো রিস্ক নিতে চায় না। ফলে, কি বাম সরকার, কি মনমোহন কেউই আর তসলিমা রিস্ক নিতে চায় না। তসলিমা হলো একটা টাইম বোমা। সুইচ যে কোনো সময় অন করলেই হলো। বিজেপি ক্ষমতায় থাকলে হয়তো আরও একটু চেষ্টা করে দেখতো। কিন্তু সে রাম ও অযোধ্যাও এবার তেমন রা করলো না। ফলে, ভারত বিদায় জানালো তাদের প্রিয় তসলিমাকে। তসলিমাকে আমারও পছন্দ। তাই তাকে দেশে ফিরিয়ে আনার পক্ষপাতি আমি। বই থেকে লাইন কেটে, আপোষ করে যদি তিনি ভারতে থাকতে রাজি থাকেন তবে দেশে কেন পারবেন না? এই বাংলাদেশ, এই গরম ভাত, এই সকল দেশের সেরা জায়গায় থাকার জন্য কেন একটু ছাড় দেবেন না? এখানে তিনি এলে তো তাকে নিয়ে মোল্লা ও জঙ্গি প্রগতিশীলদের মাতামাতি শুরু হবে। কিন্তু আমরা যতই চাই, তসলিমা বিগ ইস্যু। বৃহৎ শক্তিগুলো চাইলে তিনি আসতে পারেন। তবে তিনি আরও কিছুদিন শীতের দেশে কষ্ট করুন। আর এই সরকার হুজুরদের বেদম ভয় পায়। প্রগতিশীল সরকার তো। ব্লগ নিয়েও ভাবতেছিলাম। ভাবনাগুলা ফিউশন হয়ে যায়। রক ও রবীন্দ্রসঙ্গীত একসঙ্গে বাজতে থাকে। ব্লগে কবি-সাহিত্যিকরা অনেকেই আসতেছেন। অনেক ভাল লোকের সমাগমে যেমন ব্লগ হওয়ার কথা ছিল তেমন হইতেছে না। কারণ, ওই যে আগেই কইছিলাম। যুদ্ধাপরাধীদের বিচার শেষ না হইলে ব্লগিং আর ভাল হওয়ার সম্ভাবনা নাই। যুদ্ধাপরাধীদের ফাঁসির পর যদি এই লাগালাগি থামে। পুরা জাতির উচিত এখন এই দাবিতে রাস্তায় নামা। হাতে তিন চার দিন সময় নিয়া যুদ্ধাপরাধীদের বিচার ও ফাঁসির কাজ সমাপ্ত করে তারপর অন্য কাজে হাত দেয়া। দরকার হইলে তিনদিনের ছুটি ঘোষণা করা হউক। পুরো বিচার ব্যবস্থাকে কাজে লাগানো হউক। তারপরও এই অবস্থা থেকে আমাদের মুক্তি দেয়া হউক। এইসব চিন্তা করতে করতেই দেখলাম বাসে এক ছেলে চকলেট বিক্রি করতে উঠলো। চকলেটের নাম লাভ। এলইউভি। লিচুর ফ্লেভারে বাজারে আসা নতুন লজেন্স। উইঠাই কইলো :  আগে খাইছেন গাছে/ এখন পাইবেন বাসে। ভাবী আছে বাসায়/ চকলেট খাওয়ার আশায়। মনটা প্রসন্ন হয়ে উঠলো। ছেলেটা থামছে না। দুই টাকায় চারটা চকলেট। এক বাচ্চা আবদার করে কিনে নিলো।  শেষ দুইটা লাইন শুনে আমি রীতিমতো গভীর চিন্তায় পড়ে গেলাম। ছেলেটা কইলো :আগে পাইছেন গাছে/ আমার কাছে আছে।ব্রিলিয়ান্ট মনে হইলো। তার ভক্ত হয়ে গেলাম।

