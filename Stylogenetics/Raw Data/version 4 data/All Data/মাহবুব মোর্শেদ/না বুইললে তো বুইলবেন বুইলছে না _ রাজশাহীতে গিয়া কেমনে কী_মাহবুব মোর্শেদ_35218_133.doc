না বুইললে তো বুইলবেন বুইলছে না _ রাজশাহীতে গিয়া কেমনে কী




 
                        ধরেন আপনে রাজশাহী গেছেন। আবহাওয়া যেমন গরম থাকার কথা তেমন গরম না। কালকে বৃষ্টি হইছে। আপনে অতো ক্লান্তও না। ঘুরাঘারি কিছু করা যায়, এইরকম ভাবতেছেন। শহরটা তেমন কইরা চিনেন না। বন্ধু-বান্ধবের ফোন নাম্বার নাই হাতে। বিন্দুর মোড় থিকা অলকার মোড়ের দিকে যাইতে যাইতে ভাবতেছেন কী করি কী করি?কী করবেন? আর কী। ব্লগিং শুরু কইরা দেন। আমার মতো দ্রুত যদি বন্ধু আপনি নাও পান তাইলে কেমনে কী করবেন তার একটা আইডিয়া পেয়ে যাবেন। এইটাই হইলো মজা।আমার ভাগ্য ভালো ব্লগে পোস্ট দেয়ার কয়েক মিনিটের মধ্যে শিবলী নোমানের(Click This Link) সঙ্গে কথা হয়ে গেল। ইভেন দেখাও। শিবলী, আমি আর আজাদ ভাই চা খাইতেছি, আড্ডা দিতেছি এমন সময় হাতের কাজ সাইরা সুজন (Click This Link)  আইলো। নানারকম প্লান হইতে থাকলো। কই যাওয়া যায়। ক্যাম্পাসে নাকি তালাইমারি মোড়ে। হাসান আজিজুল হকের বাসায় নাকি আ-আল মামুনের বাসায়?প্লান করতে করতে সন্ধ্যা ঘনায়ে আসলো। শিবলী আর আমি পদ্মার দিকে হাঁটা দিলাম। বহু আগে, ছোটবেলার একবার পদ্মায় গেছিলাম। তখন পদ্মা আছিল ভর বর্ষার দুকুল ছাপানো নদী। শিবলী কইলো, পদ্মা তো এখন অনেক দূরে সন্ধ্যাবেলা নদী বলতে কিছু আর দেখা যাবে না। ভাবলাম ক্ষতি কী? নদীর চরও তো একপ্রকার নদীই। তাই না? পদ্মার তীরে গিয়া যা হিসাব করা হইলো, তাতে ঘন অন্ধকার ঠেলে দুই কিলো চর পার হওয়া গেলেই শুধু নদী দেখা সম্ভব। অতএব তা আপাতত এই অন্ধকারে না করাই ভাল। বাঁধের কাছে দাঁড়ায়ে আমরা আড্ডা দিতে থাকলাম। ফোনে কথা হইতেছে মানুষজনের সঙ্গে। সুজন আসতেছে, সুমন (Click This Link) আসতেছে। আনিসুজ্জামান উজ্জ্বল, কামরুজ্জামান শাহীন সবাই। পদ্মার তীরে দাঁড়ায়ে রাজশাহী শহরের একটা ছক আঁকার চেষ্টা করলাম শিবলীর বর্ণনা মোতাবেক। কিছুক্ষণ পর ছাত্র ফেডারেশনের মুরাদ মোরশেদ আসলেন। আমরা চা বইলা সিগারেটে আগুন দিতেছি এমন সময় বাকীরা চইলা আসলেন।শাশ্বত সত্যকে সাহায্য করার ব্যাপারে শিবলী আর সুজনের ক্যাম্পেইন বিষয়ে আলাপ হইলো। শাম্বতকে দেখতে যাওয়ার আকাঙক্ষা ব্যক্ত করলাম। সুজন কইলো, শাশ্বতকে নাটোরে তার বাড়িতে নিয়া যাওয়া হইছে। আর যাওয়া বা তাকে দেখা হইলো না।ব্লগের নানা কথা। নতুন ব্লগীয় উদ্যোগ, সেগুলার সমস্যা সম্ভাবনা নিয়া বিস্তর আলোচনা হইলো। শিবলী কামেল লোক। সব দিকের সব খবরই রাখে। অ্যাক্টিভিস্ট সাংবাদিক রীতিমতো।আড্ডায় আড্ডায় রাত ঘন হয়া আসলে রিকশা করে ফিরতি পথ ধরলাম। আমারে বিন্দুর মোড়ে নামায়া দিয়া উনি উপশহরে নিজে গৃহে ফিরে গেল। সাত সকালে ঘুম ভেঙে পর দিন চিন্তা করতেছিলাম কী করা যায়। রাজশাহী ইউনিভার্সিটিতে যাবো কি যাবো না এই সব ভাবতেছি। এমন সময় বন্ধু উল্লাস ফোন করলো। জাহাঙ্গীরনগরে নাট্যতত্ত্বে পড়তো আমাদের ব্যাচে। এখন রাজশাহী ইউনিভার্সিটিতে সহকারী অধ্যাপক। কইলো তালাইমারি চইলা আয়। গেলাম। ওর বাসায় আম খেয়ে ক্যাম্পাসের দিকে রওনা দিলাম। ক্যাম্পাসে গেছিলাম ইন্টারমেডিয়েটের পর একবারই। ঝাপসা স্মৃতি মনে আছে। স্বননের লোকদের সঙ্গে অনেক আড্ডা হইছিল সেবার। এবার সবচেয়ে নজর কাড়লো বড় বড় গগনশিরিষ গাছগুলা। মনুমেন্টাল একেকটা বৃক্ষ। একেবারে সোজা আকাশে উঠে গেছে। রিকশায় পুরা ক্যাম্পাস ঘোরা হইলো। রেললাইন পেরিয়ে চারুকলা ইন্সটিটিউট পর্যন্ত। রিকশা থেকে নামলাম উল্লাসদের বিভাগে। ইসমাইল হোসেন সিরাজী কলাভবনে। সেইখানে শিবলী ছিল। একপ্রস্থ চা খেয়ে গণযোগাযোগের দিকে গেলাম। আ-আল মামুন ছিলেন গণযোগাযোগের ল্যাবে। তার সঙ্গে পরিচয় হলো। কথা বলতে বলতেই দেখি আমাদের সুজন ব্লগিং করতেছে। মামুন স্যার সবার প্রিয়, সেলিম রেজা নিউটনও খুব জনপ্রিয়। তার সঙ্গে দেখা হলো না। মামুন স্যারকে ব্লগিংয়ের দাওয়াত দিলাম। কইলাম, ফাহমিদ ভাই ব্লগিং করতেছেন, আপনিও করেন। স্প্রাইট খাচ্ছিলাম। শিবলী কইলো, স্যার এসে পড়েছেন। আমরা ভাবছিলাম হাসান আজিজুল হকে সঙ্গে দেখা করবো। সেই মোতাবেক তাকে ফোন দিয়া জানা গেছলো উনি ক্যাম্পাসের দিকেই আসছেন ব্যাংকের কাজে। স্যার আসতেছে শুইনা রওনা দিলাম বিশ্ববিদ্যালয়ের অগ্রণী ব্যাংকের দিকে। বাংলা সাহিত্যের বিখ্যাত গল্পকার হাসান আজিজুল হক ব্যাংকে বইসা কাজ করতেছেন এইটা একটা বিরল দৃশ্য। ম্যানেজারের রুমে বসে স্যারের কথা শুনলাম কিছু। যারা হাসান স্যারের কথা শোনেন নাই তাদেরকে বুঝানো যাবে না তিনি কত সুন্দর করে কত জমিয়ে কথা বলতে পারেন। সবচেয়ে ভাল লাগে তার শিশুর মতো হাসিটি। স্যার বললেন, প্রাকৃত পত্রিকাটি আবার করতে চান। প্রাকৃত খুব ভাল একটি সাহিত্য পত্রিকা। আগে হাসান আজিজুল হকে সম্পাদনায় বের হতো। আজি স্যারকে কইলাম, নব্বই দশকের শেষ থেকে গদ্যে বিশেষ করে কথাসাহিত্যে কাজ করার জন্য তেমন কোনো তরুণকে দেখা যাচ্ছে না। কেন এমন হলো স্যার। স্যার বললেন, কোনো একটা জায়গায় কাজ হচ্ছে না মানে সমাজে হয়তো ওই কাজের চাহিদা নেই। ওই কাজের চাহিদা থাকলে নিশ্চয়ই কাজ হতো। ... এজন্যই তো আমি বলি, রাজনীতির কথা। সমাজের ভেতর থেকে রোগটা সারাবার কথা। আগে বিশ্ববিদ্যালয় থেকে যারা বেরুতো তাদের মধ্যে সাহিত্য পড়বার ওই চাহিদা তৈরি হতো। সেই চাহিদা নিয়েই তারা বের হতো। আজ যারা বের হচ্ছে তারা সেই চাহিদা নিয়ে বেরুচ্ছে না। ফলে, ভেতরে থেকেই ফুটোটা বন্ধ করতে হবে। বাইরে থেকে বন্ধ করলে দেখবে আবার কেউ বাইরে থেকে সেটাকে গলিয়ে আবার ফুটো করে দিচ্ছে। তাই দরকার ভেতর থেকে শক্ত-পোক্ত করে ফুটোটা বন্ধ করা। কাজ করতে হবে। নইলে ভেতরের শক্তিটা বোঝা যাবে না।স্যারের কাজ চলছে। আমাদের আড্ডাও চলছে। আড্ডায় লোক বাড়ছে। স্যার পরিহাস করে বললেন, এ যে দেখছি একটা সেমিনার হয়ে গেল।স্যারের কাজ শেষ দিকে, আমারও বাসের সময় হয়ে এলো। ফিরতে ফিরতে স্যারের কথাগুলোই ভাবছিলাম। আর শুনছিলাম শিবলীর নানা স্বপ্নের কথা।

                    সর্বশেষ এডিট : ০৫ ই জুন, ২০০৮  সন্ধ্যা  ৬:৩৭                

