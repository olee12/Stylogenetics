সামহয়ার নিয়া কিছু হিসাব-নিকাশ





                        আগের দিন লগ অফ কইরা পরের দিন সামহয়ার খুললে বিরতি যদি ১২ থেকে ১৫ ঘণ্টা হয় তাইলে শেষ পড়া পোস্ট পর্যন্ত যাইতে আমার ৯-১০ বার পাতা উল্টাইতে হয়। প্রতি পাতায় পোস্ট থাকে ১৫টা। অর্থাৎ ১২-১৫ ঘণ্টায় গড়ে পোস্ট পড়ে ১৩৫-১৫০টা। প্রতি ২৪ ঘণ্টায় পড়ে ২৫০-৩০০ টা। বিশাল ব্যাপার। কিছু বাংলা ব্লগ আছে যেইখানে দুইদিন পর ভিজিট দিলেও এক দুইপাতার বেশি উল্টাইতে হয় না। সেইখান থিকা পড়ার মতো লেখা মেলে দুই পাতায় একটা অথবা একটাও না ক্ষেত্রবিশেষে। সামহয়ারে দিনের ২৫০-৩০০ পোস্টের মধ্যে প্রয়োজনীয় লেখা পাই ৫-১০টা। পছন্দের লেখকরা পোস্ট দেন ৫-১০ টা। আকর্ষণীয় বিষয় দেখে ক্লিক করি ১০-১৫টা পোস্টে। অপছন্দের বিষয় হইলেও ঘটনা কী জানার জন্য ৩-৭ টা পোস্টে ক্লিক করি। হিসাবটারে গড় করলে দেখা যায় দিনে গড়ে ২৫ থেকে ৪৫ টা পোস্ট পড়া হয়। আমার রুচি ও বুঝ অনুসারে এইগুলার মধ্যে ভাল লাগা পোস্ট পাই দৈনিক ৫ থেকে ১০ টা। আমার সার্বিক বিবেচনায় বেস্ট ৫ থেকে ১০। আমি হয়তো ২৫০ থেকে ৩০০ পোস্ট দেখে প্রথমে পড়ার জন্য ২৫-৪৫টা বাইছা নিলাম। তারপর ৫ থেকে ১০টারে ভাল কইলাম বা মনে করলাম। কিন্তু অনেকের কাছেই ব্লগ ভ্রমণের এতো সময় না থাকতে পারে। বা আমার হাতেই প্র্রতিদিন সময় না থাকতে পারে। যখন ভাবি, এক-দুই দিনের গ্যাপে আমারে ২০ বা ৩০ বার পাতা উল্টাইতে হবে তখন কেমন লাগে?তারপরও রেগুলার সামহয়ার ভ্রমণ কইরা প্রায় সব পোস্টের খবর রাখতেছি এইটা বেশ একটা আনন্দ দেয়। তবে যারা বিষয়ভিত্তিক ইন্টারেস্টকে গুরুত্ব দেন তাদের জন্য কাজে আসতে পারতো গ্রুপ। যদি আমি জানতাম, মুক্তিযুদ্ধ বিষয়ক পোস্টগুলা সব জন্মযুদ্ধে পাওয়া যাবে। ইসলাম বিষয়ে সব পোস্ট ইসলাম গ্রুপে, কবিতা বিষয়ক পোস্ট কবিতা গ্রুপে পাওয়া যাবে, তাইলে ইন্টারেস্ট অনুসারে আমি গ্রুপ ভ্রমণ করতে পারতাম। এতে গ্রুপের ভিজিট বাড়তো, গ্রুপেরও একটা কাম বাইর করা যাইতো। ব্লগাররাও তাদের পোস্টগুলাকে ফার্স্ট পেজে পোস্ট করার সাথে সাথে গ্রুপে পোস্ট করার ব্যাপারে উৎসাহী হইতেন। বিষয়টা নিয়া ভাবা যায়। কারণ, সামহয়ারে লোকসমাগম আগামীতে আরও বাড়বে। প্রোডাকশন লেভেল দৈনিক ৫০০-৭০০ পোস্ট-এ পৌঁছাবে।সামহয়ারের এই সমৃদ্ধি দেইখা আমি ভীষণ খুশী। ছোটখাট পাড়া-প্রতিবেশীদের দিকে তাকায়া খালি হংস পায়। এত পোস্ট, এত বিষয়, এত বৈচিত্র্য তার মধ্যে ভাল লেখাও প্রচুর। বাংলা লেখার একটা খনি তৈরি হইতেছে। বিস্ময় ছাড়া আর কোন শব্দ উচ্চারণ করা যায়? 
                    
