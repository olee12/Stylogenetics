এক লা বৈশাখ, মোল্লাবাদ, নেপাল ও চীনা অলিম্পিক (মিক্সড মাসালা)





                        কাইলকা দুপুর পর্যন্ত বাইরাই নাই। পয়লা বৈশাখ বিধায়, ঘরের মধ্যেই পান্তা খেয়ে রবীন্দ্রনাথের গান ছাইড়া বইসা আছিলাম। একবার টিভি ছেড়ে দেখলাম বাংলাদেশের শিল্পীরা গান-বাজনা করতেছে। একক ও সম্মেলক চলতেছে। এইগুলা আমার রোচে না। এসো হে বৈশাখ যে এরা গায় কী মনে করে গায় আমি বুঝি না। বাংলাদেশের এমন কোনো শিল্পী আমি পাই না যার ডাকে বৈশাখ নাচতে নাচতে চইলা আসবে। বরং দেবব্রত বিশ্বাসের কণ্ঠে বসন্ত এসো যখন শুনলাম মনে হইলো বসন্ত কলিং বেল চাইপা দাঁড়ায়ে আছিলেন। দেবব্রত জাস্ট দখিন দুয়ার খুইলা দিলেন। ঘরে বসন্ত আইসা পড়লো। কলিম শরাফি ও মিতা হক ছাড়া আমার পোষায় না। এ বিষয়ে আমি ভীষণ ভারতপন্থী, পুরানা ভারত। তাই টিভি বন্ধ কইরা কলের গান ছাইড়া বইসা থাকলাম অনেকক্ষণ। রমনার পাকুড় গাছের তলায় বইসা গাওয়া গানের লোকের প্রাণে গান নাই। তাই রবীঠাকুর মূর্তি গড়ে এনারা বৈশাখ আবাহন করেন। এই গান দিয়া বৈশাখ আসবে না। আমার বিশ্বাস হয় না। রাইতে শুনলাম আলী যাকের বলতেছেন, বৈশাখ বরণ করতে আসা লোকদের দিয়া নাকি মোল্লাতন্ত্র, ধর্মান্ধতা ঠেকানো যাবে। সত্যিই কি? এই পাটভাঙা মধ্যবিত্ত, পুতুপুতু আবেগের জোয়ারে জঙ্গিত্ব প্রতিরোধ হইবেক?দুপুরে বের হয়ে প্রথমে মিষ্টির দোকানে গিয়া বুঝলাম, খবর আছে। দোকানের সকল মিষ্টি ফুরায়ে গিয়াছে। কিছু অপ্রধান মিষ্টি দেখা যায়, দধিও শেষ। তার মানে, আকালের দিনেও মিষ্টি খাওয়ার লোকের অভাব নাই। কিনার লোকও মেলা। লাল পাড় শাদা শাড়ি আর পাঞ্জাবীতে রাস্তা সয়লাব। যানবাহন পাওয়া দুষ্কর। বিকাল নাগাদ অবস্থা এমন দাঁড়াইলো যে, যানবাহন মিলিবে কিন্তু রাস্তা মিলেবে তাহার নিশ্চয়তা নাই। লোকেরা ফিরিতেছে না যাইতেছে বোঝার উপায় নাই। ভাবলাম যাবে কই? আর ফিরবেই বা কোথা থেকে? পুতুপুতু রবীন্দ্রচর্চা সেই সকালেই শেষ। মঙ্গল শোভাযাত্রাও শেষ। মানুষ তাইলে কই যাইতেছে? অথবা কোথা থেকে আসতেছে? আসলে যাওনের জায়গা নাই। মানুষ তাই যাওনের ও সেই অলীক গন্তব্য থিকা আসনের ভান করতেছে। ফলে, রাস্তায় ভিড় বাড়তেছে। এই ফাঁকে আলোচনা করার মতো একটা অসাম্প্রদায়িক উৎসবের যোগান হইছে। গার্মেন্টস শ্রমিক থেকে শুরু করে শিল্পপতি পর্যন্ত কোটি কোটি লোকের এই শহরে উৎসব মানে রাস্তা অচল। মানুষের যাওয়ার জায়গা নাই। ঠাঁই নাই ঠাঁই না ছোট সে তরী। তারা কী মনে করে বাইর হইছে তা জানাইবার অবকাশ নাই। মিলিবার অবকাশ নাই। শুধু যাওয়া আসা শুধু স্রোতে ভাসা। এই মানুষের মিছিল সংহত নয়। তারা একই ভাবনায় ভাবিত নয় একই উদ্দেশে অগ্রগামী নয়। ঠিক কথা যে, তারা একটা অসাম্প্রদায়িক উৎসব মনে কইরাই বাইর হইছে। কিন্তু মনে করা নিবার কোনো জায়গা নাই। কলকাতার বাঙালিরা এইদিনে এইভাবে বাইর হয় না। হয় নাই। হবে না। ফলে, এই স্রোত নিয়া ভাবিবার আছে। যারা রমনার পাকুড় গাছের নিচে বইসা আছেন তাদের সাধ্য নাই এই বিপুল জনস্রোতকে নিজেদের চিন্তায় কি ও রমনার মাঠে স্থান দিবেন। ভাবতেছিলাম যদি পাড়ায় পাড়ায় কিছু আয়োজন হইতো। উৎসবের আকাঙক্ষা এতদূর গড়াইয়াছে যে, ছাদে ছাদে প্যান্ডেল কইরা বৈশাখ পালন প্রায় অবধারিত হয়ে গেছে।এই জনস্রোত দেখাইয়া যারা মনে করেন, বায়তুল মোকারমের মোল্লাতন্ত্র ঠেকাইবেন তাদের সঙ্গে একমত হওনের উপায় নাই। কারণ, এনারা মোটেও রেজিমেন্টেড না। লাঠি হাতে একটা বাচ্চা হুজুর দৌড়াইয়া আইলেই রমনা ফাঁকা হয়ে যাবে। ফলে, পুতুভাবে মোল্লাবাদ ঠেকিবে না।ভাবতে হবে। কেমনে কী, সেইটা ভাবতে হবে।কাইলাই শিওর হইলাম মাওবাদের জয় নেপালে সুনিশ্চিত। মাওবাদীদের এত বড় জয়ের খবরটা পশ্চিমা মিডিয়া আর ভারতীয় পত্রপত্রিকার গলায় আটকে গেছে। ওনারা কয়দিন ধরে কইতেছিল গিরিজা প্রসাদ কৈরালার দল জিততেছে। মরি মরি, জিতলো প্রচণ্ড আর বাবুরামের দল। পৃথিবীতে প্রথম মাওবাদী রাষ্ট্র। কী খেল যে জানে মাওবাদীরা আর তাদের চিয়ারমেন। দেখার বিষয়। ভারত একটা বড় আঘাত পাইবে। অলিম্পিকে চীনাদের এক হাত দেখে নিয়েও ভারত ও পশ্চিমাদের নেপালাঘাত মিটিবে কি না কে জানে। তিব্বতে চীনারা অবিচার করতেছে এইটা তো নতুন খবর না। তিব্বতীরা লড়তেছে এইটাও নতুন ব্যাপার না। গণতন্ত্রকামী মানুষেরা তিব্বতীদের পক্ষে আছে। কিন্তু সমস্যা অন্যখানে, অলিম্পিকের মশাল যাত্রা আর তিব্বতীদের বিক্ষোভের টাইমিং কেমনে মিললো? চীনকে একটা বিপদে ফেলার জন্য বুদ্ধিটা ভালই জমানো হয়েছিল। এর ফলে, পশ্চিমারা কী পেল জানি না। কিন্তু এইটুকু স্পষ্ট হয়েছে যে, তিব্বতীরা অন্যদের ট্রাম্প হিসেবে ব্যবহৃত হচ্ছেন। 

