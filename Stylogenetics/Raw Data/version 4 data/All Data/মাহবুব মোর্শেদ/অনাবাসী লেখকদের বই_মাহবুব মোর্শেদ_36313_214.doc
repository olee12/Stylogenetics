অনাবাসী লেখকদের বই





                        অনাবাসী শব্দটা আমার কাছে নতুন। ভারতীয় পত্র-পত্রিকাগুলোতে এনআরআই কথাটা মাঝে মাঝেই চোখে পড়তো। একদিন খোঁজ নিয়ে দেখলাম এর বিস্তারিত মানে হলো : নন রেসিডেন্ট ইনডিয়ান। ভারতের বাইরের ভারতীয়। খুব ইন্টারেস্টিং একটা ধারণা। এর আগে অবশ্য আরও ইন্টারেস্টিং ডায়াসপোরা কথাটার সঙ্গে পরিচয় হয়েছিল। বাংলাদেশের লোকজন যারা বিদেশে থাকেন তাদের ধর্ম বর্ণ গোত্র নির্বিশেষে প্রবাসী বলে ডাকা হতো। প্রবাসী হয়েই তারা এতদিন ছিলেন। এই সরকার ক্ষমতায় এসে ঘটা করে তারা মোটামোটি অনাবাসী হলেন। ইন্টারেস্টিং!আমার পরিচিত এক লেখক আছেন যাকে প্রবাসী লেখক বললে খুব মাইন্ড করতেন। কেন জানি প্রবাসী কথাটা তার পছন্দ হতো না। অনাবাসী কথাটা তার পছন্দ হয়েছে কি না জানি না। জিজ্ঞেস করিনি।প্রবাসে বসে যারা লেখেন তাদের মধ্যে কয়েকটা ক্যাটাগরি আছে।১. প্রথম দল : যারা দেশে থাকতেই লেখালেখি করতেন। ভাগ্যের সন্ধানে বা উন্নত জীবনের খোঁজে বিদেশ গিয়েছেন। দেশে লেখক খ্যাতি রেখে যাওয়ার কারণে বই কেন্দ্রিক ও লেখা ছাপানো কেন্দ্রিক যোগাযোগে এনারা তেমন কোনো সমস্যায় পড়েন না। বরং বিদেশে থাকার কারণে তারা বাড়তি কিছু সুবিধা পান।২. দ্বিতীয় দল : এরা লেখক হন বিদেশে গিয়ে। হয়তো বাইরের কোনো ইউনিভার্সিটিতে পড়তে গিয়েছেন। পাশ করলেন, চাকরি পেলেন। লেখার প্রণোদনা এলো, লেখা শুরু করলেন। দেশের সাহিত্যের এস্টাবলিশমেন্টে এদের প্রবেশ কিছুটা কষ্টসাধ্য বটে।৩. তৃতীয় দল : বিদেশের শ্রমসাধ্য/সুখী জীবনে থেকেও দেশের জন্য এই লেখকদের মন কাঁদে। লেখালেখি নিয়ে খুব সিরিয়াসনেস নেই। তবু লিখে মনের ভাব প্রকাশ করা, দেশের মানুষের সঙ্গে যোগাযোগ রাখা এই নিয়ে এদের একটা তাড়না থাকে। পত্রিকায় চিঠি লেখা থেকে শুরু করে, গল্প কবিতা নিয়ে মাঝে মধ্যে কিছুটা ব্যস্ততা। ব্যস আর কী? বই বের করার তাড়া নেই।৪. চতুর্থ দল : বিদেশে গিয়ে টাকা হলো। টাকা মানেই তো সংস্কৃতি। লেখক হয়ে একটু নাম কামানোর উপায় তো আছেই। যেন তেনভাবে কিছু টাকা খরচ করে বই ছাপিয়ে বাইরে নিয়ে গেলেন। ছোট বাঙালি সোসাইটিতে ছোট খ্যাতি হয়ে যায়। বাংলাদেশের আন্ডারগ্রাউন্ড প্রকাশকরা সাধারণত এনাদের মুখের দিকে তাকিয়ে থাকেন।আরও অনেক ভাগ করা যায়, তবে আপাতত এইটুকুই।আমি সবগুলোকেই পজেটিভলি দেখি। এমনকি শেষ দলটিকেও। দেশের প্রকাশনা খাতে এটা তাদের অপ্রত্যক্ষ ইনভেস্টমেন্ট। এই চারটি দল থেকেই ভাল লেখক বের হয়ে আসতে পারেন। অনেক ভাল বই প্রকাশিত হতে পারে। কিন্তু কার খোঁজ কে রাখে? প্রথম দলের কিছু লেখকের বাইরে বাকীদেরকে সাধারণত বাঁকা চোখেই দেখা হয়। নিজের টাকায় বই বের করলেই সেটা খারাপ হবে এটা সবাই মনে মনে সিদ্ধান্ত নিয়েই বসে থাকেন। এটা ঠিক না।যাই হোক, আজকে সকালে এক কলিগ জিজ্ঞেস করলো, অনাবাসী লেখকদের ভালো বইয়ের তালিকা তাকে আমি দিতে পারি কি না। আমি বললাম চেষ্টা করতেছি। চেষ্টা বলতে সামহয়ারে একটা পোস্ট দেয়া। এইখানে অনেক অনাবাসী লেখক আছেন। বাইরে থেকে অনেকে সিরিয়াসলি লিখছেন। তারা নিশ্চয় কিছু খবর দিতে পারবেন। সোজাসুজি জিজ্ঞেস করলেও পারতাম। কিন্তু একটু কথাও বলে নিলাম।প্রশ্ন হলো : এবার অনাবাসী বাংলাদেশী লেখকদের বইয়ের নাম জানান। সঙ্গে লেখকের নাম, প্রকাশনা সংস্থা। কেমনে পাওয়া যাবে। লেখক কই থাকেন এইগুলা জানানো গেলে ভাল হয়।

