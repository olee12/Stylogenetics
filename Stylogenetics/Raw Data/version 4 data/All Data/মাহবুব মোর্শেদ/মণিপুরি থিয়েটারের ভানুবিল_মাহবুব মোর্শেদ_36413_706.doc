মণিপুরি থিয়েটারের ভানুবিল





                        শুভাশিস সিনহার লেখা ও নির্দেশনা দেয়া নাটক ভানুবিল দেখলাম গত সন্ধ্যায়। মৌলভীবাজার জেলার কমলগঞ্জের ভানুবিল এলাকার কৃষক বিদ্রোহ নিয়ে নির্মিত হয়েছে এ নাটকটি। ১৯৩৫ সালে সিলেট জেলা প্রজাসত্ব আইন পাশ হলে ভানুবিলের ইংরেজ শাসক সমর্থিত জমিদার কৃষকদের ওপর নানা শোষনমূলক ব্যবস্থা চাপিয়ে দেয়। পাল্টা প্রতিক্রিয়া হিসাবে কৃষকরা বিদ্রোহ করে। বিদ্রোহরে মাশুল হিসেবে ভোগ করে নিগ্রহ ও নির্যাতন। শেষ পর্যন্ত কৃষকের এ আন্দোলন ব্রিটিশ বিরোধী আন্দোলনের মূলধারার অন্তর্গত হয়ে পড়ে এবং ভারতের স্বাধীনতার মধ্যেই কৃষক নিজেদের মুক্তির পথ খোঁজে। এখানে এসেই নাটকের অন্তিম ভটিমা।কৃষক বিদ্রোহ নিয়ে বিস্তর নাটক আছে আমাদের দেশে। বস্তুত, বাংলা নাটকের আদিপর্বের নীলদর্পণই এক্ষেত্রে মাইলস্টোন হয়ে আছে। বাংলাদেশে কৃষক বিদ্রোহ নিয়ে সবচেয়ে আলোচিত নাটক নুরুলদিনের সারাজীবন। শুভাশিসের নাটকটি থিমেটিকালি কোন একটি কেন্দ্রে আবদ্ধ নয়। আবার বিস্তারিত প্রেক্ষাপটেও ছড়ানো নয়। ব্রিটিশ বিরোধী আন্দোলনের সমান্তরালে ভারতবর্ষে অসংখ্য কৃষক বিদ্রোহ হয়েছিল। কাল ও স্থানের বিচারে ভানুবিলের কৃষক বিদ্রোহ ছোট পরিসরের একটি বিদ্রোহ। ছোট জায়গায় আলো ফেলার কৃতিত্ব শুভাশিস দেখিয়েছে। কিন্তু তার মূল কৃতিত্ব অন্য জায়গায়। মণিপুরি জাতির জায়গা থেকে ভানুবিলের কৃষক বিদ্রোহের দিকে দৃষ্টিপাত। মণিপুর রাজ্য হতে মণিপুরীদের উতখাত হওয়া, বাংলাদেশের সিলেট অঞ্চলে তাদের বসতি স্থাপনের ঘটনা স্মরণ করিয়ে দিয়ে এ কাহিনীর শুরু। আর এ মাধ্যমেই মণিপুরি দৃষ্টিভঙ্গির চাহিদাটা দর্শকের মধ্যে গেঁড়ে বসে। মণিপুরি কৃষক নিপীড়িত কৃষকের মধ্যেও প্রান্তিক। ফলে তাদের কাহিনীটা আলাদা করে জানা ও বোঝার প্রয়োজনটা অনুভব করা যায়। আমি শুভাশিসের ইতিহাস পাঠের অভিজ্ঞতাকে একটা জায়গায় গিয়ে ভীষণ মূল্যবান মনে করেছি। স্থানীয় বিদ্রোহ যেখানে গিয়ে কংগ্রেসের আন্দোলনে সাঙ্গীকৃত হলো। এটাই হলো ইতিহাসের ফ্রেশ পাঠ।নাটকটির উপস্থাপনরীতি বর্ণনাত্বক। অর্থাত, কাস্ট ও ক্রুরা বর্ণনার মধ্যদিয়ে কাহিনী  এগিয়ে নিয়ে যান। সঙ্গে ছিল গান ও কুশলী মণিপুরী রীতির নাচ ও বাদ্য। মণিপুরি থিয়েটারের শিল্পীরা দারুণ অভিনয় করেন। নাটকটি বিষ্ণুপ্রিয়া মণিপুরি ভাষায় রচিত। শুধু  বাঙালি জমিদার ও পাইক বরকন্দজরা বাংলায় কথা বলে। ওইটুকু বাংলা থাকলেও বোঝায় অসুবিধা হয় না ড্রামাটিক ল্যাঙ্গুয়েজের স্বতঃস্ফূর্ত ব্যবহারের কারণে।আজ সন্ধ্যায় নাটকটির একটি শো হবে। শিল্পকলা একাডেমির এক্সপেরিমেন্টার থিয়েটার হলে।
                    
