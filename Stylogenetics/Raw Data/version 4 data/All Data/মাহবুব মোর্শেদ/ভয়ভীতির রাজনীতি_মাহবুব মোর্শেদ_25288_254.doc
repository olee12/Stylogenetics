ভয়ভীতির রাজনীতি





                        ভেবে দেখলাম, মানুষ ভয় পাইতে লাইক করে। রাত জেগে একা বাসায় হরর ফিল্ম দেখা অনেকের হবি। আমরাও ছোটবেলা ভূতের গল্প পইড়া কান গরম করা ভয় পাইতাম। একবার ভয় পাবার পর আবার বইটা টেনে নিতাম। আবার ভয় পেয়ে বই বালিশের তলায় রেখে দিতাম। আমি একটা বাচ্চাকে চিনতাম, যে অত্যন্ত বাচ্চা। কিন্তু অল্প বয়সে কম্পিউটার গেম খেলতে শিখছিল। কম্পিউটারে হাউস অফ ডেডস খেলতো। হাউস অফ ডেডস-এর শুরুতে ভূত-প্রেত-ভ্যাম্পায়ারদের প্রাদুর্ভাব। তো গেম ওপেন করেই সে ভয়ে পালিয়ে যেত। গেম পুরা ওপেন হলে আবার আসতো। তার ভয় দেইখা আমি কইলাম, বাচ্চা তাইলে গেম বন্ধ কইরা দেই। বাচ্চা কানতে থাকলো। ভয় পাইলেও সে ভয়ের খেলাটা খুশী মনেই খেলে।ভয় বিষয়টি নিয়া বলতে গিয়া আরও এক পিচ্চির কথা মনে হইলো। পিচ্চিটি মজনু ভাইয়ের ভাইগ্না। সে ঘোড়ার ডিম টাইপের ভীতু। বাসার সবাই তার ভয় দূর করার জন্য কইতে, ভয়? কীসের ভয়? তো এই বাচ্চা ভয় পাইলে ওই আপ্ত বাক্য আপন মনে আউড়াইতো। বলতো, ভয়? কীসের ভয়?................যাই হউক, রাজনীতির বর্তমান হালচাল দেইখা মনে হইতেছে এই সময়ের রাজনীতির কেন্দ্রীয় চরিত্র ভয়। মাঝে মাঝে ভূতের গল্প মনে হয়। মনে হইতে থাকে একটা হরর গল্পের মধ্যে আমরা বাস করতেছি। যে কোনো সময় যে কোনো দিক থিকা ভূত-প্রেত-ডাকিনী-যোগীনিরা আক্রমণ করবে। প্রধানমন্ত্রী থেকে শুরু করে আওয়ামী লীগের মন্ত্রী-প্রতিমন্ত্রীরা পর্যন্ত হামলা, ষড়যন্ত্র-আক্রমণের ভয়ে ভীত। এক আগে শোনা গেছে, প্রধানমন্ত্রী মন্ত্রী-মিনিস্টার, নেতাদের সতর্ক করছেন। এখন স্বরাষ্ট্র প্রতিমন্ত্রী পুরা জাতিকেই সতর্ক থাকার পরামর্শ দিছেন। রাষ্ট্র যারা চালান, পুলিশ যারা তদারক করেন তারা যখন ভয়ে আছেন তখন ভয় পাওয়াটাই যুক্তিসংগত। ভয় নিয়া প্রশ্ন তোলা আর উচিত না। কারণ, ভয় এমন এক জিনিশ যে, ঘটনা কিছু না ঘটলে তো ভাল। কিন্তু যদি ঘটে তাইলে? ফলে, সচেতন নাগরিক হিসাবে আমাদের সকলের উচিত সরকারের কথা মতো ভয় পাওয়া, সতর্ক থাকা।একদিক থেকে দেখলে ভয় পাওয়া আমাদের গণতান্ত্রিক অধিকার। ভূমিকম্পে ঢাকা ধ্বংস হয়ে যাবে, সমুদ্রের পানি বাইড় দুনিয়া তলায়ে যাবে, রাস্তায় নামলে ছিনতাইকারী ধরবে, ওখানে গেলে এটা হবে, ওখানে গেলে ওইটা হবে। এইসব জাতীয়, আন্তর্জাতিক ও ব্যক্তিগত ভয়ের মধ্যে আমরা আছি। অধিকাংশ ভয়ের ব্যাপারে আমরা আলোচনা করি। আলোচনার মাধ্যমে ভয় দূর করার চেষ্টা করি। এছাড়া কীইবা করার আছে? ভূতের ভয় পাইলে রাত জেগে বন্ধুদের নিয়া আড্ডা দিলে ভয় কিছু কমে এইটা পরীক্ষিত সত্য। তাই ভয়ের ব্যাপারে আলোচনাই সই।শুধু নাগরিক নয়, সরকারেরও ভয় পাওয়ার অধিকার আছে। বিশেষ কইরা আওয়ামী লীগে ক্ষেত্রে ভয় পাওয়াটা তাদের ঐতিহাসিক অধিকার। ইতিহাসে নানা সময়ে আওয়ামী লীগ নেতৃত্ব মর্মান্তিক হত্যাকাণ্ড, বোমা-গ্রেনেড হামলা, ষড়যন্ত্রের শিকার হয়েছে। ফলে তারা ভয় পেতেই পারে। এবার সরকার গঠন করার পর তারা ১৫ আগস্ট হত্যাকাণ্ডের বিচার করতে শুরু করেছে। সুদূর ভবিষ্যতে যুদ্ধাপরাধীদের বিচার করবে। অদূর ভবিষ্যতে ২১ আগস্টে বিচার করবে। শত্রু অবশ্যই তাদের আছে। ফলে, তারা ভয় পাবে। বিচারের পর শত্রুর আক্রমণের ভয় তাদের সন্ত্রস্ত করে রাখবে, এটাই স্বাভাবিক। এমনকি তারা ভয় নিয়ে রাজনীতিও করতে পারে। ভয় দিয়ে জনমত গঠন করতে পারে। ভয়ের কথা বলে বাইরের সমর্থন পেতে পারে।এইগুলা সবই স্বাভাবিক।বিচার মানা লোকদের অংশ হিসাবে আমি চাই, সব হত্যা-হামলার বিচার হউক। বিচারের রায় জাতি মেনে নেউক। রায় কার্যকর হউক। কিন্তু আমার চিন্তা অন্যখানে। ক্ষমতাহীনের ভয় ভাল। কিন্তু ক্ষমতাবানের ভয় খুব খারাপ জিনিশ। আমেরিকার ভয় ইরাক আফগানিস্তানে ভয়াবহ যুদ্ধ ও স্বাধীনতাহীনতার জন্ম দিতে পারে। ফলে, যার হাতে ক্ষমতা তার ভয় খুব রিস্কি জিনিশ। রাষ্ট্র দিয়া সে যদি ভয় দূর করতে যায় তাইলে মহাসমস্যা উপস্থিত হইতে পারে। রাষ্ট্রযন্ত্র ব্যবহার করে ভীতদের দল যে কারো ওপর আক্রমণ করতে পারে। ভয় কাউকে সিজোফ্রেনিক করে তুলতে পারে। সরকার সিজোফ্রেনিক হলে সমস্যা।ফলে, আওয়ামী লীগের এই ভয়ের সময়ে নাগরিক হিসাবে আমাদের সবার কর্তব্য আওয়ামী লীগের পাশে দাঁড়ানো। তাদের ভয় ভাঙানো। আমাদের বন্ধু আওয়ামী লীগারদের অভয় দেয়া। কিচ্ছু হবে না এইটা বারবার বলা। আগামী দিনগুলোতে আমরা তাদের ভয় যত কমাইতে পারবো, আমাদের নাগরিক জীবন ততোই নিরাপদ হবে।..........................আওয়ামী লীগ অনেক ভয় ছড়াচ্ছে বটে। কিন্তু একটি ভয় তাড়ানোর চেষ্টা করতেছে মনপ্রাণ দিয়া। আপনাদের বলতে হবে, সেটা কীসের ভয়?পারছেন না?আমি বলে দিচ্ছি, আওয়ামী লীগ যে ভয় তাড়ানোর চেষ্টা করছে সে ভয়টির নাম- ভারতীয় জুজুর ভয়। 

