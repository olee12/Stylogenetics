বৃষ্টি রে বৃষ্টি আয় না জোরে





                        বৈঠা পত্রিকার সম্পাদক শিহাব শাহরিয়ার একটা বৃষ্টি সংখ্যা বের করার কথা। আজিজ মার্কেটে কম কম যাই গত কয় বছর। তো একদিন গিয়া শিহাব ভাইয়ের সঙ্গে দেখা। শিহাব ভাই কইলো, বৃষ্টি নিয়া একটা লেখা দেও। আমি কইলাম, এইটা কোনো ব্যাপার? পরশু দিন আইসা আপনেরে লেখা দিয়া যাইতেছি। বলতে বলতেই ভাবলাম কেমনে কী? বললাম, লেখার শিরোনাম হবে বৃষ্টি রে বৃষ্টি আয় না জোরে...। শিহাব ভাই কয়, মানে কী? আমি কই ভেজা শাড়িতে লজ্জা করে। শিহাব ভাই হাসে, কয়, তারমানে লেখাটা তুমি দিবা না। আমি কই, শিহাব ভাই দারুণ একটা আইডিয়া মাথায় আসছে। লেখা আপনি পাইতেছেন। শিওর। উনি কন, ফাইজলামি কইরো না। আমি কই ফাইজলামি করলে অসুবিধা কী? বৃষ্টি নিয়া কি ফাইজলামি করা যায় না নাকি? বৃষ্টি কি এতই সিরিয়াস জিনিশ যে, এইটা নিয়া ফাইজলামিও করা যাবে না।শিহাব ভাই আমার চাপে পইড়া স্বীকার করলো যে, বৃষ্টি ব্যাপারটা নিয়াও ফাইজলামি করা যায়। এইটা বৈধ। যাই হউক লেখাটা আমি দিতেই পারি নাই। আইডিয়া মাথায় আছিল, কিন্তু কাগজ-কলম, কম্পিউটার নিয়া বইসা যে একটা কিছু দাঁড়া করাবো সেই সুমায় হইলো না। বৃষ্টি সংখ্যা আমার লেখা ছাড়াই বারাইলো। মনে বহুত ব্যথা পাইলাম। দিনকে দিন যে কী হইতেছি আমি? ব্লগ ছাড়া আর কিচ্ছু লেখতে ইচ্ছা করে না। আইজকা ব্লগে এসে মন বহুত খুশ হুয়া। দেখতে দেখতে অনেকেই বৃষ্টি নিয়া পোস্ট দিল। আমারও কিছু বলার ছিল। ভাবলাম বইলা ফেলি। শিহাব ভাইরে যে গানের কথা কইছিলাম সেই গানটি হয়তো অনেকেই শুইনা থাকবেন। বৃষ্টি রে বৃষ্টি আয় না জোরে,/ ভেজা শাড়িতে লজ্জা করে/ বুকের ভেতরে করে টিপ টিপ/ বৃষ্টি পড়ে টিপ টিপ। গানটা খুব জনপ্রিয় হইছিল। স্বপ্নের পৃথিবী ছবির গান। এই ছবিতে অভিনয় করছিলেন, শাবনুর আর সালমান শাহ। খুবই সুন্দর ছবি। এই গানটি আমার তরুণ মনে গভীরভাবে রেখাপাত করেছিল। ঝম ঝম ফর্সা বৃষ্টি হইলেই আমি শাড়ি পরা কোনো মেয়েকে ভিজতে ভিজতে নাচতে নাচতে গাইতে গাইতে ভাবি। বৃষ্টি হইলেই ভিজতে হবে এইটা ঠিক না। পরন্তু, কোনো মেয়েকেই ভিজতে হবে এই বেশি চাওয়া হয়ে যায়। ততোধিক বেশি চাওয়া হইলো মেয়েটা একটা শাড়ি পইরা থাকবে। তবু বৃষ্টির মধুরতম কল্পনা হইলো এইরকম। মাঝে মাঝে ভাবি এইটা কেমনে আমার মাথায় ঢুকলো? বহু ভেবে দেখলাম, সিনেমা থেকে ব্যাপারটা আমার মাথায় ঢুকছে। হিন্দি ও বাংলা সিনেমা আমার মাথা নষ্ট কইরা দিছে। একবার পাভেল পার্থর লগে বাংলা সিনেমার গান নিয়া আলাপ হইতেছিল। পার্থ নানা গানের ফাঁকে একটা গান শুনাইলো। ঠাণ্ডা ঠাণ্ডা পানি/ ঠাণ্ডা ঠাণ্ডা লাগে রে/ এই বয়সে এত ঠাণ্ডা/ লাগে নি তো আগে রে লাগে নি তো আগে। গানটায় সরাসরি বৃষ্টি না থাকলেও গানটা আমার পছন্দ হইছিল। বৃষ্টি প্রসঙ্গে পার্থর এই গানটার কথাও বিশেষভাবে মনে পড়ে। পৃথিবীর সকল গানকে এইভাবে দুই ভাগে ভাগ করা যায়, ভিজা গান ও শুকনা গান। ভিজা গানের প্রতি আমার আগ্রহ এতটাই বেড়ে গেছলো এক সময় যে, আমি বারসাত কি গীত নামে একটা সিডি কিনেছিলাম। সেইখানে রাভিনা ট্যান্ডনের টিপটিপ বর্ষা পানি, পানি মে আগ লাগায়ি গানটা ছিল। এই গানের কারণে এখনও রাভিনার কথা মাঝে মাঝে মনে পড়ে। আদনান সামীর ভিগি ভিগি রাতো মে গানটা আমি শুনছিলাম বহুবার। কিন্তু বহুদিন পর্যন্ত বুঝতে পারি নাই যে, ভিগি ভিগি বা ভেজা ভেজা। যখন বুঝতে পারলাম তখন অনেক দেরি হয়ে গেছে। আদনান সামী মেদ কমানোর জন্য ডুব দিয়েছে। বৃষ্টি নিয়া অনেক গান দেখলাম এই দুনিয়ায়। হিন্দি সিনেমায় বৃষ্টি নামলে এখনও তীর্থের কাকের মতো চউখ স্থির কইরা রাখি। যদি নায়িকা শাড়ি পইরা না নাচে তবে সিনেমার বৃষ্টি বৃথা যায়।আমি যে শিহাব ভাইরে বড় মুখ কইরা বৃষ্টি নিয়া লিখবো কইছিলাম। তো সত্যিই যদি লিখতাম তাইলে কী লিখতাম। বৃষ্টি একটা বিশাল ব্যাপার, এইটা নিয়া এই ধরনের ফাইজলামি না করাই ভাল।
                            
                    সর্বশেষ এডিট : ২৬ শে মে, ২০০৮  বিকাল ৪:২৫                

