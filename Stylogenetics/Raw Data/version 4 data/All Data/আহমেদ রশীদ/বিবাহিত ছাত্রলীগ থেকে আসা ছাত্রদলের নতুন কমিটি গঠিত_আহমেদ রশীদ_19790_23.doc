বিবাহিত ছাত্রলীগ থেকে আসা ছাত্রদলের নতুন কমিটি গঠিত



জাতীয়তাবাদী ছাত্রদলের নতুন কমিটি গঠনের জন্য ১২ জনের একটি তালিকা তৈরি করেছেন বিএনপি চেয়ারপারসন বেগম খালেদা জিয়া। ব্যক্তিগত তথ্যে এসব নেতা নিজেদের ‘অবিবাহিত’ বলে দাবি করলেও বেগম জিয়ার নির্দেশে খোঁজখবর নিয়ে সংশ্লিষ্টরা জানতে পারেন- এর মধ্যে ছয়জনই বিবাহিত। তিনজন ছাত্রলীগের রাজনীতির সঙ্গে জড়িত ছিলেন। বাকিরা নানা কারণে বিতর্কিত। ইতিমধ্যেই বিএনপি প্রধানের কাছে মূল্যায়ন রিপোর্টে এসব তথ্য উঠে এসেছে। সংশ্লিষ্ট সূত্রে এ তথ্য জানা যায়। তবে দায়িত্বপ্রাপ্ত চার নেতা মূল্যায়ন রিপোর্টে আঞ্চলিক নেতাদের পক্ষে সাফাই গেয়েছেন বলেও জানা গেছে।সূত্র জানায়, বিএনপির ছাত্রবিষয়ক সম্পাদক শহীদ উদ্দিন চৌধুরী এ্যানী, সহ-ছাত্রবিষয়ক সম্পাদক সুলতান সালাহউদ্দিন টুকু, ছাত্রদল সভাপতি আবদুল কাদের ভূঁইয়া জুয়েল এবং সাধারণ সম্পাদক হাবিবুর রশীদ হাবিবকে ওই ১২ নেতা সম্পর্কে খোঁজখবর নেওয়ার দায়িত্ব দেন খালেদা জিয়া। এরই মধ্যে ১২ নেতা সম্পর্কে পৃথকভাবে ‘মূল্যায়নপত্র’ জমা দিয়েছেন ওই চার নেতা । জানা গেছে, বিবাহিতরা তথ্য গোপন করে তাদের অবিবাহিত দেখিয়েছেন। এদের বিরুদ্ধে তথ্য গোপন করার অভিযোগে শাস্তিমূলক ব্যবস্থা গ্রহণের পরামর্শ দেওয়া হয়েছে। তালিকায় ১২ জন হলেন- বর্তমান কমিটির সাংগঠনিক সম্পাদক রাজীব আহসান, যুগ্ম সাধারণ সম্পাদক আকরামুল হাসান আকরাম, মামুনুর রশিদ মামুন, ঢাকা বিশ্ববিদ্যালয় শাখার সিনিয়র সহসভাপতি সাদিউল কবির নীরব, কেন্দ্রীয় সহসাধারণ সম্পাদক আবদুল ওহাব, প্রচার সম্পাদক মনিরুজ্জামান রেজিন, ধর্ম এস এম শামীম রেজা, পাঠাগার সম্পাদক মফিজুর রহমান আশিক, ক্রীড়া সম্পাদক মিয়া মো. রাসেল, বিজ্ঞান ও প্রযুক্তি সম্পাদক আবুল হাসান, পাঠাগার সম্পাদক মাহফুজুর রহমান ও সহ পাঠাগার সম্পাদক গোলাম মোস্তফা। মূল্যায়নপত্র এবং ছাত্রদল নেতাদের সঙ্গে কথা বলে জানা গেছে, মামুনুর রশীদ মামুন বিয়ে করেছেন মাস খানেক আগে। তার স্ত্রীর নাম টুম্পা। শ্বশুরবাড়ি চাটখিল থানার সুন্দরপুল গ্রামে। সাদিউল কবির নীরব তিন বছর আগে বিয়ে করেছেন। তিনি তার খালাতো বোনকে বিয়ে করে সংসার করছেন। স্ত্রীর নাম বিউটি। শ্বশুরবাড়ি রাজবাড়ীর পাংশায়। মিয়া রাসেলের স্ত্রীর নাম স্মৃতি। তার শ্বশুরবাড়ি সাতক্ষীরার অভয়নগরে। তার স্ত্রী বর্তমানে দুদকের উপসহকারী পরিচালক। সূত্র জানিয়েছে, মিয়া রাসেলকে তার রাজনৈতিক বড় ভাই সুলতান সালাহউদ্দিন বিয়ের বিষয়ে সত্যতা জানতে চাইলে প্রথমে তা অস্বীকার করেন তিনি। পরে টুকুর জেরার মুখে তিনি স্বীকার করে সম্প্রতি বিয়ে করেছেন। সংগঠনের বিজ্ঞান ও প্রযুক্তি বিষয়ক সম্পাদক আবুল হাসান স্ত্রী নিয়ে ঢাকায় থাকেন। হাসানের শ্বশুরবাড়ি পাবনার ঈশ্বরদীতে। সহআন্তর্জাতিক সম্পাদক বি এম নাজিম মাহমুদের স্ত্রী বিমানকর্মী। সহ-পাঠাগার সম্পাদক গোলাম মোস্তফাও বিবাহিত। মূল্যায়নপত্রে বলা হয়, আসাদুজ্জামান আসাদ ও নূরুল হুদা বাবু ছাত্রলীগ থেকে ছাত্রদলে যোগ দিয়েছেন। তাদের রাজনীতি শুরু হয় ছাত্রলীগের মাধ্যমে। এর বাইরে আকরামুল হাসান আকরামের বিরুদ্ধে দুর্নীতির অভিযোগ এনে এক নেতা তার মূল্যায়নপত্রে লিখেছেন, বর্তমান কমিটি পূর্ণাঙ্গ করার সময়ে অনেকের কাছ থেকে ‘টাকা’ নেন তিনি। মফিজুর রহমান আশিকের বাড়ি চট্টগ্রামে। কেন্দ্রীয় কমিটিতে পদ দেওয়ার নামে বিভিন্নজনের কাছ থেকে টাকা নিয়েছেন তিনি। বছর খানেক আগে চট্টগ্রাম ছাত্রদলের কয়েকজন নেতা এস এ পরিবহনের মাধ্যমে তাকে টাকা পাঠানোর স্লিপ জমা দেন সভাপতি আবদুল কাদের ভূঁইয়া জুয়েলের কাছে। প্রচার সম্পাদক মনিরুজ্জামান রেজিন ঢাকা বিশ্ববিদ্যালয়ের ‘ড্রপ আউট’ ছাত্র। তিনি ছাত্রলীগের রাজনীতির সঙ্গে জড়িত ছিলেন। রাজীব আওয়ামী পরিবারের সন্তান।

