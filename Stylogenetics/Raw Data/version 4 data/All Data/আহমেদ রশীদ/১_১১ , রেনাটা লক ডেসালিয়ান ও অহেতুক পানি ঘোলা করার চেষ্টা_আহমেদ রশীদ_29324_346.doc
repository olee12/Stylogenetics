১_১১ , রেনাটা লক ডেসালিয়ান ও অহেতুক পানি ঘোলা করার চেষ্টা





                        তিন বছরের বেশি সময় পর ফের উত্তপ্ত আলোচনায় ওয়ান ইলেভেন। ২০০৭ সালের ২২ জানুয়ারি একদলীয় নির্বাচন অনুষ্ঠানের ঠিক আগ মুহূর্তে রাজনীতিকে আকস্মিক সামরিক হস্তক্ষেপ এবং পরবর্তীতে প্রায় দুই বছর অগণতান্ত্রিক সরকারের ঘটনাবহুল শাসনামল। বাংলাদেশের ইতিহাসের অন্যতম আলোচিত এই ওয়ান ইলেভেনের জন্য আসলে কে দায়ী? কিংবা কোন্ পরিস্থিতিতে ওয়ান ইলেভেনের সৃষ্টি হয়েছিল, তা নিয়ে পুনরায় শুরু হয়েছে বিতর্ক। একটি মহলের পক্ষ থেকে ওয়ান ইলেভেনের জন্য বিদেশী কূটনীতিকদের দায়ী করার চেষ্টা করা হলেও বিশ্লেষকরা মনে করছেন, রাষ্ট্রপতি ড. ইয়াজউদ্দিন আহম্মেদের নেতৃত্বাধীন তৎকালীন পুতুল তত্ত্বাবধায়ক সরকার, ১ কোটি ৩০ লাখ ভুয়া ভোটার, পক্ষপাত দোষে দুষ্ট নির্বাচন কমিশনের তুঘলকি কাণ্ড এবং রাষ্ট্র ও নির্বাচন পরিচালনা যন্ত্রের ওপর বিএনপি নেতৃত্বাধীন চার দলের অদৃশ্য সুতার টান দেশকে সংঘাতের দিকে এগিয়ে দেয়, যার অনিবার্য পরিণতি ছিল ওয়ান ইলেভেন।বাংলাদেশে জাতিসংঘের বিদায়ী আবাসিক সমন্বয়কারী রেনাটা লক ডেসালিয়ানের ঢাকা ত্যাগের আগ মুহূর্তে ওয়ান ইলেভেন বিতর্ক সামনে চলে আসে। কয়েকটি প্রচার মাধ্যমের সঙ্গে দেয়া সাক্ষাতকারে মিসেস রেনাটা ওয়ান ইলেভেনে পটপরিবর্তনের নেপথ্যে তাঁর কিংবা জাতিসংঘের সম্পৃক্ততার অভিযোগকে উড়িয়ে দেন। বিদায়বেলা রেনাটা বলেছেন, বাংলাদেশের ওয়ান ইলেভেন সঙ্কটে জাতিসংঘের কোন ভূমিকা ছিল না। তিনি দাবি করেন, ওয়ান ইলেভেনের পরিস্থিতি সৃষ্টি করতে বিদেশী কূটনীতিকরা কোন হস্তক্ষেপ করেননি। তবে সুষ্ঠু সমাধানের তাঁরা কেবল ভূমিকা রেখেছিলেন। ২২ জানুয়ারির নির্বাচনকে সমর্থন বা বিরোধিতা নয়, সকল দলের অংশগ্রহণে আমরা শান্তিপূর্ণ নির্বাচন চেয়েছিলাম। ২০০৬ সালের ভোটার তালিকায় প্রায় সোয়া কোটি ভুয়া ভোটার ছিল। সেজন্য নতুন ভোটার তালিকা করা জরুরী হয়ে পড়েছিল। তিনি জানান, সে সময় জাতিসংঘ শান্তিরক্ষী মিশন থেকে বাংলাদেশী সৈন্যদের প্রত্যাহার নিয়ে কখনই কোন আলোচনা হয়নি। তখনকার পরিস্থিতিতে জাতিসংঘ কোন হস্তক্ষেপ করেনি। কিন্তু বিশ্বাসযোগ্য ও গ্রহণযোগ্য নির্বাচন নিয়ে উৎকণ্ঠা ছিল সকলের মাঝে।তবে একটি মহল থেকে তার এই বক্তব্যকে মিথ্যা বলে ওয়ান ইলেভেনের জন্য তাকেই দায়ী করার চেষ্টা করা হচ্ছে। কিন্তু বাস্তব পরিস্থিতি অনেকটাই ভিন্ন। বাতিল হওয়া নবম জাতীয় সংসদের ঘোষিত তারিখকে সামনে রেখে চারদলীয় জোট সরকারের ৰমতার শেষ সময় থেকে বাংলাদেশের রাজনীতি উত্তপ্ত হয়ে ওঠে। বিশেষ করে বিচারপতি কেএম হাসানকে তত্ত্বাবধায়ক সরকারের প্রধান উপদেষ্টা নিয়োগ নিয়ে দুই প্রধান রাজনৈতিক জোট বিপরীত মেরুতে অবস্থান নেয়। এর আগে সংবিধানের চতুর্দশ সংশোধনীর মাধ্যমে একদা দলের কেন্দ্রীয় নেতা কেএম হাসানকে তত্ত্বাবধায়ক সরকারের প্রধান উপদেষ্টা নিয়োগের পাকা বন্দোবস্ত করে যায় জোট সরকার। ২০০৬ সালের ২৮ অক্টোবর সারাদেশের সংঘাতের জের ধরে কেএম হাসান তত্ত্বাবধয়াক সরকারের প্রধান উপদেষ্টার পদ গ্রহণে অস্বীকৃতি জানালেও চারদলীয় জোটের ইশারায় রাষ্ট্রপতি ড. ইয়াজউদ্দিন আহম্মেদ তত্ত্বাবধায়ক সরকারের প্রধান উপদেষ্টা পদে আসীন হন। বঙ্গভবনে বসে পুতুল সরকারের প্রধান ড. ইয়াজউদ্দিন আহম্মেদ একক ক্ষমতাবলে একটি নির্দিষ্ট জোটের এজেন্ডা বাস্তবায়ন করতে থাকেন। অন্যদিকে বিচারপতি এমএ আজিজের নেতৃত্বাধীন নির্বাচন কমিশন নির্বাচনের নামে একটি দলকে ক্ষমতায় আনার মিশন নিয়ে একের পর এক তুঘলকি কাণ্ড ঘটাতে থাকেন। উচ্চ আদালতের রায় উপেক্ষা করে কয়েক বছর আগের ভুলেভরা ভোটার তালিকায় নির্বাচনের নামে প্রহসনের নাটক মঞ্চস্থ করার উদ্যোগ নিলে চারদলীয় জোট ছাড়া অন্য সকল রাজনৈতিক দল এর বিরুদ্ধে অবস্থান নেয়। একপর্যায়ের ড. ইয়াজউদ্দিন আহম্মেদের বিরুদ্ধে সরাসরি পক্ষপাতের অভিযোগ তুলে তাঁর পরিষদের প্রভাবশালী চার উপদেষ্টা পদত্যাগ করেন। বিতর্কিত ব্যক্তিদের পুনরায় উপদেষ্টা নিয়োগ দিয়ে তৎকালীন সরকার ও নির্বাচন কমিশন একদলীয় নির্বাচন অনুষ্ঠানের সিদ্ধান্তে অটল থাকলে আওয়ামী লীগ নেতৃত্বাধীন মহাজোট নির্বাচন বয়কটের ডাক দেয়। অন্যদিকে সকল দলের অংশগ্রহণে সর্বমহলের কাছে একটি নিরপেক্ষ ও গ্রহণযোগ্য নির্বাচন অনুষ্ঠানের পক্ষে শক্ত অবস্থান নেয় প্রভাবশালী দাতাদেশগুলো। সকল দলের অংশগ্রহণে নির্বাচন অনুষ্ঠানের মিশন নিয়ে ঢাকায় দাতাদেশগুলোর প্রতিনিধিরা তৎকালীন প্রশাসন ও রাজনৈতিক দলগুলোর সঙ্গে ধারাবাহিক বৈঠক করতে থাকেন। একপর্যায়ে ভোটার তালিকায় এক কোটি ৪০ লাখ ভুয়া ভোটার অন্তর্ভুক্তির কারণে যুক্তরাষ্ট্রভিত্তিক আন্তর্জাতিক নির্বাচন পর্যবেক্ষক সংস্থা এনডিআই বাংলাদেশের নির্বাচন পর্যবেক্ষণের কাজ বর্জনের ঘোষণা দেয়। একসঙ্গে আইআরআই, কমনওয়েলথসহ অন্যান্য আন্তর্জাতিক পর্যবেক্ষক সংস্থাগুলোও নির্বাচন পর্যবেক্ষণ বয়কটের ঘোষণা দেয়। একপর্যায়ে জাতিসংঘ বাংলাদেশের নির্বাচনে সকল কারিগরি সহায়তা বন্ধের ঘোষণা দেয়। এ অবস্থায় জাতিসংঘ মহাসচিব বান কি মুন উদ্বেগ প্রকাশ করে এক বিবৃতিতে বলেন, বাংলাদেশের রাজনৈতিক সঙ্কট সুষ্ঠু নির্বাচনের পরিবেশকে মারাত্মকভাবে হুমকির মুখে ফেলেছে। বিভিন্ন নির্বাচন পর্যবেক্ষণ সংস্থা তাদের পর্যবেক্ষণ কাজ প্রত্যাহার করার ঘোষণা দিয়েছে, যা দুঃখজনক। জাতিসংঘকেও পর্যবেক্ষকদের জন্য আন্তর্জাতিক সমন্বয় অফিস বন্ধ করাসহ নির্বাচনের সকল কারিগরি সমর্থন প্রত্যাহার করতে হয়েছে। বাংলাদেশের বিরাজমান পরিস্থিতিতে জাতিসংঘ গভীরভাবে উদ্বিগ্ন এবং সকল দলকে শান্ত থাকার আহ্বান জানাচ্ছে। জাতিসংঘ আশা করে যে, সেনাবাহিনী নিরপেক্ষ ভূমিকা পালন করবে। সব দল যাতে সুন্দর পরিবেশে নির্বাচনে অংশ নিতে পারে সেজন্য পরিবেশ সৃষ্টির জন্য জাতিসংঘ তত্ত্বাবধায়ক সরকার ও নির্বাচন কমিশনের প্রতি আহ্বান জানাচ্ছে। বিবৃতিতে বলা হয়, বাংলাদেশে যদি এই অবস্থা অব্যাহত থাকে তাহলে গণতান্ত্রিক অগ্রযাত্রা ব্যাহত হবে এবং বিশ্বে বাংলাদেশের সুনাম নষ্ট হবে। এ বিষয়টি ভেবে জাতিসংঘ উদ্বিগ্ন। দেশে শান্তি ও গণতান্ত্রিক অগ্রযাত্রাকে অব্যাহত রাখার জন্য সকল দলের প্রতি সমঝোতার নীতি অনুসরণের আহ্বান জানাচ্ছে জাতিসংঘ। এর পরও সকল দল ও মতকে উপেক্ষা করে নির্বাচন কমিশন একদলীয় নির্বাচনের নামে প্রহসন বাস্তবায়নের সিদ্ধান্তে দৃঢ় অবস্থান অনিবার্য এক সংঘাতের দিকে এগিয়ে যায় দেশ। যার পরিণতি রাজনীতিতে ওয়ান ইলেভেনের পটপরিবর্তন। এর আগে ভুয়া ভোটার সংবলিত তালিকা বাদ দিয়ে নতুন তালিকায় নির্বাচন অনুষ্ঠানের জন্য উচ্চ আদালতের নির্দেশনাও কর্ণপাত করেনি নির্বাচন কমিশন।সাবেক রাষ্ট্রদূত ও বেসরকারী সংগঠন বিলিয়া চেয়ারম্যান ওয়ালিউর রহমান জনকণ্ঠকে বলেছেন, ৰমতায় থাকাকালে রাষ্ট্রযন্ত্রকে ব্যবহার করে বিএনপি নেতৃত্বাধীন চারদলীয় জোট সরকার প্রায় ১ কোটি ৩০ লাখ ভুয়া ভোটার নিয়ে নির্বাচন অনুষ্ঠানের পৰে একগুঁয়ে অবস্থান নিয়েছিল। বিপুলসংখ্যক এই ভুয়া ভোটার নির্বাচনের জয়-পরাজয়ের জন্য বড় ফ্যাক্টর হয়ে দাঁড়াত। চারদলীয় জোট যেহেতু এই ভুয়া ভোটার তৈরি করেছিল, স্বাভাবিকভাবে ফলাফলও তাদের অনুকূলেই যেত। এমন পরিস্থিতিতে প্রায় সকল রাজনৈতিক দল ছাড়াও বিভিন্ন শ্রেণী-পেশার প্রতিনিধিরা ঐ নির্বাচনের বিপক্ষে অবস্থান নিয়েছিল। অন্যদিকে সুপ্রীমকোর্টের নির্দেশনা সত্ত্বেও তৎকালীন সিইসি আজিজ নতুন ভোটার তালিকা তৈরি করেননি। তিনি বলেন, বিশ্বে উন্নয়নশীল দেশগুলোকে গণতন্ত্রকে সুদৃঢ় করতে জাতিসংঘ গুরুত্বপূর্ণ ভূমিকা পালন করেছে। বাংলাদেশে গণতন্ত্রকে দীর্ঘস্থায়ী করতে তারা বাংলাদেশে অব্যাহত সহযোগিতা দিয়ে যাচ্ছে। এ অবস্থায় জাতিসংঘ শুধু সকল দলের অংশগ্রহণের নির্বাচন অনুষ্ঠানের কথাই বলেছে। বাংলাদেশে সে সময় যে পরিস্থিতির সৃষ্টি হয়েছিল তার জন্য জাতিসংঘ নয়, বেগম খালেদা জিয়ার নেতৃত্বাধীন চারদলীয় জোটই দায়ী। আজকে ওয়ান ইলেভেনের জন্য যাঁরা রেনাটা কিংবা জাতিসংঘকে দোষ দেয়ার চেষ্টা করছেন, সমস্যার জন্য তাঁরা নিজেরাই দায়ী। জাতিসংঘ বার বার স্বচ্ছ প্রক্রিয়ায় নির্বাচন করার কথা বলেছে। এখানে রেনাটা কি বলেছেন, তা মুখ্য নয়। নিজেদের তৈরি করা সমস্যার জন্য অন্যকে দোষারোপ করা অন্যায়। এটা কোন রুচিশীল মানসিকতা হতে পারে না। 
                    
