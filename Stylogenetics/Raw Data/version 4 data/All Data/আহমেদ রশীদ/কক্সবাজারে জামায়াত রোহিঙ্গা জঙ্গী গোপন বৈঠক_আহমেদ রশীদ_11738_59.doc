কক্সবাজারে জামায়াত রোহিঙ্গা জঙ্গী গোপন বৈঠক





                        কক্সবাজার ও বান্দরবান জেলায় জনসেবার নামে দায়িত্ব পালনকারী কিছুসংখ্যক দেশী-বিদেশী এনজিও সংস্থার প্রতিনিধিদের মধ্যে জেএমবি ও আন্তর্জাতিক জঙ্গী সংগঠনের সদস্যরা ছদ্মবেশে চাকরি করছে বলে তথ্য মিলেছে। অতি গোপনীয়তা রক্ষা করে তারা এলাকাভিত্তিক জঙ্গী সংগঠনের গুপ্তচর হিসেবে কাজ করে চলছে।বুধবার রাতে ঢাকায় গ্রেফতার হওয়া জেএমবির তিন নেতাদের মধ্যে কক্সবাজারের চকরিয়া থেকে কথিত অপহৃত নাটকের সেই নায়ক এনজিও কর্মকর্তা শামীম মাহফুজও রয়েছে। শীর্ষ এই জঙ্গী শামীম মাহফুজের গ্রামের বাড়ি গাইবান্ধা জেলার সদর কলেজপাড়া গ্রামে হলেও সে ছদ্মবেশে কক্সবাজারে একটি এনজিও সংস্থায় চাকরি করে গোপনে পরিচালনা করত জঙ্গী সংগঠনের কর্মকা-।আন্তর্জাতিক জঙ্গী সংগঠনের নির্দেশ মতে বাংলাদেশের বিভিন্ন স্থানে ঘাপটি মেরে থাকা প্রথমসারির জঙ্গীদের পরামর্শ মেনে চলে ওই সব এনজিও সংস্থায় ছদ্মবেশে চাকরিরত সদস্যরা জঙ্গী অপকর্ম বিষয়ে দায়িত্ব পালন করে চলছে। গোয়েন্দা সংস্থা ও স্থানীয় সচেতন মহলের কাছে যাতে কোন রকমের সন্দেহ না জাগে, এ জন্য মুখে লম্বা দাড়ি ও মাথায় টুপি লাগিয়ে পরহেজগার বনে যায় ওই সব জঙ্গীর অনেকে। ঢাকায় জেএমবির শীর্ষ তিন নেতা ধরা পড়ার পর শুক্রবার রাতে কক্সবাজারে একটি কটেজে জামায়াত নেতাদের সঙ্গে আরএসও রোহিঙ্গা জঙ্গীদের এক গোপন বৈঠক অনুষ্ঠিত হয়েছে বলে সূত্র খবর দিয়েছে।সূত্র জানায়, টেকনাফ ও উখিয়ায় রোহিঙ্গাদের সেবায় নিয়োজিত বিদেশী তিন এনজিও সংস্থার বিরুদ্ধেও রোহিঙ্গা সংক্রান্ত বিদেশের বিভিন্ন মিডিয়ায় বাংলাদেশবিরোধী অপপ্রচারের অভিযোগ উঠে আসছে অনেক দিন আগে থেকে। এ কারণে ওই তিনটি এনজিও সংস্থার সকল কার্যক্রম বন্ধ করতে সরকারীভাবে একাধিকবার নির্দেশনা কক্সবাজারে এসে পৌঁছছে, অথচ অদৃশ্য শক্তির খুঁটির জোরে এ পর্যন্তও ওই সব এনজিওকর্মীরা ঠিকই তাদের কাজ চালিয়ে যাচ্ছে স্বাভাবিকভাবে। কক্সবাজার সদর, রামু, উখিয়া, টেকনাফ, পার্বত্য আলীকদম ও নাইক্ষ্যংছড়িতে মিয়ানমারের বিদ্রোহী জঙ্গী সংগঠন রোহিঙ্গা সলিডারিটি অর্গানাইজেশনের (আরএসও) ক্যাডাররা অপতৎপরতা চালিয়ে যাচ্ছে।গোয়েন্দা সংস্থার সংবাদের ভিত্তিতে গত দুই বছরে বহু আরএসও ক্যাডার, জঙ্গী, গুপ্তচর ও দেশদ্রোহী ব্যক্তিদের আইন প্রয়োগকারী সংস্থা গ্রেফতার করেছিল কক্সবাজার ও নাইক্ষ্যংছড়ি এলাকা থেকে। তবে এক শ্রেণীর ধান্ধাবাজ আওয়ামী লীগ নেতার তদবিরের কারণে কতিপয় অসৎ পুলিশ মোটা অংকের টাকার বিনিময়ে আটক জঙ্গীদের জন্য স্বাভাবিক রিপোর্ট দাখিল করেছে আদালতে। পরবর্তীতে জামিনে মুক্ত হয়ে সহজে কারাগার থেকে বেরিয়ে গেছে জঙ্গীরা। ওই সব জঙ্গীর সঙ্গে একাধিক মৌলবাদীগোষ্ঠীর যোগাযোগ রয়েছে। রাজধানী ঢাকা মহানগর গোয়েন্দা পুলিশের হাতে সায়েদাবাদ বাস টার্মিনাল এলাকা থেকে গ্রেফতার হওয়া নিষিদ্ধ সংগঠন জেএমবির শীর্ষ তিন নেতার মধ্যে শামীম মাহফুজ কক্সবাজারে দায়িত্ব পালনকারী একটি এনজিও সংস্থার চাকরিজীবী। জেএমবির শীর্ষ এ জঙ্গী গোয়েন্দা জালে অটকে যাওয়ার পর এনজিও সংস্থায় জঙ্গীরা যে ছদ্মবেশে চাকরি করছে, তা আরও পরিষ্কার হয়ে গেছে। আটক জেএমবি নেতা শামীম মাহফুজ (৩৮) কক্সবাজারের চকরিয়ায় এনজিও সংস্থা সার্ভের ডকুমেন্টেশন কর্মকর্তা হিসেবে দেড় বছর ধরে চাকরি করেছে। কিন্তু এত ভয়ঙ্কর জঙ্গী নেতা দেড় বছর এনজিওতে ছদ্মবেশে ছিল তা- কেউ আঁচ করতে পারেনি।জেএমবি নেতা আটক শামীম নিজেকে অপহৃত সাজাতে তার স্ত্রীকে পাঠিয়ে ওই এনজিও সংস্থার পক্ষে চকরিয়া থানায় জিডিও করিয়েছে। নাশকতায় ধরা পড়লে যাতে ওই কথিত অপহৃত নাটকটি কাজে লাগাতে পারে। জঙ্গী শামীম মাহফুজের স্ত্রী নাজনিন সুলতানা সাংবাদিকদের জানান, তাঁর স্বামী ১৩ এপ্রিল সকালে বান্দরবান যাওয়ার কথা বলে চকরিয়ার ভরামুহুরীর বাসা থেকে বের হয়। ওই দিন বেলা ১১টায় তাঁর সঙ্গে ফোনে সর্বশেষ কথা হলেও সন্ধ্যা ৭টার পর থেকে তার (শামীমের) ব্যবহৃত মোবাইল বন্ধ হয়ে যায়।নাজনিন সুলতানা আরও বলেন, এরপর তাঁর স্বামীর খোঁজখবর নেয়া হলেও কোথাও সন্ধান মেলেনি। চকরিয়ার এনজিও সংস্থা সার্ভের বাংলাদেশের আঞ্চলিক কর্মকর্তা কাজী মাকছুদুল আলম মুহিত বলেন, শুনেছি শামীম মাহফুজ ঢাকায় গ্রেফতার হয়েছেন। তিনি নিখোঁজের আগে প্রায় দেড় বছর ধরে সার্ভে ডকুমেন্টেশন কর্মকর্তা হিসেবে কর্মরত ছিলেন এ সংস্থায়। তিনি বলেন, শামীম মাহফুজ জাহাঙ্গীরনগর বিশ্ববিদ্যালয়ের অধীনে আদিবাসীদের জীবনমানের ওপর গবেষণা (পিএইচডি) করছিলেন বলেও শুনেছি। একদিনের ছুটি শেষে অফিসে যোগ না দেয়ায় তাঁর স্ত্রী ও সন্তানদের অভিযোগের প্রেক্ষিতে গত ১৪ এপ্রিল চকরিয়া থানায় সংস্থার পক্ষ থেকে একটি সাধারণ ডায়েরি দায়ের করা হয়েছে।
                    
