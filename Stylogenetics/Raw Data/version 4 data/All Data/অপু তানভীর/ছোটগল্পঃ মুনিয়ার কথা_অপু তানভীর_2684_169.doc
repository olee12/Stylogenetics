ছোটগল্পঃ মুনিয়ার কথা



 মুনের ভাল নাম ছিল মুনিয়া হাসান ! তবে কোন দিন ওকে মুনিয়া বলে ডাকতাম না । সেই স্কুল থেকেই ওকে মুন বলে ডাকতাম । ও খুব রেগে যেত ওর পুরো নাম না ডাকার কারনে ! প্রাইমারি থেকে হাই স্কুল ! একই সাথে একই স্কুলে । আমার সাথ যেন ওর দা কুমড়া সম্পর্ক ছিল । প্রায় প্রতিদিন স্কুলে আমার ঝগড়া লাগতো । আমাকে দেখলেই এমন একটা মুখ করতো যেন খুব খারাপ কোন কিছু খেয়ে ফেলেছে । ক্লাস টেনে উঠতেই ওকে হঠাৎ করেই প্রোপোজ করে বসলাম।আমার কেন জানি মনে হত ও আমাকে উপরে উপরে রাগ দেখালেও আমার উপর একটা টান আছে । কেন মনে হত আমি জানতাম না । আর মুনিয়া দিন দিন দেখতে বেশ সুন্দর হয়ে উঠছিল ! ক্লাসে টেনে উঠেছি মনে নতুন রঙ লাগা শুরু হয়েছে !তবে আমার ধারনা সত্যি করে দিয়ে মুনিয়া ঠিক ঠিক আমার প্রস্তাবে রাজি হয়ে গেল । সেদিনই ওকে প্রথম বারের মত পুরো নামে ডাকলাম । ও আমার দিকে তেড়ে এসে বলল-মুনিয়া কেন বলছো ?-তাহলে ?-এতো দিন যা ডাকতে তাই ডাকো !-কিন্তু ওটা তো তোমার পছন্দ না !-তাই ? তোমাকে বলেছে !আমাদের প্রেম ভালই চলছিল কিন্তু এসব ব্যাপার তো চাপা থাকে না । কদিন পরেই ও বাসায় জেনে গেল । আমি তো ভয়েই বাঁচি না । না জানি আমার বাসায় রিপোর্ট চলে আসে । এসব ব্যাপার মেয়েদের তো স্বাধারনত কোন দোষ হয় না সব দোষ হয় ছেলেদের । কিন্তু রিপোর্ট আসলো না, মুনিয়া নিজে এল । গম্ভীর মুখে বলল তার পক্ষে আর রিলেশন রাখা সম্ভব না ! তার বাবা নাকি তাকে মানা করেছে । তার বাবা তাকে মাথার দিব্যি দিয়ে আমার সাথে কথা বলতে মানা করেছে ! আমি কিছু বললাম না ! তখন অবশ্য কিছু করার ছিল না । স্কুলের বয়স ছিল ! সব কিছু বোঝার বয়স ছিল না । তবে কেন জানি কষ্ট খারাপ লাগত মুনিয়ার কথা মনে হলে । কেউ জানি বুঝতে না পারে বাধরুমের ট্যাপ ছেড়ে কাঁদতাম প্রায় !কলেজে উঠে আমি ঢাকায় চলে এলেও মুনিয়া এলাকায় রয়ে গেল । দেখা সাক্ষাত কমে গেল । চোখের আড়াল হলে মনের আড়াল বলে কথা আছে আমার বেলাও তাই হল । প্রথম প্রথম কষ্ট লাগলেও বছর খানেকের ভিতরে সব কিছু ভুলে গেলাম ।আর তখন নতুন ফোন কিনেছি । চুটিয়ে মেয়েদের আড্ডা দিতে শুরু করলাম রাতের ডিজুস অফারে । মাঝে মাঝে যখন বাসায় যেতাম মুনিয়ার কথা কানে আসতো ! পাড়ার কার না কার সাথে যেন তার প্রেম চলছে । কষ্ট যে হত না মিথ্যা বলব না তবে খুব জানতে ইচ্ছে করতো যে তার বাবা কি এখন তাকে আর কোন মাথার দিব্যি দেই নাই !কিন্তু কপাল খারাপ হলে যা হয় । ভার্সিটিতে মুনিয়া ঠিক আমার ডিপার্টমেন্টে ভর্তি হল ! বলতে গেলে নবীন বরণের দিন আমার সাথে চোখাচোখি ! আমি কয়েকটা মুহুর্ত ওর দিকে তাকিয়ে চোখ ঘুরিয়ে চলে এলাম । এমন একটা ভাব করলাম যেন ওকে আমি ঠিক চিনিই না !মুনিয়াকে জীবনের সব থেকে তীব্র উপেক্ষা করা শুরু করলাম । ক্লাসের সবাই আস্তে আস্তে টের পেয়ে গেল যে আমি মুনিয়া কে একেবারে স হ্য করতে পারি না ! সবার সাথে কথা বললেও তার সাথে কোন দিন একটা কথাও বলি না কোন দিন !ফার্স্ট ইয়ারে শেষে আরেকটা ঝামেলা শুরু হল । ডিপার্টমেন্ট থেকে আমরা ঠিক করলাম বিরিশিরি যাবো বেড়াতে । সব কিছু ফাইনাল এরই মাঝে আমি ঠিক করলাম আমি যাবো না ! আর কোন কারন নেই মুনিয়া যাচ্ছে তাই ! কিন্তু মুখে বললাম অন্য কথা । আমার ঐ দিন বাসায় যেতে হবে জরুরী কাজে । যদিও অনেকেই বুঝে গেল যে আমি কেন যাচ্ছি না । কেউ কেউ আবার মুনিয়াকে না নেওয়ার পক্ষে ! কিন্তু তা আর হয় না ক্লাসের কাউকে বলে দেওয়া হল তোমাকে নেওয়া যাবে না !পরদিন ক্যাম্পাসে এসে শুনি তারা নাকি বিরিশিরিতে সেই মজা করেছে তবে আমাকে মিস করেছে বেশ । সাথে মুনিয়াকেও । মুনিয়াও নাকি শেষহ মুহুর্তে যায় নি । কেন যায় নি কেউ বলতে পারে না । কেউ না জানলেও আমি ঠিকই বুঝতে পারলাম ও কেন যায় নি ।তবে ঐ দিনের পর থেকে মুনিয়াকে দেখে মনে হত ও যেন আমার সাথে কথা বলতে চাইছে । অবশ্য এতোদিন তাই ই মনে হত কিন্তু ইদানিং সেই ভাব টা যেন আরও প্রবল আকার ধারন করেছে । কিন্তু আমি ওর ধারে কাছেও যেতাম না । ও যেদিক দিয়ে যেত তার দশ হাত দুর দিয়ে যেতাম ।ক্লাসে যেমন আমার বন্ধু ছিল তেমনি মুনিয়ারও ভাল বন্ধু ছিল । একদিন মুনিয়ার এক বন্ধু আমাকে এক পাশে ডেকে নিয়ে গিয়ে বলল যে মুনিয়া নাকি আমার সাথে কথা বলতে চায় ! আমি খানিকটা তাচ্ছিলের সাথে বললাম-আমি চাই না !-একবার কথা বললে কি হবে ?-কিছু হবে না ! কিন্তু আমি চাই না !মেয়েটি আরও কিছুক্ষন চেষ্টা করে চলে গেল । আমি ভেবেছিলাম মুনিয়া হয়তো আসবে না আর, আমার কাছে । কিন্তু আমার ভুল ভেঙ্গে দিয়ে একটু পরেই মুনিয়া এসে হাজির ! তখন আমি বন্ধুদের সাথে ক্লাসেরই এক কোনে বসে আড্ডা দিচ্ছি । স্যার তখনও আসে নাই ।পেছনে এসে মুনিয়া দাড়ালো ! আমার বন্ধুরা ওকে দেখে হাসাহাসি বন্ধ করে দিল ! আমি পেছনে ফিরে তাকিয়ে দেখি মুনিয়া দাড়িয়ে ! কিছু বলতে চাচ্ছে কিন্তু বলছে না ! আমি একবার তাকিয়ে আবারও চোখ ফিরিয়ে নিলাম । এমন একটা ভাব করলাম যেন তাকে আমি চিনিই না ! মুনিয়া আমাকে পেছন থেকে ডেকে বলল-অপু !আমি জবাব না দিয়ে তখনও ওকে উপেক্ষা করে চলেছি !-প্লিজ অপু একটু শুনবে ?আমি মুনিয়ার দিকে তাকিয়ে কঠিন কন্ঠে বললাম-কেন শুনবো ? আপনাকে আমি কি চিনি ? চিনি না ! কেন শুনবো ?মুনিয়া খানিকটা সময় আমার দিকে তাকিয়ে রইলো একভাবে । তারপরই টুপ করে ওর চোখ থেকে এক ফোটা জল গড়িয়ে পড়তে দেখলাম ! আমি তবুও নিজেকে আগে অবস্থানে ধরে রাখলাম !মুনিয়া আর না দাড়িয়ে প্রায় দৌড়েই ঘর থেকে বেরিয়ে গেল ! এতোক্ষন যেন পুরো ক্লাস আমাদের দিকে তাকিয়ে ছিল । কেউ কোন কথা না বলে আমাদের দিকেই তাকিয়ে ছিল ! ! বন্ধু খালিদ বলল-দোস্ত একটু শুনতিস ?-কেন ?-দেখ জানি না তোদের সাথে কি হয়েছে কিংবা ওকে কিভাবে চিনিস ! কিন্তু মেয়েটা যদি কোন ভুল করে থাকে তাহলে তাহলে ওকে একটা সুযোগ তো দিবি !আমি কঠিন কন্ঠে বললাম-এই ব্যাপার আমি কোন কথা শুনতে চাই না ! আর ভুল করলে সুযোগ দেওয়া যায় অন্যায় করলে না !!কেবল এই কথাটা বলেছি তখনই ক্লাসে স্পিকারে শুনতে পেলাম -অন্যায় ! আসলেই অন্যায় করেছি আমি !অবাক হয়ে তাকিয়ে দেখি মুনিয়া দাস্কের উপরে দাড়িয়ে আছে । কোখন বেড়িয়ে গেল আর কখনই বা ফিরে এল কিছুই বুঝতে পারলাম না ! ক্লাসে স্পিকারের মাইক্রোফোন টা ওর হাতে ! ও কিছুটা সময় আমার চোখের দিকে তাকিয়ে রইলো । ওর চোখ দিয়ে তখনও পানি পড়ছে । মুনিয়া বলল-আমাকে এই প্রশ্নটা গত এক বছর ধরে প্রায়ই শুনতে হয়েছে যে অপুর সাথে তোমার কি হয়েছে ? ও তোমাকে পছন্দ করে না কেন ? আজকে কেন জানি মনে হল সবাইকে কথা টা বলি ! হ্যা আমাকে অপছন্দ করার অপুর যুক্তি সংগত কারন আছে ! অবশ্যই ও আমার উপর রাগ করে থাকতে পারে তবে একটা বারও কি আমার কথাটা শোনা উচিৎ নয় ? প্রশ্নটা সবার কাছে করলেও আমার মনে যেন ওটা আমাকেই করছে ও ! এই টুকু বলে মুনিয়া আবারও কিছুটা সময় নিরব থাকলো । যেন গুছিয়ে নিচ্ছে সব কথা গুলো ! তারপর আবার বলা শুরু করলো-যখন স্কুলে ছিলাম ওর সাথে আমার একটা চমৎকার সম্পর্ক ছিল ! হ্যা, আমি ওকে ভালবাসতাম !এই কথাটা কেন জানি ভাল লাগলো ! অনেক দিন পর ওর মুখ থেকে শোনা কথাটা ! আমি ওকে ভালবাসতাম এই কথা টা না বলে মুনিয়া বলল সে আমাকে ভালবাসাতো !-ভালবাসতাম বলছি কেন ? এখনও ভালবাসি ! আর ভালবাসি বলেই আজকে আজকে আমি এখানে ! ভালবাসি বলেই আমি মেডিক্যালের সিট ছেড়ে দিয়ে এখানে পড়তে এসেছি । কেবল ওকে প্রতিদিন একবার দেখবো বলে !এই কথাটা আমার কাছে একটু নতুন লাগলো ! এটা আমার জানা ছিল না ! শুনেছিলাম ও মেডিক্যালে পরীক্ষা দিয়েছিল পরে অবশ্য আর কোন খোজ রাখি নি !মুনিয়া বলল-আচ্ছা অপু বলতে পারো যে তখন আমার বয়স কত ছিল ? আমার একার পক্ষে কি আমার বাবার বিরুদ্ধে যাওয়া সম্ভব ছিল ? একটা মেয়ে কি এতোটা পারে লড়তে ! আমাদের সম্পর্কে সেদিন আমার বাবার চাপে নষ্ট করেছিলাম কিন্তু তোমাকে কি মন থেকে মুছে দিয়েছি ? এই কথাটা জানতে চাও নি কোন দিন ? সেই স্কুল থেকে কলেজ তারপর এই ক্যাম্পাসে এই এতো গুলো বছর তোমাকে ছাড়া আমি কাউকে ভাবি নি ! কাউকে না ! এটাই মনে হয় আমার সব থেকে বড় ভুল হয়েছে ! বারবার অপমানিত হয়েও তোমার পেছনে লেগে রয়েছি ! এটাই সব থেকে ভুল হয়েছে !এই টুকু বলেই মুনিয়ে নিরবে কাঁদতে লাগলো সবার সামনে ! আরও কিছু যেন বলার ছিল ওর । কিন্তু কান্নার তোড়ে বলতে পারলো না ! রুম থেকে চলে গেল ! ক্লাসে সকলে এবার আমার দিকে তাকালো ! যেন সব কিছুর জন্য আমিই দায়ী ! আমি আসলে ভাবতেই পারি নি এমন কিছু হবে । অন্তত মুনিয়া সবার সামনে এভাবে বলতে পারবে এটা আমার ধারনার বাইরে ছিল ! পেছন থেকে খালিদ বলল-এবারও কি মেয়েটার সাথে কথা বলবি না ?দেখি ক্লাসে সবাই আমার দিকে তাকিয়ে আছে । আমি সবার চোখেই কেবল একটা কথা । মেয়েটার সাথে একটু কথা বল ।আমি এবার আর না পেরে দরজা দিয়ে বের হয়ে বাইরে এলাম । তাকিয়ে দেখি সেমিনার রুমের পাশের বারান্দার গ্রীল ধরে মুনিয়া দাড়িয়ে আছে । ক্ষনে ক্ষনে ওর পুরো শরীর টা কেঁপে উঠছে । পেছন থেকে দেখেই বোঝা যাচ্ছে মেয়েটা কাঁদছে । আমি আস্তে আস্তে এগিয়ে গেলাম সেদিকে ! ওর কাছাকাছি এসে দাড়ালাম ।কি বলবো ঠিক বুঝতে পারছিলাম না ! কিংবা কি বলা উচিৎ ! আমার কাছে কেমন অবিশ্বাস মনে হচ্ছিল সব কিছু ! সেদিনও সব কিছু যেমন ঝাপছা মনে হচ্ছিলো । আর আজকেও ! তাহলে এতো দিন কেবল আমি একা একা কষ্ট পায় নি, কিংবা ট্যাপ ছেড়ে কেবল আমি একা কাঁদি নি । মুনিয়াই কেঁদেছে !সত্যি কেঁদেছে !!আমি আস্তে করে ওকে ডাক দিলাম !-মুন ! প্রথমবার ও জবাব দিল না ! আমি আবার বললাম-মুন-কি !-তুমি সত্যিই আমার জন্য মেডিক্যালের সিট ছেড়ে এসেছো ?মুনিয়া ঝট করে আমার দিকে ফিরে তাকালো ! ওর চোখ দুটো তখনও অশ্রুতে একাকার ! বলল-এতোদিন পর কথা বললে তাই এইটা ? রেজাল্ট শীট দেখাবো ?-আরে না না ! আমি এমনি ইয়ার্কি মারলাম !-তাই ? আমাকে কষ্ট দিতে খুব মজা লাগে, না ?-না মানে, ডাক্তার প্রেমিকা হাত ছাড়া হয়ে গেল কি না তাই !মুনিয়া অশ্রু কি প্রবল চোখে আমার দিকে তাকিয়ে রইলো ! আমি সত্যি সত্যিই যেন ওর ভালবাসার উত্তাপ বুঝতে পারছিলাম । কে জানি বলেছিল একটা মেয়ে যখন একটা ছেলেকে ভালবাসে তার সব কিছু দিয়ে ভালবাসে । পৃথিবীর কোন কিছু দিয়ে সেই ভালবাসার উত্তাম ঠান্ডা করা যায় না !এরই মাঝে মুনিয়া আবারও একয়া কান্ড করে করে ফেলল ! তাকিয়ে থাকতে থাকতেই আমাকে শক্ত করে জড়িয়ে ধরলো । আমি কিছু বুঝে ওঠার আগেই সব কিছু হয়ে গেল । ওকে যে বলবো এটা বাড়ির ছাদ না যে কেউ আসবে না, ডিপার্টমেন্টমেন্টের সেমিনার রুম ! যে কেউ চলে আসবে ! কোন স্যার চলে আসলে উপায় আছে ? তবে আমাদের ক্লাস রুম আর সেমিনার রুম টা একেবারে শেষ মাথায় বলে রক্ষে ! একটু পেছন ফিরে তাকিয়ে দেখি ক্লাসের প্রায় সবাই আমাদের দিকে তাকিয়ে হাসছে মিটমিট !আমি ওকে বলার চেষ্টা করলাম যে এখন আমাকে ছাড়ো স্যার চলে আসলে কেলেঙ্কারি হয়ে যাবে । কিন্তু কেন জানি বলতে পারলাম না ! বহুদিনের পুরানো কষ্ট টুকু ভোলার জন্য এই জড়িয়ে ধরা টুকু যেন খুব দরকার ছিল !

                    সর্বশেষ এডিট : ২০ শে মে, ২০১৫  বিকাল ৩:৩৪                

