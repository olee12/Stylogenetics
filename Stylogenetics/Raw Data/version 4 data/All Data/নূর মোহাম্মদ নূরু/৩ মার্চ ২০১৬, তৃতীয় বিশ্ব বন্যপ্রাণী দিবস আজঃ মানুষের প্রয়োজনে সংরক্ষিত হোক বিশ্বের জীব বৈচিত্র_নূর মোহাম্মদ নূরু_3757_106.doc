৩ মার্চ ২০১৬, তৃতীয় বিশ্ব বন্যপ্রাণী দিবস আজঃ মানুষের প্রয়োজনে সংরক্ষিত হোক বিশ্বের জীব বৈচিত্র



  ৩ মার্চ বিশ্ব বন্যপ্রাণী দিবস। বিশ্বের জীব বৈচিত্র সংরক্ষণের লক্ষ্যে এ দিবসটি পালন করা হয়। জীব বৈচিত্র্য মানে প্রাণের বৈচিত্র্য। জীববৈচিত্র্য বলতে সাধারণত উদ্ভিদ ও প্রাণীর সংখ্যা, প্রজাতিভেদ এবং বৈসাদৃশ্যকে বুঝানো হয়ে থাকে। তবে ব্যাপক অর্থে পৃথিবীতে জীবনের উপস্থিতি অর্থাৎ Life on earth-ই জীববৈচিত্র্য। এক প্রাণগোষ্ঠী জীবনের তাগিদে অন্য কোন প্রাণগোষ্টীর উপর নির্ভরশীল। মানুষের খাদ্য, বস্ত্র ও ঔষধ এই প্রধান তিনটি প্রয়োজনীয় উপাদান জীববৈচিত্র্য থেকে প্রাপ্ত। মানুষের জীবনে যত উপকরণও উপাদান প্রয়োজন, তা’সবই পৃথিবীর জীববৈচিত্রের মধ্যে নিহিত রয়েছে। মানুষের খাদ্য, বস্ত্র ও ওষুধ- এই প্রধান তিনটি প্রয়োজনীয় উপাদান জীববৈচিত্র্য থেকে আসে।  তাই বিশ্ব জীববৈচিত্র্য সংরক্ষন ও গণসচেতনতা বৃদ্ধির লক্ষ্যে ২০১৩ সালের ২০ ডিসেম্বর জাতিসংঘের সাধারন পরিষদের ৬৮ তম অধিবেশনে ৩ মার্চকে বিশ্ব জীববৈচিত্র্য দিবস হিসেবে ঘোষণা করা হয় এবং  ২০১৪ সালে প্রথম এ দিবসটি পালন করা হয়।    বাংলাদেশের প্রেক্ষিতে দিনটি বিশেষ গুরুত্ব বহন করে। কারণ, বিশ্ব জীববৈচিত্র্যের একটি গুরুত্বপূর্ণ অংশ রয়েছে বাংলাদেশে। বাংলাদেশের উল্লেখযোগ্য জীববৈচিত্র্য সমৃদ্ধ অঞ্চলগুলোর মধ্যে পৃথিবীর ৫৬০তম ও বাংলাদেশের প্রথম রামসার সাইট সুন্দরবন, বাংলাদেশের দ্বিতীয় রামসার সাইট হাকালুকি হাওড়, পার্বত্য চট্টগ্রামের বনাঞ্চল, লাউয়াছড়া উদ্যান, শালবন ইত্যাদি উল্লেখযোগ্য। তবে উদ্বেগের বিষয় বাংলাদেশে বনভূমি ধ্বংস করছে কৃষিজমির বিস্তার ও নগরায়ন। এ কারণে অস্তিত্বের সংকটে পড়েছে অনেক বন্যপ্রাণী। বনভূমি কমে যাওয়ায় দেশের সমগ্র জীববৈচিত্র্য সার্বিকভাবে সংকটের মুখে পড়েছে। বন বিভাগের এক জরিপে বলা হয়, শুধু বনে স্থায়ীভাবে বসবাসকারী হাতি এখন মাত্র ২৪০টি। শুধু হাতিই কমছে না, বাংলাদেশে বন ও বন্যপ্রাণীর আবাস স্থল ধ্বংস, বন্যপ্রাণীর অবৈধ ব্যবসা ও পরিবেশ বিপর্যয়ের কারণে হুমকির মুখে আছে ২১৯ প্রজাতির প্রাণী। বিলুপ্ত হয়ে গেছে এক শিঙা গন্ডার, বারশিঙা, রাজশকুন, মিঠা পানির কুমির সহ গোলাপি শির হাঁস। এ তালিকায় রয়েছে মাছ, উভচর সরীসৃপ, পাখি ও স্তন্যপায়ী প্রাণী। বন বিভাগের হিসাবে মিঠা ও লোনা পানির ৭০৮টি প্রজাতির মাছের মধ্যে বিপন্ন হয়ে পড়েছে ৫৮টি প্রজাতি। এ ছাড়া ৪২টি প্রজাতির উভচরের মধ্যে ৮টি, ১৫৭টি প্রজাতির সরীসৃপের মধ্যে ৬৩টি, ৭৩৬টি প্রজাতির পাখির মধ্যে ৪৭টি এবং ১২৪টি প্রজাতির স্তন্যপায়ী প্রাণীর মধ্যে ৪৩টির অস্তিত্ব হুমকির সম্মুখীন। উল্লেখ্য, বাংলাদেশ এশিয়ার প্রধান ভূমি থেকে একদম বিচ্ছিন্ন নয়। পার্শ্ববর্তী দেশগুলোর সঙ্গে মিলে ইকোলজিক্যাল ভারসাম্য তৈরি করে রেখেছে। তবে বিভিন্ন জরিপ থেকে ধারণা মেলে- সামগ্রিক পরিস্থিতি ভালো নয়। বন্যপ্রাণী দিবস উদযাপন এ বিষয়ে আমাদের সচেতন করে তুলতে পারে।  তাই সারা বিশ্বের সাথে বাংলাদেশ ও যথাযোগ্য মর্যাদায় দিবসটি পালনে বিভিন্ন উদ্যোগ নিয়েছে। আসুন আমরা বন্যপ্রাণী সম্পর্কে নিজেদের সচেতন করে তুলি। তাদের অস্তিত্ব টিকিয়ে রাখতে যত্নবান হই। মানুষের প্রয়োজনে সংরক্ষিত হোক বিশ্বের জীব বৈচিত্র। 

                    সর্বশেষ এডিট : ০৩ রা মার্চ, ২০১৬  সকাল ১১:৩৯                

