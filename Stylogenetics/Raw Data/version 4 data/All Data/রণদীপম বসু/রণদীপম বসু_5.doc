কৃষ্ণচূড়া 



ঘর থেকে বেরুলেই একটা কৃষ্ণচূড়া গাছ--
সরকারি জায়গায়।
রোজ ইস্কুলে যেতে-আসতে গাছটাকে দেখতাম,
গাছটাও আমাকে দেখতো--
		কোন কথা হতো না আমাদের।
প্রথম শীতের দুষ্টু দুষ্টু পাতাগুলো যখন
ঝালরের মতো ঝিরঝির করে কাঁপতো--
একটা নরোম আদর
		খুব মিষ্টি করে ছড়িয়ে যেতো আমার শরীরে।
মফস্বল শহরে তখনো কোন বন্ধু হয়নি আমার,
যেখানেই যেতাম, মনে হতো
একটা শ্যামলা-সবুজ গাছ সারাক্ষণ আমার পাশেপাশে
হাঁটছে, আমাকে আগলে রাখছে।
ফাগুন এলে টুকটুকে লজ্জায় লাল হয়ে ওঠতো গাছটা।
কিন্তু আমার তা একদম ভালো লাগতো না,
সবুজের প্রতিই ছিলো পক্ষপাত আমার--
উড়ন্ত স্বপ্নেও সে ছিলো আমার কাছে এক সবুজ সকাল।
দূরের পাহাড়টার বেজার করা মুখটাকে আলো করে
সূর্যটা যখন উঁকি দিতো জানলায়
তখুনি ইচ্ছের মতো সেই কাকটা এসে
		কা-কা করে ডাকতো আমাকে, প্রতিদিন।
খাবার থেকে সরিয়ে রাখা রুটির টুকরোগুলো নিয়ে
আমিও বেরিয়ে যেতাম দ্রুত। আমাকে দেখেই কা-কা করে
বলতো-- ‘সুপ্রভাত’। আমি তার ভাষা ঠিকই বুঝতাম।
রুটির টুকরোগুলো একে একে ছুঁড়ে দিতাম,
মাটিতে পড়ার আগেই কী অদ্ভুত সুন্দর কায়দায়
লুফে নিতো সে লম্বা-কালো-ঠোঁটে! তারপর
কা-কা করে ‘আসি’ বলে চলে যেতো।
আবার কখনো কখনো ক-তো নীরব কথা-যে হতো-- 
		আমার গলাটা কি কর্কশ ? ভাষা কি খুব খারাপ ?
আমি বলতাম-- কক্ষনো না।
		ওটা তো তোমারই কণ্ঠ, ওটাই তোমার ভাষা।
আক্ষেপ ঝরতো তখন-- 
		কিন্তু সাড়া পেলে ওরা যে ঢিল মারে শুধু!
		এই দ্যাখো না, পা’-টা কেমন থেতলে দিয়েছে!
জলের মতো তার স্বচ্ছ চোখের দিকে তাকালে 
ভারি কষ্ট হতো আমার। মনে হতো বুকের ভেতরে 
কোথায় যেন কী একটা খাঁ-খাঁ করছে।
গাছটার সঙ্গে খুব ভাব ছিলো তার।
বসন্ত এলেই যখন ফের লাল হয়ে ওঠতো,
কাকটাও ভীষণ চঞ্চল হতো-- 
এ’ডাল-ও’ডাল করে তীক্ষ্ণ ঠোঁটের আদরে-
ফুলগুলোকে আরো লাল করে দিতো!
একদিন কেন জানি সে কাকটা আর এলো না,
কখনোই এলো না।
রুটির টুকরোগুলো নিয়ে গাছকে বললাম তার কথা-- 
কিন্তু সে কিছুই বললো না। দেখি-- 
সবুজ প্রিয় গাছটা একটু একটু করে
		কী ভয়ঙ্কর লাল হতে লাগলো!
সেই গাছও আজ নেই-- 
কোত্থেকে কারা যেন এসে কেটে নিয়ে গেছে।
তারপর থেকে আমার স্বপ্নের ভেতরে 
		মাঝে-মধ্যেই দু’টো গাছ এসে হানা দেয় ;
একটা সবুজ, আরেকটা কটকটে লাল--  
কৃষ্ণচূড়া ! 
সবাই বলে, এটাই নাকি ‘স্বাধীনতা’ ! 
আমার তখন সেই কাকটার কথাই মনে পড়ে যায়, 
যার চোখ দুটো ছিলো ঠিক আমার মায়ের চোখের মতোই--  
স্বচ্ছতোয়া ! 
মা নাকি একদিন সত্যিই ফিরে আসবে-- 
আমার জন্য স্বাধীনতা নিয়ে ! 
০৬/১২/২০০৭

