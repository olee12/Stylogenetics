None





 ভৌতিক কিংবা রহস্যময়   এরপর গুনাই বিবি সে বাবার সাথে বার কয়েক দেখেছে। অতি শৈশবে বাবার কোলে বসে যাত্রায় নর্তকীদের নাচ দেখতে সে প্রচুর মজা পেতো, কিন্তু বয়স একটু বেড়ে গেলো যখন, যখন বাবার কোলে বসার বয়স তার গত হলো, মেয়েঘটিত ব্যাপার-স্যাপারে তার মনের মধ্যে সামান্য পরিণতি ফুটতে  থাকলো, বাবার পাশে বসে যাত্রা দেখতে তার লজ্জাবোধ হতে থাকলো। পুরুষ-নর্তকীরা কোমর দুলিয়ে নাচে যখন, পুরুষ সারি বরাবর এসে খেমটা নাচন নাচে, ছোটবেলায় বাবার কোলে বসে এসব দেখে সে খুব পুলকিত হতো। আজকাল লজ্জায় তার মাথা নুয়ে আসে, অথচ বন্ধুদের সাথে একত্রে বসলে এই নাচ তার মনে ঝড় ওঠে।  অকস্মাৎ একদিন দারুণ খবর চাউর হলো- দোহারপুরীতে গুনাই বিবি হবে। তবে যাত্রার খবরের চেয়ে আরেকটি খবর সবচেয়ে বেশি চমক ছড়ালো- তা হলো, এই তল্লাটে প্রথম বারের মতো যাত্রায় মেয়েনর্তকী নাচবে, যাকে সুদূর ময়মনসিংহ থেকে অনেক টাকার নজরানায় আনা হচ্ছে। গ্রামে গ্রামে ঢোল পিটিয়ে, মাইকে গলা ফাটিয়ে সেই নর্তকী আসার খবর জানানো হলো। জবর চমকপ্রদ তার নামনপ্রিন্সেস নূরজাহান। তার রূপের আগুনে চারপাশের সবকিছু জ্বলে পুড়ে ছাই হয়ে যায়। এমন রূপসীকে এক নজর দেখলেই জীবন ধন্য।  একা কিংবা বন্ধুদের সঙ্গে রাতের বেলা যাত্রা দেখার বয়স তখনো কুটিমিয়ার হয়নি। এই সেদিনও বাবার কাছ ঘেঁষে বসে বাইয়ালির নাচ দেখেছে, কিন্তু এখন আর সেভাবে নর্তকীর নাচ দেখা সম্ভব নয়। অথচ প্রিন্সেস নূরজাহান নামটা তার মনের মধ্যে তীব্র আগুন জ্বেলে দিয়েছে। বিপরীত লিঙ্গের প্রতি সহজাত কামবোধ নয়, কেবল লোকমুখে শুনে কখনো-না-দেখা নারী-নর্তকীর উথালপাথাল রঙ্গনৃত্য উপভোগের লোভই ভিতরে ভিতরে তাকে ক্ষেপিয়ে তুললো। মেয়েটা যখন সারা মঞ্চ জুড়ে দুলে দুলে নাচবে, কী হবে তার মুখের ভাষা, গানের সুর, চোখের চাহনি? তার চুলের খোঁপায় কৃত্রিম পরচুলা থাকবে না, তার বুক কিংবা পিঠের জমিন পুরুষ-নর্তকীর মতো বেঢপ ও সমতল নয়- আছে পাহাড়ের উঁচুনিচু ঢেউ- যা দেখলেই ঝিলিক দিয়ে যৌবন জেগে ওঠে। তবে পুরুষ বাইয়ালিরা খুব বিশ্রী আর অশ্লীল অঙ্গভঙ্গি করে, মেয়েনর্তকীটা নিশ্চয়ই অতোখানি যাবে না। এসব কল্পনা করতে করতে কুটিমিয়ার মনে হতে লাগলো- ধান ক্ষেতের ওপর দিয়ে বাউরি বাতাস ঢেউ খেলে যায়-সুন্দরী নর্তকীটা সেই ঢেউয়ের তালে তালে নাচছে, উত্তুরে হাওয়ায় বাঁশঝাড়, কলার ঝোপ ঝমঝম-পতপত করে বাজে, গাছপালা-বনবাদাড়ে মটমট করে ডালে ডালে ঘর্ষণ হয়, পাতার মর্মর, কী এক আনন্দ-হিল্লোলে কুটিমিয়ার মন দুলে ওঠে। তার অশান্ত-উৎসুক-আঁতিউঁতি-চোরা চোখ চারদিকে তাকে খুঁজে ফিরে- যার পায়ের ঘুঙুর বাজে বাতাসে বাতাসে, পাতার মর্মরে। চাচাতো ভাই চানমিয়ার সাথে মাঝে একবার সলা-পরামর্শ করলো কী করা যায়। চানমিয়াও নূরজাহানের ঘোরের মধ্যে আছে। যদিও তারও কৈশোর কাল বটে, মেয়েদের দিকে সে-ও তাকায়, কিন্তু সেই চাহনিতে নব যৌবনাগমনের কোনো চিহ্ন থাকে না, অজানা অদেখাকে জানার এবং দেখার তীব্র বাসনা ও কৌতূহল আছে তাতে।   কুটিমিয়া পড়েছে প্রিন্সেস অর্থ রাজকুমারী। রাজার দুলালী। রাজকন্যারা ভীষণ রূপসী হয়। সে এতোটুকু বোঝে যে, প্রিন্সেস নূরজাহান কোনো রাজার কন্যা নয়, তবু সে ভেবে খুব আকুল হয়- নূরজাহানকে প্রিন্সেস ডাকা হয় বলে। যাত্রার সব নর্তকীকেই কি তাহলে প্রিন্সেস ডাকা হয়? অবোধ কুটিমিয়া ভাবে, প্রিন্সেস নূরজাহান কোনো রাজা-মহারাজার রূপসী কন্যা নয়; কার কন্যা তবে সে? কোনো রাজকন্যা কি কোনোদিন কোনো যাত্রামঞ্চে নৃত্য দেখিয়েছিল? কুটিমিয়া ধ্যানমগ্ন হয়ে এসব ভাবে। তীব্র আবেগ আর উচ্ছ্বাস চেপে রাখা ভীষণ দায় হলো। একবার সে মনে মনে এ-ও ভাবলো, শেষ পর্যন্ত বাবা কিংবা চাচার সাথে হলেও সে যাত্রা দেখতে যাবে। তাঁদের সামনে সে হয়তো প্রকৃত রসভোগ করতে পারবে না, কিন্তু তার দু নয়ন তো জুড়াবে, সে একদিন বুক উঁচু করে বলতে পারবে, প্রিন্সেস নূরজাহানের নাচ সে-ও দেখেছে। দারুণ এক মওকা জুটে গেলো। যেদিন যাত্রা মঞ্চস্থ হবে সেদিন তার বাবাও বাড়িতে নেই, চাচাও নেই। মায়ের খুব একটা অবাধ্য সে নয়, বাবা বাড়িতে থাকলে মায়ের নিষেধাঞ্চা ভঙ্গ করা কারো সাধ্য নেই, কিন্তু মায়ের সাথে সে তর্ক করতে পারে নির্বিঘ্নে ও অসংকোচে, তার মনের মতো কিছু না হলে বা না পেলে সে মাটিতে দড়াম দড়াম পা আছড়ায়, মুখে দু চারটি কটু কথা বলে মনের ঝাল মিটায়। সকালবেলা বড় এক বোঝা ঘাস কেটে এনে খালের পানিতে গরু গোসল করালো কুটিমিয়া। পান্তা খেতে বসে মাকে বলে বসলো, রাইত্রে আমি যাত্রা দ্যাকতে যামু। পাগল পুলা কয় কী, আইজকা আবার যাত্রা অইবো কুতায়? ছেলের কথায় অবিশ্বাসের সুরে রহিমন বলে। আল্লা, তুই জানস না মা, পুরীতে আইজ গুনাই বিবি অইবো? হেইহানে একটা ম্যায়া বাইয়ালি নাচবো, জানছ? নাউজুবিল্লা- নাউজুবিল্লা, কুটিমিয়ার মা দু চোখ কপালে তুলে বলে, এতো মাইনষের সামনে ম্যায়াডা নাচবো? কুন্‌ গেরামের ছিনাল? কী যে তুই কছ মা, ছিনাল অইবো ক্যান? মায়ের সম্মতি পাবার আশায় কুটিমিয়া বানিয়ে একটা মিথ্যা কথা বলে, ...প্রিন্সেস। রাজার ম্যায়া। রাজার ম্যায়ার নাচ না দেকতে পারলে একদুম মইরা যামু।অবদ্র পুলার কতা হুনো তো। রহিমন কুটিমিয়ার কথায় অসন্তুষ্ট হয়। আরো বলে, রাজার ম্যায়া আইফো কই গনে? রাজার ম্যায়ারা কি নাচে? তুই কিছুই জানছ নারে মা। গেরাম ভইরা নাম ছড়াইয়া গেছে প্রিন্সেস নূরজাহানের, যেমন তার রূপ, তেমনই তার নাচ- না দ্যাকলে কেউ বিশ্বাসই করবো না। এইসব যাত্রাফাত্রা দ্যাকপার পারবি না। রাইত-বিরাইতে কতো আপদ-বিপদ আছে। দোহারপুরী কি এইহানে? না, আমি যামু। চুপ কর ব্যাশিজিল পুলা। যাত্রা দ্যাহে কে রে, জানছ? যাত্রা দ্যাহে ফাত্রায়। তুই কি ফাত্রা? কিন্তু কুটিমিয়া নাকি সুরে বলে ওঠে, আমি কিন্তু যামুই। পাশের বাড়ির আবুল, রহিমুদ্দিন, নুরু- ওরাও যাবে। ওরা অবশ্য কোনো বারই যাত্রা দেখা বাদ দেয় না। রাতের বেলা ওরা কোথায় যায় বা না যায় ওদের মা-বাবারা সে খবর রাখে না; অসংখ্য ভাইবোনের মধ্যে ওদের খবরাখবর রাখা ওদের মা-বাবাদের পক্ষে কখনো সম্ভবও হয় না, ওরা তাই দিনে দিনে বাদাইরা হয়ে গেছে, বড্ড স্বাধীন ওদের জীবনযাপন। যতো বাধানিষেধ যেন কুটিমিয়ার জন্য। সন্ধ্যা হলেই ঘরের ভিতরে ঢুকে পড়ে কুপির কাছে বসে বই পড়া, খাওয়া-দাওয়া সেরে কাঁথার নিচে মাথা গুঁজে শুয়ে পড়া। এভাবে ঘরের কোণে বন্দি করে রাখলে তার কি চোখ ফুটবে? তার বয়স হবে, দেখা যাবে তখনো মায়ের আঁচলের তলে ভীরুর মতো মুখ লুকিয়ে আছে।  সন্ধ্যা হবার সাথে সাথে অত্যন্ত সুবোধ বালকের মতো পা ধুয়ে ঘরে ঢুকে পড়লো কুটিমিয়া। কুপির কাছে বসে পড়তে লাগলো এক মনে, শব্দ করে সে সুর করে পড়ে, কিন্তু সে জানে তার স্মৃতির কোঠায় আজ কিছুই লেগে থাকে না, সব ঝরে যায়, তার মন আর ঘরে নেই। খাওয়া-দাওয়া শেষ করে সে নিজেই বাঁশের ঝাঁপ আটকে দিল। একেবারে বেড়ার কাছ ঘেঁষে কাত হয়ে শুয়ে ছোট ভাই কালামিয়াকে বুকের দুধ খাওয়াচ্ছে তার মা, মাঝখানে দাদি। বাবা বাড়িতে না থাকলে মাঝে মাঝে দাদি এ ঘরে থাকে। আরো ছোট কালে সে দাদির গলা ধরে ঘুমাতো। এখন গলা ধরে ঘুমাতে ওর লজ্জা হয়, তাছাড়া সে কারো মুখের নিঃশ্বাস সহ্য করতে পারে না। দাদির পিঠের কাছে সে শুয়ে পড়ে গুটিপোকার মতো নির্জীব হয়ে পড়ে রইলো। তার মাথার কাছে কুপিটা জ্বলছে। মাঝে মাঝে সামান্য মাথা উঁচু করে দেখে তার মা ঘুমিয়েছে কিনানকিন্তু বোঝা যায় না। অপেক্ষা করতে করতে কুটিমিয়া অধৈর্য্য হয়ে পড়লো। একবার ইচ্ছে হলো এগিয়ে মাথা উঁচু করে লম্বা ফুঁ দিয়ে কুপিবাতিটা নিভিয়ে দেয়। মনে মনে সে কামনা করে, যদি একটা দমকা হাওয়া এসে বাতিটা নিভিয়ে দিত, খুব ভালো হতো। সে প্রচণ্ড বিরক্ত হয়, তার ইচ্ছে হয় এক ঝটকায় গাছাটা শুদ্ধ কুপিটা কাত করে ফেলে দিতে। মাথা উঁচু করে মায়ের দিকে তাকালো, তার মা এ দিকে কাত হয়ে আছে, তার দু চোখ বন্ধ, ঘুমিয়ে গেছে বোঝা যায়, কিন্তু ইঁদুর হাঁটার শব্দেও সে চমকে জেগে ওঠে। অন্য দিকে কাত হয়ে শুলে অবশ্য ঝুঁকি নেয়াটা সহজ হতো।  ঝুঁকি ছাড়া জীবনে কিছুই করা যায় না। মুহূর্তে কুটিমিয়া সিদ্ধান্তে পৌঁছে যায়, যা ঘটে কপালে ঘটুক, চেষ্টা তাকে করতেই হবে। সে আলগোছে হাত বাড়িয়ে গাছার ওপর থেকে বাতিটা নামিয়ে আনে, সিথান বরাবর বিছানায় নামায়, ফুঁ দিয়ে নেভালে ফুঁ-এর শব্দে কারো ঘুম ভেঙ্গে যেতে পারে। দু আঙ্গুলির ফাঁকে সলতে চেপে ধরতেই দপ করে কুপিবাতি নিভে যায়। মুহূর্তে পুরো ঘর অন্ধকারনইচ্ছে করলেই অভিযানে উদ্যত হতে পারে, কিন্তু সামান্যক্ষণ অপেক্ষা করে দেখতে চায়, এরই মাঝে যদি কারো ঘুম ভাঙ্গে, যদি দেখে ঘরের বাতি নিভে গেছে, তার সমস্ত ইচ্ছের জলাঞ্জলি হবে। রহিমুদ্দিন আর নুরুর ছোট ছোট কথার শব্দ শুনেই কুটিমিয়া উঠে দাঁড়ায়। অতি সপ্তর্পণে ঝাঁপ খোলেনঝাঁপের কানও সেই শব্দ শুনতে পায় না। নরম পা ফেলে বাইরে এসে পুনরায় ঝাঁপ লাগিয়ে দেয়, তারপর লম্বা কয়েক কদমে সে বাড়ির বাইরে রাস্তায় চলে আসেনতখন রহিমুদ্দিন আর নুরুও ঠিক সেই জায়গায় এসে পৌঁছে গেেেছ। এমন মুক্তির আনন্দ জীবনে কুটিমিয়া প্রথম উপভোগ করলো। ওদের সাথে দ্রুত পায়ে নিরাপদ দূরত্বে পৌঁছেই মনের আনন্দে সমস্বরে গুনাই বিবির গান জুড়ে দিল : দাদা আর যাবো না ঐ ইশকুলে পড়তে। ঐ ইশকুলে পড়তে গেলে দাদা গো ও দাদা সন্মান বাঁচবো না দাদা আর যাবো না ঐ ইশকুলে পড়তে...গান গায় আর কুটিমিয়া মনে মনে ভাবে, যাত্রাগানের চেয়ে নূরজাহানের নাচের আসর হলেই সবচাইতে বেশি ভালো হতো।  দু গাঁয়ের মাঝখানে আধমাইল দীর্ঘ চক, চকের মাঝ বরাবর শুকনো সরু খাল, খালের পাড় ধরে গান গাইতে গাইতে ওরা হেঁটে চলছে। দক্ষিণের ফুরফুরে হাওয়ায় ওদের মনে ফুর্তি আর ধরে না। আকাশে চাঁদ নেই। রাতের শেষ প্রহরে সরু এক ফালি চাঁদ পুব দিকে যখন উঠবে, তখন যাত্রার করুণ গানের মতোই সেই চাঁদখানি অতিশয় ম্লান ও বিরহকাতর দেখাবে।চক পার হয়ে গ্রামের শুরুতেই রাস্তার উত্তর ধারে প্রকাণ্ড এক বটগাছনঅসংখ্য শেকড় আর নোয়ানো শাখা-প্রশাখায় ঢাকা তলাভূমি তার উত্তরে বহুদূর অব্দি বিস্তৃত, তারও উত্তরে যে বিশাল ও গভীর এক দিঘি আছে, তার নাম চৈতিবিবির দিঘি। বটগাছটি দিনের বেলায় রাখাল ছেলেদের, ক্লান্ত কৃষকগণের ও শ্রান্ত পথিকদের মনোরম বিশ্রামস্থল। রাত্রিবেলায় দূর থেকে আবছা অন্ধকারে এটিকে আকাশছোঁয়া এক পাহাড়ের মতো মনে হয়ন্দূর থেকে দেখলেও বুকের ভিতর কেমন এক ভয় জাগে। তাই সাঁঝের পর সচরাচর এ গাছের নিচ দিয়ে কেউ হাঁটে না। নুরু, রহিমুদ্দিন ও কুটিমিয়ার মনে আজ কোনো ভূতের ভয় নেই। কিন্তু তবুও বটগাছের কাছে আসা মাত্রই ওদের তিনজনেরই গা ছমছম করে উঠলো। তবে মুখে কেউ কোনো কিছু প্রকাশ করলো নানযদিও সবাই জানে যে ওদের সবার বুকই এখন ভয়ে দুরুদুরু করছে- নুরু সবার আগে, গাছতলায় আসা মাত্রই সে দ্রুত কদম ফেলতে লাগলো, দেখাদেখি তার পেছনে রহিমুদ্দিনও, এবং বলা বাহুল্য, কুটিমিয়াও। রাতের বটগাছকে তো মানুষ এমনিতেই ভয় পায়নকিন্তু এই গাছটিকে ভয় পাবার পেছনে গভীর রহস্য আছে। ওরা বটগাছের নিচ দিয়ে হেঁটে যাচ্ছে, খুব দ্রুত পায়ে। এ গাছের কাছে আসলেই বহু যুগ ধরে শুনে আসা ভয়ঙ্কর কাহিনী সবার মনে পড়ে যায়- মনে পড়ে গেছে এই তিন কিশোরেরও।  চৈতিবিবির দিঘির পাড়ে বলে মানুষের মুখে মুখে ফিরতে ফিরতে এ বটগাছটার নাম চৈতিবিবির বটগাছ হয়ে গেছে। এর পশ্চিমে জঙ্গল-ছাওয়া যে বিশাল পোড়ো ভিটেটি রয়েছে, ওটি বহু যুগ আগে এক জমিদার বাড়ি ছিল। চৈতিবিবির দিঘির আছে এক করুণ ইতিহাস। প্রায় একশত বছর আগে জমিদার হারান শেখ এই দিঘি খনন করেছিলেন। প্রতিদিন ১০০ জন করে কামলা মাটি কাটতো এই দিঘিতে, পুরো ১০০ দিন একটানা মাটি কাটার পর এতোই গহীন ও বিশাল হয় এই দিঘি যে এর পাড়ে এসে দাঁড়ালে ভয়ে বুক কেঁপে উঠতো। এই দিঘির একটি মাত্র শান বাঁধানো ঘাট ছিল। সেই ঘাটে সখীগণকে নিয়ে গোসল করার অধিকার ছিল মাত্র এক জনের- সে হলো জমিদারের পুত্রবধূ চৈতিবিবি। জমিদারের একমাত্র পুত্র মরন শেখের তিনটি বিয়ে দেয়া হয়েছিল, কিন্তু কারো গর্ভেই কোনো সন্তানাদি জন্মালো না। বংশ রক্ষার্থে অগত্যা জমিদারপুত্রের চতুর্থ বিয়ে দেয়া হয় চৈতিবিবির সাথে এবং আল্লাহ্‌র অসীম ফজিলতে বিয়ের প্রথম রাতেই চৈতিবিবি গর্ভবতী হয়। এই শুভ সংবাদে অত্যন্ত সন্তুষ্ট হয়ে জমিদার মহোদয় মহা ধুমধামে সাত গ্রামের মানুষজনকে দাওয়াত করে খাওয়ান।  চৈতিবিবির একটি লুলা পুত্রসন্তান হয়। জমিদার পরিবারে দুঃখের অন্ত থাকে না, তাঁদের দুঃখের সাথে গ্রামবাসীরাও কেঁদে আকুল হয়নবিধাতার কী নিষ্ঠুর রহস্য! দিনে দিনে লুলা পুত্র বড় হতে থাকে। টেনে টেনে হামাগুড়ি দেয়নতা দেখে চৈতিবিবি অঝর ধারায় চোখের পানি ফেলে। আস্তে আস্তে আরো বড় হয়নভাঙ্গা পায়ে অতি কষ্টে লুলা ছেলে হাঁটে। একদিন ভরদুপুরে দিঘির ঘাটে চৈতিবিবির লাশ ভাসতে দেখা গেলো। চৈতিবিবির অকাল বিদায়ে সারা গাঁয়ে কান্নার রোল উঠলো। সেই কান্না থামে না। এরপর বহু আশ্চর্য ঘটনা ঘটতে লাগলো। প্রায় দুপুরেই দেখা যায় লুলা শিশুটি পাকা ঘাটের কিনারে বসে পা দুলিয়ে খিলখিল করে হাসছেনএকদম একাকী। কেউ তাকে ওখানে নিয়ে যায়, নাকি সে একা একা যায়, কেউ তা জানে না, বুঝতেও পারে না।  দুপুরে ঘাটে পানি আনতে গিয়ে জমিদার বাড়ির এক চাকরানি একদিন ও-মাগো বলে চিৎকার দিয়ে ঞ্চান হারালো। তার ঞ্চান ফিরলে সে জানালো, সে নাকি ঘাটের কিনারে চৈতিবিবিকে লুলাকে কোলে নিয়ে বসে থাকতে দেখেছে। খুশিতে ডগমগ লুলা পা দুলিয়ে মায়ের বুকে দুধ খাচ্ছিল আর মাঝে মাঝেই খিলখিল করে হেসে উঠছিল। এটা তার দেখার ভুল। চৈতিবিবি মারা গেছে মাস ছয়েক আগেনসে কোথা থেকে আসবে? এরূপ আরো অনেকে চৈতিবিবিকে দেখতে লাগলো, সে সাঁতার কেটে দিঘির এ পাড় থেকে ও পাড়ে যায়, মাঝখানে চিৎ হয়ে ভেসে থাকে। ঘাটে বসে লুলাকে গোসল করায়। এসব কথা জমিদারের কানে যায়, কিন্তু তিনি তা শুনে বিরক্ত হোননএ কখনো হয়? শেরেকি কথা। অবশ্য এ-ও তিনি ভাবেন- চৈতিবিবিকে গাঁয়ের মানুষ খুব ভালোবাসতো, তার অস্বাভাবিক মৃত্যু তার প্রতি মানুষের সহানুভূতি আরো বাড়িয়ে দিয়েছে, দিঘির কাছে এলেই চৈতিবিবির কথা তাদের খুব করে মনে পড়ে যায়, ফলে দৃষ্টিভ্রম হয়। জমিদার অবশ্য এ-ও জানেন, তিনি তাঁর এই পুত্রবধূটিকে অসম্ভব ভালোবাসতেন এই কথাটি সবারই জানা, চৈচতিবিবির কথা পেড়ে জমিদার মহোদয়ের সুনজর পাওয়ারও একটা প্রয়াস থাকতে পারে।  এর মাস খানেক পরই অত্যাশ্চর্য ঘটনাটি ঘটলো। জমিদার মহোদয় দুপুরে পুকুরের পাড়ে বটের ছায়ায় হাঁটাহাঁটি করছিলেন। হঠাৎ তাঁর কানে এক শিশুর খিলখিল হাসির শব্দ ভেসে আসে। উৎসুক হয়ে সামনে এগিয়ে যান- ঘাটের পাড়ে দাঁড়াতেই তিনি বিসময়ে রুদ্ধবাক হয়ে যান- তাঁর দু চোখ বিশাল বিস্ফারিত হয়ে ঘাটের কিনারে দৃষ্টি স্থির হয়- বেণি খোলা, এলোচুল তার, পানিতে অর্ধ নিমজ্জিত দুই পা, কোলের ওপর লুলাকে বসিয়ে স্তন্যপান করাচ্ছে চৈতিবিবি, ঘাড়খানি বাম দিকে ঘোরানো, তার ভীষণ হাস্যোজ্জ্বল মুখটি ঈষৎ দেখা যায়, মাঝে মাঝে লুলার গালে সে টুসি মারে, খিলখিল হাসিতে সে ফেটে পড়ে- এ কী অবিশ্বাস্য দৃশ্য দেখতে পাচ্ছেন জমিদার মহোদয়! অবিশ্বাস্য! অবিশ্বাস্য! বউমা! ঘোরের মধ্যেই তিনি অস্ফুট স্বরে ডেকে উঠলেন। আর সঙ্গে সঙ্গে ঘাড় ঘুরিয়ে তাকায় চৈতিবিবি, তার হাসিমুখ স্তিমিত হয়, সন্তর্পণে লুলাকে কোল হতে নামিয়ে পাথরের সিঁড়িতে তাকে বসায়, তারপর ধীরে ধীরে সাঁতরে দিঘির মাঝখানে চলে যায়নজমিদার এক দৃষ্টিতে কিংকর্তব্যবিমূঢ়ের মতো তাকিয়ে থাকেননচেয়ে চেয়ে দেখেন, দিঘির মাঝখানে গিয়ে চৈতিবিবি থামলো, আবার তার দিকে ফিরে তাকালো, তারপর টুপ করে একটা ডুব দিল, মাথার চুল পানিতে ভেসে থাকতে দেখা গেলো কিছুক্ষণ, শাড়ির আঁচলখানিও আরো কিছুক্ষণ দেখা গেলো, তারপর আর কিছুই দেখা গেলো না। জমিদারের ঘোর কাটে, কিন্তু তাঁর হতবিহ্‌বল কণ্ঠে বাক ফোটে না। এ কী অবিশ্বাস্য ঘটনা! তিনি দৌড়ে সিঁড়ি বেয়ে নিচে নেমে আসেন। মায়ের জায়গায় বসে লুলা মায়ের চলে যাওয়ার পথের দিকে ফ্যালফ্যাল করে তাকিয়ে আছে। জমিদার তাকে কোলে তুলে নেন, হন্তদন্ত হয়ে ঘরে ফিরে আসেন, কিন্তু কাউকে কিছুই খুলে বলেন না। এ ছেলে কিভাবে দিঘির ঘাটে যায়? সারা বাড়ি ভর্তি কতো মানুষজন, এ ছেলে কখন কিভাবে পানির এতো কাছে গিয়ে বসে? কেউ কি দেখে না? তিনি আশ্চর্য হয়ে ভাবেন, আর এক নিদারুণ ভয়ে তাঁর বুক কেঁপে উঠতে থাকে।  জমিদার হারান শেখ মৃত্যুর আগ পর্যন্ত বাকরুদ্ধই ছিলেন। তাঁর মুখে যেমন ভাষা ফোটেনি, চৈতিবিবিকেও আর কোনোদিন ঘাটে বসে লুলাকে দুধ খাওয়াতে দেখা যায়নি।  কিন্তু চৈতিবিবিকে দেখার বাসনা মানুষের তীব্র হতে থাকে। তারা ভিড় করে দিঘির পাড়ে এসে বসতো, ঝিম দাঁড়িয়ে থাকতো। অনেক দূরের মানুষও অনেক সময় এসে পাড়ে দাঁড়িয়ে এক ধ্যানে অপেক্ষা করতো, যদিই বা চৈতিবিবিকে একবারের জন্য দেখতে পায়। চৈতিবিবিকে দেখার বাসনা আর কখনোই মানুষের পূরণ হলো না এবং কালক্রমে মানুষের মুখে মুখে ফিরতে ফিরতে এক সময় দিঘির নামটি হয়ে যায় চৈতিবিবির দিঘি। দিঘির পাড়ের বটগাছটির বয়স দিঘির বয়সের চেয়ে বছর কুড়ি কমই হবে এবং এটাকেও মানুষ একদা চৈতিবিবির বটগাছ নামে ডাকতে থাকে।    ক্রমশ...  আগের পর্ব-১১

                    সর্বশেষ এডিট : ১৩ ই জানুয়ারি, ২০১২  বিকাল ৪:৩৫                

