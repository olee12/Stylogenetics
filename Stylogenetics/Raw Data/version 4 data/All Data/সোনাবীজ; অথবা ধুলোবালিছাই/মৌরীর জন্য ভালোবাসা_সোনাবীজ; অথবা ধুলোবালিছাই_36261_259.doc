মৌরীর জন্য ভালোবাসা





                        জুঁইয়ের সাথে আজ দেখা না হলে কোনওদিনই জানা হতো না ওর জন্য আমার ভেতর এতোখানি ভালোবাসা লুকানো ছিল। ওকে আজ যতোই দেখছি, বিদায়ের শেষক্ষণটি যতোই ঘনিয়ে আসছে, আমার অন্তরের মহাসমুদ্র ততোই উথালপাথাল গর্জনে জেগে উঠছে। আমি ভেতরে যন্ত্রণার অতলান্ত গহ্বরে ডুবে যাচ্ছি, হারিয়ে যাচ্ছি। এতোদিন ওকে না দেখে, এতোদিন ওকে ছেড়ে, এতোদিন ওর কাছ থেকে নিজেকে দূরে দূরে রেখে কীভাবে আমি বেঁচে থাকলাম? এই বেঁচে থাকা আমার কাছে এক মহাবিস্ময় মনে হলো। আমার মনে হলো, সেই কতো যুগ আগে, কতো শত বর্ষ আগে আমি শেষবার জুঁইকে দেখেছিলাম, তারপর অকস্মাৎ একদিন আমার জীবন থেকে সে হারিয়ে গিয়েছিল, কিংবা হয়তো আমিই জুঁইয়ের কাছ থেকে নিজেকে আত্মগোপনবাসী করে রেখেছিলাম, কিংবা কে জানে, হয়তোবা জুঁই নিজেই আমার কাছ থেকে ওকে আড়ালে লুকিয়ে রেখেছিল। আশ্চর্য, আগে কখনো এমন মনে হয় নি, অথচ আজ মনে হলো, শেষবার জুঁইকে দেখার পর আমি তাকে কতো খুঁজেছি; পাহাড়, সমুদ্র, অরণ্য, মহাকাশ, সারা 'বিশ্ব-সংসার তন্ন তন্ন করে খুঁজেছি'। আকুল-ব্যাকুল-উতলা হয়ে খুঁজে খুঁজে যখন ক্লান্ত-শ্রান্ত, হাঁপিয়ে উঠেছি, ঠিক তখনই, মনে হলো আচমকা আমার সামনে আবির্ভূত হলো জুঁই। মনে হলো, আমার প্রাণ ওষ্ঠাগত, শুষ্ক মরুর বুকে তপ্তবুক-পিপাসার্ত আমি, আমার সাধ হলো জুঁইকে সাপটে ধরে বুকে জড়িয়ে নিই, মনে হলো, ওকে আলিঙ্গন করলেই আমার এতোদিনের তৃষ্ণার্ত বুক শীতল হবে জুঁইয়ের জন্য আচমকা একটা ব্যথা অনুভূত হতে থাকলো। আমার কবিতায় সম্মোহিত এবং অভিভূত এই মেয়েটি- আমার অবলা কথাটি জানবার জন্য ওর মনে কতো ব্যাকুলতা, অথচ আমি ওকে সেই কথাটি জানাতে পারলাম না। আমার মনে হলো, আমার জীবন থেকে একদা মুছে যাওয়া জুঁই নামক এই মেয়েটি এসেছে ঝড় হয়ে। তামাম পৃথিবী সেই ঝড়ের তাণ্ডবে এখন টালমাটাল। অথচ কী আশ্চর্য, এতোদিন আমার মনে এমন ভাবনার উদয় হয় নি। কবে কোথায় এই মেয়েটিকে স্বপ্ন-ছায়ার মতো দেখেছিলাম, তারপর সব ভুলে গিয়েছিলাম। মানুষ কখনো অধিকার হারাতে চায় না, চাই না আমিও। কে জানে, হয়তো আমার অবচেতন মন সারাক্ষণ জুঁইয়ের জন্যই উতলা ছিল। সেই মেয়েটির বিয়ে হবে এমন কথা শুনেছিলাম, কিন্তু যখনই শুনলাম নিশ্চিত তার বিয়ে হয়ে গেছে, আমার মনে হলো আমি তাকে চিরদিনের জন্য হারালাম। হারিয়ে যাওয়া ধনের মূল্য সবচাইতে বেশি। মনে হলো জুঁই আমার হারিয়ে যাওয়া অমূল্য রতন, যাকে হাতের কাছে পেয়েও পরিপূর্ণভাবে পাওয়া গেলো না।    জুঁই একটা উদ্ভট প্রশ্ন করলো। বললো, শ্বশুর বাড়ি যাচ্ছেন বুঝি?মানে?মানে আবার কী, আপনি জানেন না?কী জানি না?সালেহার সাথে আপনার বিয়ে।আপনি জানলেন কোথা থেকে?জুঁই হিহি করে হেসে ওঠে। বিরতি দিয়ে জিজ্ঞাসা করি, কলেজে যাচ্ছেন?হ্যাঁ। এবার এইচএসসি দেন নি?হ্যাঁ। অনার্সে ভর্তি হচ্ছি। ম্যাথমেটিক্সে।কঠিন সাবজেক্ট!কিন্তু ইন্টারেষ্টিং। স্বামীর অনুপ্রেরণা আছে তো! স্বামীর কথায় আমার বুকে আবার ব্যথা লাগে। চড়চড় করে পাঁজর ফাটে। প্রেমিকার মুখে তার স্বামীর কথা শুনতে সবচাইতে বেশি কষ্ট লাগে। হ্যাঁ, জুঁই আমার প্রেমিকা, নয় তো কী? আমি কি ওকে ভালোবাসি নি? বাসি না এখনো? মৌরীর জন্য রাতের পর রাত জেগে আমি কবিতা লিখেছি। মৌরী তো নয়, সে জুঁই। আমার 'বঁধুয়া' আমাকে না ভালোবেসে তার স্বামীকে বাসবে?মৌরী জানালো গতকাল থেকে ভর্তি শুরু হয়েছে। আজ সে কলেজে যাচ্ছে ভর্তি হতে।আশ্চর্য, কিছুক্ষণ আগে জুঁইয়ের কণ্ঠস্বরে যেরূপ বেদনা ছিল, কষ্টের অনুরণন ছিল, তা নেই। সে উচ্ছল হেসে কথা বলতে থাকলো। আমার জন্য জুঁইয়ের তাহলে একটুও কষ্ট নেই? আমাদের মিলন হতে পারলো না, এজন্য কি জুঁইয়ের মনে সামান্য দুঃখও জাগে না? আমাদের একদিন ভালোবাসা হয়েছিল, হতে পারে তা প্রকাশ পায় নি, এই নিষ্ঠুর হৃদয়হীনা মেয়েটি তার কোন মূল্য দিল না!বেদনাহত প্রেমিকের জন্য যদি প্রেমিকার মন না কাঁদে, সেই প্রেমিকের বুকে আগুন আরো বাড়ে। বিয়ের পর প্রেমিকা সুখে আছে এ কথা শুনে কোনো প্রেমিক কখনো খুশি হতে পারে না। বিয়ের পর প্রেমিকার সুখ যতো বাড়ে, প্রেমিকের বুকে আগুন ততো দাউ দাউ বেড়ে ওঠে। প্রেমিকার বিরহে আমার অন্তর পুড়ে অঙ্গার হবে, আর সেই প্রেমিকার সুখের কথা শুনে আমি আনন্দিত হবো? আমি বরং চাই আমাকে ছেড়ে তুমি স্বামীর সংসারে জ্বলে-পুড়ে মরো, তবেই না একদিন অহর্নিশি আমার কথাটি মনে পড়বে। তবেই তো তোমার মনে আমাকে হারানোর বেদনা ক্ষণে ক্ষণে জেগে উঠবে। 'চন্দন পালঙ্কে শুয়ে' থাকলে কি আর এ কাঙালের কথা মনে পড়বে?জুঁইয়ের চেহারায় প্রথম দেখার সেই মলিনতার ছাপ নেই। তাকে উৎফুল্ল দেখাচ্ছে, আর আমার বুক জ্বলে-পুড়ে ছারখার হয়ে যাচ্ছে। জুঁই এখন কাঁদছে না কেন? আমাকে না পেয়ে সে বড়ই কাতর, আমাকে হারিয়ে সে ভিখারিণী হয়েছে, আমি চাই সে চোখের জলে বুক ভাসিয়ে কেঁদে কেঁদে আমাকে এ কথাগুলো বলুক। আমি জুঁইয়ের হাসি মুখ দেখতে চাই না, দেখতে চাই অশ্রভেজা ম্লান শীর্ণ মুখ।  জুঁই বললো, ওর মতো ছেলে হয় না। আমেরিকায় বেশ আছে। বলে সে গর্বের হাসি হাসে। আমার অন্তর জ্বলে যায়। প্রেমিকার মুখে তার স্বামীর প্রশংসা কে শুনতে ভালোবাসে? প্রেমিকার স্বামী প্রেমিকের আমরণ শত্রু  এবং প্রতিদ্বন্দ্বী। জুঁই যে ছেলেটিকে স্বামী হিসাবে পেয়েছে তার মতো ছেলে হয় না, জুঁইয়ের এ কথায় এখন আমার বুক জ্বলে যাচ্ছে। আমি চাইছিলাম জুঁই বলুক, আমার স্বামীটা আস্ত খবিস। ওকে আমি মোটেও পছন্দ করি না। জুঁই তা বললো না। বললো, আর ভাল্লাগে না। একেক সময় খুব পাগলের মতো হয়ে যাই। তখন ইচ্ছে করে আমেরিকায় চলে যাই। কিন্তু ওর ইচ্ছে দেশেই লেখাপড়াটা শেষ করে নিই। তারপর সবকিছু গুঁটিয়ে চলে যাবো।স্বামীকে জুঁই এতো ভালোবাসে? সেই স্বামীর টানে সে আমেরিকায় চলে যেতে চায়? একবারও সে ভাবে নি সুদূর আমেরিকায় চলে গেলে আমার সাথে তার আর কোনওদিনই দেখা হবে না? মেয়েরা এতো নিষ্ঠুর হয় কী করে? জুঁই শেষমেষ বললো, একদিন বাসায় আসুন না?অভিমানে আমার হৃদয়ের তন্ত্রী ছিঁড়ে যেতে চাইল। এই কি সেই জুঁই একদিন আমাকে দেখার জন্য যে-জুঁই পাগলের মতো করিমদের বাসায় ছুটে এসেছিল? আমি চেয়েছিলাম, জুঁই এখন বলবে, আমার কিচ্ছু ভালো লাগে না, না সংসার, না স্বামী, আমি আর ঘরে ফিরবো না, আপনার হাত ধরে চলে যাবো যেখানে সাধ হয়।  জুঁই চলে গেলো, আর কিছুই না বলে সে চলে গেল। যেতে যেতে একবার একটুখানি ফিরে তাকালো, মুখে সামান্য হাসির রং ফুটে আছে, আমার মনটা আবার ভরে ওঠে। আমি করিমদের বাড়ির পথে হাঁটতে থাকি, মনের চোখ পেছনে তাকিয়ে আছে। শেষবারের মতো ইচ্ছে হলো আরেকবার জুঁইকে দেখি। শেষ দেখা, আর তো এমন কাকতাল হবে না। ঘুরে তাকিয়েই আমি অবাক হয়ে যাই, রাস্তার ধারে দাঁড়িয়ে জুঁই একধ্যানে আমার দিকে তাকিয়ে আছে। চোখাচোখি হতেই সে চোখ নামিয়ে তড়িঘড়ি হাঁটতে শুরু করে। আমার মন হুহু করে ওঠে। ওরে পাগলী মেয়ে, তুই যেখানে যাচ্ছিস যা, ফিরে ফিরে চেয়ে থেকে মায়া জিইয়ে রেখে তোর কী লাভ তাতে? আমি জ্বলছি আমাকে জ্বলতে দে, তুই সুখে থাক। তোর স্বামী নিয়ে, সংসার নিয়ে সুখে থাক। সুখে সুখে তোর জীবন ভরে উঠুক। করিমদের বাড়ির দিকে যেতে যেতে জুঁইয়ের কথাটি ভাবতে থাকি, 'শ্বশুর বাড়ি যাচ্ছেন বুঝি?' জুঁই এ ব্যাপারটা জানলো কীভাবে? আমার কানে এ কথাটা ঢুকেছিল, আমার বাবার কাছ থেকে শোনা। বাবারই তাতে ইচ্ছে সবচাইতে বেশি। সালেহার সাথে আমার বিয়েটা হলে নাকি দারুণ হয়। দুই পরিবারের মধ্যে অনেক মিল, মনের মতন আত্মীয়স্বজন সবাই। কিন্তু বাবাকে আমি বারণ করে দিয়েছি, এ সম্ভব না। করিমও এর ঘোর বিরোধী। করিমের মা'র উদ্যোগ সবচাইতে বেশি ছিল, তারপর ওর বাবার। অনেক পুরোনো ইতিহাস ঘেঁটে করিমের মা বের করেছেন, আমি নাকি তাঁর ভাইপো হই। এমন সোনার টুকরো ভাইপোটিকে পাওয়ার জন্য যখন তিনি তাঁর ভাই অর্থাৎ আমার বাবার সামনে হাজির হলেন, প্রস্তাব শুনে আমার বাবা খুশিতে লাফিয়ে উঠেছিলেন, এবং আমার 'না' বলা শুনে তেমনি চুপসে গিয়েছিলেন।করিমদের বাড়িতে পৌঁছামাত্র সালেহার সাথে দেখা। সে এক ঝলক লাজুক হাসি হেসে অন্যত্র চলে গেলো।আমাকে দেখে করিমের বাবা খুব খুশি হলেন। আমি খুব ভালো দিনে এসেছি। আজ সালেহাকে দেখতে আসবে। বিয়ের সব কথা প্রায় পাকা হয়ে গেছে, শুধু ছেলের মামা আর ভগ্নিপতি আসবেন বাকি কথাগুলো সেরে ফেলতে। পরের মাসের প্রথম শুক্রবারে বিয়ে। করিমের বাবার আবদার, আমাকে সেই বিয়েতে থাকতেই হবে।পুরো ব্যাপারটা এভাবে জানাজানি হয়ে যাওয়াতে করিম কিছুটা বিব্রত ও লজ্জিত। আমার সাথে এই প্রথম ও সহজভাবে কথা বলতে পারলো না। করিমের মা এর আগে আমাকে ছেলের বন্ধু হিসাবে খাতির ও স্নেহ করতেন। আজ তাঁর ব্যবহার অন্যরকম মাধুর্য্যমণ্ডিত মনে হলো। দেখেই একগাল সরল হাসি হেসে বললেন, বাজান কেমন আছাও? আমার ভাইডা ভালো আছে তো? আমার ভাগ্য ভালো না, অথবা বলা চলে আমার শুধু হারানোর ভাগ্য। আমি কাউকে পাই না। আসলে চারদিক থেকে পাওয়ার সম্ভাবনা জাগ্রত হলে সিদ্ধান্ত নেয়া কঠিন হয়ে পড়ে; মনে হয় আমার সবই আছে, আদতে হাত বাড়িয়ে নিতে গেলে দেখা যায় সব ঝরে গেছে। যখন শুনলাম সালেহার বিয়ে ঠিক হয়ে গেছে তখন আমি অনুভব করলাম সালেহার জন্যও আমার ভেতর একটু অন্য রকমের জায়গা ছিল। সেই জায়গাটি আর পূরণ হবার নয়।আমার ইচ্ছে হলো সালেহাকে আরেকটু দেখি। অনেকক্ষণ আশায় থাকলাম, এই বুঝি সালেহা সামনে এসে লাজুক হেসে দাঁড়ায়, ওর লাজুক হাসিটি আজ আমার বুকের ভেতর গেঁথে গেছে। কিন্তু সালেহাকে দেখার আর কোনো সুযোগ হলো না।কনে-দেখানোর আগেই অবশ্য আমি করিমদের বাড়ি থেকে বেরিয়ে এলাম। তখন দুপুর গড়িয়ে বিকেল। ঝিরঝিরে দক্ষিণে হাওয়া, মনের দুঃখ কেটে নিয়ে যায়। আমি পথ হাঁটি আর চারপাশের বন-বনানি দেখি, পাখি দেখি, আমার খুব ভালো লাগে। আমাদের গাঁয়ের পাশ দিয়ে যে ছোটো খালটি বয়ে গেছে তার পাড়ে বসে পড়লাম। দক্ষিণ দিকে মুখ করে বসে আছি। মাঠের পর মাঠ জুড়ে ধান আর ধান। কৃষকেরা কাস্তে হাতে ক্ষেত নিড়ায়, এক যোগে আনন্দোল্লাস করে ওঠে। কতো সতেজ আর ভাবনাহীন তাদের মন! এই ধান এই ফসল একদিন ঘরে উঠবে, এই স্বপ্ন তাদের চোখে চোখে।   অসীম সম্ভাবনার হাতছানি দিয়ে আমাকে ভবিষ্যত ডাকে। আমি আগামীর স্বপ্ন বুনি। একদিন আমার এই সবুজ গ্রামটাকে আমি যদি আরো ভরে দিতে পারতাম! যদি সোনালি ফসলে-ফসলে এই দেশটা ভরে উঠতো! এই গাছপালা, নদীনালা, সবুজ বনভূমি আর কৃষকের হাসি দেখি, মনে হয় 'সার্থক জনম আমার জন্মেছি এই দেশে।' আমার গ্রাম, আমার দেশ- আমার মা, আমি ও আমার আত্মা যেন এক হয়ে মিশে আছি। এ দেশের জন্য আমি আমার জীবন উৎসর্গ করে দেব। দেশের জন্য জীবনোত্সর্গ- এর চেয়ে মহত্তর কিছু দেখি না। বিকেল পার হয়ে যায়, সন্ধ্যা ঘনিয়ে আসে, কী এক মায়াবী আকর্ষণে আমি বসে থাকি। বসে বসে ভাবি, আমার মনে কোনো বেদনা নেই, দুঃখ নেই, কষ্ট নেই। জীবনে কিছুই আমি হারাই নি। আমার বুক জুড়ে এক নারী আছে, সে আমাকে কতো ভালোবাসে! ভালো তাকে আমিও বাসি। তাকে নিয়ে একটা গভীর কবিতা লিখতে হবে। সেই মেয়েটি যুগযুগ ধরে আমার কবিতায় বেঁচে থাকবে আর আমাকে প্রেরণা জোগাবে। মৌরী, আমি শুধু তোমাকেই ভালোবাসি।
                            
                    সর্বশেষ এডিট : ১৫ ই সেপ্টেম্বর, ২০১২  সকাল ৯:৪২                

