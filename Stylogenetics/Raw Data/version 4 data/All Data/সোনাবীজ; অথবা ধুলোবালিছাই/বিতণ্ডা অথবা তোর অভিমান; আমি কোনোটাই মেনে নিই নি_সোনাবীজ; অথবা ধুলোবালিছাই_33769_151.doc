বিতণ্ডা অথবা তোর অভিমান; আমি কোনোটাই মেনে নিই নি





 আমি মেইল করলাম :  শোন্ আফরিনা, তুই যদি প্রাণে বাঁচতে চাস তবে আমারে প্রাণে বাঁচা; আর আমারে যদি প্রাণে বাঁচাতেই চাস তবে আমার সংকলনের জন্য জলদি কবিতা পাঠা, কোন রকম ন্যাকামি ছাড়া। (ব্লগে এতো বড় উত্তর দেবার কী দরকার? সবাই তোর মতো পণ্ডিত নয়, উলুবনে তাই মুক্তো ছড়াবি না। আর নিজেকে অতো নবিশ হিসেবে 'ফুটাস' কেন? ৪০ বছর বয়স এক জীবনের কম না)।.....এবার মানুষ হ, কবিনি হ তার পরে। কোনো রকম এদিক-ওদিক জবাব যদি দিচ্ছিস, এখানেই ক্ষান্ত দেব, বাকিটা মৃত্যুর পর কবরে। And listen, always remain fine. Regards. তোর উত্তর : হা: হা: হা: আমার ইন্সট্যান্ট মেসেজ : শোন্, তুই কি সত্যি খুন হতে চাস? প্রাণের মায়া নেই তোর? থাকলে আমাকে আর চেতাবি না, খুব ব্যস্ত আছি, জলদি গোটা দশেক কবিতা সেন্ড কর্। তোর যন্ত্রণায় আমি মরে গেলাম। তোর রিপ্লাই : হা: হা: হা:। কবিতার জন্য খুন! How romantic!! কবিতা দিমু না। সঙ্গে নিয়া কবরে যামু... কোনো কবিতা ম্যাচিউর হয়নি তো... আমি খুব অতৃপ্ত লেখক, আমার কবিতা অনেকের চেয়ে অনেক ভালো হলেও আমি ঠিকই জানি আমার কবিতায় কিছু গোজামিল ও খুঁত রয়েছে...আমি এগুলো নিয়ে নিরন্তর কাজ করছি। আমি একটানে কবিতা লিখলেও পরের দিন সেটা আর মনে ধরে না। অনেক খুঁত চোখে পড়ে। আমাকে সময় দে রে পাগল!  আমার শেষ আইএম : আফরিনা, তুই তোর পাঁচালি আর সময় নিয়েই থাক; তোর কাছে আর কবিতা চাই না। তোর কবিতা ছাড়াই যদি আমার সংকলন বের হয়, তবে তোর সাথে আর প্রেমে কোনো সাধ নেই। তুই খুব হেঁয়ালি করিস। আমাকে আর মেইল করিস না। ইন্সট্যান্ট মেসেজও দিস না। তোর আইডি আর নাম আমার একাউন্ট থেকে ডিলিট করেছিলাম অনেক আগেই, তোর উপর রাগ করে এবং বিরক্ত হয়ে। ভেবেছিলাম তোকে আবার এ্যাড করে নেব। তার আর দরকার নেই। তুই খুব ভালো লিখিস। আর সব সময় ভালো থাকিস কিন্তু। তোর অভিমানী জবাব, কিংবা ক্ষুব্ধ প্রতিক্রয়া :  হা: হা: হা:। এত্তো অভিমানী পাঠক আমার! অভিমান করে কতো কী হয়ে গেলো! আমাকে আইএম থেকে বাদ, মন থেকে বাদ, দুনিয়া থেকে বাদ... বাতিল হতে হতে চেয়ে দেখি আমি শূন্যতায় মিশে গেছি... এক জীবনে না পারলাম প্রেমিকের মন জয় করতে, না পেলাম জামাই সাহেবের মন... শেষমেষ পাঠকের একটু মমতা, একটু ভালোবাসার মধ্যে বাঁচতে চেয়েছিলাম.... ভাগ্যে তাও জুটলো না... পাঠকের দরবারে খুন হয়ে গেলাম! কী আর করা? তুইও ভালো থাক, আনন্দে ও সুখে থাক, সারাজীবন দুধেভাতে শান্তিতে থাক। আমি; পুনশ্চ : আমি তোর পাঠক! তাহলে তুই সত্যিই মর; তুইহীন একজন প্রেমহীন জীবনের নামান্তর এবং তাতেই আমার শান্তি পরম।  

                    সর্বশেষ এডিট : ২০ শে অক্টোবর, ২০০৯  সকাল ১১:২৬                

