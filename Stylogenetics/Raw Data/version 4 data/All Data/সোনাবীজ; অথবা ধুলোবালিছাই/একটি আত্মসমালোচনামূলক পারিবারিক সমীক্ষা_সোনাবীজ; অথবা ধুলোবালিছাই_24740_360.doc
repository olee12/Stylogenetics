একটি আত্মসমালোচনামূলক পারিবারিক সমীক্ষা





                        পরশু রাতে ডিনারের পর ডাইনিং টেবিলে আসর বসালাম। পাইলট, ঐশী, লাবিব আর ওদের আম্মু। সভাপতির আসনে যথারীতি স্বয়ং আমি। রাত তখন সাড়ে এগারটা; সচরাচর সন্ধ্যার আমেজ তখনও। শুরু করলাম।  আজ একটা সেল্‌ফ-ক্রিটিসিজম ধরণের কাজ করবো সবাই মিলে। কাজটা এরকম হবে : পাইলট নিজের সম্পর্কে ৫টা নেগেটিভ আর ৫টা পজেটিভ পয়েন্ট বলবে। এরপর পাইলট ঐশীর ৫টা বদ্‌ অভ্যাস আর ৫টা সৎগুণের কথা বলবে। কথা শেষ হবার আগেই ঐশী বলে উঠলো : পাইলটের তো কোনো সৎগুণ নাই... আর পাইলটও সঙ্গে সঙ্গে প্রতিবাদ... এই, তুমি তো দিন ভইরা ঘুমাও, কারো সাথে কথা বলো না, লাবিবকে আদর করো না... তোমার একটাও ভালো গুণ দেখি না... আমার কথা বলো কেন?আমি দুজনকে থামিয়ে দিয়ে বলি, এভাবে না, এভাবে না। একজন একজন করে পয়েন্ট বাই পয়েন্ট বলবে। কে আগে বলবে, বলো?ওরা চুপচাপ।আমি বলি, ওকে, পাইলট আগে বলো। প্রথমে তোমার সম্বন্ধে ৫টা খারাপ গুণ, পরে ৫টা ভালো গুণের কথা বলবে।পাইলট মনে মনে খুঁজতে থাকে। আমি বলি, পাচ্ছো না কিছু?ঐশী বলে, ওর তো সবই খারাপ গুণ।পাইলট যথারীতি ঐশীকে ধমকে ওঠে- এই, তুমি কোনো কথা বলবা না।আমি বলি, তাহলে বলছো না কেন? পাইলট বলে : ১) আমি পড়ালেখায় খুব খারাপ।২) ঐশীকে মারধোর করি।৩) খুব কমপিউটার গেইমস খেলি।৪) খুব কার্টুন দেখি আর অনেক মুভি দেখি।৫) রাতভর এমপি-থ্রি শুনি, পড়ালেখা বাদ দিয়া।.... আর কোনো খারাপ গুণ পাইতেছি না। আমি বলি, আরও কত্তো! তুমি খুব রাগারাগি করো, লাবিবের জন্য আনা চিপ্‌স, চকোলেট, ড্রিংক্‌স খেয়ে ফেলো...নাহ্‌, পাইলট বলে, লাবিব নিজেই আমাকে দিয়া দেয়।তুমি লাবিবকে হিপনোটাইজ কইরা কাইড়া নিয়া যাও।ও তাইলে আমারে দেয় কেন?এ নিয়ে কিছু তর্ক শেষ করার পর বলি, আচ্ছা, এবার তোমার কিছু ভালো গুণের কথা বলো।পাইলট মনে মনে ওর ভালো গুণগুলো খুঁজতে থাকে।পাইলট কথা বলে না দেখে ঐশী বলে, ওর একটাও ভালো গুণ নাই। পাইলট চোখ রাঙায়। আমি ঐশীকে বলি, ঠিক আছে, এবার তুমি বলো তোমার সম্পর্কে।ঐশীও সময় নিতে থাকে। আমি বলি, ওকে, পাইলটই তাহলে ঐশী সম্পর্কে বলো।পাইলট কালবিলম্ব না করে বলতে থাকে :১) ঐশী দুপুরবেলা ঘুমায়। ঘুমাইতে ঘুমাইতে মুটকি হইতেছে।২) ও হিন্দি সিরিয়াল দেখে। ইন্টারনেটেও হিন্দি সিরিয়াল ডাউনলোড কইরা দেখে।৩) ও খুব কম কথা বলে। কারো সাথে মিশে না। কিন্তু টেলিফোনে বান্ধবীদের সাথে অনেক বেশি কথা বলে। আমার কান ঝালাপালা করে।৪) ও পড়া না বুইঝ্যাই খালি মুখস্থ করে। ওর হইল মুখস্থ বিদ্যা। পাইলটের প্রতিটা পয়েন্টে ঐশী প্রতিবাদ করতে থাকে, আমি থামিয়ে দিয়েছি যদিও। বলি, ভালো ভালো পয়েন্ট বলেছো। এবার ঐশীর কিছু ভালো গুণের কথা বলো। পাইলট সামান্য সময় নিয়ে বলে :১) ও খুব ব্রেইনি.... আর.... আর।আর-আর করতে করতে বলে, ও আরেকটা পাইছি আব্বু... আমি কৌতুক বললে ইদানীং ঐশী একটু-আধটু হাসে।আমি হেসে উঠি। ওরা আরো কিছু পয়েন্ট বলেছিল। সব এখন মনে নেই। ওদের বলাবলি শেষ হলে ওদের আম্মুকে বলি, এবার তোমার সম্পর্কে বলো...সে এক ঝামটা দিয়ে বলে, আমি এসব বলাবলির মধ্যে নাই।পাইলট বলে, আম্মুর একটা বদ্‌গুণ হলো, খালি বকাবকি করে, আর মারে, বিশেষ করে আমারে.... আরেকটা পাইছি, ঐশীর সাথে দিনরাইত হিন্দি সিরিয়াল দেখে।ওর আম্মু গর্জে উঠে বলে, ঐ, তুই যে রাইত ভইরা ইংরাজি সিনেমা দেখোস, তার কোনো দোষ নাই?আমি দুজনকে থামিয়ে বলি, যাকগে, তোমাদের সবার কথাই শুনলাম। এবার আমার কিছু বক্তব্য পেশ করছি। প্রথমেই বলছি ঐশীর ব্যাপারে। ঐশী : তুমি খুব সিনসিয়ার। তোমার স্ট্রং ডিটারমিনেশন আছে। পরীক্ষায় ফার্স্ট হবার জন্য তুমি সব সময় কঠোর পরিশ্রম করো- ক্যালকুলেটর নিয়া ফার্স্ট বয়ের নাম্বারের সাথে তোমার ডিফারেন্স হিসাব করো সব সময়, আর কতো নাম্বার পেলে রোল নম্বর কতো এগোবে, তোমার মধ্যে এই প্রচেষ্টা খুব প্রবল। এটা আমার ভালো লাগে। এবার পাইলটের ব্যাপারে বলি...।বলার আগেই পাইলট শুরু করে.... আমি খুব খারাপ ছাত্র, স্কুলে যাইতে চাই না...পাইলটকে থামিয়ে বলি, তোমার এ্যাসেসমেন্ট ঠিক না। তুমি একটা অত্যন্ত ব্রিলিয়ান্ট ছেলে। কিন্তু, তুমি তোমার মেধাকে একটুও কাজে লাগাও না। তুমি যদি মনোযোগী ছাত্র হতে, ক্লাসে কেউ তোমার ধারেকাছে থাকতো না। তুমি অকাজে তোমার মেধা নষ্ট করছো...জানি। মাঝখানে বলে ওঠে পাইলট।আমি বলতে থাকি, তোমার মেধাকে ব্যালেন্স করে কাজে লাগাতে হবে। ছাত্র অবস্থায় বইয়ের পড়া হলো সবার আগে। এরপর কমপিউটার, গান, খেলাধুলা, সিনেমা। তোমার আরেকটা ভালো গুণ আমাকে মুগ্ধ করে। তুমি খুব সোশ্যাল। অল্পদিনেই তোমার অনেক বন্ধু ও ফ্যান জুটে যায়। তুমি ঘুরেফিরেই আমার সাথে দেখাসাক্ষাৎ করো। অনেক বিষয় শেয়ার করো। ... কৌতুক শুনাইয়া হাসাইতে চেষ্টা করো, যদিও আমি খুব কমই হাসতে পারি ওসব পঁচামার্কা কৌতুক শুনে। তবে তোমার একটা খারাপ গুণ আমাকে কষ্ট দেয়। তুমি লাবিবকে বকা দাও, ধমক দাও, মারধোরও করো, আজকেও ওর ব্ল্যাক হর্সটা তুমি খাইয়া ফালাইছ...এই, কী.... আমি লাবিবরে ঐশীর চাইতে অনেক বেশি আদর করি। ঐশী তো দিনরাত বই নিয়া পইড়া থাকে। লাবিব আমার সাথেই খেলাধুলা করে। দাঁড়ান প্রমাণ দিতেছি। লাবিব ভাইয়া, কে বেশি ভালো, আমি, নাকি ঐশী?লাবিব খিলখিল করে হেসে বলে, তুমি ভালো। ঐশী পঁচা...দেখলেন তো এইবার? পাইলট বলে, খালি খালি আমার বদনাম করতেছেন। আর আজকের ব্ল্যাক হর্স লাবিব নিজেই আমারে দিয়া দিছে।লাবিব দিলেই কি খাইতে হবে? আমি বলি। তুমি পটাইয়া-পুটাইয়া ওর কাছ থেকে নিয়া যাও, আর একটু পরেই সে ঐগুলোর জন্য কাঁদতে থাকে। যাই হোক, লাবিবের প্রতি তোমাকে আরও যত্নশীল হইতে হবে। বাদ-প্রতিবাদের মধ্য দিয়ে আসর শেষের দিকে যখন, তখন বলি, এবার সবাই আমাকে ক্রিটিসাইজ করো। কে আগে?পাইলট ফ্লোর নিয়ে বলে : আপনি অনেক ব্রেইনি...আমি বুক ফুলিয়ে বলি, এটা তো সবাই জানে। আর কী?পাইলট বলে, নিজের কথা নিজের বলতে নাই।তাইতো, আমি কি বলি যে আমি খুব ব্রেইনি?এই যে বললেন!নাহ্‌, এটা তো বললে তুমি। আর বলে দেশের জনগণ।আর হাসাইয়েন না আব্বু। পাইলট বললো।আচ্ছা ঠিক আছে, আমার আর কী কী ভালো গুণ আছে বলো।আপনি খুব উদার। ভদ্র। পাইলট বললো।এবার ঐশী বলো। ঐশীর দিকে ফিরে বলি।ঐশী বলে, পাইলট যা যা বললো আমার মতামতও তাই।পাইলট কী বললো, বলো?ও যা যা বললো।পাইলট বলে, ও কি বলতে পারবে? খালি মুখস্থ বিদ্যা। বইয়ের বাইরে একটাও বানাইয়া বলতে পারে না।আচ্ছা ঠিক আছে, এবার আমার কী কী বদ্‌গুণ আছে, বলো।পাইলট বলে, আপনি খুব অলস।কী বললে? আমি রাগত স্বরে বলি।পাইলট- আপনার সামনে টেবিলের উপর জাগ আর গ্লাস থাকলেও নিচতলা থেকে আমারে ডাইকা উপরে নিয়া গ্লাসে পানি ঢাইলা দিতে বলেন।ওর আম্মু যোগ করে, এতো কুঁইড়া যে খাবারটা পর্যন্ত খাওয়াইয়া দেওন লাগে। গোসলের সময় বাথরুমে তোয়ালেটা পর্যন্ত নিয়া যাও না।আমি বলি, তোমরা তো দেখো, দিন ভইরা আমি কতো ব্যস্ত থাকি। আমার সেবা করা কি তোমাদের পবিত্র দায়িত্ব না?পাইলট বলে, আরও আছে। আপনি দিন ভইরা ল্যাপটপ নিয়া বইসা থাকেন।তুমি তো জানো, ল্যাপটপে আমার কতো কাজ! আমি বলি। রাত ১টা বেজে যায়। আলোচনা চলতে থাকে আমার দোষগুণ নিয়ে। আমি কবে প্রথম একটা ফুলপ্যান্ট বানিয়েছিলাম তা বলি। আমি একটা জামা দুইতিন বছর পর্যন্ত পরতাম। বাবার কাছে চাইতাম না, কারণ, চাইলে বাবাও দিতে না পেরে মনে কষ্ট পাবেন। ... আর, তোমাদেরকে এখন প্রতি মাসেই অনেকগুলো করে জামাকাপড় দেয়া হয়। তোমার বাবার মতো আমার বাবার এমন সামর্থ ছিল না! আর আমার মতো সামর্থ অর্জন করতে হলে তোমাকে ঐশীর মতো পড়ালেখায় ভালো করতে হবে। ঠিক আছে? আসর ভাঙবে। হঠাৎ পাইলট বলে, আব্বূ, আরেকটা পাইছি।কী?আপনি কবিতা লেখেন। পাইলটের কথায় আমি পুলকিত বোধ করি। আমার কবিতা লেখা ওর দৃষ্টি আকর্ষণ করেছে তাহলে! আরো বছর তিন-চার আগের ঘটনা। একদিন বিকেলে ঐশী আর পাইলটকে বলেছিলাম, তোমরা পাঁচজন কবির নাম বলো। ওরা একে একে নাম বলেছিল : বেগম সুফিয়া কামালকাজী নজরুল ইসলামজসীম উদ্‌দীনরবীন্দ্রনাথা ঠাকুর ওরা এঁদের কবিতা ক্লাসপাঠ্য বইয়ে পড়েছে বলে এঁদের নাম বলতে পারলো। কিন্তু পঞ্চম কবির নাম আর কিছুতেই বলছে না। আমি খুব করে বলছি আরেকজনের নাম বলার জন্য, কিন্তু ওরা দুজনই আমার দিকে তাকিয়ে কিটকিট করে হাসছিল। হঠাৎ বলে ওঠে : সামসুর রাহমান আমি বলি, ৫ নম্বর কবির নাম বলতে এতো সময় লাগলো?ঐশী হাসতে হাসতে পাইলটকে বলে কী, আব্বু ভাবছিল যে ৫ নম্বরে আব্বুর নাম বলবো, তাই না? বলে ওরা আরো হাসতে থাকে।ওদের আম্মু বলে, তোমার আব্বু তো মনে মনে এটাই চাইতেছিল। ৫ নম্বরে তোমাদের আব্বুর নামটা বলবা না?  রাত ১টা বেজে গেছে। পাইলট বলে, আব্বূ, আরেকটা পাইছি।কী?আপনি কবিতা লেখেন। আমার কবিতা লেখার স্বীকৃতি তাহলে ওদের কাছে পাওয়া যাচ্ছে মনে হলো। আমি ঘাড় উঁচু করে বলতে থাকি, জানো, সবাই কবিতা লেখতে পারে না। এটা একটা বিরাট গুণ...পাইলট বলে, আব্বু দাঁড়ান, কবিতা লেখা আপনার একটা খারাপ গুণ হিসাবে বলছি। আমি আসর ছেড়ে বের হয়ে এসে ল্যাপটপে বসি নতুন কবিতা লেখার জন্য।      **ঐশী সেভেন আর পাইলট এইটে পড়ে। লাবিবের বয়স সাড়ে ৩ বছর। 
                            
                    সর্বশেষ এডিট : ১৩ ই নভেম্বর, ২০০৯  বিকাল ৫:৪৬                

