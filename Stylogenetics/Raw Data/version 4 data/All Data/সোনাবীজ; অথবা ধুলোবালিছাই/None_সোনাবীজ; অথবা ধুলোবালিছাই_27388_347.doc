None





                        কার্তিকে নবান্নের উৎসবের সাথে আরো কিছু উদ্যোগের খুব ধুম পড়ে যায়- যাত্রাপালা, জারি-সারি-বয়েতী গান, ইত্যাদি আয়োজনে সমগ্র পল্লীগাঁও উৎসবের আমেজে মেতে ওঠে।যাত্রাপালার প্রতিও কুটিমিয়ার অদম্য উৎসাহ ও নেশা ছিল শৈশব থেকেই। ঘুড়ি উড়ানো আর পাখি শিকারের বয়স থেকেই বাবার সাথে সে রাত্রে যাত্রাপালা দেখতে যেতো। বাবার কোলে চেপে কিংবা পাশ ঘেঁষে বসে থেকে সে দেখেছে সয়ফলমূলক বদিউজ্জামান, রহিম বাদশাহ্‌ ও রূববান কন্যা, গুনাই বিবি, আলোমতি-প্রেমকুমার নামের মনমাতানো যাত্রাপালাগুলো।  যাত্রার মরসুমে বিকেলবেলা স্কুলমাঠে পাট শুরু হয়ে মধ্যরাত পার হয়ে যেতো। কুটিমিয়া প্রতি বিকেলে পাট দেখতে যেতো, সন্ধ্যা হবার আগ দিয়ে আবার ঘরে ফিরে আসতো। এসব যাত্রাপালায় মেয়ের পাটগুলোও ছেলেরাই করে থাকে। অবিকল মেয়েদের মতো লতানো কোমর দুলিয়ে শাড়ি পরা ছেলেরা যখন অভিনয় করতো, তা দেখে কিশোর কুটিমিয়া আশ্চর্য ও অভিভূত হতো।  ছোটবেলার একটা কথা কুটিমিয়ার মনের ভিতর আজো গেঁথে আছে। বাবার কোলে চেপে আটশাট হয়ে রহিম বাদশাহ্‌ ও রূপবান কন্যার যাত্রা দেখছিল সে। কুটিমিয়ার দেখা প্রথম যাত্রাপালা সেটা ছিল না, কিন্তু ঐদিনই প্রথম সে যাত্রার প্রকৃত স্বাদ উপভোগ করেছিল। যা সে দেখে তাতেই মুগ্ধ হয়। গম্ভীর চলনে মঞ্চে প্রবেশ করলো বাদশাহ্‌, উজির; তাদের পোশাকের ঝলকানি আর শানশৌকত দেখে কুটিমিয়া পুলক ধরে রাখতে পারে না, তাদের সুমিষ্ট বাচন, অঙ্গভঙ্গি, তলোয়ারের ঝনঝনানি, বাদ্যযন্ত্র ও বাঁশির ঐকতান কুটিমিয়ার অন্তরে অনির্বচনীয় আনন্দের ঢেউ তোলে। কয়েক দৃশ্য পরই মঞ্চ আলো করে প্রবেশিত হয় পরীর মতো অতিশয় সুন্দরী রাজকন্যা- যেমন তার রূপের ঝিলিক, তেমনি তার সাজসজ্জার বাহার; রাজকুমারীর মুখের দিকে মন্ত্রমুগ্ধের মতো তাকিয়ে রইলো কুটিমিয়া- কী করে এতো রূপবতী হয় রাজকন্যারা! এমন রূপবতী সে জীবনেও দেখে নি। দু চোখ বিস্ফারিত করে সে বাবার কোলের সাথে লেপ্টে থেকে রূপসী নায়িকার দিকে তাকিয়েছিল- এমন সময় বাবা তার কানের কাছে মুখ এনে মৃদু শব্দে বলে ওঠেন, তুমার নছর মামুরে চিনছাও বাজান? ধ্যানভঙ্গ কুটিমিয়া জিজ্ঞাসু চোখে বাবার দিকে ফিরে তাকায়। মঞ্চে উপবিষ্ট রূপবান কন্যাকে দেখিয়ে বাবা নরম স্বরে বলেন, তুমার নছর মামু রূপবান কন্যা অইছে। দেখছাও?  সেদিন কুটিমিয়ার আশ্চর্যের সীমা ছিল না। নছর মামাকে সে তার নানা বাড়িতে কত্তো দেখেছে! গরীবের ছেলে সে, সারা বছর নানা-বাড়িতে রাখাল খেটে খায়। অথচ সেই নছর মামাই রূপবান কন্যার পাটে মেয়ে সেজেছে; তার একপিঠ লম্বা চুল, চুলের খোঁপায় রঙিন ফিতা ও ফুল, চকচকে সোনার হার তার গলায়, মাথায় পরেছে ঝলমলে রুপালি তাজ, নছর মামাকে কী যে রূপবতী লাগছিল! বাবা বলে না দিলে কস্মিনকালেও সে জানতে পারতো না যে অপূর্ব সুন্দরী রূপবান কন্যাটা আসলে তার নানা-বাড়ির রাখাল ছেলে, তার নছর মামা। সয়ফলমূলক বদিউজ্জামান-এর যাত্রা দেখে কুটিমিয়া সবচাইতে বেশি অভিভূত হয়েছিল। নিদ্রা-উত্থিত রাজকুমার সয়ফলমূলক একদা রাত্রে জামান-জামান চিৎকারে চারদিক সচকিত করে তোলে। প্রহরী-সহচরগণ ত্রস্তে সমবেত হয়, স্বপ্নাহত রাজকুমার চারদিকে তাকিয়ে কী যেন খোঁজে। তারপর বেদনার্ত স্বরে জানায়, গভীর রাত্রে কোনো এক অরণ্যচূড়ায় অপূর্ব সুন্দরী জনৈকা রাজকুমারীর সাথে তার মিলন হয়েছিল। বদিউজ্জামান রাজকুমারীর নাম। সোনার পালঙ্কের কোনা ধরে ঝলমলে পরীরা সেই অরণ্যচূড়ায় আনন্দ-নৃত্যরত ছিল, রাজকুমার আর রাজকুমারী সেই পালঙ্ক-মাঝে প্রেমালিঙ্গন করেছিল। এ কথা শুনে সবাই মুখ টিপে হাসে; সবিনয়ে বলে, ওটা সত্যি নয়, স্বপ্ন। রাজকুমার তার হাতের আংটি দেখায় যা সে রাজকুমারীর সাথে গভীর প্রেমের সাক্ষী স্বরূপ বদল করেছিল। সত্যি না হলে হাতের আংটি কী করে বদল হলো? বদিউজ্জামানের প্রেমে দিওয়ানা রাজকুমার অবশেষে গৃহত্যাগী হয়, সৈন্যসামন্ত-প্রহরী-পেয়াদা সঙ্গে নিয়ে সে যাত্রা শুরু করে; কতো ঝড়ঝঞ্ঝা, বৃষ্টিবাদল, রৌদ্রখরতাপ মাথায় নিয়ে তারা ছুটে চলে- শ্বাপদসংকুল অরণ্যপাহাড়, তরঙ্গবিক্ষুব্ধ সমুদ্র পাড়ি দিয়ে তারা ছুটে চলে- অবশেষে এক পরীর রাজ্যে গিয়ে তারা পৌঁছে। পরীরাজ্যের রাজকন্যার নামই বদিউজ্জামান। রাজপরীকন্যার সাক্ষাৎ পাওয়ার পর সয়ফুলমূলক যে উচ্ছ্বাস আর উৎফুল্লতা প্রকাশ করেছিল, তার রেশ বহুদিন অব্দি কুটিমিয়ার মন জুড়ে বাজছিল- কী একটা ঘোরের মধ্যে সর্বদা তার মনে হতো সে আদতে কুটিমিয়া নয়, সে-ই রাজকুমার সয়ফলমূলক, তার কোলে বসে রাজকুমারী বদিউজ্জামান সুরেলা কণ্ঠে গান ধরে : ও রসের নাগরও,কোলে বসিয়া মধু পান করো...   ক্রমশ.... আগের পর্ব-৯

                    সর্বশেষ এডিট : ১৩ ই জানুয়ারি, ২০১২  বিকাল ৪:৩৫                

