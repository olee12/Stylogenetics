বেকারত্বের সাতকাহন





                        বেকার  এমন- যেন দেহ আছে কিন্তু প্রাণ নেই, বাঁচার ইচ্ছা আছে কিন্তু হায়াত নেই, দৌঁড়াবার আকাঙ্ক্ষা আছে তবে শক্তি নেই। মায়ের আশীর্বাদ,হুজুরের দোয়া আর স্রষ্টার অনুগ্রহ আশা করে অনেক বেকার। কিন্তু বেশি আশা করে বাস্তবে কম পেয়ে বেশি দুঃখ পায় বেকারই। বেকার দেখতে মানুষের মতো তবে মানুষের মতো স্বাদ-আহ্লাদ নেই, মানুষের মতো সম্মান মর্যাদা নেই। সামাজিকভাবে অগ্রহণযোগ্য ও অযোগ্য বিবেচিত মূল্যহীন মানুষ বেকার। বেকারের মুখে নীল আকাশের সৌন্দর্যও হাসি ফুটায় না, সাগরের বিশালত্ব আর পাহাড়ের দৃঢ়তাও হৃদয়ে আনন্দের উচ্ছাস জাগায় না। পূর্ণিমার রাতে জোৎস্নার আলোও মন আনন্দে ভরায় না। বেকার দরিদ্রের মধ্যে বেশি দরিদ্র, গরিবের মধ্যে অত্যাধিক গরিব, দুর্বলের মধ্যে সে দুর্বল।বেকারের বুদ্ধিদীপ্ত কথা বিবেচিত হয় আবুলের বচন হিসেবে, তার পরোপকারী মানসিকতা বিবেচিত হয় কর্মহীনের সময় কাটানোর উত্তম উপায় হিসেবে। যার বয়স যতই হোক তার বিয়ের বয়স কখনোই হয় না সে বেকার। বেকারের কোনো শখ থাকতে নেই, সামাজিকতা রক্ষার মন থাকতে নেই। বেকার এমন এক নির্জীব অপদার্থের নাম; যে অন্যের দয়া পেতে ব্যাকুলতা দেখায়, অন্যের সান্নিধ্য পাবার আকুলতাও দেখায় কিন্তু অন্যরা তার এই ক্রিয়া-প্রতিক্রিয়ার মাঝে ন্যাকামি ছাড়া কিছু খুঁজে পান না। বেকারের পৃথিবী খুবই ছোট। তার কাছে কেউ কিছু পাবার আশা করলেও হতাশা বাড়ে। বেকারের ভালোবাসা পৃথিবীর সবচেয়ে উপেক্ষিত ভালোবাসা। ব্যস্ত নগরেও কম ব্যস্ত বেকারের যেন মানবিক অধিকার থাকতে নেই। তার প্রতি তাচ্ছিল্য কিংবা অতি মাত্রায় হাহুতাশ তাকে সংকীর্ণতার মাঝে বন্দি হবার আবেদন জানাতে থাকে। বেকারের আগমন কর্মজীবী কিংবা চাকরিজীবী অনেক পরিচিতজনদের কাছেই আনন্দের কারণ হয় না। ফলে বেকারত্বের সাথে একাকিত্বের একটি গভীর সম্পর্ক লক্ষ্য করা যায়।বেকারদের আর্থিক অক্ষমতা তাদেরকে অসামাজিক হিসেবে উপস্থাপনে যথেষ্ট সহায়ক ভূমিকা রাখে। আর্থিক বিনিময় বা লেনদেনের অবস্থায়-পরিস্থিতিতে সংশ্লিষ্টদের অনেকেই বেকারকে উপদ্রব বা বিরক্তি উদ্রেককারী অস্তিত্ব হিসেবে বিবেচনা করে থাকে। বেকারের ভুলের শেষ নেই, বিপদের অন্ত নেই। তার সরলতাকে ভাবা হয় দুর্বলতা, আন্তরিকতাকে ভাবা হয় তোষামোদ, ইচ্ছা ও স্বপ্নকে বিলাসিতা বা আকাশ কুসুম বলে উড়িয়ে দেয়া হয়। তাচ্ছিল্যের পরিবেশে নিরুপায় দর্শক হয়ে সুখের দিনের অপেক্ষায় প্রহর গুনে বেকার। বেকারের কাছে সুর্যের আলো, চাঁদের আলো, বৈদ্যুতিক আলো কিংবা মোমের আলোর কোনো পার্থক্য থাকে না। কারণ আলোর পার্থক্য নির্ণয়ে যে আবেগ ও অনুভূতির দরকার হয় তা বেকারত্বের অন্ধকারে হারিয়ে যায়। সুরেলা সঙ্গীত কিংবা গোল টেবিলের পান্ডিত্যপূর্ণ আলোচনা তার কাছে অর্থহীন প্রলাপ বলে বোধ হয়। ফুলের সৌরভ, সুস্বাদু খাবারের ঘ্রাণ, সুন্দর ভোগ্যপণ্য-দ্রব্য দর্শন তার ভেতরের অপ্রাপ্তির বেদনাকে আরও উস্কে দেয়। কখনও কৌতুকের পাত্র আবার কখনও করুণার পাত্র হলেও যে বাস্তবতাকে এড়িয়ে বা পলায়ে যেতে পারে না সে যুবক। বেকারত্বের সময়কালীন যারা বেকারকে ক্ষমতাহীন, মেরুদন্ডহীন, সম্ভাবনাহীন এক মানুষ হিসেবে দেখেন; বেকারত্ব দূর হলে তারাই তার প্রশংসায় পঞ্চমুখও হন। তারপরও স্বীকার করতেই হবে বেকারের আপাদমস্তক বহুবিধ অপ্রাপ্তি, যন্ত্রণা ও গ্লানির সমন্বিত রুপ। বেকারকে ভালোবেসে কাছে টানা যায় কিন্তু দায়িত্ব দেয়া যায় না, আশ্রয়-প্রশ্রয় দেয়া যায় কিন্তু স্বীকৃতি-সম্মান দেয়া যায় না। ফলে বেকার যা পারে তা করে না আর যা করে তা পারে না। (চলবে)

                    সর্বশেষ এডিট : ১৩ ই জানুয়ারি, ২০১৭  বিকাল ৪:৩৬                

