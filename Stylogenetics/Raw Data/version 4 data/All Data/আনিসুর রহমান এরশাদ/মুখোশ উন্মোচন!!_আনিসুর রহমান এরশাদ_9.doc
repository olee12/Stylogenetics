মুখোশ উন্মোচন!!





                        পারস্যের এক কবি বলেছিলেন- যার মুখোশ যত সুন্দর, পৃথিবীর কাছে সে তত আকর্ষণীয়। এই মুখোশ মানে- বাঁশ, কাঠ দিয়ে নিপুণ হাতে তৈরি মুখোশ নয়। তবে আমার মনে হয়- পৃথিবীর কাছে নয়, পৃথিবীর মানুষগুলোর কাছে বললে বেশি যৌক্তিক হতো। কারণ পৃথিবী স্বাভাবিক প্রাকৃতিক ধারায় চলে, সে মুখোশ এবং স্বাভাবিকের তফাৎ নির্ণয় করতে জানে না। পৃথিবীর নেই অস্বচ্ছতা, অস্পষ্টতা, পাওয়া-হারানোর ভয় কিংবা লুকোচুরির উদ্দেশ্য। কিন্তু মানুষ নিজেকে মানবিক, কোমল,সরল, নিষ্কলঙ্ক, ভালোবাসাধারীর অভিনয় করে যায় অপর মানুষদের সাথে। এই পৃথিবীটা উদার এবং আচরণেও স্বাভাবিক ও প্রাকৃতিক হলেও এই পৃথিবীর সন্তান মুখোশধারীরা বড় বেশি আত্মমুখী ও স্বার্থপর, নিজের বুঝকেই সর্বোচ্চ বুঝ মানে এবং নিজের দেখাকেই সর্বশ্রেষ্ঠ দেখা বলে ভাবে, যেমন খুশি অন্যকে মাপে, ঠকায়ে হাসে তৃপ্তির হাসি!কিছু মানুষ খুব দ্রুতই নিজেকে বদলায় নিজের আকর্ষণ বৃদ্ধি ও চাহিদা ধরে রাখার স্বার্থেই। অনেকে রুপ বদলাতে না পেরে অবাক-বিস্ময়ে অন্যের পরিবর্তন দেখে। হাঁটা না শিখেই দৌঁড়াতে গেলে শিশুর যে অবস্থা হয়, চালাক মানুষের বদলে যাওয়াকে সহজে মেনে নিতে না পারলে বোকাদের সেই অবস্থা হয়। চালাক মানুষেরা বোকাদের ভদ্রতাকে ভাবে দূর্বলতা, আন্তরিকতাকে ভাবে তৈল, স্পষ্টবাদী হওয়াকে ভাবে সরলতা, অন্যায়ের প্রতিবাদকে ভাবে অভিজ্ঞতার অভাব হিসেবে।মুখোশ পড়া মানুষগুলো সবাইকে খুশি রাখতে চায়, স্থান-কাল-পাত্রভেদে এদের চিন্তা-চেতনা-কর্ম-আদর্শ পাল্টে যায়। যারা বিরক্তি কিংবা ঘৃণার কারণে মুখোশধারীদের ধূর্ততা-ঠকবাজি-প্রতারণাপূর্ণ ব্যবহারের জবাব দেয়ার ইচ্ছা হারিয়ে ফেলেন; তাদেরকে নিতান্ত সাধারণ ভেবে মুখোশধারীরা অদ্ভূত আত্মপ্রশান্তি লাভ করেন। ভদ্রতার মুখোশ পড়ে থাকা মানুষদের ভেতরে যে কতটা পাশবিকতা লুকিয়ে থাকতে পারে তা’ শিশু নির্যাতন, ধর্ষণ ও হত্যার মতো জঘন্য ঘটনার মাধ্যমে স্পষ্টই প্রকাশ পায়।মুখোশ পড়া মানুষদের সফলতা ক্ষণস্থায়ী, সম্মান-মর্যাদা সাময়িক; মুখোশ উন্মোচিত হলেই কেউ যায় কারাগারে- কেউ দেশ ছাড়ে-কেউ আত্মগোপন করে। মুখোশধারী সালাম পায়, প্রশংসা পায়, স্বীকৃতিও পায় কিন্তু মুখোশ খুলে গেলেই হাওয়ায় মিলিয়ে যায় তার সকল অর্জন। কারণ মুখোশ পড়া মানুষগুলো একদিন শুধুই মুখোশে পরিণত হয়, মানুষ আর থাকে না। যারা অন্যের চালাকি ধরেও বোকা বোকা ভাব নেয় তারা খুব মজা পায়।
                            
                    সর্বশেষ এডিট : ২০ শে নভেম্বর, ২০১৬  রাত ১০:১৯                

