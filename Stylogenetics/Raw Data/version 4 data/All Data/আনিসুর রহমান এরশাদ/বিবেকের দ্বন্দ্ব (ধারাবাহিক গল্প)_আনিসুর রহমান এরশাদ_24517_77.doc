বিবেকের দ্বন্দ্ব (ধারাবাহিক গল্প)





                        (দুই)যোবায়েরের দাদুর বাড়ী টাঙ্গাইল জেলার মির্জাপুরের দড়ানীপাড়ায়। যোবায়েরের দাদু লোকমান হোসেন ৭১'এর মুক্তিযুদ্ধে শহীদ হন। দাদী সালমা আক্তারের জানাযায় অংশগ্রহনের জন্যে সে দাদুর বাড়ীতে গিয়েছিল প্রায় চারবছর গত হতে চলছে। মায়ের কাছ থেকে অনুমতি পেয়ে বন্ধু সালেহ, শাওন ও জনিকে সাথে নিয়ে মহাখালী বাসস্ট্যাণ্ডের উদ্দেশ্যে যাত্রা করল।চার বন্ধু বাসে বসে আছে। একজন ছাত্র হাফ ভাড়া দিতে চাওয়ায় যিনি ভাড়া তুলছিলেন তার সাথে ব্যাপক কথা কাটাকাটি হচ্ছিল। ব্যাপক তর্কাতর্কি, গালাগালি ও হাতাহাতি পর্যন্ত হয়ে গেল। একে অপরের প্রতি পাল্টাপাল্টি আক্রমণ করে যে যতটুকু পারলেন ইজ্জত হননের আপ্রাণ প্রচেষ্টা চালালেন। শাহবাগ থেকে কাওরান বাজার এসেই নেমে গেল ছেলেটিধ। ১ টাকার জন্য এমন অনাকাঙ্ক্ষিত ঘটনা। অবাক হবার মত। সবার চোখের সামনেই ঘটনাটা ঘটল। কেউ তেমন কোনো প্রতিক্রিয়াই ব্যক্ত করল না। যে যার যার মত থাকল, নাক গলাতে গেল না। সবাই নিজেকে নিয়ে ব্যস্ত। সবাই কেমন যেন স্বার্থপর। অপরকে নিয়ে চিন্তাভাবনার ফুরসত নেই।যোবায়ের অবাক হল। সে ভাবতে লাগল, যিনি ভাড়া কাটেন তারতো শিক্ষা নেই, সামাজিক মর্যাদা নেই, ব্যক্তিত্ব নেই। তিনি অনাকাঙ্ক্ষিত নানা আচরণকেই যৌক্তিক মনে করতেই পারেন। কিন্তু ১ টাকার জন্য শিক্ষিত দেখেও তো ভদ্রঘরের ছেলে বলেই মনে হল; এ লোকটিও যে ব্যবহার করল তাতে সভ্যতার বালাই ছিল বলে মনে হয় না। এমন ক্ষুদ্রমনা, নীচু মানসিকতার লোকেরা যদি সভ্য হন তবে অসভ্য কে? ১ টাকার চেয়েও যে ব্যক্তিত্বকে, ভদ্রতাকে, সুন্দর ব্যবহারকে কম মূল্যবান মনে করে তাকে মানুষ বললে কী মানুষ জাতির অবমাননা হয় না?মহাখালী বাস টার্মিনালে গিয়ে যোবায়ের লক্ষ করল অনেকেই বাসের ছাদে আরোহন করেই গন্তব্যের উদ্দেশ্যে ছুটছেন। চরম দারিদ্র্যসীমার নীচে বসবাস করার কারনেই হোক আর কৃপণতার কারনেই হোক তারা জীবনের ঝুঁকি নিয়েছেন। অনেক সময় প্রয়োজনের তুলনায় গাড়ী অপর্যাপ্ত থাকার কারনেও এ ধরনের সংকট সৃষ্টি হয়। কেউ এসি গাড়ীতে, পাজেরো, প্রাইভেটকারে; কেউ ট্রেনের ছাদে, বাসের ছাদে-এইতো পার্থক্য। এদিকে সালেহ তো ভয়ে অস্থির। ভীত সন্ত্রস্ত হয়ে জিজ্ঞাল, কিরে যোবায়ের গাড়ীর ছাদ ভেঙ্গে মাথায় পড়বে না তো? শাওন ও জনি খিলখিলিয়ে হেসে উঠল। গাড়ীতে বসে যোবায়ের রবীন্দ্রনাথের শেষের কবিতা পড়ছিল। শাওন তো ব্যাপারটা নিয়ে হাসি ঠাট্টায় ব্যস্ত ছিল। যোবায়ের বলল, দ্যাখ শাওন! কেউ সময়ের সদ্ব্যবহার করলে তাকে উৎসাহিত করা উচিত। গাড়ীর জন্য কাউন্টারে লাইনে দাঁড়িয়ে, গাড়ীতে বসে গ্লাসের ফাঁক দিয়ে নানা দৃশ্য দেখা, ঝিমায়ে সময় কাটানো দৃষ্টিকটু মনে হয় না অথচ বই পড়লে সেটি অস্বাস্থ্যকর লাগে। সময়ের মূল্য সময়কে সঠিকভাবে কাজে লাগানো, সময়ের সর্বোচ্চ সদ্ব্যবহার প্রসঙ্গগুলো বলায় ও লেখায় থাকলেও বাস্তবে রূপদানে দারুণ কার্পণ্যতা দেখা যায়। জীবন মানে প্রতিযোগিতা, জীবন মানেই সংগ্রাম, জীবন মানেই সময়। যে সময় নষ্ট করে সে জীবনের মূল্য দেয় না। আর যে নিজের জীবনের মূল্য দিতে জানে না তার কাছে মানবতা ও আর কিইবা আশা করতে পারে?গ্রামে অনেক পরিবর্তনের ছোঁয়া লেগেছে। অনেক রাস্তাঘাটই পাকা হয়েছে। যেমন- পেকুয়া থেকে পাথরঘাটা। কিন্তু পাথরঘাটা থেকে দড়ানীপাড়ায় যেতে কাঁচা রাস্তা। এ জন্য অনেকেরই দুর্ভোগের সীমা নেই। যোবায়ের ভাবল, ঢাকাতে রাস্তার সৌন্দর্যবর্ধন আর বারবার খুড়াখুড়িতে যে বিপুল পরিমাণ অর্থের অপচয় হয় তা না করে গ্রামীন জনগোষ্ঠীর কল্যাণে রাস্তাঘাট গুলো পাকা করা যেত। আসলে এদেশে সর্বত্রই অপরিকল্পিতভাবে কাজ হয়। ফলে মানুষের দুর্ভোগ অন্তহীন। এখানে গ্যাস নেই। সালেহ তো মাটির চুলায় কাঠ-পাতা, পুড়িয়ে রান্নার এ পদ্ধতি দেখে অবাক। এত কষ্ট করে কীভাবে এরা বেঁচে থাকে ওতো চিন্তায় অস্থির। গ্রামে বিদু্যৎ সংযোগ হয়েছে। কিন্তু ঘন ঘন ব্যাপক লোডশেডিং। এ কারনেই এখানে অনেকেই শিল্প কারখানা গড়ে তোলার সাহস করে না, যদিও সহজেই কাঁচামাল সরবরাহ করা যায়, অল্প পারিশ্রমিকে শ্রমিকে পাওয়া যায়, জমির দামও কম।পাথরঘাটা থেকে পায়ে হেঁটেই দড়ানীপাড়ায় যেতে হবে। গাড়ী থেকে নেমেই যোবায়ের দেখল ইকবাল, রুবেল, আতিক, মানিক ও আল মামুন তাদের জন্য অপেক্ষা করছে। ওরা যোবায়েরের চাচাত ভাই। যোবায়ের ও তার বন্ধুদেরকে পেয়ে তারা আনন্দে লাফিয়ে উঠল। দারুন এক হট্টগোলের সৃষ্টি হল। সবাই হৈ চৈ করতে লাগল। তাদের উষ্ণ অভ্যর্থনা অকৃত্রিম ভালবাসা, আন্তরিকতায় যোবায়েরের বন্ধুরা মুগ্ধ হল।

