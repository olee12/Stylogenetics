None



  একজন মানুষের জীবনে অনেক ধরণের ভালবাসা থাকে, সেইভালবাসা প্রেক্ষাপট অনুযায়ী পরিবর্তিত হয়। এই ভালবাসার ভিন্ন ভিন্ন আধারের মাঝে জড়িয়ে থাকা এক যুবা’র জীবনের একটি বিশেষ সময়ের কাহিনী নিয়ে গড়ে উঠেছে মুভি “The Perfect Wave”। ২০১৪ সালে মুক্তিপ্রাপ্ত এই ছবিটি এডভেঞ্চার প্রিয় মানুষের জন্য নির্মিত একটি ছবি, যার কাহিনী একটি সত্য ঘটনাকে কেন্দ্র করে গড়ে উঠেছে।  ইয়ান ম্যাককরম্যাক নামক এক তরুনের জীবনে ঘটে যাওয়া সত্য ঘটনা অবলম্বনে নির্মিত এই মুভিটি। নিউজিল্যান্ডের সমুদ্রের জলে সারফিং করে বেড়ে ওঠা ইয়ান ম্যাককরম্যাক এর স্বপ্নের খোঁজ এমন একটি পারফেক্ট ওয়েভ, যা প্রতিটি সার্ফারের জন্যই পরম আকাঙ্ক্ষার। আর এই স্বপ্নের ঢেউয়ের খোঁজে নিজের গাড়ীটি বিক্রি করে দিয়ে বাবা-মা’র অমতে বেড়িয়ে পড়ে বাসা হতে, সাথে সঙ্গী হিসেবে নিয়ে যায় ঘনিষ্ঠ সবচেয়ে কাছের বন্ধুটিকে। এক এক করে তারা অস্ট্রেলিয়া, দক্ষিণপূর্ব এশিয়া হয়ে মরিশাসে এসে পৌঁছয় সেই স্বপ্নের খোঁজে। এই ভ্রমণ পথে ম্যাককরম্যাকের পরিচয় হয় রূপসী তরুণী এনাবেলা’র সাথে, পরিচয় থেকে বন্ধুত্ব এবং প্রেম। এভাবে চলতে চলতে একদিন রাতের বেলা সার্ফিং করতে গিয়ে ম্যাককরম্যাক পানির নীচে আক্রান্ত হয় জেলি ফিসের বিষাক্ত লালায়। মৃত্যু যন্ত্রণায় ছটফট করা ম্যাককরম্যাক একসময় মেডিক্যাল সাইন্সমতে মৃত হয়েও আবার বেঁচে ওঠে। এই জায়াগায় যেমন ঘটনার মূল বক্তব্য তুলে ধরা হয়েছে, তেমনই এই জায়াগায় এসে আমার কাছে মনে হয়েছে ভারতীয় মুভিগুলোর কথা। যেখানে অলৌকিকভাবে যে কোন কিছু ঘটানো হয় কাহিনীর স্বার্থে। মৃত মানুষ জীবিত হয়ে যায়। এখানেও প্রায় তেমন অলৌকিকভাবেই ম্যাককরম্যাক বেঁচে ওঠে। কিন্তু এই জায়গাতেই মূল বক্তব্য চলে এসেছে সিনেমাটির, আর তা হল ভালবাসার গল্প। প্রেমিকার ভালবাসা, শখ এবং স্বপ্নের ভালবাসা, মায়ের ভালবাসা, ঈশ্বরের ভালবাসা। ম্যাককরম্যাক ছোট বেলায় ঈশ্বরের উপর বিশ্বাস হারিয়ে ফেলে, বিশ্বাস করে না ঈশ্বর বলে কেউ আছে। তার মা আবার ঘোরতর ঈশ্বর বিশ্বাসী। তো শেষ অংশে এসে ম্যাককরম্যাকের মা’র ঈশ্বরের কাছে ছেলের প্রাণের জন্য প্রার্থনা এবং মৃত ছেলে পুনরায় বেঁচে ওঠা কিছুটা ভারতীয় ফিল্মের মত আজগুবি মনে হবে আপনার কাছে। কিন্তু এরপরের মেসেজটুকু খুব গুরুত্বপূর্ণ। এই দুর্ঘটনা আর বেঁচে ওঠার মাঝ দিয়ে ম্যাককরম্যাকের ভালোবাসায় আসে পরিবর্তন, কি সেই পরিবর্তন? সার্ফিং বাদ দিয়ে অন্যকিছু? নাকি ঈশ্বরের প্রতি অবিশ্বাস দূর হয়ে বিশ্বাস? জানতে দেখুন এই চমৎকার সব ন্যাচারাল ভিউ সমৃদ্ধ স্পটে নির্মিত এই মুভিটি।  সমালোচকদের চোখে গত বছর মুক্তিপ্রাপ্ত এই মুভিটি খুব একটা মানত্তীর্ণ না হলেও ট্র্যাভেলিং আর অ্যাডভেঞ্চার প্রিয় মানুষের কাছে ভালো লাগবে ছবিটি। আর সার্ফিং যদি ভালবাসেন তবে তো মাস্ট ওয়াচ মুভি এটি আপনার জন্য। সামারি ইনফোঃ The Perfect Wave (2014) Director: Bruce Macdonald Writers: Roger Hawkins, William A. Wood III Stars: Scott Eastwood, Cheryl Ladd, Patrick LysterIMDb Rating: 4.5 অফিসিয়াল ট্রেইলারঃ

                    সর্বশেষ এডিট : ১৫ ই মার্চ, ২০১৫  রাত ১২:৩৯                

