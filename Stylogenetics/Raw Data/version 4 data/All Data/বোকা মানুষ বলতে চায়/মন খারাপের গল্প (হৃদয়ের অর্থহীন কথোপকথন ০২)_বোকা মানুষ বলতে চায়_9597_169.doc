মন খারাপের গল্প (হৃদয়ের অর্থহীন কথোপকথন ০২)



  হৃদয়ের অর্থহীন কথোপকথন  আচ্ছা আপনাদেরও কি মন খারাপ হয়? খুব খারাপ, এতোটা খারাপ যখন কিচ্ছু ভালো লাগে না, মরে যেতে ইচ্ছে হয়। এরকম অনেকেরই হয় তাই না? কিন্তু এমন মন খারাপ কি হয়, যখন মরে যেতেও ইচ্ছে হয় না, কিছুই করতে ইচ্ছে হয় না, কিছুই না। আসলে মন খারাপের কোন নির্দিষ্ট ধরন আছে কি না আমার জানা নেই। কিন্তু মন খারাপ হলে ভীষণ কষ্ট হয়, অনেক কষ্ট, নীল কষ্ট, না কোন লাল কষ্ট নয়, শুধুই নীল কষ্ট।  "মন খারাপের একেকটা দিন নিকষ কালো মেঘলা লাগে, কেউ বোঝেনা এই আমাকে আমারও যে একলা লাগে। মাঝে মাঝে বৃষ্টি দেখে হাত বাড়ানোর ইচ্ছে জাগে ভেতর ভেতর যাই পুঁড়ে যাই,কেউ বোঝে না আমার আগে।  ভুল শহরে এই আমি যে ভুল মানুষের সঙ্গ খুঁজিকেউ না জানুক তুমি জানো, তোমায় আমি ভালো বুঝি।" এই তুমি কি সবার কপালে জোটে? আমার মনে হয় না... নিজের মনের একান্ত গোপন কুঠিতে আমরা সবাই একা, তাই না? খুব একা। সেই গোপন কুঠিতে নির্মম রক্তক্ষরণ অবিরত চললেও কারো দৃষ্টিগোচর হয় না। সেই নীল কষ্টের নীল উপাখ্যানগুলো একান্ত নিজের, আর সেই একাকীত্বের ক্ষণে কড়া নেড়ে কোন লাভ হয় না অন্যকারো গোপন কুঠিতে। সকল দরজা বন্ধ তখন, যখন হৃদয়ে রক্তক্ষরণ। "আমি তোমাকেই বলে দেব কি যে একা দীর্ঘ রাত, আমি হেঁটে গেছি বিরান পথে। আমি তোমাকেই বলে দেব সেই ভুলে ভরা গল্প, কড়া নেড়ে গেছি ভুল দরজায়....ছুঁয়ে কান্নার রং, ছুঁয়ে জোছনার ছাঁয়া।" কান্নার রং কি ছোঁয়া যায়? চোখের জলের হয় না কোন রং, তবু চোখের জল দেখা যায়। কিন্তু যে অশ্রুধারা ঝরে যায় হৃদয়ের গভীরে তা কি দেখা যায়? না দেখানো যায়? সেই জলে শুধু ডুবে থাকতে হয় নীল বেদনার গোপন অনুভূতিগুলো নিয়ে। আর এই রকম অনুভূতি’কে কি মন খারাপ বলা যায়? না যায় না, আমাদের মন তা সহজে বুঝতে দেয় না। কিন্তু মাঝে মাঝে এই মনও বড় অবুঝ হয়ে যায়, সব ভুলে গিয়ে অবুঝ হয়ে ভুলিয়ে রাখা এই মনটাকে নিমিষেই খারাপ করে দেয় খুব খারাপ।  মনটাকে কতভাবে ভুলিয়ে রাখা যায় আর? সে বোকা হলেও এতো বোকা কি? যে শত কষ্ট গোপন করেও হাসি মুখে সব ভুলিয়ে দেবে। সব হাসির আড়াল হতে একবারের জন্য হলেও কিন্তু উকি দিয়েই যায় মানুষের বেদনার কাব্যগুলো। কারণ, "আমার গল্প শুনে হয় আলোকিত উৎসব,গল্প শেষে আমি আঁধারের মত নীরব।" আসলে সব মানুষেরই মন খারাপের গল্প থাকে, থাকতে হয়। দাগী আসামী থেকে শুরু করে সাধু পুরুষ, হত দরিদ্র থেকে বিলিয়নিয়র, সবারই এই একান্ত মন খারাপের গল্প থাকে। আর এই গল্পগুলো কিন্তু সময় অসময় বিবেচনা না করে হঠাৎ করেই এসে হানা দেয়। আর নিমিষেই কালো মেঘে ছেয়ে যায় হৃদয়ের নীলাকাশ।  কোন কারণ বা অন্য কিছুর পরোয়া করে না এই মন খারাপের অনুভূতি। তখন শুধু মন একটা কথাই বোঝে, মন ভালো নাই রে... মন ভালো নাই। মন ভালো নেই আমার... মন ভালো নেই।  (মাঝে মাঝে কিছু উল্টাপাল্টা লেখার সাধ জাগে, তখন নিজেকে সামলানো দায় হয়ে যায়  )
                            
                    সর্বশেষ এডিট : ২৫ শে ফেব্রুয়ারি, ২০১৫  রাত ১:৪৭                

