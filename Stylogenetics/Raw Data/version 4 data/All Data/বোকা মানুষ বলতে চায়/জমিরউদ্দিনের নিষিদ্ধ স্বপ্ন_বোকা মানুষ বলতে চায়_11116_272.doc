জমিরউদ্দিনের নিষিদ্ধ স্বপ্ন





                        জমিরউদ্দিন পড়িমরি করে ঘুম থেকে উঠে টিভির রিমোট হাতে নিলেন, সুইচ অন করে চ্যানেল পালটাতে লাগলেন। সব কয়টা চ্যানেলে লাইভ প্রোগ্রাম টেলিকাস্ট হচ্ছে। জমিরউদ্দিন হতভম্ব হয়ে টিভি স্ক্রিনের দিকে চেয়ে রইলেন, একি দেখছেন। এও কি সম্ভব, নড়েচড়ে বসলেন তিনি। একই দিনে, একই সময়ে, প্রধান চারটি রাজনৈতিক দল সাংবাদিক সম্মেলন ডেকেছে আর তার প্রতিটি কোন না কোন চ্যানেল লাইভ টেলিকাস্ট করছে।  জমির সাহেবের মাথায় কিছুই ঢুকছেনা, দেশে হচ্ছেটা কি! কিন্তু তিনি কোন চ্যানেলে থামবেন বুঝতে পারছেন না। একি সময়ে চারটা সাংবাদিক সম্মেলন করার কোন মানে হয়? হঠাৎ ১৬ নম্বর চ্যানেলে এসে তার চোখ আঁটকে গেল, চারটি ছোট স্ক্রিনে এরা চারটি সাংবাদিক সম্মেলনই দেখাচ্ছে, শব্দ জটিলতা এড়াতে নীচে স্ক্রলে বক্তব্য দেখানো হচ্ছে, বাহ! দারুনতো। চ্যানেলের নামটা দেখে নিলেন, “মাতৃভূমি”; আগে কখনো চ্যানেলটি চোখে পরেনি কেন? যাই হোক তিনি স্ক্রলের দিকে চেয়ে প্রতিটি দলের বক্তব্য পড়তে লাগলেনঃ • জামায়েতে ইসলামী বাংলাদেশ ১৯৭১এ তাদের নেতাদের সকল স্বাধীনতাবিরোধী এবং মানবতাবিরোধী কর্মকাণ্ডর দায়-দায়িত্ব স্বীকার করেছে, অপরাধীদের দল থেকে বহিস্কার করেছে, সরকার এবং আন্তর্জাতিক মহলে সকল যুদ্ধাপরাধী যারা তাদের দলের সাথে সংশ্লিষ্ট ছিল এবং আছে, তাদের লিস্ট প্রকাশ করে তাদের সর্বোচ্চ বিচার দাবী করছে। একই সাথে তারা রাষ্ট্রের ধর্মপ্রাণ মুসলমানদের কাছে ক্ষমা চেয়েছে ধর্ম নিয়ে ব্যাবসা করার জন্য। • আওয়ামী লীগ তাদের অতীতের সকল ভুল বুঝতে পেরেছে। বিগত সময়ে তাদের শাসনকালে সকল দুর্নীতি, অনিয়ম, বাকশালি রাজত্ব সকল কিছুর জন্য নিঃশর্ত ক্ষমা চেয়েছে। তারা এও স্বীকার করেছে ৯৬এ জামাতের সাথে এবং ২০০৮এ স্বৈরাচার এরশাদের সাথে আন্দোলন, জোট, নির্বাচন ছিল ভুল সিদ্ধান্ত। তারা আরও বলেছে মুক্তিযুদ্ধ এবং স্বাধীনতা তাদের দলীয় সম্পদ নয়, এটা বাংলাদেশের প্রতিটি নাগরিকের। •  বিএনপি জামাতের সাথে জোট করে স্বাধীনতা বিরোধীদের রাষ্ট্র ক্ষমতায় আসীন করার জন্য জাতির কাছে ক্ষমা চেয়েছে। তাদের ২০০১ এ রাষ্ট্র ক্ষমতায় থাকা কালে সকল বিচার বহির্ভূত হত্যাকাণ্ড, সরকারের শীর্ষ পর্যায়ের মদতে দুর্নীতি, জঙ্গি হামলায় প্রশ্রয় প্রভৃতির জন্য তারা লজ্জিত এবং ক্ষমা প্রার্থী। এছাড়া দলের জন্মলগ্নে যে সকল হত্যাকাণ্ড তাদের নেতাদের দ্বারা সঙ্ঘটিত হয়েছে তা বিচারের আওতায় আনার দাবী তুলেছে। • জাতীয় পার্টি তাদের দলীয় প্রধানের নির্লজ্জ স্বৈরাচারী শাসনের জন্য লজ্জিত এবং ক্ষমা প্রার্থনা করে বলেছে অপরাধ যেই করে থাকুক না কেন, তার বিচার করতে হবে। একি সাথে তারা তাদের স্বৈরাচারী নেতাকে দল থেকে বহিস্কার করেছে। পড়তে পড়তে জমির সাহেব ঘামতে লাগলেন, তার বুক ধড়ফড় করতে লাগলো, হার্ট-এটাক না হয়ে যায়। এও কি সম্ভব এই দেশে! তিনি পুরো লেখা আবার মনোযোগ দিয়ে পড়তে লাগলেন। তখনই প্রচণ্ড শব্দে হঠাৎ চারিদিক অন্ধকার করে টিভি বন্ধ হয়ে গেল; বোধহয় ট্রান্সফরমার ব্লাশট হয়েছে। এত অন্ধকার চোখে সহ্য হয় না। তিনি চোখ মুদলেন। কিন্তু একী, গায়ে পাখার বাতাস লাগছে কীভাবে। বন্ধ চোখ মেলতেই চোখে ডীম লাইটের আলো এসে পড়লো। তার মানে কি, এতক্ষণ যা দেখেছেন তার সবই কি স্বপ্ন? কিছুক্ষন হতভম্ব হয়ে বসে থেকে জমিরউদ্দিন খাট থেকে নেমে টিভির দিকে আগালেন, হাতড়ে রিমোট নিয়ে টিভি অণ করলেন। কোথাও কোন লাইভ সাংবাদিক সম্মেলন খুঁজে পেলেননা। হঠাৎ ১৬ নম্বরের কথা মনে হওয়ায়, চ্যানেল ১৬ এ রিমোটের বাটন চাপলেন। একী, কোথায় “মাতৃভূমি” চ্যানেল; এতো এমটিভি! অর্ধ-উলঙ্গ একটা মেয়ে নেচে নেচে কি যেন বলছে। টিভি বন্ধ করে তিনি পানির জগের দিকে হাত বাড়ালেন, বড্ড পিপাসা পেয়েছে।

                    সর্বশেষ এডিট : ১৫ ই মার্চ, ২০১৩  বিকাল ৩:১২                

