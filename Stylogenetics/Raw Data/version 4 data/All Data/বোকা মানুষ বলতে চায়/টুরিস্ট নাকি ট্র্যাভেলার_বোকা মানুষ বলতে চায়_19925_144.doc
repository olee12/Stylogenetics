টুরিস্ট নাকি ট্র্যাভেলার



  “আরে দোস্ত তুইতো পুরাই টুরিস্ট হয়ে গেলি!” বেশ কিছুদিন ধরে অনেক বন্ধুবান্ধব আমাকে এই কথাটি বলেছে। শুধু কি বন্ধুরা? আত্মীয় বা পরিবার-পরিজন পর্যন্ত এই প্রশ্ন করেছে। ইদানীং এই প্রশ্ন কিছুটা কমেছে দেশে বিরাজমান রাজনৈতিক সুশৃঙ্খলার কারনে! তো যা বলছিলাম, বন্ধুদের এই কমেন্টের প্রতিউত্তরে আমি বলতাম, “আমি কি টুরিস্ট নাকি ব্যাটা? আমিতো এমনি এমনি বেড়াই, ছুটির দিনগুলোকে কাজে লাগাই”। হঠাৎ একদিন কোন এক প্রসঙ্গে আলোচনা হল আমার মত যারা এমনি এমনি ঘুরতে পছন্দ করে তারা তাহলে কি? আমিতো টুরিস্ট না, আবার ট্র্যাভেলারও না। কারন ট্র্যাভেলার মানে আমার চোখে ভেসে উঠে কলম্বাস, ভাস্কো-দা-গামা, চার্লস ডারউইন, ক্যাপ্টেন জেমস কুক প্রভৃতির নাম। পরলাম এক আজব ধাঁধায়, আমি তবে কি বলতো?   টুরিস্ট আসলে কারা? টুরিস্ট হচ্ছে আমার মত সাধারণ মানুষেরা যারা অবকাশ যাপন আর সাথে বিনোদনের জন্য ছুটিতে ঘুরতে বেড়োই। টুরিস্টদের সাথে থাকে কাঁধে ঝুলানো ক্যামেরা, জামা কাপড়ে ফিটফাট-কেতারদুস্তর। বেড়ানোর জায়গাগুলো হয় বিখ্যাত সব স্থান অথবা স্থাপনা। টুরিস্টরা তাদের নির্দিষ্ট সময়ের ফ্রেমে বন্দী হয়ে একটি সীমাবদ্ধ গণ্ডীতে আনন্দ খুঁজে বেড়ায়। এরা ফিটফাট বাবু সেজে স্থান অথবা স্থাপনা’র সামনে পোজ দিয়ে ছবি তুলতে ব্যাস্ত থাকে ভ্রমণের স্মৃতিচিহ্ন (নাকি প্রমাণ) ধরে রাখতে। টুরিস্টরা ব্যাস্ত থাকে ভালো মানের হোটেলে থাকা, আরামদায়ক যানে ভ্রমণ আর সাথে সুস্বাদু লোভনীয় মুখরোচক খাবারের স্বাদ নেয়ায়। আচ্ছা এইটুকু পড়ে আপনি কি নিজেকে অপমানিতবোধ করছেন? কারণ আপনি এগুলো করে থাকেন কিন্তু এগুলো আপনার ভ্রমণের মুখ্য উদ্দেশ্য কখনো থাকেনা। কিন্তু বাস্তব হল এতে অপমানিত বা মন খারাপ হওয়ার কিছু নাই। আমজনতা আমরা সবাই টুরিস্টই। তাহলে ট্রাভেলার কারা? বেড়াতে গিয়ে যারা টুরিস্টদের থেকে দূরে পালিয়ে যান, তারাই ট্রাভেলার! ভাই এটা আমার নিজস্ব কথা নয়, “ট্রাভেলার না টুরিস্ট” এই বিতর্কের রথী-মহারথীদের বক্তব্য। ট্রাভেলার আসলে ঘর ছেড়ে বেড়িয়ে পড়ে... অজানাকে জানার আশায়... নতুন কিছু দেখার নেশায়। ট্রাভেলাররা যুগে যুগে খুঁজে ফিরেছে পৃথিবীর অপার সব সৌন্দর্যর রূপসুধা। টুরিস্টরা যেখানে থেমে গিয়ে ফিরতি পথ ধরেছে, সেখান থেকে ট্রাভেলাররা যাত্রা শুরু করে। নতুনকে জানা, দেখা আর শেখার নেশায় পথ ধরে ছুটে চলে হেথা হতে সেথায়। তারা শুধু স্থান আর স্থাপনা’র খোঁজে ছুটে চলেনা, তারা ছুটে বেড়ায় কালচার থেকে কালচারে, শিক্ষা-সংস্কৃতি-সভ্যতা’কে জানার নেশায়।  ট্রাভেলার আর টুরিস্টদের পার্থক্য করতে গিয়ে TravelVice.com এ Craig Heimburger বলেন, “টুরিস্টরা যেখানে বেড়াতে গিয়ে টয়লেট টিস্যু পাওয়ার আশা করে, ট্র্যাভেলাররা সেখানে নিজেদের উপায়ে কাজ সমাধা করে”। এইসব জেনে কার না মন খারাপ হয়? আমারতো কান্না পাচ্ছে। আমি টিস্যু খুঁজি না... । আমার টুরিস্ট কাম ট্র্যাভেলার হইতে মুঞ্চায়। কেম্নে কি করবাম? আসেন একটু দেখি ট্র্যাভেল হওয়ার জন্য আমরা টুরিস্টরা কি করিতে পারি?ঃ ১. ট্র্যাভেলার সবসময় যে কোন পরিস্থিতিতে নিজের মত করে খাপ খাইয়ে নেয়। একজন টুরিস্ট প্ল্যান মোতাবেক ঘুরে বেড়ায়, কিন্তু ট্র্যাভেলারের স্বাতন্ত্র্য হল সে প্রতিনিয়ত প্ল্যান আপডেট করতে থাকে সময়ের দাবী মেনে। ২. টুরিস্ট মাত্রই যে কাজটি বেশী করে তা হল, সব দর্শনীয় স্থান কাভার করতে হবে, তাই মিনিট পাঁচেকের জন্য হলেও সেখানে যেতে হবেই। কিন্তু একজন ট্র্যাভেলারের কাছে স্থান বা স্থাপনার কাভারেজ সংখ্যা মুখ্য নয়। মুখ্য সেগুলোর পরিপূর্ণ রূপসুধা পান করতে সক্ষম হওয়া। ৩. ছোট ছোট সেই সব বিষয়ে লক্ষ্য করা যা সাধারণত চোখ এড়িয়ে যায়। ৪. পায়ে হেটে অথবা সাইকেলে বা লোকাল পরিবহণে করে ভ্রমণের স্থানের চারিপাশ, লোকালয়, জনবসতি ঘুরে দেখা। ৫. খুব বিখ্যাত নয়, সচরাচর কেউ তেমন একটা বেড়াতে যায় না এমন জায়গাগুলোতে ভ্রমণে বের হওয়া। ৬. ভ্রমণকালীন সময়ে আরামপ্রিয়তা ত্যাগ করা।  আরও অনেক কিছুই থাকতে পারে ট্র্যাভেলারদের গোত্রভুক্ত হওয়ার জন্য করনীয় হিসেবে। কিন্তু আমি বোধহয় কখনো ট্র্যাভেলার হতে পারবো না। তাতে কি? ট্র্যাভেলার হোন অথবা টুরিস্ট, ভ্রমণের সময়টা উপভোগ করুন, স্মরণীয় করে রাখুন কর্মব্যাস্তময় জীবনের জ্বালানী সরবরাহ করার জন্য।
                            
                    সর্বশেষ এডিট : ২৬ শে জুন, ২০১৪  রাত ৯:৪১                

