শুধু তোমায় ভেবে ভেবে (অনুগল্প) (গান-গল্প ০২)



 অসহ্য যন্ত্রণাময় প্রতিটি প্রহর কাটানো আজ যেন এক হিমালয়সম অনতিক্রম্য কাজ আমার জন্য। কিন্তু ঠোঁটে আলগা একটা হাসি নিয়ে সারাদিন ঘুরে বেড়াই এই লোকালয়ে; নিজ ঘরে, অফিসের কর্মব্যস্ততায় অথবা বন্ধুদের কোন হাস্যরসে ঠাসা জমাট আড্ডায়, চায়ের কাপে, সিগারেটের সুখ টানে, অথবা নিজ ঘরের চারদেয়ালের মাঝে আমার ভেতরের আমি খুঁজে ফিরি তোমায়, ভাবনার সারাটা রাজপথ জুড়ে শুধুই তুমি আর তুমি, রাজপথ, অলিগলি, মাঠ-প্রান্তর সবটা জুড়ে শুধুই তোমায় খুঁজে যাওয়া। এভাবে কেটে যায় মহাকালের আমার অভিশপ্ত অনন্ত যাত্রা। তুমি আমার জীবনে এভাবে ঝড় হয়ে এসে হুট করেই কেন কোন সুদূরে হারিয়ে গেলে। জানি, এই নগরীর ব্যস্ত কোন জীবনের ভাঁজে ভাঁজে আছ তুমি সুখেই। কিন্তু আমি তো কোন ব্যস্ততার স্রোতে গা ভাসিয়ে দিয়েও ভুলে যেতে পারি নাই তোমায়। তুমি আমার জীবনে ভোরের স্বপ্ন, যা শুধু স্বপনই হয়ে রয়, কভু ধরা দেয় না নির্দয় বাস্তবতায়। শুধু তোমায় ভেবে ভেবেকত দিন রাত গেছে বয়েতুমি এসেই চলে গেছোশুধু ভোরের স্বপ্ন হয়েআজ যখন ভাবি, তুমি কি ছিলে আমার? কি বা ছিল আমাদের সম্পর্ক? অন্তঃজালের এক বিভ্রমে ঘেরা জগতে দুই অজানা মানুষের ক্ষণিকের মুখোমুখি হওয়া? অথবা চলতি পথে একই ফুটপাথ ধরে হেটে যাওয়া দুই অচেনা পথিক, যাদের ক্ষণিকের গন্তব্য হয়ত এক ছিল, কিন্তু ছিল না তাদের মাঝে কোন আত্মিক বন্ধন? এ এক এমন সম্পর্ক যা কিছু না বলেই অনেক কিছু বলা, কেন এমনও তো হতে পারত? তোমায় নিয়ে কতশত শব্দমালা ছিল এই হৃদয়ে জমা, যা নিয়ে গাঁথতে চেয়েছিলাম কোন মহাকাব্য। কিন্তু শব্দমালা সব অযত্নে হারালো বেদনার নীল সাগরে, যেমন হারালে তুমি অদূরের কোন অজানা ঠিকানায়। তুমি আর তোমার স্মৃতি আজ আমার সারা দিনময় এক বিদগ্ধ অনল যেথায় জ্বলেপুড়ে আমি নিঃস্ব হই প্রতিদিন; আর রাতের নীরবতার মাঝে বিলীন হই জমাট নীল বেদনার হিমশীতল জমাট সাগরের বুকে। অদ্ভুত এক জীবন আজ আমার...তুমি না লেখা কোনো কবিতায়যেন অনেক বলা কথাতুমি দগ্ধ দিনের পরেনীল রাতের নীরবতাএতসব জ্বালা যন্ত্রণা আজ আমার সয়ে গেছে, হয়ত সয়ে যাই নাই, নিদারুণ দক্ষতায় জীবন মঞ্চে অভিনয় করে যাই প্রতিদিন, প্রতিক্ষণ। মাঝে মাঝে অদ্ভুত ভাবনা চেপে বসে মস্তিস্কের বেপরোয়া নিউরনের অলিগলিতে; আসলেই কি কোন যন্ত্রণা পেয়েছি? পেয়েছি কি আদৌ? যতটুকু পথ সময়ের স্রোতে দুজনে ভেসে গেলে গড়ে ওঠে সেই সেতুবন্ধন, যা ভেঙ্গে গেলে যন্ত্রণার চোরাকাটা ক্ষতবিক্ষত করে হৃদয়, আদৌ কি ততটুকু পথ পাড়ি দিয়েছিলাম? জানি তা হয়নি... তাই তো আজ তুমি অদ্ভুত এক অনুভূতি নিয়ে বেঁচে থাকি আমি। তুমি না পাওয়া যন্ত্রণাআজ আমার গেছে সয়েতুমি এসেই চলে গেছোশুধু ভোরের স্বপ্ন হয়েতবু আজ তুমি আর তোমার থেকে না পাওয়ার সকল অনুভূতি’র এক অবিশ্বাস্য, অদ্ভুত, মায়াময় কষ্ট কষ্ট নীল সুখের রেণুমালা খেলা করে যায় প্রতিক্ষণ আমার সারা অনুভূতির জগত জুড়ে। তুমি আর তোমার সাথে থাকা অন্তঃজালের ভার্চুয়াল সম্পর্কের স্মৃতিময় সেই দিনগুলো বৃষ্টিভেজা সুখের রিনরিন অনুভূতি এনে দেয়। তুমি ছিলে আমার জীবনে এক চৈত্র শেষের ঝড়ে মাতাল হওয়ার অনন্য এক দমকা হাওয়ার দিন। আজও শত কর্মব্যস্ততার মাঝে অথবা একান্ত অবসরে; সারা অন্তঃজাল জুড়ে তোমায় খুঁজে যাই, তোমায় ভেবে যাই। ভূল করে কখনো ইচ্ছে হয় একবার তোমার উঠোনে কড়া নেড়ে চলে আসি, নিজেকে পরমুহুর্তেই সামলে নিয়ে হারিয়ে যাই ফেলে আসা পেছনে। আজ বেঁচে থাকার সেই তো সম্বল।তুমি বৃষ্টি থামার পরেভেজা সুখের রিনিরিনতুমি চৈত্র শেষের ঝড়েযেন দমকা হাওয়ার দিনকিন্তু আমি বুঝিনি সেই দিনগুলো ছিল নিতান্তই এক মিথ্যে প্রতিশ্রুতির মত, ছেলেভুলানো কথামালার জালে ক্ষণিকের ভ্রম। ভাবিনি অন্তঃজালের এই অদ্ভুত অলীক সম্পর্ক এক মিথ্যে মায়া, যার নেই কোন কায়া, নেই কোন অস্তিত্ব, নেই কোন সংজ্ঞা। তাই তো তুমি, তোমার সাথে পরিচয়, সেইসব স্মৃতিমাখা কিছু দিন সব আজ কেমন বিভ্রম মনে হয়; মনে হয় এক মিথ্যে মরীচিকার সমুদ্রে দিয়েছিলাম ঝাঁপ, ক্ষণিকের তরে সেথা আটকে ছিলাম, এরপর মুক্ত হয়ে দেখি কিছু নেই চারিধারে, কেউ নেই...তুমি মিথ্যে প্রতিশ্রুতিআমি বেড়াই বুকে নিয়েতুমি এসেই চলে গেছোশুধু ভোরের স্বপ্ন হয়েউৎসর্গ পত্রঃ পোস্ট করার পর প্রায় তিনঘন্টার উপরে দ্বিধায় থেকে অতঃপর সব ঝেড়ে ফেলে উৎসর্গ পত্র লেখা। নিন্দুকেরা যা খুশী বলুক... (ভয়ে ছিলাম, সবাই আবার মডুকে তেল দিচ্ছি বলে ভাবে কি না  )। এই পোস্টের এ্যালবাম রিলেটেড ইনফরমেশন খুঁজতে গিয়ে দেখি বছর তিনেক আগে আমাদের সবার প্রিয় মডু কাল্পনিক_ভালবাসা ওরফে জাদিদ ভাইয়ের একটা পোস্ট এই গান নিয়ে! এই যে এখানেঃ 'শুধু তোমায় ভেবে ভেবে ---- শুভমিতা' - অনেক পছন্দের একটা গান। এটা উনার খুব প্রিয় একটি গান। তাই এই গল্পটি প্রিয় ব্লগার (সাথে প্রিয় মডু  ) কাল্পনিক_ভালবাসা ভাইকে উৎসর্গ করা হল। কেউ কিন্তু বলবেন না যেন, তেল দিলাম... দিলে ঘি দিব, তেল কেন? এত সস্তা জিনিস কাউকে দেয়া যায়?     পাদটীকাঃ অনেকদিন ধরেই ইচ্ছে ছিল খুব প্রিয় কিছু গানের লিরিকের ছায়ায় ছোট গল্প লেখার। অনেক প্রিয় গান আছে, যেগুলোকে মন চায় গল্পে পরিণত করতে। কিন্তু পটভূমি কি হবে তা ঠিক করা মুস্কিল। কেননা গানগুলো হয় এমন যে, নানান আঙ্গিক থেকে তাকে বিচার করা যেতে পারে। একটা গান, ভিন্ন ভিন্ন অনুভূতি নিয়ে ধরা দেয় ভিন্ন ভিন্ন মানুষের কাছে। কিন্তু কোনটিই হয়ত মিথ্যে নয়। আমি আমার আঙ্গিকে সাজালাম গানের কথা’র ছায়ায় এই গল্পটি। ভিন্নমত বা পরামর্শ থাকলে শেয়ার করতে ভুলবেন না কমেন্টে। অনেকদিন গল্প লিখি না, হুট করে সন্ধ্যের পর বসলাম লেখাটি লিখতে। টানা লিখে পোস্ট করা, তাই খুব বেশী মন্দ হলে ক্ষমাসুন্দর দৃষ্টিতে দেখবেন সবাই। আর গানটি সম্পর্কে কিছু তথ্য আগ্রহী পাঠকদের জন্য নীচে তুলে ধরা হল।এই সিরিজের আগের পোস্টঃ আহা জীবন (অনুগল্প) (গান-গল্প ০১) শিল্পীঃ শুভমিতা বন্দ্যোপাধ্যায়অ্যালবামঃ ইচ্ছে পাড়িসুরকারঃ শ্রীকান্ত আচার্য গীতিকারঃ সঞ্জয় বণিকপ্রকাশকালঃ ২০০৪সম্পূর্ণ লিরিক্সঃশুধু তোমায় ভেবে ভেবে,কত দিন রাত গেছে চলে।তুমি এসেই চলে গেছ,শুধু ভোরের স্বপ্ন হয়ে।তুমি না লেখা কোন কবিতায়,যেন অনেক বলা কথা।তুমি দগ্ধ দিনের পরে,নীল রাতের নীরবতা।তুমি না পাওয়া যন্ত্রনা,আজ আমার গেছে সয়ে।তুমি এসেই চলে গেছ,শুধু ভোরের স্বপ্ন হয়ে।তুমি বৃষ্টি থামার পরে,ভেজা সুখের রিনিরিন।তুমি চৈত্র শেষের ঝড়েযেন দমকা হাওয়ার দিন।তুমি মিথ্যে প্রতিশ্রুতি,আমি বেড়াই বুকে নিয়ে।তুমি এসেই চলে গেছ,শুধু ভোরের স্বপ্ন হয়ে।যারা গানটি আগে শুনেন নাই আর যারা শুনেছেন তাদের আরেকবার শোনার জন্যঃ

                    সর্বশেষ এডিট : ২৫ শে আগস্ট, ২০১৬  সন্ধ্যা  ৭:৫৯                

