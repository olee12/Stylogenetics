জজ মিয়া রাষ্ট্রীয় নাটকের ট্রাজিক হিরো





                        মুফতি হান্নান ও অন্যান্য জেএমবি জঙ্গীরা ২১শে আগস্ট বোমা হামলার চুড়ান্ত অভিযোগপত্রে অভিযুক্ত হয়েছে, তাদের একই সাথে পহেলা বৈশাখ রমনার বোমা হামলার অভিযোগের চুড়ান্ত অভিযোগ পত্রে অভিযুক্ত করা হয়েছে। প্রচলিত আইনেই তাদের বিচার হবে, নির্ধারিত সাজাও হয়ে যাবে, ২৫জন মানুষ নিহত হয়েছিলো এই দুটো বোমা হামলায় এবং আহতের সংখ্যা প্রায় ৩০০ জন।মুন্সি আতিকুর রহমান- নামটা অপরিচিত মনে হতে পারে, তবে ২১শে আগস্ট বোমা হামলার তদন্ত কাজ শুরু হয়েছিলো সদ্য অবসরপ্রাপ্ত এই সিআইডি কর্মকর্তার নেতৃত্বে, বিএনপি ও জামায়াত সরকারের বংশবদ এই পুলিশ কর্মকর্তার বর্তমানের মাসোহারা কত আমার জানা নেই, তবে চাকুরিরত থাকবার সময় তার এই জঘন্য দলীয় লেজুরবৃত্তির পুরস্কার হিসেবে তিনি নিশ্চিত ভাবেই কিছু বাড়তি উপার্জন করেছিলেন।তার সুদক্ষ তত্ত্বাবধানেই পরিচালিত হয়েছিলো বুদ্ধিজীবি হত্যার দায়ে দায়ের করা একটি মামলার তদন্তকাজ, এবং এই তদন্তের ফলাফলও ২১শে আগস্ট বোমা হামলার তদন্তের মতোই অমীমাংসিত।এই তদন্তের সময়ই কুখ্যাত জজ মিয়ার স্বীকারোক্তি পাওয়া যায়, আওয়ামী লীগের সমর্থনপূষ্ট কয়েকজন সন্ত্রাসীর চাপে গ্রেনেড ছুড়বার অভিজ্ঞতাবিহীন জজ মিয়া আওয়ামী লীগের সমাবেশে গ্রেনেড হামলা করে ৫০০০ টাকার বিনিময়ে।ক্ষমতাসীন রাজনৈতিক দল এবং তাদের অনুগত পত্রিকার সাংবাদিক এবং সম্পাদকব্যতীত অন্য সবাই জানতো এই জজ মিয়ার স্বীকারোক্তি জবরদস্তিমূলক, নিতান্ত নিরীহ একজন মানুষকে হেনেস্তা করা হচ্ছে অহেতুক। তবে জজ মিয়াকে নিয়ে রাজনৈতিক সরকারের অতিরিক্ত বাড়াবাড়ি, বোমা হামলার দায়ে আওয়ামী লীগের কয়েকজন নেতা ও তাদের অনুগত সন্ত্রাসী বাহিনীকে জড়ানোর প্রচেষ্টা হাস্যকর হলেও এই নিয়ে পাঁড় বিএনপি সমর্থক ব্যতীত অন্য কারো সমর্থন আদতে পায় নি এই প্রচেষ্টা।এই মামলা তদন্তের জন্য এক সদস্য বিশিষ্ট একটি তদন্ত কমিটি গঠিত হয়েছিলো হাবিবুর রহমানের নেতৃত্বে-  অবসরপ্রাপ্ত বিচারক হাবিবুর রহমানের তদন্ত কমিটির প্রতিবেদনটিও দলীয় লেজুরবৃত্তির উজ্জল দৃষ্টান্ত হয়ে থাকবে অনেক দিন।আমার ভেতরে একটা সংশয়, যদিও এটার নিরসন ঘটার মতো তেমন তথ্য আদতে আমার হাতে নেই- তত্ত্বাবধায়ক সরকারের আমলে গঠিত ট্রুথ কমিশনের প্রধান হাবিবুর রহমান এবং জোট সরকারের সময়ে গঠিত তদন্ত কমিশনের প্রধান হাবিবুর রহমান একই ব্যক্তি কি না? যদি আমার অনুমাণ সত্য হয় তবে বলতে হবে বাংলাদেশে যোগ্য মানুষের কমতি আছে কিংবা নির্ধারিত বংশবদদের সরকারের গুরুত্বপূর্ণ পদে অধিষ্টিত করবার কোনো একটা অস্বচ্ছ প্রক্রিয়া বাংলাদেশে সব সময়ই চলমান।তবে আজকে যে কারণে জজ মিয়ার কথা মনে আসলো- জজ মিয়াকে আরও একটি সাজানো মামলার আসামী হিসেবে ৭ বছরের জেল দেওয়া হয়েছে, নিরপরাধ একজন মানুষ শুধুমাত্র একটি রাজনৈতিক দলের প্ররোচনার মিথ্যা সাক্ষ্য দিয়েছিলো নির্ধারিত মাসোহারার বিনিময়ে, এবং সেই কাজে সংশ্লিষ্ট মানুষদের, যারা জজ মিয়াকে প্রতি মাসে নিয়মিত পয়সা দিতো, তাদের কারোই আইনি প্রক্রিয়াকে বাধাগ্রস্ত করবার দায়ে কোনো শাস্তি হয় নি। রাষ্ট্র নির্যাতনপ্রবণ এবং রাষ্ট্র দুষ্কর্মের সহযোগী তৈরি করে তার প্রশাসনের সাথে সংশ্লিষ্ট মানুষদের সাহায্যেই। এবং রাষ্ট্রের নিরাপত্তাবেষ্টনীর ভেতরে থেকে যারা দুষ্কর্মের মূল হোতা তাদের কোনো শাস্তি পেতে দেখা যায় না, বরং নিরীহ ও প্রাতিষ্ঠানিক ক্ষমতাহীন মানুষকেই রাষ্ট্রের অপরাধের দায় বহন করতে হয়।জজ মিয়ার বসতভিটা বিক্রী হয়েছে, পরিবারের একমাত্র উপার্জনক্ষম ব্যক্তিকে হারিয়ে কায়েক্লেশে চলা সংসারের নিয়মিত মাসোহারার বরাদ্দও শেষ হয়েছে অনেক আগে। এখন জজ মিয়ার মা বসত ভিটা ছেড়ে ঢাকায় আসছেন ভিক্ষা করতে। নির্মম এই শহরে একজন বৃদ্ধা তার নিজস্ব বসত ভিটা রাষ্ট্রের নির্যাতনে হারিয়ে পথের মানুষের কাছে হাত পাতবেন।রাষ্ট্র টিকে থাকবে, এই রাষ্ট্রের নির্যাতনপ্রবন প্রশাসন এবং তাদের দুষ্কর্মের সহযোগীরাও নিজেদের বিলাসবহুল বাসায় নিরাপদ তন্দ্রাগ মগ্ন থাকবেন। অবসরপ্রাপ্ত রুহুল সাহেবও পেনশনের টাকায় দিব্য আনন্দে জীবনযাপন করবেন, সরকার তার নামে নির্ধারিত মাসোহারার বরাদ্দ রেখেছেন। একজন নিরীহ মানুষকে বিনা দোষে জেলে প্রেরণের শাস্তি ১০ বছরের কারাদন্ড, একজন পরিবাককে বাস্তুচ্যুত করবার শাস্তি বিচারকের মর্জি অনুযায়ী নির্ধারিত হবে। একজন মানুষকে মর্যাদার জীবন থেকে অমর্যাদাকর একটা জীবনে ঠেলে দেওয়ার অমানবিকতার জন্য রুহুল এবং মুন্সি আতিকুর রহমানের শাস্তি দাবি করছি। দাবি করছি তাদের পেনশনের টাকার একটা অংশ যেনো ক্ষতিপুরণ হিসেবে জজ মিয়ার অসহায় 'মা'কে দিয়ে দেওয়া হয়।এবং তাদের বিরুদ্ধে উপযুক্ত ব্যবস্থা গ্রহনের দাবি জানাচ্ছি, যেনো এমন অন্য কোনো জজ মিয়া কিংবা পার্থ রাষ্ট্রের সহিংসতায় নির্যতিত না হতে পারে। রাষ্ট্রকে এর বিরুদ্ধে একটা পদক্ষেপ গ্রহনের আহ্বান জানাই।

