ভাবনা 1





                        এই লেখাটা লেখা উচিত ছিলো শোহাইল মতাহির চৌধুরির, তবে শোহাইল মতাহির চৌধুরি হয়তো এই পোষ্টের সুত্র  ধরে আরও সামনে এগিয়ে নিয়ে যাবে চিন্তাটা, এটা এক ধরনের ধারাবাহিকতা, আমরা যেভাবে প্রজন্ম থেকে প্রজন্মে অভিজ্ঞতা ছড়িয়ে দেই এমন একটা রিলে রেসের ব্যাটন নিয়ে আমি শুরু করবো প্রথম পর্ব এবং যদি এই ব্লগ টিকে থাকে তাহলে একটা সময় এই ধারাবাহিক চিন্তার অগ্রসরতা ভবিষ্যতের কেউ নির্ণয় করে ফেলতে পারবে। আমরা একক মানুষ হিসেবে যতই বলিষ্ঠ হই না কেনো আমাদের সম্মিলিত শক্তির কাছে সেটা কিছুই না। আমরা এখানে নানা মতের মানুষ এক হয়েছি, ব্লগটা আমাদের ভাবনার খেরোখাতা। আমরা ভাবনা জমাই ব্লগে, আমরা স্বপ্ন লিখে রাখি। সবার ভিন্ন ভিন্ন উদ্দেশ্য আছে, হয়তো সবাই একমত হবেও না আমার এই কথাগুলোর সাথে, তবে কিছু কিছু মানুষ একমত হলেই হয়। সমাজ পরিবর্তনের ধাককাটা সবসময় ছোটো মাপের স্কেলে শুরু হয়। কতিপয় সচেতন মানুষের মননশীলতা অনুকরন করে একটা বড় মাপের আন্দোলন দানা বাঁধে। বিশ্বের বিভিন্ন প্রান্তে ছড়িয়ে থাকা মানুষগুলোকে একটা ভার্চুয়াল জগতে চিন্তাভাবনা বিনিময় করার সুযোগ দেওয়ার জন্য অবশ্য ধন্যবাদ প্রাপ্য যারা এই ব্লগসাইটটা শুরু করেছে তাদের। তাদের প্রাপ্য ধন্যবাদ দিয়ে শুরু হোক আগামীর পথ চলা। আমি কিভাবে দেখি এই ব্লগকে? এত তর্কবিতর্ক ঝগড়াঝাটির ভেতর দিয়ে আসলে কি অর্জন করতে চাই? আদৌ কিছু কি অর্জন করার আছে? আদৌ কি এই ভার্চুয়াল জগতের চেতনা ছড়িয়ে দেওয়া সম্ভব 2006 এর বাংলা দেশে? প্রশ্নের উত্তর শেষ থেকে দেওয়া শুরু করলে ভালোভাবে বলা সম্ভব হবে। এখানে নিয়মিত আসে এমন মানুষের সংখ্যা এখন হয়তো 500। এই 500 জন মানুষ নিয়ে আমরা যদি শুরু করি এবং আমাদের ভাবনার সামান্য অংশ যদি তাদের ভেতরে ঢুকিয়ে দেওয়া সম্ভব হয় তাহলে আমরা 500 জন মানুষ পাবো যারা এই ভাবনা নিয়ে নাড়াচাড়া করবে। এটাকে মীম বলছে কেউ কেউ, আমি বলতে চাই এটা ভাবনার পোকা, কিংবা আবার নতুন করে সব কিছু বিবেচনা করবার তাগিদ। সংশয়ী হওয়া সব সময়ের জন্য ভালো। কনফিউশন খুব জটিল একটা মানসিক অবস্থা, যা মানুষকে প্রেষণা দেয় সংশয় দুর করার, আর এই প্রক্রিয়ায় মানুষের সব কিছুকে বিবেচনা করার এবং বিবেচিত সব কিছুকে পূনরায়  বিবেচনা করার অনুপ্রেরণা দেয়। সুতরাং আমাদের কিছু সংশয়ী মানুষ দরকার, যারা আমাদের ভাবনাকে প্রশ্ন করতে পারবে, কেউ  কেউ একেবারে ভাবনাকে বাতিল করে দিতে পারে, কিন্তু বাতিল করার আগে একবার বিবেচনা করে বাতিল করলে সবচেয়ে ভালো হয়, নিজের কার্যের সপক্ষে একটা যুক্তি দাড়া করিয়ে অবশেষে বর্জন যাকে বলে। আমরা সবাই লিখছি নিজেদের অনুভবের কথা, কেউ েিনদের ব্যক্তিগত অভিজ্ঞতা লিখছে, কেউ ব্যক্তিগত ভাবনা, দর্শনের নানা শাখা ধারন করছে এখানের মানুষ, এটা একটা বিকল্প সমাজের মতো। অনেকরে কাছেই নেশা, অন্তত আমার কাছে বটেই, আমি অনেকটা সময় কাটাই এখানে। সবার সাথে দেখা সাক্ষাত ভাবনা বিনিময় হচ্ছে, এটাই একটা বড় পাওয়া।তবে আমরা গত 6 মাসের পরিশ্রমে একটা বিষয় অর্জন করতে পেরেছি, এখানে একটা হাকলা কথা বলে পার পাওয়ার উপায় থাকলেও এটা আসলে বেশ শক্ত একটা জায়গা। কেউ যদি কোনো বক্তব্য দেয়, তার বক্তব্য বিনা বাক্যে মেনে নেওয়ার মতো অন্ধ মানুষ এখানে আসে না। অনেকে ধারনার বীপরিতে একটা ধারনাও দেয়। এবং এটাই এই ব্লগের শক্তিশালী দিক। মানুষ নিজের সিদ্ধান্তের বিষয়টাকে প্রশ্নের সম্মুখীন হতে দেখে প্রতিদিন। অনেকে নেহায়েত সাহিত্যচর্চা করছে, কেউ কেউ সস্তা দরের নারীকাতরতা নিয়ে হাজির, অনেকে স্কুলিং করছে, তবে সবাইকেই যাচাই প্রক্রিয়ার ভেতর দিয়ে যেতে হচ্ছে অবিরাম। অনেক নতুন নতুন বিষয় জানা হচ্ছে, অনেক পুরোনো বিষয়ের সংশয় দুর হচ্ছে, অনেক নিবেদিত মানুষের কথা জানা যাচ্ছে, তবে সত্য হলো, আমরা এখানে এখন আর ভাবপ্রকাশে দ্্বিধায় ভুগছি না।এই একটা অর্জন বড় একটা অর্জন বলা যায়।আমরা বাস্তব সমাজে অনেক কিছুই বলতে পারি না, অনেক কিছুই হজম করে যাই যা আমাদের নিজেদের ভেতরের অপরাধবোধ বাড়িয়ে দেয়। এখানে আগরা সেই অপরাধবোধ ছড়িয়ে দেওয়ার চেষ্টা করি, কখনও কখনও হতাশ হয়ে লক্ষ্য করি, আরও অনেক মানুষ একই হতাশা আর নৈতিকতার দ্্বন্দ্ব নিয়ে জীবনযাপন করছে, তবে তারা আর অনৈতিকতার চর্চা করতে চায় না।এই যে নিজের ভেতরের ভাবনাটা একটা আকার পেলো, একটা সিদ্ধান্ত নেওয়া সময় যদি কেউ নৈতিক সিদ্ধান্তের জন্য এই ব্লগের কোনো মানুষের কথা চিন্তা করে সঠিক একটা কাজ করে এটাই সবচেয়ে বড় অর্জন হবে। আমরা আমাদের ভাবনার সমব্যাথী খুঁজি, আমরা আমাদের নৈতিক মানদন্ডের বিচারে সহযাত্রি খুঁজি, এবং আমাদের নিজেদের প্রমানের দায়ও আছে, এই দায়টা নিজের কাছে নিজের, একমাত্র কাপূরুষ ছাড়া সবাই নিজের আয়নার সামনে দাঁড়িয়ে প্রতইরাতে দিবাগত পাপের জবাবদিহি করে।এবং আরও একটা বিষয় হলো আমরা অন্যের চোখে নিজেকে যাচাই করতে চাই। এই ব্লগে আমরা বিশ্বের নাগরিকের সামনে নিজেকে যাচাই করছি। অনেক দেশের সংস্কৃতির আলোকে দেখছি নিজেদের, এবং আগরা একটা বিষয় উপলব্ধি করছি যে নৈতিকতা বা সততার মানদন্ডটা সবসময় মানবিকতার সাথে যুক্ত। সব সময়ই একটা সহজ সমাধান হলো আইনানুগ হওয়া। কিছু ব্যাতইচার বাদ দিলে সব সময়ই আইনানুগ থাকাটা অনেক বেশী সাফল্যের সাথে জীবননির্বাহ করতে সহায়তা করে। এখানে মানুষের ভাবনার চর্চা হচ্ছে যেহেতু, এবং যেহেতু মানুষের ভাবনার পরিশুদ্ধি ঘটছে, আমরা একই ঘটনার অনেক রকম ভাষ্যও পেয়ে যাচ্ছে, বৃহৎ সমাজে আমাদের ভাবনার প্রতিক্রিয়ার একটা খন্ড চিত্রও আমরা পাচ্ছি এখানে।তাই এই ব্লগের মানুষগুলো যখন রিয়েল সোসাইটিতে আলোচনা করবে তখন এখানের অনেক যুক্তি ব্যাবহার করতে পারবে, এভাবেই আসলে পরিবর্তনটা শুরু হবে। এখানে যারা ভাবনাকে স্পষ্ট করে প্রকাশ করতে পারছে তারা সবার সামনে দাঁড়িয়ে নিজের যুক্তি পেশ করবে, এবং যেহেতু যুক্তিগুলো আগেই পরীক্ষিত তাই এটা প্রতিষ্ঠা করতে তেমন কষ্ট হবে না। এভাবে অনেকগুলো মানুষ একটা নির্দিষ্ট ভাবনাকে আশ্রয় করে সামনে যাবে। কিন্তু প্রথমত আমাদের প্রয়োজন সামান্য কয়েকজন সচেতন মানুষ যারা পরিবর্তন চায় এবং নিজের কথা বলার জন্য পিছপা হয় না। এখানে যারা নিজের মত প্রকাশ করতে দ্্বিধা য় ভুগছে না তারা খুব সহজেই পারবে, কিন্তু এই ব্লগে গত 6 মাসের চর্চায় আমরা একটা সহজ ক্ষেত্র তৈরি করতে পেরেছি যেখানে মানুষ নিজের ভাবপ্রকাশ করতে দ্্বিধাদ্্বন্দ্ব ভুগে না। এই ভাবপ্রকাশের চর্চার জন্য এটার চেয়ে ভালো মাধ্যম আপাতত নেই, চিন্তার স্বাধীনতা, প্রকাশের স্বাধীনতা এখানে সংবাদ পত্রের চেয়ে বেশী। দায়বদ্ধতা কম হলেও নিজের দায়িত্ববোধ দিয়ে নিজেকে দায়বদ্ধ করে তুলে তারপর একটা মননশীল সমাজের প্রতি যাত্রা শুরু হবে এখান থেকেই।***** অন্য একটা ঘোষণা- নিজস্ব গবেষণার ভাবনা এখানে লিখে রাখতে চাই, আমরা ভাবনাচিন্তায় এখন যা আছে তা হয়তো ভবিষ্যতে বদল হতেও পারে কিন্তু এখানে লিখে রাখার সুযোগে নিজেকে যাচাই করে নেওয়া হবে ভালো। তাই একটা আরব্যরজনীর মতো সিরিজ অচিরেই আসবে, সৃষ্টিতত্ত্ব, মহাকর্ষ এবং বিবিধ বিষয় নিয়ে- আমার জ্ঞানবৃদ্ধির সাথে সাথে যারা পড়বে তাদেরও জ্ঞানবৃদ্ধির একটা গোপন বাসনা আছে। এর জন্য সবাইকে বিজ্ঞানের পোকা হতে হবে এমন না, বরং কেউ যদি রাস্তায় দিয়ে হেঁটে যাওয়ার সময় গাড়ী নড়লে বুঝতে পারে তাদের সবাই এই বিষয়টা ধারাবাহিক ভাবে পড়লে বুঝতে পারবে আমি অবশেষে কোথায় যেতে চাই। চোখ রাখতে হবে এখানেই*****
                            
                    সর্বশেষ এডিট : ৩১ শে ডিসেম্বর, ১৯৬৯  সন্ধ্যা  ৭:০০                

