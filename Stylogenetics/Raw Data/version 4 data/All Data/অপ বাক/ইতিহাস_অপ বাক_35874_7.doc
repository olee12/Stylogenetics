ইতিহাস





                        আমাদের সকল জ্ঞানের উৎস মূলত সঞ্চিত তথ্য। আমরা বর্তমানে যতটা সহজে তথ্যভান্ডারে হানা দিতে পারছি, অন্তত আরও ২০ বছর আগে পরিস্থিতি এমন ছিলো না। বর্তমানে মিডিয়া আমাদের বিভিন্ন তথ্য দিয়ে যেমন উপকৃত করছে ঠিক তেমন ভাবেই বিভ্রান্ত করছে। তথ্যের শক্তি এখানেই, বিকৃত কিংবা বিভ্রান্তিকর তথ্য দিয়ে অসংখ্য মানুষের ভাবনা নিয়ন্ত্রন করা যায়।আফ্রিকা সম্পর্কে আমাদের জ্ঞাত তথ্যগুলোর অধিকাংশই এই অঞ্চলের অধিবাসীদের বর্বরতা সংক্রান্ত। অন্ধকারাচ্ছন্ন মহাদেশের মানুষ কিংবা অধিবাসীগন মানুষখেকো। বর্বর, জঙলী, অসভ্য- এই তথ্যগুলো ছোটোবেলা থেকেই আমাদের মাথায় ঢুকে আছে। অন্য সবার কথা জানি না, কিন্তু আমি নিজে একটা সময় পর্যন্ত আফ্রিকাকে কিছু আধাজঙলী মানুষের বসতি মনে করতাম, যারা ইংরেজপ্রভুদের কল্যানে ন্যাংটো থেকে কয়েক বছর আগে কাপড় পড়তে শিখেছে।দাসত্বের ইতিহাস অনেক দীর্ঘ। আমাদের সভ্যতায় দাসদের অবদানই বেশী। সেটা দার্শনিকপরিপূর্ণ গ্রীক সভ্যতা কিংবা পয়গম্বরপরিপূর্ণ আরব সভ্যতা- যেখানেই সভ্যতা বিকশিত হোক না কেনো। অবধারিত ভাবেই সেখানে দাসদের প্রয়োজনীয়তা ছিলো, কিংবা দাসেরাই শ্রমঘন কাজগুলো করে অলস মানুষদের কল্পনাকে অনেক দিকে ছড়িয়ে দিয়েছিলো।আফ্রিকার মানুষের দাসত্বের ইতিহাস অন্তত ৫০০০ বছরের। সভ্যতার একটা অংশে যুদ্ধালব্ধ নারী-পুরুষ নির্বিশেষে দাসপরিগণিত হতো, সে সময়েই সম্রাট কিংবা মহাসম্রাটের সৈন্যদল সম্পদ দখলের আশায় অন্যদেশে হানা দিয়েছে, নিজের প্রতাপ-প্রতিপত্তি বাড়াতে অন্য দেশের ভুসম্পদ , মানবসম্পদ দখল করেছে। এবং আবশ্যিক ভাবেই দাস সংগ্রহ করে এনেছে।এমন কি ইতিহাসের ভাষ্য সত্য হলে, একটা সময়ে বনি ইসরাইল মিশরের ফারাওদের দাস ছিলো। অর্থ্যাৎ ২৮০০ বছর আগের কোনো যুদ্ধে সমৃদ্ধ অতীতের গর্ব করা ইহুদি, খ্রীষ্টান কিংবা মুসলিম ধর্মের আদিপুরুষের বংশ যুদ্ধে পরাজিত হয়েছিলো। সেই পরাজয়ের ইতিহাস লিখিত নেই, মিশরের দাসদের মুক্ত করে কেনানে ছেড়ে দেওয়া মুসা মহান বীর।কিন্তু সে সময়েও আরবে দাস ব্যবসা প্রচলিত ছিলো। এইসব দাসের উৎস ছিলো আফ্রিকা। সিরিয়া থেকে শুরু করে ইয়ামেন সম্পূর্ণ অঞ্চলে দাস হিসেবে যারা উপস্থিত হতো, তাদের সবাইকে কোনো না কোনো জায়গা থেকে লুণ্ঠন করে আনতে হয়েছিলো। এমন কি দাস কিংবা মানুষ বেচার ব্যবসায় লাভ ছিলো বলেই পশু পালন খামারের মতো দাসপ্রজনন কেন্দ্রও ছিলো। ধর্মীয় বিধানে দাসের অধিকার স্বীকৃত হওয়া, উত্তরাধিকারী হিসেবে চিহ্নিত হওয়ার আগেও দাসীপ্রজননের কাজটা দাসমালিক এবং অনুগত দাসেরা একই সাথে নিয়োজিত ছিলো।সুতরাং ধর্মীয় বিধানে বিবাহিত দাসীদেরও প্রয়োজনে সঙ্গম করবার বিধানটি অন্যায্য মনে হয় নি কখনও। দাসসম্পর্কিত যেকোনো ভাষ্যেই দাস-দাসীদের প্রজননের বিষয়টা উপস্থিত।কিন্তু এর বিপরীতে আফ্রিকার অধিবাসী, যাদের আমি বর্বর জঙলী এবং অসভ্য হিসেবেই জেনে এসেছি, তাদের বক্তব্য পাওয়া যায় নি। সম্ভবত তারা নিজেদের প্রতিরক্ষা এবং প্রিয়জনদের রক্ষা করতেই এতটা দুর্ধর্ষ এবং প্রতিহিংসাপরায়ন হয়ে উঠেছিলো। আফ্রিকা দুর্গম, মধ্যপ্রদেশে যাওয়া কঠিন, এইসব বক্তব্যের পরেও দেখা গেলো মাত্র ১০০ বছরে প্রায় ৩ কোটি মানুষকে জাহাজের খোলে পুরে তথাকথিত উন্নত বিশ্বে বিক্রী করে দেওয়া হলো।তথ্যের এই বিকৃত উপস্থাপন অবশ্যই যারা ক্ষমতাসীন ছিলো তাদের নিজের প্রয়োজনেই ঘটেছে।মিডিয়া কিংবা তৎকালীন ক্ষমতাসীনেরা মানুষ নয় তাদের দানব হিসেবে পরিচিত করতে চেয়েছে। এবং এইসব দানবদের খাঁচায় পুরে উন্নত বিশ্বের সভ্যতার সামনে উপস্থিত করাকে সে এলাকার মানুষের দোষের চোখে দেখে নি। এই আরোপিত অন্ধত্ব বর্তমানে বাংলাদেশেও বিরাজমান।আমরা যাদের মহান বীর হিসেবে চিহ্নিত করে বিডিআর নামক দানবদের নির্মূল করতে চাইছি, সেইসব মহান বীরদের কীর্তিকলাপ প্রকাশিত হচ্ছে সংবাদমাধ্যমে। রাজনৈতিক ভাবে প্রতিপক্ষকে ঘায়েল করতে গিয়ে সংবাদমাধ্যম যখন ১০ ট্রাক অস্ত্রমামলাকে পুনরুজ্জীবিত করলো, সেই পুনরুজ্জীবনের সাথে সাথেই আমরা দেখলাম আমাদের মহান সেনাসদস্যদের ভেতরে কি পরিমাণ কলুষতা বিদ্যমান। তারা কেউই দুর্নীতির ছোঁয়া থেকে নিজেদের বাঁচিয়ে রাখতে পারেন নি।এই পরিপ্রেক্ষিতে তাদের বিরুদ্ধে যখন বিডিআর সদস্যরা তহবিল তছরুপের অভিযোগ উত্থাপন করেছিলো, সেটা যেভাবে দমন করেছিলো তারা প্রত্যক্ষ এবং পরোক্ষ হুমকি দিয়ে, এই ক্ষেত্রে তারা তাতে সফল হয় নি।তাদের পরিচ্ছন্ন মুর্তি প্রদর্শনের অন্যায্য দাবিকে অসার প্রমাণিত করেছে এই তথ্যগুলো।বিডিআর সদস্য যাদের বর্তমানে আমরা বিপথগামী এবং দানব ভাবছি, তারাও আদতে নিজেদের নিষ্পেষণের প্রতিবাদ করছে, তাদের অন্যায় ভাবে ২ মাস বন্দি রেখে নির্যাতন করে স্বীকারোক্তি আদায়ের কোনো প্রয়োজন ছিলো না। তাদের সামরিক আদালতে বিচারের নামে খুন করবার কোনো প্রয়োজন নেই। তাদের স্বাভাবিক আদালতে বিচার হোক। যারা অপরাধী তাদের শাস্তি হোক।
                    
