ছদ্ম নাম বিতর্কে নতুন মশলা





                        অন্তর্জালে নিজস্ব পরিচয় নির্মাণ কি অপরাধ? মানুষ নিজের কল্পনাপ্রবনতা এবং নিজের মানসিক চাহিদা পুরণ করবার জন্য ছদ্ম পরিচয়ে যদি অন্তর্জালের সামাজিক যোগাযোগ মাধ্যম ব্যবহার করে , সেটা কি বড় মাপের কোনো অপরাধ?  সামাজিক যোগাযোগ মাধ্যমের বিধিগুলো মেনেই কেউ যদি ছদ্ম পরিচয়ে নিজেকে পরিচিত করে তুলতে চায়, এই আড়াল ব্যবহার করে যদি কেউ নিজের ফ্যান্টাসি পুরণ করে সেটা কি অপরাধ?আমাদের মানসিক সম্পর্কগুলো কথার উপরে টিকে আছে। আমরা কথা বলি মুখোমুখি। তবে সামাজিক যোগাযোগ মাধ্যম আবিস্কৃত হওয়ার পরে এই কায়িক শ্রম অপ্রয়োজনীয় হয়ে গেছে। মানুষ এখন কিবোর্ড আর মাউস নিয়েই নিজের পরিচিতি নির্মান করতে পারছে।   এখানে কোনো বৃদ্ধ যদি কিশোরের ছদ্মবেশ ধারণ করে মানসিক প্রশান্তি পেতে চায়, সেটা কি অপরাধ গন্য হবে? আমরা নিজেকে যেভাবে পরিচিত করে তুলতে চাই, সেই পরিচিত করে তুলবার জন্য আমার সামাজিক পরিচয়পত্রভিত্তিক পরিচয়ের কোনো প্রয়োজনীয়তা আছে কি? লরি ড্রিউর মামলা আমাদের এই  মূল্যবোধ আর নৈতিকতার শেকড়ে গিয়া টান দেয়। সম্প্রতি এই  মামলা উঠেছে ক্যালিফোর্নিয়ার আদালতে। লরি ড্রিউকে অভিযুক্ত করা হয়েছে মানসিক যাতনা সৃষ্টির ষড়যন্ত্র এবং কম্পিউটার থেকে অবৈধ ভাবে তথ্য সংগ্রহের অভিযোগে।মূলত মামলাটার কথা প্রথম জানবার সময় এটার খুটিনাটি নিয়ে ভাবি নি তেমনভাবে। ২০০৬ সালের অক্টোবর মাসে মেগান মেয়ার নামের একজন কিশোরী আত্মহত্যা করে। তার মা এই মামলার বাদী। মেগান মেয়ার সামাজিক সংযোগসৃষ্টিকারী একটি সাইট " মাইস্পেসে"র নিয়মিত ভ্রমনার্থী ছিলো। সেখানেই তার পরিচয় হয় "জশ ইভান্স " নামের একজন কিশোরের। কিছুদিন পরিচয় , কথা বিনিময়ের পরে হঠাৎ একদিন "জশ " জানায় মেগানের সঙ্গ আর তার প্রয়োজন নেই। সদ্য টিন এজ মেগান মেয়ার এই মানসিক ধাক্কা সামলাতে পারে নি। তাই সে আত্মহত্যা করে।মিসৌরীর বাসিন্দা লরি ড্রিউর বিরুদ্ধে মিসৌরিতে কোনো অভিযোগ গঠিত হয় নি। তার বিরুদ্ধে অভিযোগ গৃহীত হয়েছে ক্যালিফোর্নিয়ায়। ফক্স ইন্টার‌্যাকটিভ মিডিয়া যা নিউজ কর্পোরেশনের অঙ্গ সংগঠন এবং মাইস্পেসের মালিকনা যেই প্রতিষ্ঠানের, সে খানের এক আদালতে এই অভিযোগ উত্থাপিত হয়েছে। তবে খবরটা এমনভাবে উপস্থাপিত হয়েছিলো, প্রথম পাঠে মনে হলো, এটা সাধারণ একটা মানসিক বিকৃতি। আমাদের দেশেও ইয়াহু চ্যাট রুমে মেয়ে সেজে বসে থাকা ছেলের সংখ্যা কম নেই। এইসব পরিচিয়বদলকারী মানুষদের নিজস্ব ফ্যান্টাসী আছে। তারা এইসব ফ্যান্টাসীকে বাস্তবজীবনে হয়তো প্রকাশ করতে পারে না। কিংবা তাদের হতাশার অতীত আছে। কোথাও প্রত্যাখ্যাত হওয়ার যন্ত্রনা আছে। তারা এই আড়ালের সুযোগে নিজেদের ফ্যান্টাসি চরিতার্থ করে। তারা মানুষকে হেনেস্তাও করতে পারে এই বেশ ধরে। এটা কখনও নিছক আনন্দের, কখনও এটা প্রতিশোধপরায়নতাজাত। জশ ইভান্সের পরিচিতি প্রাথমিক অবস্থায় এমনভাবেই তুলে ধরা হয়েছিলো। সে মাইস্পেসের এক কিশোর, তার বয়স ১৬ বছর। সে বিভিন্ন কিশোরীর সাথে সম্পর্ক গড়ে তুলে। এবং কয়েক দিন পরে সম্পর্ক ভেঙে দেয়।লরি ড্রিউর বিরুদ্ধে অভিযোগ, মাইস্পেসে সে ছদ্মনামে এই একাউন্ট খুলেছে। সেখানে সে নিজের পরিচয় গোপন করে প্রতারণা করেছে। তবে ঘটনাটা তেমন সামান্য নয়। লরি ড্রিউ তার বিরুদ্ধে আনীত অভিযোগ অস্বীকার করেছেন। তবে যে মেয়েটা আত্মহত্যা করেছে। সে লরি ড্রিউর প্রতিবেশী এবং তার কন্যার বান্ধবী।তাই সাধারণ ভাবে বলতে পারলাম না, লরি ড্রিউর নিজস্ব গোপন ফ্যান্টাসী হলো কিশোরীদের সাথে প্রেমের অভিনয় করে তাদের হঠাৎ করে ছেড়ে যাওয়া। এমনটাও স্বাভাবিক হতো। অনেক কিশোরীই নিজস্ব জীবনে এমন প্রত্যাখ্যানর শিকার হয়। তার প্রতিশোদস্পৃহা কিংবা বিকৃতিও এটা করতে তাকে প্ররোচিত করতে পারে। এমন সহজ সমাধানে আসা সম্ভবপর হলো না।যাই হোক আলোচনায় অভিযোগটা প্রধান নয়। লরি ড্রিউর বিরুদ্ধে যে অভিযোগ, মাইস্পেস থেকে অবৈধভাবে তথ্য সংগ্রহ, এটা ভিত্তিহীন অভিযোগ। সে মূলত নিজের পরিচয় গোপন করে একজনকে প্রতারিত করেছে এইটাই মূল অভিযোগ। তবে তার রূঢ়তার জন্য তাকে অভিযুক্ত করা যাবে? মানুষ কি নিজস্ব জীবনে রূঢ় আচরণ করতে পারবে না। এই রূঢ় আচরণও কি আইনবিরুদ্ধ? অন্য একজন মানুষ যদি অতিরিক্ত আবেগপ্রবন হয়ে কিছু করে বসে তবে এটার দায় কি তার আশেপাশের মানুষের? প্রেমে ব্যর্থ হয়ে কেউ যদি আত্মহত্যা করে তবে কি সমস্ত দায় প্রেমিকের?মূলত এই মামলাটা যতটা না হ্যাকিংয়ের তার চেয়ে বেশী এইসব নৈতিকতার এবং মূল্যবোধের বিচারের। আমাদের অন্তর্জালিক অভিজ্ঞতায় ছদ্মপরিচয় গ্রহনের বৈধতা- অবৈধতা যাচাইয়ের প্রশ্ন এটা।ইন্টারনেটে এমন সোশ্যাল নেটওয়ার্কিং সাইটের পরিমান কম নয়।পরিচয়ের আড়াল খোঁজার নানাবিধ প্রয়োজন থাকে মানুষেরা। যদিও মানুষের নাম, ঠিকানা, বয়েস, জীবিকা, শখ, এইসব সাধারণ  তথ্য তেমন ভাবে মানুষকে চিহ্নিত করতে পারে না, তবুও এই সামাজিক পরিচয়ের একটা গুরুত্ব আছে। সমাজ এইসব সাধারন তথ্যের ভিত্তিতে মানুষের গ্রহনযোগ্যতা যাচাই করে। কিংবা তাদের বিশ্বাস এইসব সাধারণ তথ্য জানা থাকলে তারা সেই মানুষের হদিশ পাবে।অপরিচিতকে ভয় পায় এমন মানুষের সংখ্যা কম নয়। সাধারণ একটা ফোবিয়াও বলা যাবে না এটাকে। মানুষ অন্ধকারকে ভয় করে, মানুষ একাকীত্বকে ভয় করে। এইসব মানসিক অবস্থার চমরভাবকে ফোবিয়া বলা যেতে পারে, তবে একজন মানুষ অপরিচিত মানুষ দেখলে শঙ্কিত হয় এটাকে ঠিক ফোবিয়া বলা যায় না। সুতরাং মানুষের এই অপরিচিত সত্ত্বার প্রতি সংশয়ী মনোভাব এবং শঙ্কা সাধারণ একটা সামাজিক প্রবনতা মাত্র।পরিচয় সেটা ছদ্ম পরিচয় হলেও নাম- ঠিকানা- পেশা- শখ এইসব তথ্য জানলে মানুষ নিশ্চিত বোধ করে। এই নিশ্চয়তাবোধটুকু সবসময় কার্যকর থাকে না। প্রকৃত মানুষের তুলনায় অপ্রকৃত মানুষ, কিংবা নির্মিত চরিত্রও অনেক সময় মানুষের কাছে পরিচিত মনে হতে পারে। শার্লক হোমসের ক্ষেত্রে এটা সত্য। তাকে রক্ত মাংসের মানুষ মনে করা পাঠকের সংখ্যা কম নয়। তারা এই ইমেজটা তৈরি করেছে নিজের কল্পনায়। এবং এই রূপরচনা তার নিজস্ব কল্পনাপ্রবনতা। এটাকে বিশ্বাস করতে শুরু করেছে সে নিজেই। নিজের ভেতরে এই বিশ্বাস স্থাপনের প্রক্রিয়াটাকে দোষণীয় বলা যায় না।সাধারণ মনঃস্তাত্বিক বিবেচনায় পৃথিবীতে সবচেয়ে বেশী মিথ্যা বলে ৪ থেকে ৮ বছর বয়েসী শিশুরা। সাধারণ মিথ্যা- কিংবা সাদা মিথ্যা কিংবা নির্দোষ মিথ্যা- যেখানে কারোই আহত হওয়ার কিংবা ক্ষতিগ্রস্ত হওয়ার সম্ভবনা নেই। এটা তারা নিজের কল্পনার জগত নির্মানের জন্যই করে। তাদের কল্পনার জগতে স্পাইডার ম্যান, সুপার ময়ান, টম এন্ড জেরী সবাই বাস্তব। রোবোকপ কোনো চরিত্র নয় , তারা বিশ্বাস করে সত্যি সত্যি রোবোকপের অস্তিত্ব আছে। এবং এই কল্পনার সাথে নিজের পরিস্থিতি মিলিয়ে তারা কল্পনায় তার সুপার হিরোর সাথে বিভিন্ন এডভেঞ্চারে যায়।শিশুরা কল্পনাপ্রবন, এই কল্পনাপ্রবনতা খারাপ। আমরা শিশুদের ভুল শিক্ষা দিচ্ছি এমন অভিযোগ অনেক আগে তুলেছিলো ওয়ালী। তার সাথে গলা মিলিয়ে অনেকেই বলেছিলো আমাদের সৎ শিক্ষা দেওয়া প্রয়োজন। এমন কি মাঝে মাঝে টেলিইসলামপ্রচারকেরাও এমন কথাই বলেন। শিশুরা না কি মিথ্যা শিখে যাচ্ছে। তাদের মিথ্যা শিখানো হলে তারা মিথ্যাবাদী হয়ে উঠবে। এটা নাকি সমাজের জন্য ক্ষতিকারক।তবে ইসলাম, নৈতিকতা যে সময়ে ছিলো না সে সময়ের ছেলেরাও মিথ্যাবাদী ছিলো, এখন বর্তমানেও শিশুরা মিথ্যাবাদী। তবে তাদের কল্পনার সীমা একটু প্রসারিত। তারা এখন আর মোটেও বিশ্বাস করে না আকাশের মেঘের আড়ালে ইন্দ্রজিত বসে বসে বজ্রবাণ মারবে। তাদের কল্পনার পরিবর্তন হয়েছে।মানুষের কল্পনাপ্রবনতা, মানুষের ফ্যান্টাসী, মানুষের পরিচয় আড়াল করতে চাওয়া- এইসব যারা আপত্তিকর মনে করে না তাদের সংখ্যাই মনে হয় বেশী। তবে অনেক সামাজিক মানুষই এখনও অসস্তিবোধ করে, ছদ্মনামে লিখতে যদি কেউ স্বাচ্ছন্দ্য বোধ করে তবে তার নিজের প্রয়োজনেই এই আড়াল।অন্তর্জালে এমন সামাজিক সংগঠনের পরিমাণ কম নয়। সেখানের সদস্য- সদস্যা হওয়ার বিষয়েও তেমন বিধিনিষেধ নেই। যেকোনো সংগঠনের সদস্য হওয়ার জন্য একটা ই মেইল আইডি থাকলেই হয়। ই মেইল আইডি থাকাটাই বাঞ্ছনীয়। সেই ইমেইল আইডি সচল হলেই যেকোনো সামাজিক নেটওয়ার্কের সদস্য হওয়া যায়। সামহোয়্যার ইন হয়তো বাংলাদেশের প্রেক্ষিতে একটা বড় বিষয়, তবে এমন সামাজিক সংযোগের জন্য দ্বীতিয় প্রজন্মের অন্তর্জালিক যোগাযোগের মাধ্যমটা পুরোনো।এখানে সদস্যদের সংক্ষিপ্ত জীবনী দেওয়ার একটা বিধান আছে। তবে সেগুলো তেমন স্পষ্ট বিধান নয়। এমন কি যে কেউ একটা ই মেইল আইডি খুলে নিজের পরিচয় গোপন করে এই কাজটা করতে পারে। সেখানে কিছু তথ্য দিতে হয়। এই তথ্যও সে নিজের মনমতো দিতে পারে। বস্তুত এখানে ব্যবহারকারীর উপরেই সমস্ত কিছু নির্ভর করে। সে কি তথ্য দিবে? কি পরিমাণ তথ্য দিবে? কিভাবে সেটা উপস্থাপন করবে? এইসব সিদ্ধান্ত ব্যবহারকারীর নিজস্ব বিবেচনার উপরে নির্ভর করে।সামাজিক নেটওয়ার্ক সাইটে এইসব তথ্য প্রদর্শিত হয়। মানুষের স্বাভাবিক বোধ কিংবা সচেতন সংবেদন এই তথ্যকে বিশ্বাস করে। প্রতিটা ব্যবহারকারীর কাছে মানুষের তুলনায় তার অন্তর্জালিক পরিচয়টা গুরুত্বপূর্ণ হয়ে উঠেছে। তাই সামহোয়্যারের ব্যবহারকারীদেরও নিজস্ব পরিচয় বিলুপ্ত। এখন এখানে ব্যবহারকারীর পরিচয় তার ব্লগে উল্লেখিত নাম। যদি কাশেম নিজের নাম বদলে কশ্মিরা করে ফেলে তাকে কেউ কিছুই বলতে পারবে না। বরং সে কাশ্মিরা হিসেবেই নিজেকে পরিচিত করে তুলতে পারবে। অন্তর্জালের তার ফুঁড়ে কেউ কখনও তার আসল পরিচয় নিয়ে অহেতুক আগ্রহ প্রকাশ করবে না। আগ্রহ প্রকাশ করাটা মোটেও শোভন নয়। মানুষের ব্যক্তগত পরিচয়ের গোপনীয়তাকে সম্মান করতে হয়। একটা চুক্তিতে সম্মতি দিয়েই ই মেইল আইডি আর সামাজিক নেটওয়ার্কে একাউন্ট খুলতে হয়। সেখানে ব্যবহারকারীর বিবেচনার উপরেই সবকিছু ছেড়ে দেওয়া হয়।তবে ড্রিউর বিরুদ্ধে আনীত অভিযোগ এইসব তথ্যপ্রদানের বিধিকে কত সহজেই দুমড়েমুচড়ে ফেলা যায় তার একটা প্রমাণ। এর আগে অভিযোগ ছিলো পেডোফেলিয়ার। ইন্টারনেটে চ্যাটিং সাইট ব্যবহার করে কতিপয় মানুষ শিশুদের ফুসলে পর্ণোগ্রাফি তৈরি করছে। তাদের এব্যুজ করছে। এফবিআই এমন কয়েকজনকে আটক করেছিলো বছর কয়েক আগে। সম্প্রতি অস্ট্রেলিয়ায় এমন একটা অভিযানে কয়েকজনকে আটক করা হয়েছে।কম্পিউটারের প্রকৃত অবস্থান জানবার ব্যবস্থা আছে। সেটা করা সম্ভব। আইপি এড্রেস লুকানোর একটা পদ্ধতিও আছে। তবে সব পদ্ধতির কিছু সীমাবদ্ধতা আছে। এসব সীমাবদ্ধতার কারণেই সমস্ত সতর্কতা সত্বেও মানুষের পরিচয় উন্মুক্ত হয়। সাইবার অপরাধীরা ধরা পড়ে।কিন্তু ড্রিউ এমন কোনো প্রতারণার আশ্রয় নিয়ে কি আদৌ মেগানকে আত্মহত্যায় প্ররোচিত করেছে? নিজের ছদ্মপরিচয়ের আড়াল খোঁজা কি অপরাধ? মেগান তার কন্যার বান্ধবী এবং পরিচিত বলেই কি তার আবেগকে ব্যবহার করা সহজ হয়েছে ড্রিউর পক্ষে? অনেকগুলো প্রশ্ন উস্কে দিয়েছে এই মামলা। তবে মামলার রায় যাই হোক না কেনো। আমার কাছে এটা নেহায়েত অনভিপ্রেত একটা ঘটনা। হয়তো তেমনভাবে হত্যার জন্য দায়ী নয় ড্রিউ। আমি তাকে অন্তত হত্যা কিংবা হ্যাকিংয়ের দোষে দোষী করবো না।

