গৃহভৃত্যদের সংগঠন হবে কবে_





                        কিছুটা ক্ষোভ নিয়েই লিখেছিলাম আমাদের গৃহভৃত্যা, তখনকার ক্ষোভ এখন আক্ষেপে পরিণত হয়েছে। আমাদের ভেতরে অবচেতনে কিংবা আমাদের সচেতন চেতনার ভেতরেও জিঘাংসু শ্রেণীঘৃণা বিদ্যমান। আমরা আমাদের এবং তাদের পক্ষ ভাগ করে যেকোনো কিছু ভাবতে অভ্যস্ত। এবং রাজনৈতিক এবং সামাজিক ক্ষমতার কেণ্দ্রে থাকা মানুষের সাথে অহেতুক সহমর্মিতা বোধ করি।আমাদের এই মর্মান্তিক সহমর্মিতাবোধ এবং আমাদের মূল্যবোধের ক্ষয়িষ্ণু অবস্থা বর্ণনার কোনো প্রচেষ্টা করবো না। বরং এক কিশোরীর জন্য কিছুটা সময় আমরা নিরবতা পালন করি। কথিত চুরির অভিযোগে পরিবারের সবাই মিলে  এই মেয়েটাকে নির্যাতন করে খুন করেছে। তাকে  ৪ দিন বাথরুমে বন্দী রেখে নির্যাতন করা হয় এবং এর পর থাকে তাকে উদ্ধার করে হাসপাতালে নিয়া আসা হয়। এখানে এসেও নিস্তার পায় নি মেয়েটি। যে পরিবারে সে গিয়েছিলো গেরোস্থালী শ্রমিক হয়ে সেই পরিবারের মানুষেরা আর খোঁজ নেয় নি তার, বরং তাদের এক পরিচিতা এসে হাসপাতালেই তাকে চুরির অভিযোগে অভিযুক্ত করে। হাসপাতালের উপস্থির রোগী এবং তাদের স্বজন সম্মিলিত ভাবে মেয়াটার হয়ে সেই পরিচিতার অভিযোগকে নাকচ করে দিয়েছেন এবং এই মেয়েটির হয়ে প্রতিবাদ করেছেন। সেইসব নাম না জানা মানুষের প্রতি শ্রদ্ধা রইলো।মেয়েটা হাসপতালে চিকিৎসাধীন অবস্থায় মরে যায়। এই মেয়েটাকে নির্যাতনের পর হত্যা করা হয়েছে । মেয়েটা খুন হয়েছে এবং গৃহস্বামী সপরিবারে নিখোঁজ। হয়তো অন্য কোথাও তারা আস্তানা গাড়বে, হয়তো মেয়েটার পরিবারকে কিছু টাকা দিয়ে তারা এই হত্যার অভিযোগ থেকে মুক্তি পেয়ে যাবে।যাই ঘটুক না কেনো, এমন নির্মম গৃহস্বামীদের হাতে নির্যাতিত এবং খুণ হয়ে যাওয়া গৃহভৃত্যাদের সংখ্যা কমবে না। আমাদের পরিসংখ্যানের তালিকায় আরও আরও নাম যুক্ত হবে।ডিস ব্যবসায়ী মামুনের বাসায় নির্যাতিত এবং যৌন নিপীড়নের শিকার দুই গেরোস্থালী শ্রমিক কিংবা রাজশাহীতে খুন হওয়া মেয়েটা কিংবা মিরপুরের বিকলাঙ্গ মেয়েটা এবং এমন অনেকেই  এই নির্মমতার শিকার।এটা আলাদা কোনো ঘটনা নয়। বাংলাদেশের গেরস্থালী শ্রমিকের উপরে নির্যাতনের অনেক ঘটনাই প্রকাশিত হয় না। তাদের বাথরুমে আটকে রেখে নির্যাতন করা, তাদের পিঠে খুন্তির ছ্যাঁকা দেওয়া, নিয়মিত প্রহার এবং যৌনপ্রহারের ঘটনাগুলোও নিতান্তই বাস্তব। বাংলাদেশের সাধারণ মানুষ বৌ পিটালেও নিরব থাকে, সন্তানকে পিটিয়ে লাশ বানিয়ে ফেললেও নিরব থাকে। সেখানে অনাত্মীয় গৃহভৃত্যাকে নির্যাতন করলে প্রতিবেশীর বিবেকে বাধে তবে তারা প্রতিবাদ করে সেই নির্যাতিত গৃহভৃত্যাকে কোনো নিরাপদ আশ্রয় দেওয়ার ব্যবস্থা করতে পারে না।এই ঘটনার পরে অনেকের কাছেই গৃহভৃত্যা নির্যাতনের গল্প শুনলাম, তাদের অর্থনৈতিক ভাবে বঞ্চিত করবার প্রচেষ্টা এবং তাদের পারিশ্রমিক তছরুপ করবার প্রবণতার কথাও জানলাম।ঘটনাগুলো ঘটেছে অধিকাংশই সম্পন্ন পরিবারে, তাই অর্থসম্পদ বাঁচানোর ফিকির এটা নয়। যারা এই গৃহভৃত্যাদের নিয়মিত নির্যাতন করেন তারা সবাই অধিকতর স্বচ্ছল মানুষ। তাদের গৃহভৃত্যার মাসিক বেতনের ১০০০ টাকা মেরে বড় লোক হয়ে যাওয়ার সম্ভবনা ক্ষীণ। তবে এরপরেও তারা গৃহভৃত্যার পারিশ্রমিক দিতে গড়িমসি করে।গেরোস্থালী শ্রমিক প্রসঙ্গে একটা অনুভুতিই জাগে, বঞ্চিতদের বঞ্চনার প্রামাণ্য দলিলগুলো এখানেই রচিত হয়। আমাদের সুশীল সুবোধ মানবিক মানুষেরা নিজেরাই নিজের বাসার শ্রমিককে ঠকাতে পারলে আনন্দিত হন। তারা বাসার কাজের ছেলে কিংবা মেয়েকে বঞ্চিত করেন, পুষ্টিবঞ্চনা- শিক্ষাবঞ্চনা, আর্থিক বঞ্চনা-সামাজিক ক্ষমতার তলানিতে পড়ে থাকা এই মানুষগুলোর ভেতরেও বঞ্চনাবোধ রয়েছে- তারা যে অবস্থার কারণেই এই বঞ্চনার শিকার এই বোধটাও তাদের ভেতরে রয়েছে, তবে তাদের ভেতরে প্রতিরোধ নেই।জন্তু যেমন নিজের প্রাণ আর নিজের আহার্য রক্ষার জন্য শঙ্কিত বনে ঘুরে বেড়ায়, আমাদের অধিকাংশ গৃহভৃত্যের বাস্তবতা এমনই। তাদের উপরে যৌন নির্যাতন যে একটা অন্যায়- একটা অপরাধ- তাদের শরীরের উপরে তাদের অধিকার যে সমাজ স্বীকৃত একটা অধিকার এই বোধটা তাদের নেই মনে হয়। তাদের আর্থিক বঞ্চনার বোধটা থাকলেও শরীরের অধিকার বিষয়ের বোধটা উবে যায়,তারা ধর্ষিত হয় কিংবা যৌন নির্যাতনের শিকার হয়- তবে এটাকে তারা খাদ্য গ্রহন এবং নিত্য প্রহারের মতোই স্বাভাবিক মেনে নিয়েছে বোধ হয়- তাই তারা নিজের শাররীক অধিকারের বিষয়ে সোচ্চার হয়ে উঠতে পারছে না।অবশ্য অধিকারের স্বীকৃতি কিংবা অধিকারের চর্চা না থাকলে অধিকার বোধ জাগ্রত হয় না। আমাদের গৃহভৃত্যারা নানাভাবে নির্যাতিত হলেও তাদের ভেতরে অধিকারবোধ জাগে না। নিয়মিত নিষ্পেষিত মানুষের প্রাণ বাঁচানোর তাগিদটাই যখন বড় হয়ে যায়, যখন বেঁচে থাকাটাই বিষম দায়ের বিষয় হয়ে যায় তখন সেখানে অন্য সব মানবিক অধিকার এবং এই অধিকার সচেতনতা কিংবা অধিকার রক্ষার তাগিদ বা লড়াই তাদের উদ্দীপ্ত করতে পারে না।গত বছর মে মাসের শ্রমিক দিবস উপলক্ষে একটা লেখা লিখেছিলাম, বাংলাদেশের সর্ববৃহত শ্রমিক সংগঠন হতে পারতো যদি আমাদের গেরোস্থালী শ্রমিকদের কোনো সংগঠন থাকতো। আপন গৃহের বাইরে শ্রমে নিয়োজিত নারীদের সবচেয়ে বড় অংশই গেরোস্থালী শ্রমিক । এখানে নারী শিশু এবং নারী উভয়েই বিদ্যমান।কাজের ছেলে আব্দুল এবং কাজের মেয়ে ময়নার মা কিংবা ফুলি যে নামেই পরিচিত হোক না কেনো দেশের শ্রমিকের একটা বড় অংশই গৃহস্থালী শ্রমিক। তাদের শ্রমিক হিসেবে মূল্যায়নের কোনো প্রকল্প নেই। সম্প্রতি কিছু এনজিও এই বিষয়ে নীতিমাল তৈরির সুপারিশ করছে। তাদের হঠাৎ করেই এই ক্ষেত্রকে প্রতিশ্রুতীশীল অর্থ উপার্জনের ক্ষেত্র মনে হয়েছে। গেরোস্থালী শ্রমিকের অধিকার আদায়ে যদি এরা কিছু অর্থ উপার্জন করেও ফেলে এর পরও আমরা যদি একটা গেরোস্থালী শ্রমিক নীতিমালা পাই সেটা এই নির্যাতন রোধে বড় অস্ত্র হতে পারে।আমার ক্ষুদ্র দাবি ছিলো এই গেরোস্থালী শ্রমিকদের নির্দিষ্ট চুক্তি থাকতে হবে, সেখানে বলা থাকবে এই শ্রমিক ঠিক কি কি গেরোস্থালী কাজে সহায়তা করবে, তার চাকুরির বিধি কি, তার প্রতিটা কাজ, তার শ্রমঘন্টা নির্দিষ্ট থাকতে হবে। তার আইনি অধিকার এবং মানবিক অধিকার নিশ্চিত করবার জন্য একটা সংগঠন থাকবে। চাকুরি বিধিতে উল্লেখিত  নির্ধারিত কাজের বাইরে অন্য কোনো কাজ করালে তাকে সেটার জন্য পারিশ্রমিক দিতে হবে।একটা বিধি থাকলে একটা সংগঠন থাকলে তারা সেখানে নিজেদের অধিকারের চর্চা করতে পারতো, তারা নিজের অধিকার সচেতন হলে হয়তো এই নিয়মিত যৌনদাসত্ব এবং শ্রমদাসত্ব করতে হতো না তাদের। 

