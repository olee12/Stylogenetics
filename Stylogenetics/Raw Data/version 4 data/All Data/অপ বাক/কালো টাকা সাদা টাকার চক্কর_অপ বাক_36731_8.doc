কালো টাকা সাদা টাকার চক্কর





                        কালো টাকা কালো নয়- এমন একটি প্রতিবেদন পড়েছিলাম অনেক আগে। আমরা যাকে কালো টাকা বলছি সেটা আসলে আমাদের প্রচলিত অর্থনৈতিক ব্যবস্থায় বিদ্যমান অর্থ, অন্য সাদা টাকার সাথে এই কালো টাকার পার্থক্য হলো, বৈধ অর্থ সম্পদ হলো ব্যক্তির সেসব সম্পদ কিংবা অর্থ যা সরকার নির্ধারিত ট্যাক্স দিয়ে প্রচলিত অর্থনৈতিক চক্রে প্রবেশ করেছে। অর্থ্যাৎ সরকার এই সম্পদ কিংবা অর্থের পরিমাণ সম্পর্কে ওয়াকিবহাল।কালো টাকা হলো অপ্রদর্শিত অর্থ, যার বৈধ উৎস সম্পর্কে সরকার অনবগত। সেটা হতে পারে জমি বিক্রীর দাম, বাংলাদেশে জমির দলিল করবার সময় প্রকৃত মূল্যের তুলনায় অনেক কম মূল্য প্রদর্শিত হয়, এটাও সরকারের প্রাপ্য ট্যাক্সের অর্থ ফাঁকি দেওয়ার জন্যই করা হয়। এই প্রক্রিয়ার উপার্জিত অর্থ বৈধ হলেও তার সবটুকু বৈধ নয়।Click This Link আসজাদুল কিবরিয়ার লেখাটা চমৎকার কিছু প্রশ্ন উস্কে দিলো। লেখাটা এই কালো টাকা সাদা করবার সাম্প্রতিক প্ররোচনার বিরুদ্ধে লিখিত এবং সহজবোধ্য এবং সুপাঠ্য।বাংলাদেশে সরকারের আয়ের উৎস মূলত জনগণের 'করের' টাকা। আমরা আমাদের প্রায় সকল সেবা ক্রয়ের সময় সরকারকে ট্যাক্স দিচ্ছি, সেসব মূল্য সংযোজন করের সম্মিলিত অঙ্ক হয়তো আমাদের সকল শিল্পপতিদের প্রদেয় ট্যাক্সের তুলনায় অনেক বেশী। তবে রাষ্ট্রীয় সুবিধা ভোগের পরিমাণ বিবেচনা করলে আমাদের সম্মিলিত ট্যাক্সের পরিমাণের তুলনায় আমাদের প্রাপ্ত সুবিধাগুলোর তুলনায় শিল্পপতিদের প্রাপ্ত সুবিধাগুলোর আকাশ পাতাল তফাত।স্বাভাবিক অর্থনীতিতে অর্থের বৈধতা এবং অবৈধ্যতা নির্ধারিতপ্রতিটা সরকারী অফিসেই নিয়ম করে ঘুষ দিতে হয়, ঘুষ হিসেবে প্রাপ্ত অর্থের কোনো হিসাব থাকে না, কিন্তু এই অর্থও তো আমাদের অর্থনীতিতে নগদ লেনদেনের সময় ব্যবহৃত হচ্ছে।সুতরাং কালো টাকা সাদা করলে বাজারে হঠাৎ করেই অনেক অর্থ চলে আসবে এমনটা ভাবা ভুল, বনের রাজা ওসমানের মতো সব কালো টাকার মালিক বালিশ আর তোষকে টাকা লুকিয়ে রাখে না, এমন কি বাসার সিন্দুকে টাকা লুকিয়ে রাখে না কেউ।গত ২ বছর তত্ত্বাবধায়ক সরকারের শাসনামলে প্রচুর দুর্নীতি হয়েছে, এই দুর্নীতির অংশীদার শুধুমাত্র সরকারী কর্মকর্তারাই এমনটা ভাবা ভুল হবে। প্রশাসনের সাথে জড়িত প্রায় সবাই এই দুর্নীতির মহাযজ্ঞে প্রবল উৎসাহেই অংশগ্রহন করেছিলো। সরকারী বড় কর্মকর্তারা ঝুঁকির পরিমাণ বিবেচনা করেই ঘুষের হার দিয়েছিলেন বাড়িয়ে। এবং মাঝারি সারির কর্মকর্তাদের অভিযোগ ছিলো, তাদের ঘুষের বখরা আগে দিতে হতো শুধু রাজনৈতিক দলগুলোর ফান্ডে কিন্তু এখন সেখানে নতুন যুক্ত হয়েছে সামরিক কর্মকর্তাদের নাম। তাদেরও ঘুষের কিছু অংশ প্রদান করতে হয়। এসব গুজবের সবগুলোই মিথ্যা এমন নয়। হয়রানি করবার হুমকি দিয়ে মিথ্যা মামলা দায়ের করা, বিরাজনীতিকরণের জন্য রাজনৈতিক নেতাদের বিরুদ্ধে জোরপূর্বক মিথ্যা মামলা দায়ের করার ঘটনাও প্রকাশিত হয়েছে। দুর্নীতি দমন হয় নি, দুর্নীতির মাত্রা বেড়েছে, পরিমাণ বেড়েছে, এবং অবৈধ অর্থের পরিমাণও বেড়েছে , এসব অবৈধ অর্থ বৈধ না করেও হয়তো ভোগ করা সম্ভব। কিন্তু বিলাসিতা সম্ভব হবে না, সুতরাং গত বছর জুনের আগে আগে যখন অপ্রদর্শিত অর্থ নির্দিষ্ট পরিমাণ অর্থদন্ডী দিয়ে বৈধ করে নেওয়ার সুযোগ ছিলো, তখন হঠাৎ করেই শেয়ার বাজারে প্রচুর অর্থ বিনিয়োগ হয়, বলা হয়েছিলো যদি শেয়ার বাজারে কেউ বিনিয়োগ করে তবে সে অর্থের উৎস সম্পর্কে কোনো প্রশ্ন কিংবা জবাবদিহিতা করতে হবে না।সে সুযোগ যাওয়ার পরেও আরও ৬ মাস তত্ত্বাবধায়ক সরকার ক্ষমতায় ছিলো, সে সময়েও প্রচুর কালো টাকা জমা হয়েছে। সেসব কালো টাকা সাদা করবার জন্য বিভিন্ন মাধ্যমে চাপ আসছে সরকারের উপরে এমনও হতে পারে, তাই সরকার পুনরায় কালো টাকা সাদা করবার একটা উদ্যোগ গ্রহন করতেও পারে।ট্রুথ কমিশন কিংবা স্বপ্রণোদিত হয়ে সরকারের তহবিলে অর্থ প্রদানের একটা উদ্যোগ নেওয়া হয়েছিলো গত সেপ্টেম্বরে, নভেম্বর পর্যন্ত সম্ভবত ৫০০ জন কিংবা তারও কম মানুষ এই প্রণোদনায় উদ্বুদ্ধ হয়েছিলো। মানুষ নিজের অবৈধ উপার্জন সজ্ঞানে এবং সচেতন ভাবে সরকারকে প্রদান করতে আগ্রহী নয় মোটেও, তারা অবৈধ পন্থায় অর্থ উপার্জন করে নিজের বিলাসিতা ও ভোগের অর্থের প্রয়োজন মেটানোর জন্য।সুতরাং তারা অপেক্ষা করে আছে, অপেক্ষায় আছে পুনরায় কালো টাকা সাদা করবার সুযোগের জন্য। এতে দেশের অর্থনীতির কোনো উপকার না হলেও উপকার হবে সেসব দুর্নীতিবাজদের। দুর্নীতিবাজ কর্মকর্তাদের নিজস্ব পেশাগত উপার্জন এবং তাদের সম্পদের হিসেবের গরমিল আছে, কালো টাকা সাদা করা হলে এই হিসেবের গরমিল মিটে যাবে । তারা নিজেদের ভোগ ও বিলাসিতার জন্য যেসব অবৈধ পন্থা অবলম্বন করে প্রচুর কালো টাকার মালিক হয়েছেন, তাদের এই অবৈধ পন্থাকে স্বীকৃতি দেওয়া কিংবা অন্য আরও কিছু দুষিত ও সাম্ভাব্য দুর্নীতিবাজদের উৎসাহ দেওয়ার জন্য এই কালো টাকাকে সাদা করবার উদ্যোগ সরকার গ্রহন করলে সেটা শুধু দুর্নীতিকেই উৎসাহ দিবে। দুর্নীতিবাজদের পিঠ চাপড়ানোর কোনো সুযোগ না দেওয়াই বাঞ্ছনীয়।
                    
