শববাহক আর গোরখাদকের জনপদ





                        বৈশ্বিক রাজনীতির উনুনে সিদ্ধা হচ্ছে সংবাদপত্রের পাতা আর এর ভেতরেই বিশ্বের ত্রাতা হিসেবে আবির্ভুত হয়েছে বারাক ওবামা, সাদা আমেরিকার কালো রাষ্ট্রপ্রধান। বারাক ওবামার বক্তৃতা চমৎকার, বাগ্মীতা মানুষকে আকৃষ্ট করে, মানুষের স্বপ্ন পুরণের আশাবাদ সবাই জাগিয়ে তুলতে পারে না, কিন্তু বারাক ওবামা এখানেই সফল, কিংবা বিশ্বব্যাপী ত্রাস ছড়িয়ে রাখা বুশের বিকল্প হিসেবে ওবামার আগমনের স্বস্তির নিঃশ্বাস ফেলা মানুষের সংখ্যাও নেহায়েত কম নয়, তাই এই দুই সপ্তাহে ওবামা সংবাদপত্রের প্রিয়মুখ হয়েই ছিলো।এর আগে যার আগমনে আমেরিকার জনগণ গণসম্মোহিত হয়েছিলো রবার্ট কেনেডী, তিনিই কলম্বিয়ায় নিজেদের সামরিক সহায়তা দিয়ে সমাজতন্ত্রের উত্থান ঠেকানোর চেষ্টা করেছেন, তখন বিশ্বব্যাপী সমাজতন্ত্রের জুজু ছিলো, রাশিয়ার সীমান্ত দিয়ে সম্প্রসারিত সমাজতন্ত্র তখন সবার মাথাব্যাথার কারণ, আর একই সাথে বর্তমানে পূঁজিবাদী দেশগুলোতে প্রতিরোধের আইকন হয়ে ওঠা চে গুয়েভারার ম্যানারিজমে আচ্ছন্ন  কলোনিয়াল দক্ষিণ আমেরিকায় সমাজতন্ত্র ছড়িয়ে পড়াকে রোধ করতে সেখানে সামরিক সাহায্য এবং গণহত্যা চালানোর সিদ্ধান্ত এসেছিলো কেনেডীর পরামর্শেই।সুতরাং আনন্দিত হওয়ার কোনো কারণ নেই ওবামার আগমনে। মুসলিম বিশ্ব যদিও আশান্বিত, হয়তো বৈশ্বিক পরিবর্তন ঘটে যাবে এই নির্বাচনের প্রেক্ষিতে, গুয়ানতামো কারাগার বন্ধ, শক্তি নয় ছলনার পররাষ্ট্র নীতি বাস্তবায়নের প্রচেষ্টা এবং স্বভাবজাত বাগ্মীতার কারিশমায় হয়তো একটা বছর ভালো চলবে, কিন্তু শেষ পর্যন্ত সংঘর্ষপ্রবন বিশ্বে যুদ্ধ ও সংঘাতের পরিমাণ কমবে না।ওবামার শপথ গ্রহনের আগেই যুদ্ধবিরতি এবং গাজা থেকে প্রস্থান করেছে ইসরাইলী সেনাসদস্যরা, তবে পেছনে ফেলে রেখে গেছে ধ্বংসস্তুপ, ধ্বসে পরা বসতির নীচ থেকে নিহতের পচা শব বের করে যথানিয়মে দাফন করাই এখন গাজাবাসীর প্রধান কাজ।মৃত মানুষের স্মৃতিচিহ্ন ধরে রাখবার প্রচেষ্টার সাথে সাথে সমাধিস্ত না করা মানুষের শরীর থেকে ছড়ানো দুষণেরও মোকাবেলা করতে হয় সভ্যতাকে ইদানিং। ইসরাইলের বক্তব্য ছিলো ওবামাকে নির্বিঘ্নে শপথ গ্রহন করতে দেওয়ার প্রয়োজনেই তাদের এই পশ্চাতসরণ, কিন্তু পুনরায় আক্রমনের সম্ভবনা তারা রেখে যাচ্ছেই।আমি নিজে ব্যক্তিগত ভাবে প্রচলিত সেনাবাহিনীর বিরোধী একজন মানুষ, সভ্য সমাজে যুদ্ধ পরিচালনার জন্য কোনো প্রশিক্ষিত খুনীর প্রয়োজন নেই, আমার কাছে সভ্য মানুষের পরিচয় এমনই, যারা নিজেদের বিরোধগুলো আলোচনার মাধ্যমে নিস্পত্তি করে, কখনই বলপ্রয়োগে কিংবা অনৈতিক খুনোখুনির মাধ্যমে নিজেদের বক্তব্যের যথার্থতা প্রকাশ করে না।নিজেদের সভ্য বলে দাবি করলেও পাশ্চাত্য কিংবা প্রাচ্য সবাই আদতে সংলাপের বিপরীতে সংঘাতেই মতবাদ প্রতিষ্ঠা করতে চায়, ওবামা এই রীতির বিপরীতে যাওয়ার সিদ্ধান্ত জানিয়েছেন, তবে একই সাথে কঠোরতার পথও খুলে রেখেছেন, আমরা বিশ্বের অনাহারী মানুষের মুখে খাওয়ার তুলে দেবো এমন ধৃষ্টতাপূর্ণ বক্তব্য শুনে পুনরায় এই বিশ্বাসেই ফিরে আসতে হয় আমাকে, আমেরিকা নিজেকে এখনও সৈরজগতের পৃথিবী নামক গ্রহটির শাসক মনে করে, হলিউডের ছবি কিংবা বাস্তবের আমেরিকা নিজেদের অনেক আগেই মহাবিশ্বে মানুষের একমাত্র প্রতিনিধি চিহ্নিত করেছে, বিশ্বকে আন্তঃনাক্ষত্রিক আগ্রাসন থেকে রক্ষা করবার যাবতীয় প্রকল্প, প্রাকৃতিক দুর্বিপাক থেকে রক্ষার নিয়মনীতি ও নিজেদের জীবন দিয়ে হলেও, টু ডে উই সেভড আওয়ার প্ল্যানেট বক্তব্য দেওয়া হাসিমুখের হিম্যানের পেছনে উড়তে থাকা পতাকাতে ৫০ টা তারা থাকে। সেটা আমেরিকার পতাকা।ইসরাইল প্যালেস্টাইন প্রসঙ্গে যে অবস্থান নিয়েছে, সেটা অমানবিক, এটার বিরোধিতাও চলছে, কিন্তু ইরাকের নিজস্ব নিরাপত্তা প্রসঙ্গে যুক্তরাষ্ট্রের অবস্থান এমনই যে তারা সেখানে ইরাকী পুলিশ আর ইরাকী সেনাবাহিনীকে নিয়মিত উচ্চতর প্রশিক্ষণ দিচ্ছে এবং আমেরিকার ইরাক বাজেটের একটা বড় অংশ ব্যয় হচ্ছে এই বাবদে, কিন্তু প্যালেস্টাইনের চিত্র এটার সম্পূর্ণ বিপরীত।সেখানে স্থানীয় নিরাপত্তা রক্ষার জন্য পুলিশ প্রশিক্ষণের ব্যবস্থা করতে হয় প্যালেস্টাইন কতৃপক্ষকে, সেটাই অবশ্য রাষ্ট্রের দস্তুর, তাদের শান্তিরক্ষায় কিংবা উচ্চতর সামরিক প্রশিক্ষণ দেওয়ার আগ্রহ যুক্তরাষ্ট্রের নেই। কিন্তু যুক্তরাষ্ট্র প্রত্যক্ষ কিংবা পরোক্ষভাবে হলেও অনেক দেশের সেনাসদস্যদের প্রশিক্ষণের ব্যবস্থা করে থাকে নিয়মিতই, তারা নিয়মিতই পুলিশ প্রশিক্ষণের ব্যবস্থা করে।কিন্তু প্রশিক্ষিত পুলিশ বাহিনী যারা অন্তত আগ্নেযাস্ত্র  হাতে নিয়ে লক্ষ্যভেদ করতে পারে, তাদের সমাবর্তনের অনুষ্ঠানে বোমা হামলা করা ইসরাইলকে সমর্থন দিয়ে যুক্তরাষ্ট্র এমনটাই ইঙ্গিত দিলো যে ইসরাইল, যে দেশের অধিকাংশ প্রাপ্তবয়স্ক মানুষই আসলে হালকা ও ভারী আগ্নেয়াস্ত্র চালানোর প্রশিক্ষণ প্রাপ্ত সাম্ভাব্য যোদ্ধা, সেই দেশই তার সীমান্তে এমন কি হালকা অস্ত্রচালনায় দক্ষ শান্তিরক্ষী বাহিনীর কোনো সদস্য রাখতে নারাজ এবং যুক্তরাষ্ট্র এই প্রক্রিয়াকে সমর্থন করে।প্যালেস্টাইনে কোনো নিয়মিত সেনাবাহিনী নেই, ইসরাইল সেনাবাহিনীর সাথে সশস্ত্র সংঘাত ঘটে অনিয়মিত গেরিলা যোদ্ধাদের, যাদের নিজস্ব আবেগ এবং প্রতিশোধের বাসনা ছাড়া অন্য কোনো প্রশিক্ষণ নেই।সেখানে টানা ২২ দিন বোমা হামলা চালিয়ে এবং প্রায় ১৪০০ বেসামরিক মানুষ হত্যা করে ইসরাইল ওবামাকে নির্বিঘ্নে শপথ গ্রহন করবার সুবিধা দিতেই যুদ্ধবিরতি করে গাজা উপত্যকা থেকে সরে আসলো, এটার পর একটা কথাই বলা যায়-ইসরাইলের বোমা হামলার নিয়মিত লক্ষ্যবস্তু ছিলো গাজা উপত্যকার শিক্ষাপ্রতিষ্ঠানগুলো। সুতরাং ইসরাইল আদতে চায় না, প্যালেস্টাইনে কোনো প্রশিক্ষিত যোদ্ধা থাকুক, ইসরাইল চায় না গাজায় কোনো সুশিক্ষইট নাগরিক থাকুক, এমন কি আদর্শিক প্রতিরোধ গড়ে তুলতে পারে এমন স্বপ্ন দ্রষ্টাদেরও নিয়মিত গুমখুন করে ফেলা একটি জনপদে কখনই স্বাধীকার ও সার্বভৌমত্ব এবং আত্মমর্যাদা নিয়ে দাঁড়াতে চাওয়া মানুষের সম্মিলন ঘটানোর পর্যাপ্ত উপাদান থাকে না।ইসরাইল গাজা উপত্যকায় ত্রাননির্ভর একদল যাযাবর অধিবাসী চায়, যাদের যেকোনো মুহূর্তেই প্রাণভয়ে শিবির গুটিয়ে ছুটতে হবে, একদল মানুষকে এমন অমানবিক পরিস্থিতিতে থাকতে বাধ্য করে নিজেদের শিক্ষাঙ্গন ও সামরিক প্রশিক্ষণের সুযোগ ক্রামগত বাড়িয়ে যাওয়া ইসরাইল  আসলে কি চায়?ইসরাইলের মূল লক্ষ্য হয়তো একটাই, প্যালেস্টাইনকে এমন একটি দেশে পরিণত করা যেখানে প্রশিক্ষিত সেনাসদস্য থাকবে না, যেখানে শিক্ষিত মানুষ থাকবে না, শুধু শববাহক আর গোরখাদকের একটি জনপদ হয়ে থাকবে প্যালেস্টাইন।

