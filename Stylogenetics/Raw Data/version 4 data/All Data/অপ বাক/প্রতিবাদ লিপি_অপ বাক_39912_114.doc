প্রতিবাদ লিপি





                        বাংলাদেশের প্রেক্ষিতে কম্পিউটার, অন্তর্জালিক যোগাযোগ এখনও বিলাস দ্রব্য। দৈনন্দিন প্রয়োজনের জায়গাতে এখনও পৌছায় নি, কিংবা নিত্য ব্যবহার্য বিষয়ের তালিকায় বাংলাদেশে এখনও কম্পিউটার সম্পর্কিত কোনো বিষয়ই আসে নি। টেলিভিশন, ক্যাবল আর স্যাটেলাইন যেভাবে সাধারণ মানুষের দৈনন্দিন বিনোদন আর সময় কাটানোর সহজ মাধ্যম, তবে অন্তর্জালে সামাজিক যোগাযোগ রক্ষা কিংবা অন্তর্জালকে ব্যবহার করে তথ্যের সহজ আদান প্রদান এখনও বাংলাদেশের প্রেক্ষিতে একটা বিলাসিতা।বিলাস দ্রব্যের ভোক্তা সব সময়ই সীমিত। বাংলাদেশের অন্তর্জালিক সামাজিক যোগাযোগের জায়গা এখনও সর্বসাধারণের সম্মিলনের স্থান হয়ে উঠতে পারে নি। নোয়াখালি গ্রুপ কিংবা চিটাগাং সমিতির মতো সাধারণ মানুষের যোগাযোগের জায়গা এটা না।অবশ্যই এর জন্য প্রয়োজনীয় উপকরণগুলোর উচ্চমূল্য একটা কারণ, এবং ঘরে একটা কম্পিউটার কিনে ফেলতে পারা কোনো মানুষও অন্তর্জালিক যোগাযোগ রক্ষা করতে পারে না। এখানে উন্নত বিশ্বের তুলনায় অন্তর্জাল ব্যবহারের খরচ অনেক বেশী।বিলাসদ্রব্য যারা ব্যবহার করে প্রকৃতপক্ষে তারাই সমাজ সংস্কৃতির রক্ষক, অন্তত অর্থনৈতিক ক্ষমতা বিবেচনা করলে, যারা এইসব বিলাসিতার ক্ষমতা রাখে তারাই বাংলাদেশের রাজনৈতিক সিদ্ধান্তগুলো এবং বাংলাদেশের রাষ্ট্রীয় সিদ্ধান্তগুলোর নিয়ন্ত্রক। অর্থনৈতিক ক্ষমতা বিবেচনা করে এই উপসিদ্ধান্ত আমার।বাংলাদেশে যেসব মানুষ ব্লগিং কম্যুনিটির সদস্য-সদস্যা তারাও মূলত একটা নির্দিষ্ট অর্থনৈতিক ক্ষমতার উপরের মানুষ। যে ছাত্রটা সাইব্যার ক্যাফেতে বসে ব্লগিং করছে তারও একটা নির্দিষ্ট পরিমাণ অর্থ এই খাতে দিতে হচ্ছে। যত সামান্যই হোক না কেনো বাংলাদেশের বর্তমান সময়ের বিচারের মাসিক ৫০০ থেকে ১০০০ টাকার জোগান তাকে করতে হচ্ছে নিজের নিত্যপ্রয়োজনীয় চাহিদা পুরণের পরে।এই মানুষগুলো শুধুমাত্র এই অন্তর্জালিক যোগাযোগের খাতেই এই পরিমাণ অর্থ বিনিয়োগ করে তা না, এরা অন্য সব বিলাসিতার ভোক্তা। এবং এরাই সামাজিক মতামত, রাজনৈতিক মতামত নির্ধারণে ভূমিকা রাখে।ক্ষমতাবান শ্রেণীর ক্ষমতা চর্চার জায়গা বাড়ে। আমাদের আন্তঃ রাজনৈতিক কোন্দলও উঠে আসে অন্তর্জালে। আমাদের রাজনৈতিক মতাদর্শিক সংঘাতের প্রকাশও ঘটে এখানে। বিজয় এবং পরাজয়ের নিজস্ব অর্থ তৈরি করেছে অন্তর্জাল। যেহেতু প্রকাশের স্বাধীনতা অনেক বিস্তৃত তাই এক স্থানের পরাজয় অন্য কোনো স্থানে তেমন প্রভাব ফেলে না।একটা ব্লগ সাময়িক ভাবে ব্যন করে আসলে কতৃপক্ষ কতটুকু লাভবান হতে পারে? এই মানুষগুলো দেশের রাজনৈতিক মঞ্চে অনেক বেশী দিক নির্দেশনামূলক ভূমিকা রাখতে পারে। এই মানুষগুলো অন্য অনেকগুলো স্থানে এই মত প্রকাশের বাধাকে ছড়িয়ে দিতে পারে।সাধারণ মানুষ অন্তর্জালে যে পরিমান সোচ্চার প্রতিবাদ হয়েছে সামরিক তন্ত্রের বিরুদ্ধে তার কোনো খবর রাখে নি, দৈনন্দিনের ক্লিশে সংবাদ মাধ্যম অনেক বিবেচনায় এই প্রতিবাদ ধারণ করতে পারে নি। যদিও রুটি-রুজির তেমন কোনো সমস্যায় আপাতত নেই এই ব্লগার কম্যুনিটি তবে তারাও সাধারণ মানুষের অনুভব প্রকাশ করে আন্তরিক ভাবে লিখেছে জিনিষপত্রের দাম বেড়েছে, সামাজিক ক্ষমতা এবং যোগাযোগের জায়গা বিস্তৃত থাকবার কারণে তারা অনেক বেশী তথ্যনির্ভর লেখাও দিয়েছে ব্লগে।প্রথম আলো সচলায়তনের সাম্ভাব্য ব্যন বিষয়ে একটা সংক্ষিপ্ত কলাম ছেপেছে প্রথম পাতায়। সেখানে কোথাও তেমন ভাবে উল্লেখ করা হয় নি আদৌ এটাকে নিষিদ্ধ করবার কোনো সরকারী কিংবা ক্ষমতাবানের উদ্যোগ ছিলো কিংবা এই নিষেধাজ্ঞার পেছনে অন্যকোনো ক্ষমতাবান মহল জড়িত নাকি উড়ো খই ছড়ানো হয়েছে।বস্তুত এটা কোনো সাধারণ মানুষের ইস্যু নয়, বরং যারা রাজনীতি এবং মতপ্রকাশের স্বাধীনতাকে নিয়ন্ত্রিত করতে চায় এবং যারা রাজনীতি এবং মতপ্রকাশের স্বাধীনতাকে উন্মুক্ত করতে চায় এমন দুই দল ভিন্নমতাবলম্বী ক্ষমতাচক্রের বিরোধ।আমার অবস্থান অবশ্য মত প্রকাশের উন্মুক্ততার পক্ষে, কোনো না কোনো ভাবে আমিও নিয়মিত এই বিলাসিতা করবার ক্ষমতা রাখি, সে অর্থে অন্য সব সর্বসাধারণের তুলনায় আমার ভোগের ক্ষমতা সামান্য বেশী। এই সামান্য বেশী ক্ষমতাবানদের প্রতিনিধিত্ব করার সমস্যা হলো, এই শ্রেণীটা সব সময়ই মত প্রকাশের উন্মুক্তা বিষয়ে কিছুটা নিয়ন্ত্রন রাখতেই চায়। তথ্যের অবাধ প্রবাহ নয় বরং তথ্যের নিয়ন্ত্রিত প্রবাহ ধরে রাখতে চায়, এরা সব তথ্য সব মানুষের জন্য উন্মুক্ত রাখবার তত্ত্বের বিশ্বাসী নয়।আমি মত প্রকাশের স্বাধীনতার পক্ষে তবে সবার মত প্রকাশের অধিকার রয়েছে এমনটা বিশ্বাস করি , এমন মানসিকতা আদতে সিলেকটেড কিছু বিষয়ে আমাদের মতপ্রকাশের অধিকার প্রতিষ্ঠা করে। বিলাদদ্রব্য ব্যবহার করি এই শ্রেণী মুলত এই চরিত্র ধারণ করে, এবং তারা উন্নাসিক,এই সমস্যাটুকু মেনে নিতে হচ্ছে এই মুহূর্তে। সংস্কৃতি রক্ষা এবং সাংস্কৃতিক ঐতিহ্য রক্ষার একটা অলিখিত দায় এই ক্ষমতাবান শ্রেণী বোধ করে, তবে মানুষের সংস্কৃতি চর্চা এবং মানুষের সাংস্কৃতিক নির্মাণকে এরা কোনো এক অজানা কারণে নিয়ন্ত্রন করতে চায়।এইসব সামন্ততান্ত্রিক মানসিকতার মানুষজনের সাথে সাধারণ মানুষের বিরোধ সবসময়ই আছে, তবে সংস্কৃতি রক্ষায় দায় বয়ে বেড়ানো এই গোষ্ঠী এটা মানতে চায় না।আমি এই প্রসণ্গে অবশ্য এদের বিরোধী অবস্থানে। মানুষের যেকোনো সংস্কৃতি চর্চার এবং প্রতিপালনের অধিকার, তথ্যের অবাধ এবং অনিয়ন্ত্রিত প্রবাহের পক্ষে আমার অবস্থান।কোনো কারণে যদি মানুষের এই স্বাধীনতা ক্ষুন্ন হয় তবে এর প্রতিবাদ হওয়া প্রয়োজন। এটাও সংক্ষিপ্ত প্রতিবাদ লিপি।
                    
