আশংকা





                        এসো শান্তির পথে,এসো কল্যানের পথে-ঘুমের চেয়ে নামাজ উত্তম, এই আহ্বান শুনে ঘুম থেকে উঠে প্রার্থনা করছে যে মানুষটা, যে মানুষটা দুপুরে, বিকালে, সন্ধ্যায় কিংবা রাতে প্রতি নিয়ত শুনছে শান্তি আর কল্যানের পথে আসবার আহ্বান, সেই মানুষটাই দিনের অবশিষ্ট সময় ব্যয় করছে মানুষের অকল্যান কামনায়।প্রকৃত ধার্মিকেরা নাকি শান্তির বারতা নিয়ে পৃথিবীতে বিচরণ করে, ধর্ম মানুষকে কল্যানের কথা শোনায়, তবে প্রতি দিন বায়তুল মোকাররমের মিনার থেকে যে আজানের ধ্বনি চারপাশে ছড়িয়ে পড়ে সেটা বোধ হয় অন্য কোনো সংবেদ নিয়ে আসে সেখানের নামাজীদের ভেতরে।মসজিদকে রাজনীতি চর্চার কিংবা ধর্মীয় সহিংসতা চর্চার কেন্দ্র হিসেবে উপস্থাপনের বিরোধিতা করতেই হয়, যদিও ঢাকা শহরের আনাচে কানাচে ছড়িয়ে থাকা হাজার হাজার মসজিদ কোনো কল্যানমূখী ভুমিকা রাখে না, যদিও ঢাকা শহরের নবনির্মিত অনেকগুলো মসজিদ আদটে নির্মিত হয়েছে পরের জমি জবর দখলের অশুভ উদ্দেশ্যে তবু এইসব মসজিদ থেকেই প্রতিদিন শান্তি আর কলয়ানের পথে ধাবিত হওয়ার আহ্বান জানানো হয়।বাংলাদেশে দিন দিন বাড়ে জেএমবির সদস্য সংখ্যা, তারা জঙ্গী হামলার জন্য উদ্বুদ্ধ করে মুসুল্লীদের, কোনো কোনো প্রত্যন্ত অঞ্চলের মসজিদে শরীর চর্চার নামে হানাহানির শিক্ষা দেওয়া হয়, এমন কি ঢাকা শহরের কয়েকটা মসজিদে নিয়মিত জঙ্গীদের আলোচনা চক্র অনুষ্ঠিত হয়, বিভিন্ন কল্যান ট্রাস্টের ছদ্মবেশে সেখানে জঙ্গীদের অর্থনৈতিক মদত দেওয়া হয়, এরপরও ধর্ম মানুষকে শান্তির পথে নিয়ে যেতে পারে।বায়তুল মোকাররমে গতকাল জুম্মার নামাজের ইমামতি নিয়ে হাতাহাতি জুতাজুতি হয়েছে, বিষয়টা নামাজের জন্য আসা মুসুল্লীদের জন্য কতটা অপমানজনক এটা যদি রাজনৈতিক উদ্দেশ্য পুরণে আসা ছদ্ম ধার্মিকদের বিন্দুমাত্র বিব্রত করতো তবে বাংলাদেশে ধর্মীয় রাজনীতির প্রসার এবং সাম্ভাব্য জঙ্গীদের সংখ্যা বৃদ্ধির হার কমে যেতো। কিন্তু বছরের পর বছর একটা প্রথা তৈরি হয়েছে, বায়তুল মোকাররম হয়েছে রাজনৈতিক মতপার্থক্য এবং ধর্মমতের বিরোধিতার কারণে এক দল নামাজির অন্য এক দল নামাজির উপরে ঝাপিয়ে পড়বার চমৎকার ময়দান।এখানেই দুই দল পীরের সমর্থক ও মুরিদদের ভেতরে সশস্ত্র সংঘাত হয়েছিলো, এখানেই গত ২ বছর জরুরী অবস্থা থাকলেও নিয়মিত রাজনৈতিক আন্দোলনের চর্চা হয়েছে, এখানেই একটা সময়ে সংগঠিত হয়ে পল্টন ময়দানে হামলার জন্য রওনা দিয়েছিলো ছাত্র শিবির ও জামায়াত কর্মীরা, সুতরাং মসজিদ অঙ্গন পবিত্র এবং শান্তির জায়গা বলাটা নেহায়েত ভুল বলা হবে।শুধুমাত্র মুসলিম ধর্মাবলম্বীরাই সহিংস এমনটা বলছি না, বরং ধর্ম বর্তমানের সময়ে এসে তার আবেদন হারিয়েছে, কিছু মানুষ সত্যিকারের কলয়ানকামী হলেও মূলত ধর্মীয় প্রতিষ্ঠানসংশ্লিষ্ঠতা বরং বিকল্প একদল ধর্মীর ফ্যানাটিক তৈরির চমৎকার এবং উর্বর ব্রিডিং গ্রাউন্ড, সেটা ইংল্যান্ডের চার্চ হোক, কিংবা হাইটেক আমেরিকার টেলিভাইজড ধর্মীয় সম্প্রচার হোক কিংবা যেকোনো প্যাগোডা কিংবা মসজিদ, কিংবা বর্তমানের আকাশ সংস্কৃতির যুগে ধর্মভিত্তিক চ্যানেল, যেখানে ধর্মীয় প্রচারণা চালানো হয়,নিজস্ব মতবাদের শ্রেষ্ঠত্ব প্রকাশের জন্য অন্য সব ধর্মের বিরুদ্ধে বিদ্বেষ ছড়ানো হচ্ছে, এইসব অনুষ্ঠানের দর্শকেরাও কোমল অবস্থানে থেকেই ধর্মীয় বিভেদের ঘৃনা চর্চা করতে শিখছে, এবং বাংলাদেশ, যেখানে অধিকাংশ মানুষের ধর্ম ইসলাম সেখানে মসজিদগুলো ধর্মীয় সাম্প্রদায়িকতার জীবানু ছড়াচ্ছে, ছড়াচ্ছে ইসলাম বিরোধি কিংবা শরিয়া বিরোধি কার্যকলাপের জীবানু।মসজিদকে উচ্ছেদ করলে এই জীবানু দুর হবে না, ধর্মীয় রাজনীতির চর্চা রোধ করলেই এই জীবানুর সংক্রামন বন্ধ হবে না, বরং অন্য কোনো ব্যক্তিগত যোগাযোগের মাধ্যম খুঁজে নিবে এইসব জীবানুআক্রান্ত মানুষেরা, মসজিদকে কিভাবে কার্যকর মসজিদ তৈরি করা যায়, কিভাবে মসজিদকে সামাজিক কল্যানমুখী একটা চরিত্র প্রদান করা যায় এটা নিয়ে সবাইকে ভাবতে হবে। তা না হলে এমন একটা দিন আসবে, যেদিন মসজিদ থেকে লাশ সরানোর জন্য বিশেষ একটা পুলিশ সংস্থা তৈরি করতে হবে, যারা শুধুমাত্র মসজিদ থেকেই লাশ সরিয়ে মর্গে নিয়ে যাবে।
                    
