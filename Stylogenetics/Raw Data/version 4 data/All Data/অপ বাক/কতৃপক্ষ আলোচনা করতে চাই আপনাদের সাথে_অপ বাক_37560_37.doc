কতৃপক্ষ আলোচনা করতে চাই আপনাদের সাথে





আমি মডারেশনবিরোধী মানুষ, কোনো সময়ই মনে করি নি উন্মুক্ত লেখালেখির জগতে কোনো মডারেশন কিংবা তত্ত্বাবধানের প্রয়োজন আছে। এখনও মনে করি না আদৌ মডারেশন গুরুত্বপূর্ণ। আমি যখন ব্লগে এসেছি তখনও ব্লগের মাসপূর্তি হয় নি, তখনও ব্লগে মডারেশনের প্রয়োজনীতা অনুভুত হয় নি, সাধারণ পাঠক ও ব্লগলেখকের ভেতরে তেমন বিশাল পর্থক্য ছিলো না সে সময়ে।যারা মডারেশন চেয়েছিলো, মডারেশনের গুরুত্ব অনুভব করেছিলো, তাদের অধিকাংশই এখন সামহোয়্যারে ব্লগিং করে না। মডারেশনের দাবি যখন উত্থাপিত হয়েছিলো, তখন ব্লগে সদস্য সংখ্যা খুব বেশী হলে ছিলো ৫০০ জন, এখন সেটা হয়তো ১০ থেকে ৫০ গুণ বেড়েছে। নিয়মিত পাঠক বেড়েছে, কমেছে প্রথম পাতায় যেকোনো একটি লেখার স্থায়িত্বকাল।মডারেশন শুরু হয়েছিলো যেই জনদাবিতে, সেটার অপপ্রয়োগের কারণে আরও অনেক বেশী জলঘোলা হয়েছে এখানে। এ টিমের সাফল্য সেখানেই যে তারা অন্তত সামহোয়্যারে একটা বিষয় প্রতিষ্ঠিত করতে পেরেছিলো, ১৯৭১ এ বাংলাদেশে যা হয়েছিলো সেটা মুক্তিযুদ্ধ, সেটা গন্ডগোলের বছর ছিলো না, সেটা পরিকল্পিত গণহত্যা ছিলো, বিচ্ছিন্ন ভাবে মুক্তিযুদ্ধের প্রতিষ্ঠিত ইতিহাসকে হেয় করে কোনো বক্তব্য প্রকাশ করলে সেটা মডারেশনের আওতায় আনতে হবে। এটিমের এই সাফল্যই সবচেয়ে বড় সাফল্য, ঠিক এ কারণেই এখন যারা ব্লগিং করছে তাদের কাউকে প্রতি মুহূর্তে ভ্রম সংশোধন করতে হচ্ছে না, ১৯৭১ এ মৃত মানুষের সংখ্যা ৩ লক্ষ, ২ লক্ষ ৫৮ হাজার, ১০ হাজার নয়, সেটা কম বেশী হলেও ৩০ লক্ষ।তাদের অন্তত এই বিষয়টা প্রতিষ্ঠা করতে হচ্ছে না এখন, ২৬শে মার্চ সকাল বেলা ঢাকা শহরের রাস্তায় অসংখ্য মৃতদেহ শায়িত ছিলো, সেখানে কোনো গোলাম আজম সকালে ঘুম থেকে হাঁটতে বেড়িয়ে দেখলেন, কয়েকজন দুষ্কৃতিকারীর মৃতদেহ রাস্তায় পড়ে আছে।এই বিষয়গুলো পূণঃপ্রতিষ্ঠা করবার দায় থেকে ব্লগের পাঠকদের মুক্তি দিয়েছে এ টিম।যখম মডারেশন শুরু হলো, সে সময়ে কোনো এক আশ্চর্য কারণে যারা এই দাবিগুলো প্রতিষ্ঠিত করতে চাইতো, যারা বলতে চাইতো ১৯৭১ এ স্বাধীনতার যুদ্ধ হয়েছে, বলতে চাইতো মুক্তিযুদ্ধ হয়েছে, তাদের ব্লগ স্থগিত করা কিংবা তাদের মন্তব্য কিংবা পোষ্ট করবার অধিকার হরণ করা হতো। এখন তেমনটা হয় না। কতৃপক্ষ অবশেষে একটা আপোষ রফায় এসেছে, তারা এই বিষয়টাকে গুরুত্বের সাথে দেখে। তবে কতৃপক্ষের আচরণ সব সময়ই টোলের পন্ডিতের মতোই রয়ে গেলো। তারা আদতে যাচাই করতে অক্ষম কিংবা তারা আসলে বাংলা কম বুঝে, কোনো এক অজানা কারণে তারা প্রথম প্রতিক্রিয়া হিসেবে যা করে অসংখ্য মানুষকে ব্যন করে ফেলে, অসংখ্য মন্তব্য ও পোষ্ট মডারেশনের আঁওতায় নিয়ে আসে। উন্মুক্ত প্লাটফর্মে যদি সমালোচনা সহ্য করবার ক্ষমতা না থাকে তবে সেটা কোনোভাবেই গণতান্ত্রিক পরিবেশ বিবেচিত হতে পারে না।কতৃপক্ষের সাথে আলোচনা করতে চাইছে সবাই, সবার ভেতরেই কতৃপক্ষের বক্তব্য জানবার আগ্রহ আছে, নোটিশবোর্ডের লেখাটি সবার জন্য যথেষ্ট বিবেচিত হয় নি, আপাতত কতৃপক্ষ বরাবর কিছু প্রস্তাব তুলে দিলাম, যেহেতু তাদের দাবি কিংবা ব্লগাধিপতি আরিল বলেছেন তার লেখায়, ব্লগারদের প্রস্তাব তারা মনোযোগ দিয়ে বিবেচনা করতে আগ্রহী, সুতরাং একজন ব্লগার হিসেবে আমার প্রস্তাবগুলো আমি উত্থাপন করছি, এরপরে যদি কারো কোনো সহযোগী প্রস্তাব থাকে সেটা মন্তব্য উপস্থাপন করা যাবে, কতৃপক্ষ নোটিশবোর্ড আকারে এই আলোচনায় অংশগ্রহন করতে পারেন এমন কি সামহোয়্যারের যেকোনো কর্মী নিজের ব্লগের নিকেও মন্তব্যে অংশগ্রহন করতে পারেন, উন্মুক্ত আলোচনা হোক,আমার প্রস্তাবগুলো-১। সব সময়ই বিতর্কের জন্ম হয় পোষ্ট মডারেশন, পোষ্টকে প্রথম পাতা থেকে সড়িয়ে দেওয়া মন্তব্য মুছে ফেলানোর উপরেই, এবং এই মুছে দেওয়ার প্রক্রিয়ার সাথে সাথেই একটি ইচিঠি যায় লেখকের কাছে, সেখানে ৫টি ধারার যেকোনো একটি কিংবা একাধিক অংশ লঙ্ঘনের কথা বলা থাকে। গতকাল ভাস্করের একটা লেখা প্রথম পাতা থেকে সরিয়ে দেওয়া হলো। এবং সাথে সাথে ভাস্করের কাছে একটা যথোপযুক্ত কারণ দর্শানো মেইলও গেলো।আমি জানি না, আমার দীর্ঘ দিনের বাংলা লেখা কিংবা বাংলা বুঝবার ক্ষমতার কোনো ঘাটতি হয়েছে কি না, তবে যে কারণে ভাস্করের পোষ্ট প্রথম পাতা থেকে সরিয়ে দেওয়া হলো, সেটা মোটেও সেই নীতিমালার সাথে যায় না।সুতরাং প্রস্তাবনা হলো, সামহোয়্যারের মডারেটের পদে অন্তত এমন একজনকে নিয়োগদেওয়া হোক কিংবা এমন একজনকে দায়িত্ব দেওয়া হোক, যে অন্তত সাধারণ মানের বাংলা জ্ঞান রাখে, তাকে রবীন্দ্র সাহিত্য , বঙ্কিম বুঝার মতো দক্ষ না হলেও চলবে, কিন্তু ন্যুনতম সাধারণ বাংলা লেখা বুঝবার ক্ষমতা থাকা প্রয়োজন, এমন একটি মানুষকে না পাওয়া গেলে অন্তত একজন দ্বিভাষী রাখা হোক, যে কতৃপক্ষ এবং তাদের নিযুক্ত কর্মচারিদের অন্তত লেখাটিতে কি বুঝানো হয়েছে এবং এখানে আদতে নীতিমালার কোন ধারাটি লঙ্ঘনের কথা বলা উচিত এমনটা নির্ধারণ করে দিতে পারে।২। টোলের পন্ডিতের সাথে আচরণের আরও একটা সমিল হলো, কতৃপক্ষ সব সময়ই দায়িত্ববোধ সম্পন্ন আচরণ করেন না, তাদের  সেন্স অফ রেস্পন্সিবিলিটি এবং সেন্স অফ কমিটমেন্টের ভেতরে একটা ফারাক রয়েই যায়, তারা যখন দায়িত্ব নিয়ে কারো লেখা মুছে ফেলেন, সেটা যথোপযুক্ত কারণে মুছা হলে কোনো আপত্তি নেই, কিন্তু যদি বর্ণিত নীতিমালায় সেই লেখা ব্যন হওয়ার মতো কোনো কারণ না থাকে, কিংবা নেহায়েত জিঘাংসা কিংবা অসুয়া চরিতার্থ করতে যখন কাউকে হেনেস্থা করে তার মন্তব্য কিংবা লিখার অধিকার খর্ব করা হয়, তখন কতৃপক্ষ এই ভুলের দায়িত্ব গ্রহন করুক।গণতান্ত্রিক আচরণ শুধু একপাক্ষিক হতে পারে না, দুই পক্ষই সমান সচেতন আচরণ করা প্রয়োজন। সুতরাং ব্লগার ভুল করলে তার প্রাপ্য শাস্তি মেনে নিবে ব্লগার, একই ভাবে যখন কতৃপক্ষ কোনো ভুল পদক্ষেপ গ্রহন করবে, তাখন কতৃপক্ষও নিজের ভুল স্বীকার করে নিয়ে ক্ষমা প্রার্থনা করবে।৩। কোনো সমস্যা, রিপোর্ট করুন, এইসব আরিলের লেখায় পড়লাম, আমি নিজে বলতে পারি আমি অন্তত একটি লেখাকে আপত্তিকর বলে রিপোর্ট করেছিলাম, এবং সেই লেখায় আরও দুজন আপত্তি জানিয়েছিলো, তবে সেটা ১ কর্ম দিবস নয়, বরং ৭ কর্ম দিবসেও প্রথম পাতা থেকে সরে যায় নি, এমন কি সেটা মুছে ফেলা হয় নি। সুতরাং যখন তারা কোনো কমিটমেন্ট করবেন, তাদের সীমিত লোকবলের কথা বিবেচনাইসেইসব কমিটমেন্ট করুন, কিন্তু যখন নিজের দায়িত্ব পালনে অক্ষম হবেন, তখন সেই অক্ষমতার জন্য ক্ষমা প্রার্থনাপূর্বক বিনীত অনুরোধ করবেন, সময় ও বিবেচনা কামনা করবেন সংশ্লিষ্ট ব্যক্তির কাছে। কতৃপক্ষের ক্ষমতা হাতে থাকলেই যথেচ্ছাচারী হয়ে উঠবার সুযোগ নেই, সত্যিকারের গণতান্ত্রিকতার চর্চা করুন। আপনার যদি নিজেদের স্বচ্ছতার প্রমাণ রাখেন, আমি মডারেশন বিরোধী হয়েও যেকোনো মডারেশনের সিদ্ধান্ত মেনে নিবো।
                    
