শেখ হাসিনা যা করতে পারে





                        আশা ছিলো বিগত ২ বছরের বিরাজনৈতিক পরিস্থিতি থেকে শিক্ষা নেবে বাংলাদেশের রাজনৈতিক দলগুলো, আশা ছিলো, সাম্প্রতিক নির্বাচনে বিএনপির ভরাডুবি দেখে অন্তত শিক্ষা নেবে আওয়ামী লীগ, তবে বাংলাদেশের রাজনৈতিক সংস্কৃতিতে এই বিষয়টি অনুপস্থিত, কিংবা বাংলাদেশের রাজনৈতিক নেতৃবৃন্দ কোনো নতুন সংস্কার ও সংস্কৃতি গ্রহন করতে নারাজ। তারা তাদের প্রথাগত সামন্ততান্ত্রিক মানসিকতার চর্চা অব্যহত রাখবে। মন্ত্রী সভায় প্রাথমিক পর্যায়ে যাদের অন্তর্ভুক্ত করা হয়েছিলো, তাদের প্রায় অধিকাংশেরই কোনো পূর্বাভিজ্ঞতা নেই, ১৯৯৬ থেকে ২০০১ সাল পর্যন্ত আওয়ামী লীগের শাসনামলে যেসব অভিজ্ঞ মন্ত্রী ছিলো তাদের অধিকাংশকে অন্তর্ভুক্ত না করবার সিদ্ধান্ত নিয়ে শেখ হাসিনা একটা ইঙ্গিত দিয়েছিলেন, কিংবা সাধারণ মানুষ ভেবেছিলো বিগত শাসনামলের ভুল থেকে শিক্ষা নিয়ে এবার আওয়ামী লীগ সত্যিকারের মানুষের রাজনীতির চর্চা করবে। প্রশাসনে নিজস্ব ক্ষমতার চর্চা করবেন না, নিজস্ব রাজনৈতিক ক্ষমতা দিয়ে প্রশাসনিক কিংবা আইনশৃঙ্খলার কাজে নিয়োজিত ব্যক্তিদের প্রভাবিত করবার কোনো অপচেষ্টা করবে না। সে সকল আশাবাদের ফাঁপা বেলুন ফেটে গেছে, আমাদের আশাবাদের ফানুসের আলো নিভে গেছে, সুতরাং আশংকা করা ভিন্ন অন্য কোনো গতি নেই আমাদের। সাম্প্রতিক উপজেলা নির্বাচনের ফলাফলকে প্রভাবিত করবার অভিযোগ এসেছে আওয়ামি লীগের সাংসদ ও মন্ত্রীর বিরুদ্ধে, এই বিষয়ে কোনো তদন্ত কমিটি এখনও গঠিত হয় নি, পত্রিকার বিবরণ পাঠ করে এবং অভিযুক্তের বক্তব্য শুনে মনে হয় তারা এই বিষয়ে তেমন মাথা ঘামাচ্ছেন না। বরং তাদের রাজনৈতিক ক্ষমতাকে তাদের পিঠ বাঁচানোর বর্ম ভাবছেন। শিক্ষাঙ্গন দখলের রাজনীতি এখনও চলছে, নির্বাচনোত্তর সহিংসতার বলি হচ্ছে সাধারণ মানুষ এবং বিরোধী দলীয় রাজনৈতিক কর্মীরা। এখনও হয়ত সংখ্যাটা অর্ধ শতক হয় নি, এখনও রাষ্ট্রনিযুক্ত সন্ত্রাসী বাহিনী নির্ধারিত আইনবহির্ভুত হত্যায় লিপ্ত হয় নি, তবে ২০০৯ সালের অবসানে যখন মানবাধিকরা রিপোর্ট প্রকাশিত হবে তখন দেখা যাবে রাজনৈতিক ও রাষ্ট্রীয় সহিংসতার মৃত্যুর তালিকা কতটা দীর্ঘ হয়। যদি সূচনা ভবিষ্যতের ইঙ্গিতবাহী হয় তবে বিগত ৩ সপ্তাহের পরিস্থিতি পর্যালোচনা করে বলা যায়, বছর শেষে এই রাজনৈতিক ও রাষ্ট্রীয় সহিংসতায় হতাহতের তালিকা নিদেনপক্ষে ১০০০ হবেই। শেখ হাসিনা এবং আওয়ামী লীগ তাদের নির্বাচনী ইশতেহার প্রকাশ ও প্রচার করে এমন ভাবনায় যে তারা পরবর্তী সংসদেও সাম্ভাব্য সংখ্যাগরিষ্ট দল হতে যাচ্ছে, এমন কি তাদের নির্বাচনী মেনিফেস্টো যদি তারা সম্পূর্ণ বাস্তবায়ন না করে এমন কি ৭৫ শতাংশও বাস্তবায়ন করে তবে সেটাই বাস্তব সত্য হবে, কিন্তু যে অপরাজনীতির চর্চা করছে আওয়ামী লীগ তাতে আগামী নির্বাচনে তাদের আসন সংখ্যা বাড়বার পরিবর্তে ২০০১ এ সালে প্রাপ্ত আসনের চেয়ে কমেও যেতে পারে। এই মুহুর্তে আওয়ামী লীগের উচ্চপর্যায়ের নেতৃত্বকে তাদের আচরণে প্রমাণ করতে হবে যে এবার তারা সুশাসনের ফাঁপা বুলি দিয়ে নয় বরং আন্তরিকতার সাথেই সুশাসন প্রতিষ্ঠার বদ্ধপরিকর। এবং এ জন্য যা করতে হবে, আওয়ামী লীগের পরিচয় ব্যবহার করে যারা অরাজনৈতিক এবং অর্থনৈতিক সুবিধা ও অন্যায় আইনবহির্ভুত সুযোগ সুবিধা নিচ্ছে তাদের বিরুদ্ধে কঠোর ব্যবস্থা নেওয়া। মাঠ পর্যায়ের নেতা কর্মীরা নিরবে ও সরবে চাঁদাবাজী শুরু করেছে, তারা ব্যবসায়ীদের কাছ থেকে চাঁদা ও অন্য যেসব সুযোগ সুবিধা চাইছে, এটা অভিযোগ পাওয়া মাত্রই তদন্ত করে দোষীর বিরুদ্ধে শাস্তিমূলক ব্যবস্থা নেওয়া। শুধুমাত্র পত্রিকায় বিজ্ঞপ্তি দিয়ে অপরাধীদের সাবধান করা যায় না, বরং তাদের প্রশাসনের সম্পূর্ণ কাঠামো দিয়েই প্রতিহত করতে হবে। এবং দৃষ্টান্ত হিসেবে লতিফ বিশ্বাস এবং বদি, যাদের বিরুদ্ধে নির্বাচন প্রভাবিত করা এবং প্রশাসনকে প্রভাবিত করবার অভিযোগ এসেছে, তাদের বিরুদ্ধে কঠোর ব্যবস্থা গ্রহন করতে হবে, সিদ্ধান্ত হয়তো প্রাথমিক ভাবে আওয়ামী লীগের ভেতরে সামান্য আন্দোলন তৈরি করবে কিন্তু সেটা বরং দেশব্যাপী বর্তমানে যে নিরব ও সরব চাঁদাবাজি চলছে সেটাকে রোধ ও রদ করতে ভুমিকা রাখবে। একজন নির্বাচিত সংসদকে গ্রেফতার করে তাকে বিচারের মুখোমুখি করে তার সংসদ সদস্যপদ বাতিল করলে ২৩০ আসনের সংখ্যা গরিষ্ঠতা হয়তো কমবে সামান্য কিন্তু এই একটা পদক্ষেপে সাধারণ মানুষের ভেতরে আস্থা তৈরি হবে, এবং এটাই পরবর্তী অপরাধী যারা ভবিষ্যতে রাজনৈতিক ক্ষমতা ব্যবহার করে অপরাধের চর্চা করতে আগ্রহী তাদের নিরুৎসাহিত করবে। আশা করবো প্রধানমন্ত্রী হিসেবে শেখ হাসিনা নির্বিকার হয়ে এই কঠোর সিদ্ধান্ত গ্রহনের চেষ্টা করবেন। উদাহরণ তার সামনেই আছে, ১১ই জানুয়ারী ২০০৭ থেকে জাতীয় সংসদ নির্বাচন ২০০৮, এই সম্পুর্ণ সময়ে বিএনপির ক্রমশ অপসারণ তার জনবিচ্ছিন্ন রাজনীতি চর্চা এবং অপরাধীর পৃষ্ঠপোষকতার ফলাফল। এবং একই কারণে এই মুহূর্তে বিএনপিতে এমন কর্মী নেই যাদের দিয়ে তারা মাঠ পর্যায়ে কোনো আন্দোলন সংগঠিত করতে পারে। ২০১৪ র নির্বাচনে আওয়ামী লীগের পরিনতিও এমন হবে যদি তারা অতীত থেকে শিক্ষা গ্রহন না করে।

                    সর্বশেষ এডিট : ২৫ শে জানুয়ারি, ২০০৯  রাত ১১:১০                

