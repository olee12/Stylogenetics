আমাদের রাজনৈতিক হীনতা এবং রাজনীতিহীনতা





                        বাংলাদেশের ভোটের রাজনীতিতে বাছাই করবার কিছু নেই, বরং সম্পূর্ণ প্রক্রিয়াটাই অনেক বেশী ছাটাইয়ের। আমরা আমাদের ব্যালট পেপারে লিপিবদ্ধ মানুষদের ভেতর থেকে সেরা কাউকে বাছাই করে নিচ্ছি না, বরং বাধ্য হচ্ছি সেখান থেকে তুলনামূলক ভাবে কম খারাপ মানুষটিকে বেছে নিতে।আমাদের নিজস্ব সংসদ, আমাদের নিজস্ব সংবিধান কোনোভাবেই আমাদের সহায়তা করছে না গণতান্ত্রিক রাষ্ট্র হয়ে উঠবার কাজে। আমরা অনেক বেশী হুজুরভজা গণতন্ত্রে বিশ্বাসী, আমাদের নেত্রী এবং নেতা, আমাদের সংসদীয় দলের প্রধান, আমাদের দলের সর্বোচ্চ নেতা, এইসব আনুগত্যবোধের প্রকাশ ঘটছে সংসদীয় গণতন্ত্রে।জনপ্রতিনিধিত্ব আইনের সংশোধন হয়েছে, সেখানে নতুন উপধারা যুক্ত হয়েছে, কোনো বৈষম্য রাখা যাবে না দলীয় গঠনতন্ত্রে,  রাজনৈতিক দলগুলোর কোনো ছাত্র সংগঠন থাকতে পারবে না, থাকতে পারবে না শ্রমিক সংগঠন, অর্থ্যাৎ অন্তত কাগজে কলমে আমরা দলীয় গঠনতন্ত্রে আর দেখবো না, ছাত্র দল বিএনপির ছাত্র সংগঠন, ছাত্রশিবির জামায়াতে ইসলামী বাংলাদেশের ছাত্র সংগঠন, বরং তারা ছাত্র ইউনিয়নের মতো কিংবা ছাত্র লীগের মতো দলীয় আনুগত্য দেখালেও, এমন কি ছাত্র নেতা নির্বাচন এবং অন্যান্য কাজে দলীয় নেতাদের প্রত্যক্ষ  ও পরোক্ষ মদত নিলেও, তারা বস্তুত কাগজে কলমে দলীয় সংগঠন থেকে বিচ্ছিন্ন থাকবে।এইসব হাস্যকর বিধান সংযোজনের প্রয়োজন হয়, কারণ সমস্যার গভীরে না গিয়ে বরং কসমেটিক সার্জারি করতে আগ্রহী আমরা। সেভাবেই যুক্ত হয়েছে নতুন একটি বিধি, দলীয় প্রধানের সর্বোচ্চ এবং সর্বময় ক্ষমতার বিধানটি রদ করতে হবে। প্রতিটি দলের গঠনতন্ত্রে অন্তত এমন একটা ভুক্তি আছে, সকল সিদ্ধান্ত সকল সদস্যদের সম্মতিক্রমে গণতান্ত্রিক ভাবে গৃহীত হবে, তবে সভানেত্রী কিংবা দলীয় প্রধান চাইলে স্বীয় ক্ষমতাবলে যেকোনো সিদ্ধান্তকে বদল করতে পারেন।এই প্রধানের সর্বোচ্চ এবং সর্বময় ক্ষমতাকে রদ করবার সুপারিশ আছে জনপ্রতিনিধিত্ব আইনে। তবে দলীয় গঠনতন্ত্র সংশোধন করলেও সংবিধানকে সংশোধনের উদ্যোগ নেই, সংবিধান অন্তত সংসদীয় গণতন্ত্রে গণতান্ত্রিকতার চর্চা করতে দেয় না। সেখানে দলীয় প্রধানের মতের বিরোধিতা করলে এমনকি সংসদ সদস্যপদ বাতিল হয়ে যেতে পারে। এটা অন্তর্ভুক্ত করেছিলেন জনাব শেখ মুজিব, এর পরে ৩৪ বছর কাটলেও কেউ এই বিধিকে বদলানোর তাগিদ অনুভব করেন নি, কারণ কর্তভজা আনুগত্য প্রত্যাশী দলগুলো এটাকে নিজের সংসদীয় মতামতকে একপেশে রাখবার কাজে ব্যবহার করে। দলীয় সিদ্ধান্তের বাইরে গিয়ে কোনো সাংসদ নিজের স্বাধীন সিদ্ধান্ত দিতে সাহস পান না। কিংবা আমাদের সংসদীয় গনতন্ত্রে তেমন আত্মমর্যাদাসম্পন্ন নেতার অভাব রয়ে গেছে সংসদীয় বিধান ও সংবিধানের কারণে।আমাদের আত্মমর্যাদাহীন, এবং আপোষকামী দলীয় নেতা, যারা নিজের এলাকার জনগণের তুলনায় সর্বোচ্চ নেতার তুষ্ঠি লাভে অধিক মনোযোগী তাদের বর্তমান আচরণ আরও হাস্যকর, তারা সাংসদ হিসেবে স্থানীয় সরকার ও উন্নয়ন বাজেট বন্টনে এবং লুণ্ঠনে সমানাধিকার চাইছেন।উপজেলা পরিষদ আইনের খসরাতে উপজেলা পদ্ধতি এবং সংসদীয় গণতান্ত্রিক পদ্ধতিকে পৃথক করবার সিদ্ধান্ত হয়েছিলো। এতে নির্দিষ্ট একটি উপজেলায় সকল সিদ্ধান্ত, উন্নয়ন এবং করারোপ এবং অন্যান্য প্রশাসনিক বিষয়ে সিদ্ধান্ত গ্রহন, পরিমার্জন ও পরিবর্ধনের সর্বময় ক্ষমতা ন্যাস্ত ছিলো উপজেলা চেয়ারম্যানের হাতে। তিনিই উন্নয়ন বাজেটের জন্য সরকারের কাছে নির্দিষ্ট বিধিমোতাবেক সুপারিশ করবেন, তিনিই বাজেট বরাদ্দ দিবেন এবং  উন্নয়ন কাজের তদারকি করবেন। ক্ষমতার বিকল্প কেন্দ্র যেনো সংসদ অভিমুখী না হয়, প্রতিটা এলাকার স্থানীয় মানুষ যেনো নিজেদের চাহিদামফিক উন্নয়ন পেয়ে যান, এমন একটা বিকেন্দ্রীকরণের ব্যবস্থার পিঠে ছুঁড়ি মেরে অথর্ব একটি ব্যবস্থা তৈরী করেছেন সাংসদেরা সর্বসম্মতিক্রমে।সুতরাং নতুন বিধি হয়েছে, এখন থেকে এমন কি সিটি কর্পোরেশনেও স্থানীয় জনপ্রতিনিধি নয় বরং নির্বাচিত সংসদের উপদেশ এবং নির্দেশ গ্রহন করা ও মান্য করা বাধ্যতামূলক করা হয়েছে। বিকেন্দ্রীকরণের অর্থ নিয়ন্ত্রন কমানো, নিয়ন্ত্রনকে বাধ্যতামূলক করা নয়, এই সহজ সত্যাটা উপলব্ধি করতে ব্যর্থ হয়েছে বর্তমান সরকার। তারা এটাকে আইনে পরিণত করতে পারবে সহজেই,আমাদের সাংসদেরা এইসব ছোটোখাটো নষ্টামিই শুধু করছেন না, বরং নিজের তাগিদেই আইন ভঙ্গ করতে নেমে পড়েছেন, অন্যদের গণতান্ত্রিক ও নাগরিক অধিকার লুণ্ঠনের প্রক্রিয়া শুরু করেছেন আয়োজন করেই, লতিফ সিদ্দিকী গত পরশু যা করেছেন সেটাকে কি ভাষায় নিন্দা জানানো যায়, তিনি ব্যক্তিগত ক্ষমতার চর্চা করতে গিয়ে কাদের সিদ্দিকীকে হেনেস্তা করেছেন, কাদের সিদ্দিকী আমার খুব পছন্দের নেতা এমন নয়, তবে তাকে রাজনৈতিক মতপার্থক্যের জন্য হেনেস্তা করাটা রাজনৈতিক ভাবেই অশোভন আচরণ। আমাদের নির্বাচিত জনপ্রতিনিধিরা এমন অশোভনতা কিংবা নোংরামি চর্চা করুণ এটা আমরা চাই না। তবে এটাতে অবশ্যই দলীয় প্রধানের প্রশ্রয় রয়েছে, তিনি নিজে মৃদু কিংবা জোড়ালো কোনো প্রতিবাদ করেন নি, কোনো নিন্দাজ্ঞাপন করেন নি। দলীয় প্রধান, সংসদীয় প্রধান হিসেবে তিনি অন্তত এটাকে নিন্দনীয় বললে, সাংসদ সাবধান হতে পারতো, নিজের আচরণ সংশোধন করতে পারতো।দলীয় প্রধান বলেছেন কিংবা সাংবাদিকদের অনুরোধ করেছেন বিবেচনামোতাবেক সাংবাদিকতা করতে, এমন সাংবাদিকতা, যাতে তাদের দোষগুলো তারা উপলব্ধি করে সংশোধিত হতে পারেন, তবে এমন সাংবাদিকতার চর্চা নয়, যেটাতে দেশে অস্থিরতা সৃষ্টি হয় এবং দেশের ভাবমুর্তি নষ্ট হয়।সাংবাদিকেরা নিজেদের সীমিত সামর্থ্য যা করবার তা করার চেষ্টা করছেন, তবে আমাদের রাজনৈতিক সংস্কৃতিতে যে অশোভনতা, ধামাধরা প্রবণতা রয়েছে, আমাদের আত্মমর্যাদাহীন সাংসদ ও রাজনৈতিক নেতারা যেভাবে নিজেদের উপস্থাপন করছেন, তাতে আমি নিজে সংশয়ী গণপ্রতিনিধিত্ব আইন সংশোধন করে চলমান রাজনৈতিক সংস্কৃতির কতটুকু সংস্কার হবে।প্রায় নিরবেই অন্য একটি সংশোধনী প্রস্তাব পাশ হয়ে গেছে, এখন থেকে দ্বৈতনাগরিকত্ব নির্বাচিত জনপ্রতিনিধি হওয়ার ক্ষেত্রে অন্তরায় নয়, এমন কি বাংলাদেশের যেসব নাগরিক প্রবাসীদের বিবাহ করেছে, কিংবা ভিন দেশী নাগরিকদের বিয়ে করেছেন, তাদেরও নির্বাচিত জন প্রতিনিধি হওয়ার ক্ষেত্রে তেমন বাধা নেই।পূর্বে সম্ভবত পুরুষালী আইন ছিলো এটি, অর্থ্যাৎ পুরুষ ভিনদেশী নারী বিবাহ করলেও নির্বাচিত জনপ্রতিনিধি হতে পারতো, এখন নারী পুরুষ ভেদ নেই এখানে। বরং একটা আপাতসাম্যতা সৃষ্টি হয়েছে। প্রবল উৎসাহে আমাদের সংসদে এটি অনুমোদিত হয়েছে। এই অনুমোদন প্রক্রিয়ার সাথে সাথে আমার ভেতরে একটাই প্রশ্ন জাগলো-আমাদের অনেক নেতাদের কন্যা, পূত্র বর্তমানে প্রবাসী, অনেকেই সেখানকার স্থায়ী নাগরিকদের বিয়ে করে সেখানেই প্রতিষ্ঠিত, এইসব রাজনৈতিক নেতাদের কোন কোন পূত্র এবং কন্যা ভবিষ্যত বাংলাদেশের কান্ডারী হতে যাচ্ছে । আগ্রহী যেহেতু আওয়ামী লীগ, আমরা প্রবাসে সক্রিয় আওয়ামী লীগ নেতাদের পূত্র কন্যা এবং তাদের স্বামী ও স্ত্রীদের ভবিষ্যত বাংলাদেশের নেতা হিসেবে দেখতে পারবো আগামী নির্বাচনের আগেই। আমি তাদের নাম তালিকা জানি না, তবে খাল কেটে কুমীর আনবার মতো এই প্রক্রিয়াটিতে সকল সাংসদের সানন্দ উপস্থিতি দেখে নিজেই আহ্লাদিত হলাম।বাংলাদেশের নেতারা এমনিতেই জনবিচ্ছিন্ন, ক্ষমতার সাথে সাথে নির্বাচিত চাটুকার এবং ধান্দাবাজ ছাড়া আর কেউ নেতার সাক্ষাৎ পান না, তিনি দেশে থেকেও জনবিচ্ছিন্ন, জনগণের সমস্যা সম্পর্কে সম্পূর্ণ অনবগত, তিনি সাধারণ মানুষকে খুব বেশী গুরুত্বপূর্ণ ভাবেন না, এবং তাদের সমস্যা সমাধানে তেমন আন্তরিকতাও দেখান না, ঠিক সেই পরিপ্রেক্ষিতে, একজন প্রবাসী, যার বাৎসরিক স্বদেশপ্রেম এবং সেই সংক্রান্ত আবেগ নিয়ে উন্নত দেশের উন্নত অবকাঠামো মাথায় রেখে সাময়িক মানিয়ে নেওয়ার ভঙ্গির সাথে ত্যাগী নেতার কোনো সংযোগ কি সম্ভব? তিনি কি স্থানীয় জনগণের মনের দাবি উপলব্ধি করতে পারবেন?অথবা পরিবারতন্ত্রের প্রকোপ রাজনীতিতে, রাজনৈতিক নেতার স্ত্রী কন্যা পূত্র এবং প্রপৌত্র সবাই রক্তের সম্পর্কের কারণেই রাজনৈতিক নেতা হয়ে উঠবার যে প্রবনতা বাংলাদেশে, এই প্রবনতা আরও বৃদ্ধি পাবে এই নির্দিষ্ট সংশোধনীর কারণে। আমাদের রাজনৈতিক নেতাদের সন্তান-সন্ততিব্যতীত অন্য কোনো যোগ্য নেতার উপস্থিতি কি বাংলাদেশ কখনই দেখবে না? আমরা কি পূর্বতন হুজুর ও জমিদারদের রাজনৈতিক খেয়াল ও রাজনৈতিক মর্জির বাইরে কখনই যেতে পারবো না? আমাদের কি এমনই দুরাবস্থা, প্রবাসী রাজনৈতিক নেতাদের পূত্র কন্যা ও আত্মীয় পরিজনদের দেশে এসে রাজনীতির হাল ধরতে হবে? দলীয় ভাঙন রোধ করা এবং রাজনৈতিক অবসর গ্রহনের পরে নিজের রক্তের পরিজনদের কাছে দলীয় নেতৃত্বের ব্যটন তুলে দেওয়ার শেখ হাসিনার সিদ্ধান্তকে কি পূনরায় বিবেচনা করা উচিত? আওয়ামী লীগ কি শেষ পর্যন্ত হাসিনার ব্যক্তিগত ব্যবসা প্রতিষ্ঠান হয়ে উঠবে, যার লক্ষ্য হবে বাংলাদেশ শাসন করা?

