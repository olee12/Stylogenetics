রাজনৈতিক প্রতিহিংসা





                        প্রতিহিংসার চর্চা হচ্ছে বাংলাদেশে।  হাসান মশহুদ চৌধুরী ১১জন উপদেষ্টা এবং তাদের পেছনে থাকা সামরিক বাহিনীর বিভিন্ন চাহিদা পুরণের চেষ্টা করেছেন, যদিও তত্ত্বাবধায়ক সরকারের চাওয়া পূর্ণ হয় নি, তবে দুদকের গঠনতন্ত্রকে তারা যতটা সম্ভব ক্ষমতা দিয়েছেন, তাদের সরকারী যেকোনো দপ্তরের কাছে প্রয়োজনে নথি চাওয়ার ক্ষমতা দেওয়া হয়েছে, এবং বাংলাদেশের যেকোনো সংস্থাই দুদকের সমনের জবাব দিতে আইনত বাধ্য, দুদকের প্রধন কমিশনরাদের কেউ পদত্যাগে বাধ্য করতে পারবে না, তাদের অন্যায় ভাবে বহিস্কার কিংবা ছাটাই করতে পারবে না।  এই স্বাধীনতা ও ক্ষমতার সাথে কিছু দায়বদ্ধতাও তাদের আছে, তাদের প্রতি বছর নিজেদের কার্যবিবরনী সংসদে উপস্থাপন করতে হবে, সেটা শাররীক উপস্থিতি হতে হবে না কি সেটা উল্লেখিত সনদসমুহ পাঠালেই সম্পন্ন হবে এই নিয়ে বিতর্ক এবং সংঘাত। হাসান মশহুদ চৌধুরী পদত্যাগের পর সেখানে নিয়োগ পেয়েছেন হাবিবুর রহমান, তিনি সরকারী দলের আস্থাভাজন এবং সম্ভবত তল্পিবাহক শ্রেনীর মানুষ, তাকে এর আগে ২০০৪ সালে শেখ হাসিনার উপরে বোমা হামলা তদন্তের জন্য নির্মিত এক সদস্য বিশিষ্ট তদন্ত কমিটির প্রধান করা হয়েছিলো,  এই কাজটি তিনি সমাপ্ত করতে পারেন নি, মুল আঘাত যার উপরে এসেছিলো, শেখ হাসিনা, তিনি তার কোনো সাক্ষাৎকার গ্রহন করেন নি, অসুস্থ অবস্থায় চিকিৎসাধীন শেখ হাসিনাকে তিনি নির্দেশ দিয়েছিলেন তার দপ্তরে এসে জবানবন্দী প্রদান করতে। হাবিবুর রহমান কমিশনের তদন্ত রিপোর্ট প্রত্যাখ্যাত হয়েছিলো।  এর পরে তিনি দায়িত্ব পান ট্রুথ এন্ড একাউন্টিবিলিটি কমিটির, সেখানেও তিনি লেজেগোবরে অবস্থা করে এসেছেন। দুই দফায় সময় বাড়ানো হলেও কাজের কাজ কিছুই হয় নি।  { এখন তিনি দায়িত্ব নিয়েছেন দুর্নীতি দমন কমিশনের। এই প্রতিষ্ঠানটি নষ্ট করতে এর চেয়ে চমৎকার ভাইরাস অন্য কিছু নেই। } তথ্যটি সঠিক নয়, দুদকের বর্তমান অধিপতি হাবিবুর রহমান এবং ট্রুথ কমিশন হাবিবুর রহমানের ভেতরে কোনো সম্পর্ক নেই। তথ্যপ্রমাদ সম্পর্কিত দায় স্বীকার করে নিলাম। প্রতিদিনকে ধন্যবাদ এটা তুলে ধরবার জন্য। যারা পড়েছেন তারা হয়তো আগে থেকেই বিষয়টা ধরতে পেরেছেন, তবে ভবিষ্যতে যারা পড়বে, তাদের জন্য এই সংশোধনী থাকলো।   হাসান মশহুদ চৌধুরী দুর্নীতিগ্রস্ত কি না এটা নিয়ে তদন্ত শুরু হয়েছিলো মাহমুদুর রহমানের অভিযোগের ফলে, আমার দেশ আজকে বিশাল একটা প্রতিবেদন প্রকাশ করেছে, দুদক চেয়ারম্যানের দুর্নীতির প্রমাণ হিসেবে। তবে তাদের মৌখিক সম্মতি আদালতে দুর্নীতির প্রমাণ হতে পারে কি না এটা নিয়ে একটা সংশয় রয়েই গেলো। অবশ্য আমার দেশ পত্রিকাটি কোনো রকম সাংবাদিকতার মানদন্ড মেনে নিজেদের কার্যক্রম পরিচালনা করে না, বরং এই পত্রিকাটি নিজের মালিকদের রাজনৈতিক বক্তব্য প্রচারেই বেশী উৎসাহী। কোনো রকম শক্ত প্রমাণ ব্যতিরকেই সংসদীয় কমিটির সদস্যরা দুদকের বিদায়ী প্রধানকে দুর্নীতিগ্রস্থ বলেছেন। তাদের রাজনৈতিক বক্তব্য , রাজনৈতিক প্রতিহিংসা চরিতার্থ করা এবং নিজেদের ক্ষমতা প্রদর্শনের নোংরা প্রচেষ্টাগুলো দুঃখজনক। একজন সাংসদ, যিনি নিজে ক্ষমতাকে নানাভাবে অপব্যবহার করছেন, তার এখতিয়ারভুক্ত এবং এখতিয়ারভুক্ত নয় এমন সকল বিষয়েই তার নাক গলানোর বদ স্বভাব, এবং নির্বাচনী এলাকায় নিজের ক্ষমতা ও দাপট অক্ষুন্ন রাখবার জন্য স্থানীয় সরকারকে নিজের মুখাপেক্ষী করে ফেলবার মতো অদ্ভুত সিদ্ধান্ত গ্রহনে উৎসাহী হয়ে উঠবার সময় তাদের কখনই মনে হয় না, এতে সংসদের অপমান হচ্ছে, সংসদ অবমাননা হচ্ছে। সংবিধান লঙ্ঘিত হচ্ছে। তৎকালীন সময়ের সবচেয়ে আধুনিক সংবিধানটি নানাভাবে কাঁটাছেড়া হওয়ার পরে এখন ৯০ পরবর্তী সময়ে খ্যামটা নাচের ঘোমটা হয়েছে। সংবিধান লঙ্ঘিত হচ্ছে বলে নানা রকম হাঙ্গামা চলছে, একই ঘটনায় দুটো বিরোধী পক্ষই বলছেন সংবিধান লঙ্ঘিত হচ্ছে এবং হয়েছে। তারা নিজেরা যথেষ্ট প্রমাণছাড়াই যেভাবে রাজনৈতিক বক্তব্য ও ক্ষমতার দম্ভ প্রকাশ করছেন সেটা আদতে আমাদের রাজনৈতিক সংস্কৃতির দীনতা। তবে হঠাৎ একটু আগে দেখলাম  স্বাধীনতা পক্ষের শক্তির অন্য এক ধরণের অসুস্থ মানসিকতার চর্চা। তারা দৈনিক সংগ্রামের অন লাইন ভার্সনকে কোনো ভাবে নষ্ট করেছে, ফলে সেখানে সংবাদের পরিবর্তে এখন বিভিন্ন পর্ণ সাইটে যাওয়ার আমন্ত্রন আসছে। সংগ্রাম এবং তার রাজনৈতিক আনতি, তার একপেশে বক্তব্য, সব কিছু মেনে নিলেও এই নষ্টামি মেনে নেওয়া যায় না। 
                            
                    সর্বশেষ এডিট : ২৫ শে এপ্রিল, ২০০৯  রাত ৮:২৪                

