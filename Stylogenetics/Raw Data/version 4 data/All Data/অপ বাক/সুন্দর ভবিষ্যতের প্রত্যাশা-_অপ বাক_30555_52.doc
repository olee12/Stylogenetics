সুন্দর ভবিষ্যতের প্রত্যাশা-





                        ক্ষমতা চর্চার প্রক্রিয়া আদতে বদলায় না, বিশেষত বাংলাদেশে, যেখানে রাজনীতি কিছু অযোগ্য মানুষের অন্যতম জীবিকা। নিবেদিত প্রাণ রাজনৈতিক কর্মী নেই বাংলাদেশে, এমন নয়, বরং এইসব নিবেদিতপ্রাণ মানুষেরা অধিকাংশ সময়ই সুবিধাবাদী রাজনৈতিক কর্মীদের তৎপরতায় পিছিয়ে পড়েন এবং নির্যাতিত হন।এইসব নিবেদিতপ্রাণ রাজনৈতিক কর্মী নির্যাতিত হন বিরোধী দলে থাকাকালীন সময়ে ক্ষমতাসীনদের হাতে, একই মুখগুলো নির্যাতিত হন দলীয় উগ্রপন্থী এবং স্বার্থান্ধ রাজনৈতিক কর্মীদের হাতে, যেখানে উড়ো খই সেখানে হাজির হয়ে যায় এইসব রাজনীতিজীবিরা। সুতরাং  আদর্শের রাজনীতির বুলি এখানে পুঁথির পাতায় রয়ে যায়।আওয়ামী লীগ বিপুল ভোটে নির্বাচিত হয়েছে, এমন ফলাফল এমন কি আওয়ামী লীগও আশা করে নি, এমন বিপূল সংখ্যাগরিষ্ঠতা আদতে বিগত সরকারকে প্রত্যাখ্যানের প্রতিক্রিয়া, কখনই এটা আওয়ামী আদর্শ কিংবা মেনিফেস্টোর প্রভাব নয় তেমনটা।তবে ক্ষমতা আনুষ্ঠানিক ভাবে হস্তান্তরের আগেই ক্ষমতার চর্চা শুরু হয়ে গিয়েছে, রাজনীতিজীবিরা দখলসংস্কৃতি অব্যহত রেখেছে, বিশ্ববিদ্যালয়ের প্রশাসনিক পর্যায়ে হঠাৎ করেই আওয়ামীপন্থী ব্যক্তিরা সরব, ছাত্রাবাসগুলোতে মিইয়ে থাকা আওয়ামী লীগ কর্মীরা নতুন জোশে, এবং সেইসাথে সব সময়ই ক্ষমতাসীনদের সাথে থাকা রাজনৈতিক ক্যাডার এবং দলীয় ক্যাডারদের এক এক করে শিক্ষাঙ্গন দখলের প্রচেষ্টা।আওয়ামী লীগ বেশ কিছু নতুন, এবং সৎ মানুষকে মনোনয়ন দিয়েছিলো, তারা ত্যাগী নেতা হয়তো নয়, তবে তারা অপেক্ষাকৃত ভালো মুখ রাজনীতিতে, এরা, আশা করা যায়, সরাসরি দুর্নীতিতে জড়িত হবে না, সাবের হোসেন চৌধুরী, নুর, জাহিদ হোসেন, কবরী, এরা নিজেরা দুর্নীতিগ্রস্ত নন, তবে তারা কি সন্ত্রাস কিংবা দখলের রাজনীতি থেকে স্থানীয় রাজনীতিজীবিদের দমন করতে পারবে?আমার মনে হয় না আদৌ রাজনৈতিক সংস্কৃতির কোনো পরিবর্তন ঘটেছে, স্থানীয় সাংসদ পরিবর্তিত হয়েছে, স্তাবকের গুঞ্জরণ হয়তো বাসা বদল করে নতুন বাসায় গিয়েছে, স্থানীয় নেতার জন্য নিবেদিত প্রাণ ও সমর্থক মানুষেরা গাছের ফল নিয়ে আসবেন ভালোবেসে, নিয়ে আসবেন পুকুরের মাছ, তারা এইভাবেই নিজেদের অর্ঘ্য নিবেদন করে। এইসব মানুষের প্রত্যাশা শান্তিপূর্ণ জীবনযাপন।তারা হয়তো এমন ভাবে উচ্চশিক্ষিত মানুষের মতো সুশাসন প্রত্যাশা করে না, কিংবা সুশাসনকে সংজ্ঞায়িত করতেও পারে না। তারা নিজেদের পরিচিত জনদের নিয়ে শান্তিতে বাঁচতে চায়। তারা নিজের সন্তানকে স্কুল-কলেজ বিশ্ববিদ্যালয়ে পড়তে পাঠিয়ে উদ্বিগ্ন সময় কাটাতে চান না , তার সাম্ভাব্য মৃত্যুর দুঃসংবাদ শুনবার প্রত্যাশা করেন না, তারা নিজেদের সীমিত আয়, কৃষিপন্য কিংবা ক্ষুদ্র ব্যবসায় চাঁদাবাজীর দ্বৈরাত্ব দেখতে চান না। তারা প্রশাসনিক বদল ঘটলো কি ঘটলো না এটা নিয়ে মাথা ঘামান না, তারা মাথা ঘামান না সাংসদের চাটুকার হিসেবে কে কতটা রাজনৈতিক ও অর্থনৈতিক সুবিধা বাগিয়ে নিলো এইসব তথ্যে- তারা মোটের উপরে নির্বিঘ্ন জীবন যাপন করতে চান।তারা নেতাকে আমাদের ঘরের ছেলে হিসেবেই দেখে থাকেন, ভাবতে চান, এই নির্বাচিত নেতা, পরিবারের একজন সদস্যের মতোই তাদের সুযোগ সুবিধা দেখবেন, অসুবিধা দুর করবার চেষ্টা করবেন। তিনি ব্যর্থ হলে যে তারা খুব ক্ষিপ্ত হবেন এমন না। তবে তারা সম্মানিত বোধ করতে চান, তারা চান আন্তরিকতা। রাজনৈতিক নেতার কাছ থেকে আন্তরিকতা আশা করা ভুল।তারা স্বল্প মেয়াদে নিজের চারপাশ ঘিরে থাকা স্তাবক ও রাজনীতিজীবিদের ভেতর থেকে এইসব নিরীহ এবং সচেতন সমর্থকদের খুঁজে পেতে চান না।একটা গল্প শোনাই-গজনীর সুলতান মাহমুদ কোনো এক দিন মৃগয়ায় গিয়েছেন, সঙ্গে তার সহচরেরা। সেখানেও মানুষের কমতি নেই, রাজ-রাজাদের বিশাল লটবহর একটি জঙ্গলের সামনে তাবু গাঁড়লো।সুলতান সঙ্গীদের নিয়ে মৃগয়া শুরু করলেন। হঠাৎ করেই পাচকের খেয়াল হলো লটবহরে সবই আছে, কিন্তু সামান্য লবন নেই।এই সংবাদ গেলো সুলতানের কাছে, তিনি তার এক ভৃত্যকে বললেন-যাও সামনের গ্রামে গিয়ে এক কৃষকের কাছ থেকে প্রয়োজন মতো লবন নিয়ে আসবে, এবং লবন নিয়ে আসবার পরে এই নাও মোহর, এই মোহর তুমি তাকে দিবে।সহচরেরা বললো, সুলতান, এই সম্রাজ্য তো আপনার নিজের, আপনি নিজের জন্য লবন আনবেন, সেটার মূল্য পরিশোধ করতে হবে কেনো? আপনি চাইলে তো তারা নিজের জায়গাজমিও আপনাকে দিয়ে দিতে বাধ্য।সুলতান কিছুক্ষন চুপ করে বললেন, আমি যদি লবন নেই কোনো দাম না দিয়ে, তাহলে এটা একটা বাজে উদাহরণ হিসেবে দেখা হবে।আমি আজকে হয়তো এক ধামা লবন নিলাম কোনো দাম না দিয়ে, কিন্তু আমার দেখাদেখি, এরপরে আমার প্রশাসনের সবাই একটু একটু করে সুবিধা নিতে থাকবে, শেষ পর্যন্ত যখন এটা পেয়াদা পর্যায়ে পৌঁছাবে তখন তাদের দেওয়ার মতো কিছুই থাকবে না।বাংলাদেশের পরিস্থিতি ভিন্ন, এখানে নির্বাচিত সাংসদ আর তার পরিবারের সদস্যরা হাড়ে-হাভাতের মতো ক্ষমতার মধু খেতে ব্যস্ত থাকেন। তাদের উচ্ছিস্ট পাওয়ার আশায় এত বেশী রাজনীতিজীবি স্তাবকেরা নেতার পদলেহন করতে ব্যতিব্যস্ত থাকে, রাজনীতিবিদ কিংবা নির্বাচিত সাংসদ বুঝতেই পারেন না, তিনি আদতে লোভী শকুনের মতো নিরীহ মানুষের কলজে খুবলে খাচ্ছেন। তিনি নিজেকে খুব বড় মাপের নেতা মনে করতে থাকেন।আশা করবো বিপুল আশাতীত সংখ্যাগরিষ্ঠতা পেয়ে সাম্প্রতিক পা চাটা এবং ক্ষমতার চর্চার যে উদাহরণ দেখা যাচ্ছে সেটা থেকে শেখ হাসিনা নিজের দলের কর্মীদের বিরত রাখতে সক্ষম হবেন, নইলে ২০১৪ সালের নির্বাচনে আওয়ামী লীগ হয়তো ২টা আসনে জয়লাভ করবে, সেই দুই আসনের একটা হবে গোপালগঞ্জ ৩।
                    
