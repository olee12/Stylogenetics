অধরা ছিটমহল বিনিময়




২০১১ সালের সেপ্টেম্বর মাসের ৬-৭ তারিখে ভারতের প্রধানমন্ত্রী মনমোহন সিং-এর বাংলাদেশ সফরকালে উভয় দেশের মধ্যে যে সব দ্বিপাক্ষিক চুক্তি স্বাক্ষরিত হয় তার মধ্যে অন্যতম হচ্ছে সীমান্ত চুক্তি। এই চুক্তিতে বাংলাদেশ ও ভারতের মধ্যে ১৬২টি ছিটমহল হস্তান্তরের কথা রয়েছে। আমরা জানি, বাংলাদেশের অভ্যন্তরে ভারতের ১০৪টি এবং ভারতের অভ্যন্তরে বাংলাদেশের ৯০টি ছিটমহল আছে। তাছাড়া ছিটের ভেতর ছিট বা চন্দ্রছিট আছে ভারতের ৪টি ও বাংলাদেশের ২১টি। আলোচ্য ১৬২টি ছিটমহলের মধ্যে কোন দেশের কতগুলো তার বিশদ আমরা জানতে পারিনি। তবে, মোটামুটি জানা গেছে এই বিনিময়ে বাংলাদেশ ভারত থেকে ৩৫৭.৫ একর আর ভারত বাংলাদেশ থেকে ১,২৪০ একর জমি পাবে। আমার প্রশ্ন কে কার কতগুলো ছিটমহল পাবে বা কতটুকু জমি পাবে সেটি নিয়ে নয়। প্রশ্ন হচ্ছে এই চুক্তিটির বাস্তবতা নিয়ে।

বাংলাদেশ-ভারতের ছিটমহল বিনিময় চুক্তির শুরুটা হয় ১৯৫৮ সালে ১০ই সেপ্টেম্বর নেহেরু-ফিরোজ খান নুন চুক্তির মাধ্যমে। সেখানে বলা হয় জলপাইগুড়ি জেলার বেরুবাড়ি থানার ১২ নং ইউনিয়নের একাংশ ভারত ও অন্য অংশ পাকিস্তান (পরবর্তীতে বাংলাদেশ) পাবে। দুই দেশের শীর্ষনেতা এই চুক্তি করলেও চুক্তিটি ভারতে আইনী জটিলতায় পড়ে। চুক্তিটি র‍্যাটিফাই করার জন্য ১৯৬০ সালে ভারতের সংবিধানের নবম সংশোধনী কালে Acquired Territories (Merger) Act 1960 সুপ্রিম কোর্টে চ্যালেঞ্জের মুখে পড়ে। ১৯৬০ সালের ১৪ই মার্চ ভারতের সুপ্রিম কোর্টের আট সদস্য বিশিষ্ট বেঞ্চ রায় দেয় যে, অন্য রাষ্ট্রের কাছে ভারতের জমি হস্তান্তরের এখতিয়ার ভারতের প্রধানমন্ত্রীর নেই। ফলে বেরুবাড়ি সমস্যার সমাধান অনিশ্চয়তার মুখে পড়ে। এই সমস্যার এক প্রকার সমাধান আসে ১৯৭১ সালের ২৯শে মার্চ ভারতের সুপ্রিম কোর্টের দেয়া এক রায়ে। সেখানে হিন্দু অধ্যুষিত দক্ষিণ বেরুবাড়ির ১২ নং ইউনিয়নের ১১.২৯ বর্গ কিলোমিটার ও কোচবিহার জেলার চারটি ছিটমহল, যাদের আয়তন ৬.৮৪ বর্গ কিলোমিটার, ভারতকে হস্তান্তর করার এবং বিনিময়ে মুসলিম অধ্যুষিত ১৮.৬৮ বর্গ কিলোমিটার আয়তনের রংপুরের ছিটমহল দহগ্রাম ও আঙরপোতা পাকিস্তানকে (বাংলাদেশকে) হস্তান্তর করার কথা বলা হয়েছিল। কিন্তু এই রায় ঘোষণার পাঁচদিন আগেই বাংলাদেশের মুক্তিযুদ্ধ শুরু হয়ে যাওয়ায় এই রায় বা নেহেরু-নুন চুক্তির বাস্তব কার্যকারিতা আর থাকে না।

বাংলাদেশ স্বাধীন হবার পর বেরুবাড়ি সমস্যা সমাধানের জন্য ভারত বাংলাদেশের কাছে নতুন করে প্রস্তাবটি নিয়ে আসে। এই প্রস্তাব মোতাবেক দক্ষিণ বেরুবাড়ির পুরোটাই ভারত পাবে, বিনিময়ে বাংলাদেশ দহগ্রাম-আঙরপোতাসহ তাদেরকে পাটগ্রাম থানার পানবাড়ি মৌজার সঙ্গে যুক্ত করার জন্য ১৭৮ মিটার দৈর্ঘ ও ৮৫ মিটার প্রস্থের (তিন বিঘা) করিডোর পাবে। ১৯৭৪ সালের ১৬ই মে মুজিব-ইন্দিরা চুক্তিতে তিন বিঘাসংক্রান্ত এই প্রস্তাব পাশ হয়। চুক্তিটিকে র‍্যাটিফাই করার জন্য বাংলাদেশ সরকার ১৯৭৪ সালের ২৮শে নভেম্বর বাংলাদেশের সংবিধানের তৃতীয় সংশোধনীর মাধ্যমে দক্ষিণ বেরুবাড়ি ভারতের নিকট হস্তান্তরের প্রক্রিয়া সম্পন্ন করে। কিন্তু অপর পক্ষে আজ পর্যন্ত কোন ভারত সরকার তিনি বিঘা করিডোর হস্তান্তরের জন্য অনুরূপ সংবিধান সংশোধনী প্রস্তাব লোকসভায় উত্থাপন করেনি।

১৯৮২ সালের ৭ই অক্টোবর বাংলাদেশের পররাষ্ট্রমন্ত্রী এ আর শামস-উদ্‌-দোহা ও ভারতের পররাষ্ট্রমন্ত্রী পি ভি নরসীমা রাও-এর মধ্যকার স্বাক্ষরিত চুক্তি অনুযায়ী ভারত আবারও তিন বিঘা করিডোর হস্তান্তরে সম্মত হয়। কিন্তু এই চুক্তি ও মুজিব ইন্দিরা চুক্তি উভয়টিই তিন বিঘা হস্তান্তরসংক্রান্ত ব্যাপারে ভারতে জনরোষের কবলে পড়ে। বিশেষতঃ দহগ্রাম-আঙরপোতা সংলগ্ন ভারতীয় এলাকা কুচলিবাড়ি, ধাপারহাট ও মেখলিগঞ্জের মানুষ তিন বিঘা করিডোর হস্তান্তরের তীব্র বিরোধিতায় নামে। এর পরের ইতিহাস সবার জানা। সত্যটা হচ্ছে এই যে, বাংলাদেশ আজো তিন বিঘা করিডোর পায়নি। বাংলাদেশকে এটি দিয়ে দেবার জন্য ভারতের সংবিধান সংশোধনের যে বাধ্যবাধকতা আছে সেটি আর কোনদিন সম্ভব বলে মনে হয় না। কারণ, ৩৭ বছর পরে আজকের ভারতের রাজনৈতিক বাস্তবতা ভিন্ন। আজকের ভারতে কেন্দ্রিয় সরকার গঠিত হয় ডজনখানেক দলের কোয়ালিশনের মাধ্যমে। সংসদে বিরোধী জোটের শক্তিও থাকে ভারসাম্যমূলক। সেখানে কেউ এ’ধরনের বিল তুললে অন্যদের বিরোধিতায় সেটি পাশ হবার সম্ভাবনা শূন্য। ভবিষ্যতেও ভারতে একক সংখ্যাগরিষ্ঠতা নিয়ে কোন দল ক্ষমতায় যাবার সম্ভাবনা শূন্য। তাছাড়া ভারতের কোন সংসদীয় দল আজ পর্যন্ত তিন বিঘা করিডোর হস্তান্তরের বিষয়টি সংসদে উত্থাপন করেওনি।

পূর্বাভিজ্ঞতা থেকে বোঝা যায়, হাসিনা-মনমোহন চুক্তিতে ১৬২টি ছিটমহল বিনিময়ের কথা থাকলেও সেগুলোর পরিণতি তিনি বিঘার মতোই হবার কথা। ইতিমধ্যে আসামের প্রধান বিরোধী দল অসম গণ পরিষদ (অগপ) জমি বিনিময় চুক্তির প্রবল বিরোধীতায় নেমেছে। তাদের ভাষ্য - আসামের জমি দেবার মালিক আসামের জনগণ; আসামের জমি বাংলাদেশকে দেবার এখতিয়ার ভারতের প্রধানমন্ত্রী বা আসামের মুখ্যমন্ত্রীর নেই। প্রাসঙ্গিক হিসাবে ১৯৬০ সালের ভারতের সুপ্রিম কোর্টের কথাও আলোচনায় চলে এসেছে। তাছাড়া সংসদে দুই-তৃতীয়াংশের বেশি আসন নিয়ে শেখ হাসিনার পক্ষে যে বিল পাশ করানো সম্ভব সেখানে মাত্র ৩৮% আসন নিয়ে মনমোহনের পক্ষে ভারতের লোকসভায় সে ধরনের বিল পাশ করানো সম্ভব নয়। আমরা দেখেছি, মনমোহন সিং-এর এই সফরকালেই তিস্তা চুক্তি নিয়ে মমতা ব্যানার্জীর অনমনীয় মনোভাবের জন্য তিস্তা চুক্তি হতে পারেনি। ব্যাপারটি ভারতের কেন্দ্রিয় সরকারের জন্য বিব্রতকর হলেও মমতার এই সিদ্ধান্ত তাকে পশ্চিমবঙ্গে ভালো অবস্থান দিয়েছে। মমতার সিদ্ধান্ত আসামে অগপ নেতা প্রফুল্ল কুমার মোহান্তের জন্য উদাহরণ হয়ে দাঁড়িয়েছে। সুতরাং তিনিও জমি বিনিময় নিয়ে রাজ্যে কংগ্রেসী তরুণ কুমার গগৈ সরকার ও কেন্দ্রে মনমোহন সিং সরকারকে এক হাত দেখে নেবার চেষ্টায় আছেন।

বোধসম্পন্ন যে কেউ বুঝবেন বাংলাদেশ আর ভারতের শীর্ষ নেতা পর্যায়ে জমি বিনিময় নিয়ে যতো চুক্তিই হোক ভারতে সংবিধান সংশোধন করে সেটির র‍্যাটিফিকেশন সম্ভব নয়। অতীতে ভারতের এমন আচরণে ভবিষ্যতে বাংলাদেশেও কেউ কেউ যে র‍্যাটিফিকেশন ঠেকানোর জন্য আদালতের দ্বারস্থ হবেন না সেটি হলফ করে বলা যায় না। বর্তমান ব্যবস্থায় তিন বিঘা করিডোর দিনরাত খুলে রাখার ব্যবস্থাটিও টেকসই নয়। কারণ, যে কোন সময় ভারত সরকার বা তার সংশ্লিষ্ট যে কোন প্রতিষ্ঠান (যেমন, বিএসএফ, পুলিশ, জেলা কর্তৃপক্ষ, সামরিক বাহিনী, আদালত ইত্যাদি) নূন্যতম নোটিশে বা বিনা নোটিশে এই করিডোর বন্ধ করে দিতে পারে। তাহলে, উভয় দেশের সরকার এই চুক্তিগুলো কেন করে? এই কেন’র উত্তর বাংলাদেশ ও ভারতের জন্য ভিন্ন।

ভারত সীমান্ত চুক্তি বা ছিটমহল বিনিময় চুক্তিগুলো করে একাধিক চুক্তির একটি প্যাকেজের অংশ হিসাবে। ছিটমহল ইস্যুটি বিতর্কিত ও বহুল আলোচিত বলে প্যাকেজের বাকি চুক্তিগুলো আর তেমনভাবে আলোচনায় আসে না। ফলে বাকি চুক্তিগুলোতে বাংলাদেশের স্বার্থ যথাযথভাবে সংরক্ষিত না হলেও সেটা নিয়ে প্রশ্ন ওঠে কম। তাছাড়া বাংলাদেশ সরকার দ্বিপাক্ষিক চুক্তিসমূহের বিবরণ এমনভাবে গোপন করে যে তাতে সাধারণ মানুষের আর ঐসমস্ত চুক্তিগুলোর ব্যাপারে কিছু জানার বা বলার উপায় থাকে না। ফলে অর্থহীন ছিটমহল চুক্তির আড়ালে ভারতের স্বার্থের অনুকূলে অন্যান্য চুক্তি সম্পাদিত হয়ে যায়। কূটনীতির হিসাবে ভারতের এই ভূমিকা প্রশংসনীয়।

বাংলাদেশও সীমান্ত চুক্তি বা ছিটমহল বিনিময় চুক্তিগুলো করে একাধিক চুক্তির একটি প্যাকেজের অংশ হিসাবে। ভারতের প্রস্তাবিত ছিটমহল বিনিময় চুক্তি মেনে নিলে বাংলাদেশ যদি ভারতে আরো কিছু বাংলাদেশী পণ্যের শুল্কমুক্ত প্রবেশ, নেপালের সাথে ট্রানজিট, বিদ্যুৎ ক্রয়, ঋণপ্রাপ্তি ইত্যাদি বিষয়ে সুবিধাজনক চুক্তি করতে পারে তাহলে তা মন্দ কী। কূটনীতির হিসাবে বাংলাদেশের এই অবস্থানও সঠিক।

কূটনীতির হিসাব যা-ই বলুক ছিটমহলগুলো বিনিময় না হলে ছিটমহলগুলোর মানুষকে আজীবন মানবিক ও নাগরিক সুবিধা থেকে বঞ্চিত হয়ে থাকতে হবে। গত চৌষট্টি বছর ধরে তারা ইউটিলিটি, শিক্ষা, চিকিৎসা, বিনোদন থেকে দূরে অমানবিক জীবন-যাপন করছেন। কিন্তু সেসব মানুষগুলোর দুর্দশা ক্ষুদ্র স্বার্থচিন্তায় অন্ধ রাজনীতিক-আমলাদের চোখে পড়ে না। মনে পড়ে, আশির দশকে একবার পতিত সামরিক স্বৈরাচার এরশাদ যখন বাংলাদেশের রাষ্ট্রপতি তখন সে একবার দহগ্রাম-আঙরপোতায় গিয়েছিল। জনসভায় দহগ্রামের চেয়ারম্যান সাহেব নিজেদের দুর্দশার কথা বলতে বলতে এরশাদের পা জড়িয়ে ধরে কেঁদে ওঠেন। তিনি তাঁর জনগণকে এই সীমাহীন দুর্ভোগ থেকে বাঁচানোর জন্য এরশাদের করুণা চান। কিন্তু চেয়ারম্যান সাহেব যা জানতেন না সেটা হচ্ছে, তাঁদেরকে বাঁচানোর কোন উপায় এরশাদের কাছে ছিলনা। তাঁদেরকে বাঁচানোর কিছুটা উপায় হয়তো ভারতের তৎকালীন প্রধানমন্ত্রী রাজীব গান্ধীর কাছে ছিল। তবে সবচে’ বড় উপায় ছিল ভারতের লোকসভা-বিধানসভার সদস্যদের কাছে, ভারতের সুপ্রিমকোর্টের কাছে। এই দুঃখী মানুষগুলোকে দেশের আর দশটা মানুষের মতো মানবিক ও নাগরিক সুবিধার আওতায় আনার জন্য সংশ্লিষ্ট সবার মাঝে শুভবুদ্ধির উদয় হোক।

