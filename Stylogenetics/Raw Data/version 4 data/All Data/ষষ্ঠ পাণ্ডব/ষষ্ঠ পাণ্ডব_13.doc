তোমার মায়ায় অসার সংসার চক্র ঘোরে নিরবধি




রমজান মাস আসার আগেই বাংলাদেশে নিত্য প্রয়োজনীয় জিনিসের দাম বাড়তে থাকে। এই দাম বাড়তে থাকাটা মোটামুটি ঈদের সময়ে একটা পর্যায়ে গিয়ে স্থির হয়। ঈদের সময়ে বৃদ্ধিপ্রাপ্ত মূল্য ঈদের পরে আর নিচে নামে না। ওটা ওখানেই স্থির হয়ে যায়। ঈদ ছাড়া বছরের বাকি সময়টাতেও নানা কারণে জিনিসের দাম আরো বাড়তে থাকে। মাঝেমধ্যে কিছু মৌসুমী সবজী ছাড়া জীবনধারণের জন্য প্রয়োজনীয় সব জিনিসের দাম সারাজীবন ধরে আমরা কেবল বাড়তেই দেখি। পরিহাসের বিষয় হচ্ছে এই, যে জীবনকে টিকিয়ে রাখার জন্য এসব জিনিস দরকারী সেই জীবনের দামই ক্রমাগত কমছে। বিশ্বাস না হয় বাংলায় ‘এক টাকার জন্য’ লিখে গুগলে সার্চ করে দেখতে পারেন।

বছরে এমন একটা দিন নেই যেদিন পত্রিকা খুলে আপনি মানুষ খুন হবার খবর পাবেন না। এটা তো হচ্ছে সেইটুকু — যেটুকু খবরের কাগজ পর্যন্ত পৌঁছালো। যে খুনগুলোকে আত্মহত্যা, দুর্ঘটনা বা সাধারণ মৃত্যু বলে চালিয়ে দেয়া হয় সেগুলোর খবর আর জানা যায় না। সরকারী সংস্থাগুলোতে খুনের যে হিসেব আছে তাতে গত পাঁচ বছরে সারা দেশে খুনের পরিসংখ্যান এমনঃ 
২০০৯: ৪,২১৯ জন
২০১০: ৩,৯৮৮ জন 
২০১১: ৩,৯৭০ জন
২০১২: ৪,৪১২ জন
২০১৩: ৪,৪০৬ জন
এই খুনের হিসেব দেখে মনে একটা প্রশ্নের উদয় হয়, বছরে গড়ে ৪,২০০ টি করে খুনের ঘটনার কতগুলিতে মামলা করা হয়? ধরা যাক, মোট খুনের ৫০% ঘটনায় মামলা হয়। এই মামলাগুলোর যদি ফয়সালা হতো তাতে বছরে ২,১০০ টি খুনের ঘটনায় খুনীর সাজা হবার কথা। এতে বছরের প্রতিদিন অন্তত একজন করে অপরাধী ফাঁসিতে ঝোলার কথা। আর বিচারে কেউ ফাঁসিতে ঝুললে সেই খবর পত্রিকাতে আসতো। যেহেতু অমন ফাঁসির খবর প্রতিদিন আমরা পড়তে পাই না, তাতে বোধ হয় যে, বাংলাদেশে অধিকাংশ খুনের মামলার কোন সুরাহা হয় না। 
একটি মামলা মাননীয় বিচারকের বিবেচনার এখতিয়ারে আসার আগে তদন্ত করা, তদন্ত প্রতিবেদন জমা দেয়া, সাক্ষ্য নেয়া, উভয় পক্ষের বক্তব্য শোনা, সাক্ষ্য ও ভাষ্য যাচাই ইত্যাদি অনেকগুলো ধাপ থাকে। এই দীর্ঘ পথ পাড়ি দিতে দিতে মোট মামলার সংখ্যা সমান্তর প্রগমনের পদগুলোর মতো মানে কেবল বাড়তেই থাকে। ফলে সীমিত সময়-লোকবল-বাজেট ইত্যাদি নিয়ে মাননীয় বিচারকগণের পক্ষে রাতারাতি একটি মামলার নিষ্পত্তি করা সম্ভবপর হয়ে ওঠে না। একটা ব্যক্তিগত অভিজ্ঞতার কথা বলি। পাওনা টাকা আদায় করার জন্য মামলা করেছিলাম। নিম্ন আদালতের রায় পেতে ৭ বছর সময় লেগেছিল। তারপর আরো ৬ বছর কেটে গেছে — পাওনা টাকা আজো পাইনি। তবু আমি বলতে পারি, আমি বিচার পেয়েছি। সময় লাগলেও আমার আদালতে যাবার ও ন্যায়বিচার চাইবার পথ রুদ্ধ ছিলনা। কিন্তু আমার এই অধিকারটা যদি কেড়ে নেয়া হতো তাহলে অবস্থাটা কেমন হতো?
ধরা যাক অসাবধানে আপনার হাত থেকে ধারালো বা তীক্ষ্ম বা ভারি কিছু ছুটে গিয়ে অথবা আপনার হাতের আগ্নেয়াস্ত্র থেকে গুলি ছুটে গিয়ে কেউ নিহত হলেন। অথবা আপনি আত্মরক্ষার্থে কাউকে খুন করতে বাধ্য হলেন। যদি ঐ ঘটনার একশ’জন প্রত্যক্ষদর্শীও এই সাক্ষ্য দেন যে — আপনি নির্দোষ, তবু আপনার বিরুদ্ধে ৩০২ ধারায় হত্যা মামলা করা যাবে। এই ধারায় অভিযোগ প্রমাণিত হলে আপনার শাস্তি মৃত্যুদণ্ড বা যাবজ্জীবন কারাদণ্ড তৎসহ অর্থদণ্ড হতে পারে। বিচারে আপনি নির্দোষ প্রমাণিত হবেন নাকি দোষী সাব্যস্ত হবেন সেটা তদন্তে কী পাওয়া গেলো, সাক্ষীরা কী বললেন, বাদী-বিবাদী কী বললেন, সর্বোপরি মাননীয় বিচারক সব কিছু বিবেচনার পর যা যথাযথ ও আইনানুগ বলে মনে করবেন তার ওপর নির্ভর করে। এখানে লক্ষণীয় বিষয়টা হচ্ছে, আপনি যত নামী-দামী বা ক্ষমতাবান মানুষ হন না কেন নিহতের আত্মীয়স্বজনের অধিকার আছে আপনার বিরুদ্ধে ৩০২ ধারায় হত্যা মামলা করার।
তবে নিহতের আত্মীয়স্বজনের হত্যা মামলা করার অধিকারের এই আইনটা সব ধরনের ঘটনার জন্য প্রযোজ্য নয়। অন্তত এক ধরনের ঘটনার কথা আমরা জানি যে ক্ষেত্রে ৩০২ ধারায় মামলা করার কোন সুযোগ নেই। সেখানে মামলা করতে হবে ৩০৪ (খ) ধারায়। তা এই ৩০৪ (খ) ধারাটি কী?


ধারা ৩০৪ (খ): বেপরোয়া যান বা অশ্বচালনার দ্বারা মৃত্যু ঘটান
যে ব্যক্তি বেপরোয়াভাবে বা তাচ্ছিল্যের সহিত জনপথে যান বা অশ্ব চালাইয়া দণ্ডার্হ নরহত্যা নহে এমন মৃত্যু ঘটায়, সেই ব্যক্তি যেকোন বর্ণনার কারাদণ্ডে যাহার মেয়াদ তিন বছর পর্যন্ত হইতে পারে বা অর্থদণ্ডে বা উভয় দণ্ডে দণ্ডিত হইবে।


অর্থাৎ,গাড়ির চালক বেপরোয়াভাবে বা তাচ্ছিল্যের সাথে গাড়ি চালানোতে ৫ জন বা ৫০ জন মানুষ নিহত হলেও যেহেতু সেটা নরহত্যা বলে বিবেচিত হবে না, তাই তার বিরুদ্ধে ৩০২ ধারা প্রযোজ্য নয়। এ’জন্য ২০১১ সালের ১১ই জুলাই মীরের সরাইয়ের আবুতোরাবে খাদে ট্রাক পড়ে ৪৮টি শিশুর নির্মম মৃত্যু ঘটলেও ট্রাকের চালকের বিরুদ্ধে ৩০২ ধারায় মামলা করা যায় না। 
সন্দেহভাজন অপরাধীর বিরুদ্ধে সম্ভাব্য যে কোন ধারায় মামলা করার অধিকার বিচারপ্রার্থীর থাকে। মামলা ঐ ধারায় গ্রহনযোগ্য হবে কিনা সেটা নির্ধারণের এখতিয়ার আদালতের। কিন্তু আদালতের বিবেচনার কোন সুযোগ না রেখেই যদি কোন প্রাণহানির ব্যাপারে সিদ্ধান্ত দিয়ে দেয়া হয় যে সেটি নরহত্যা বলে বিবেচিত হবে না, তাহলে সেখানে ন্যায়বিচারের সুযোগ কি সীমিত হয়ে যায় না?
এই প্রশ্নের সঠিক উত্তর একজন আইন বিশেষজ্ঞ বা আইনের শিক্ষার্থী দিতে পারবেন। তবে সাধারণ বিবেচনায় প্রতিভাত হয়, সেখানে ন্যায়বিচার পাবার সুযোগ সীমিত হয়ে গেল। কারণ,কেউ যদি প্রতিহিংসাবশত কাউকে গাড়িচাপা দিয়ে কাউকে খুন করে থাকে,তাহলেও বোধকরি তার বিরুদ্ধে নরহত্যার অভিযোগ আনা যাচ্ছে না। আরো একটি প্রশ্ন মাথায় জাগে,  জনপথে যান বা অশ্বচালনা ব্যতীত অন্য কোথাও কারো বেপরোয়া বা তাচ্ছিল্যের জন্য কোন প্রাণহানি ঘটলে সেখানেও কি ধারা ৩০৪ (খ) প্রযোজ্য হবে? যদি না হয়, তাহলে কী কারণে ‘জনপথে যান বা অশ্বচালনা’ এই ইনডেমনিটি পায়?
৩০৪ (খ) ধারার যথার্থতা নিয়ে আইনপ্রণেতারা ভাববেন কিনা জানিনা। বুকে পাথর নিয়ে আমরা বরং ভাবি ৩০৪ (খ) ধারাতেও অপরাধীর বিচার এবং শাস্তি হয় কিনা। ২০১১ সালের ১৩ই অগাস্টের পর তিনটা বছর কেটে গেল। ঘিওরের জোকা বাসস্ট্যান্ডের কাছে বাসের ধাক্কায় তারেক মাসুদ, মিশুক মুনীর, ওয়াসীম, জামাল আর মোস্তাফিজুর রহমানের মর্মান্তিক মৃত্যুর পর আমাদের ভাগ্যনিয়ন্তাদের অনেকেই অনেক কিছু বলেছিলেন। আমরা শুধু দেখেছি এখনো বিচার সম্পন্ন হয়নি। এখনো আমরা বিচার পাইনি।

