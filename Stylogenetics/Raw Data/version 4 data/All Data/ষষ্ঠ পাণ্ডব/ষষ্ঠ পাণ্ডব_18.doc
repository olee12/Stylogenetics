আচার্য্যকে নিয়ে অল্পকথা




স্কুলের পাঠ্যপুস্তকে পড়ানো হয়, বিজ্ঞানী জগদীশ চন্দ্র বসু আবিষ্কার করেছেন যে, গাছেরও প্রাণ আছে। তার মানে কি এই যে, আচার্য্য জগদীশ চন্দ্র বসু বলার আগে মানুষ জানতোই না, উদ্ভিদরাও জীবজগতের অন্তর্ভূক্ত!

পরে খোঁজ করে দেখি, এই উপমহাদেশেই উদ্ভিদবিজ্ঞানের চর্চ্চা ৩০০০ বছরেরও বেশি পুরনো। আধুনিক উদ্ভিদবিজ্ঞানের জনক থিওফ্রাস্টাসের জন্মও প্রায় ২৪০০ বছর আগে। তো এই হাজার হাজার বছর ধরে উদ্ভিদবিজ্ঞানীরা গাছকে ‘মরা’ বা ‘জড়’ বিবেচনা করেই গবেষণা করে গেছেন? কিন্তু সেটা কী করে সম্ভব! প্ল্যান্ট ফিজিওলজি’র ওপর গবেষণা শুরু হয়েছে আচার্য্য বসু কাজ শুরু করারও ২৫০ বছর আগে। যেহেতু জড় বস্তুর ফিজিওলজি বলে কিছু নেই, তার মানে ‘গাছেরও প্রাণ আছে’ — এই ব্যাপারটি আচার্য্য বসুরও বহু বহু কাল আগে থেকে প্রতিষ্ঠিত। তাহলে আচার্য্য বসু গাছ সংক্রান্ত কী আবিষ্কার করেছেন? ক্রেস্কোগ্রাফ আবিষ্কারের পর তিনি লজ্জাবতী আর বন চন্দল (Codariocalyx motorius) গাছের টিস্যুর ওপর যান্ত্রিক/ভৌত, তাপ, বিদ্যুৎ, রাসায়নিক ও ঔষধের প্রভাব পর্যবেক্ষণ করে দেখতে পান যে, এসব প্রভাবক প্রয়োগের ফলে গাছের টিস্যুর ইলেকট্রিক্যাল রেসপন্স অনুরূপ পরীক্ষণে প্রাণীর টিস্যুর ইলেকট্রিক্যাল রেসপন্স-এর মতোই। আরো পরীক্ষার পর তিনি অনুসিদ্ধান্ত দেন যে, উদ্ভিদও ব্যথা অনুভব করে, তারাও আকর্ষণ বোঝে, তারাও সাড়া দেয়। ‘উদ্ভিদের সাড়া দেবার ব্যাপারে অনুসিদ্ধান্ত প্রদান করা’ আর ‘গাছেরও প্রাণ আছে’ কথাদুটোর মধ্যে যে ফারাক সেটা আচার্য্য বসুর জানা ছিল, এবং তিনি কখনো দাবী করেননি যে তিনি ‘গাছেরও প্রাণ আছে’র আবিষ্কারক। কিন্তু অতিপণ্ডিত ‘পাঠ্যপুস্তক রচয়িতা’রা সে ফারাক না বুঝেই একটা হাস্যকর ভ্রান্তি শিক্ষার্থীদের ওপর চাপিয়ে দিয়েছেন।
স্নায়ুকোষ না থাকলেও যেহেতু উদ্ভিদ জীবজগতের সদস্য তাই তার অনুভূতি ও সাড়া দেবার ব্যাপারে আমরা অবাক হই না। কিন্তু ১১৪ বছর আগে প্যারিসে পদার্থবিজ্ঞানীদের আন্তর্জাতিক কংগ্রেসে আচার্য্য যে পেপারটি পড়েছিলেন সেটার শিরোনাম শুনলে আজও আমরা নড়েচড়ে বসবো। পেপারটির শিরোনাম — On the Similarity Responses of Inorganic and Living Matter। পেপারটির ই-বুকের লিঙ্ক (http://www.gutenberg.org/ebooks/18986 ) দিয়ে দিলাম, আগ্রহীরা পড়ে এই ব্যাপারে আরো ভাবতে পারেন। 
আচার্য্য বসু যে ১৮৯৬ সালেই ‘নিরুদ্দেশের কাহিনী’ নামের সায়েন্স ফিকশন লিখেছেন সেটা আমরা জানি। তবে বাংলা ভাষায় সেটাই প্রথম সায়েন্স ফিকশন নয়। ১৮৭৯ সালে প্রকাশিত জগদানন্দ রায়ের লেখা ‘শুক্র ভ্রমণ’কে প্রথম বাংলা সায়েন্স ফিকশন বলা হয়। বিজ্ঞজনেরা এটাকে সায়েন্স ফিকশন না বলে সায়েন্স ফ্যান্টাসি বলতে চান। আমি সেই বিতর্কে যাচ্ছি না। দেড়শ’ বছর আগে একজন বাঙালী ওভাবে ভেবে যে গল্প লিখেছেন তাতেই আমাদের খুশী হওয়া উচিত। কিন্তু খটকাটা হচ্ছে ১৮৭৯ সালে শ্রীযুক্ত রায়ের বয়স ছিল মাত্র দশ বছর। তিনি ১৮৬৯ সালে জন্মেছিলেন আর ১৯৩৩ সালে পরলোকগমন করেছেন। তার মানে হচ্ছে ‘শুক্র ভ্রমণ’ ১৮৭৯ সালে নয়, বরং আরো পরে প্রকাশিত হয়েছে। কেউ কেউ বলেন ১৮৮২ সালে ‘বিজ্ঞান দর্পণ’ পত্রিকায় দুই পর্বে প্রকাশিত হেমলাল দত্তের ‘রহস্য’ গল্পটিই প্রথম বাংলা সায়েন্স ফিকশন। শ্রীযুক্ত রায়ের ১৮৭৯’র দাবী খারিজ হলে শ্রীযুক্ত দত্তের ১৮৮২’র দাবী প্রতিষ্ঠিত হয়। এই দাবীগুলো উনারা করেননি, উনাদের পাঠকদের বা বাংলা ভাষায় সায়েন্স ফিকশন পাঠকদের দাবী। কিন্তু তারপরেও ‘রহস্য’ গল্পটি সায়েন্স ফিকশন না সায়েন্স ফ্যান্টাসি এই বিতর্কটা আছে। আপাতত নতুন কোন দাবী উত্থাপিত ও প্রমাণিত না হওয়া পর্যন্ত সব দিক বিবেচনায় আচার্য্য বসুই আমাদের ‘ফাদার অভ সায়েন্স ফিকশন ইন বাংলা ল্যাঙ্গুয়েজ’।
আমরা জানি যে, আচার্য্য বসু আবিষ্কৃত বস্তু/তত্ত্বের পেটেন্ট করানোর বিরোধী ছিলেন, অর্থাৎ বিজ্ঞানকে ব্যাপারীবৃত্তিতে আটকানোতে তাঁর ঘোরতর আপত্তি ছিল। পেটেন্ট না করানোয় রেডিও আবিষ্কারের ক্ষেত্রে কী ঘটনা ঘটেছে সেটারও কিছু কিছু আমরা জানি। এতকিছুর পরও ম্যাসাচুসেটসের সারা চ্যাপম্যান বুল আচার্য্যকে একবার একটা পেটেন্ট করানোতে রাজী করিয়ে ফেলেন। ১৯০১ সালের ৩০শে সেপ্টেম্বর আচার্য্য মিসেস বুলের সাথে আধাআধিতে ইলেক্‌ট্রিক্যাল ডিস্টার্বেন্স ডিটেক্‌টর-এর পেটেন্ট করানোর জন্য আবেদন করেন (US Patent No. 755840 A), ২৯শে মার্চ ১৯০৪ সালে পেটেন্ট পেয়েও যান। কিন্তু পরবর্তীতে আচার্য্য তাঁর সত্ত্ব ত্যাগ করেন। 
আচার্য্য বসু’র বহুগুণের মধ্যে দুটো গুণের ব্যাপারে আলোচনা প্রায় হয়ই না। এক, তিনি প্রত্মতত্ত্বে আগ্রহী ছিলেন। কিন্তু এই ব্যাপারে তাঁর কাজের বিবরণ ও ফলাফল সম্পর্কে বিস্তারিত কিছু জানতে পারিনি। দুই, তিনি ফটোগ্রাফিতে আগ্রহী ছিলেন। ১৮৮০’র দিকে তিনি যখন লন্ডনে পড়তে যান সেলুলয়েড তখন বাজারে আসি আসি করছে। ১৮৮৮-তে কোডাকের ক্যামেরা তো বাজারেই চলে এসেছিল। সুতরাং, ফটোগ্রাফিতে তাঁর আগ্রহ হওয়াটা স্বাভাবিক। কিন্তু তাঁর তোলা কোন ছবি দেখার সৌভাগ্য হয়নি।
আরেকটা কথা। আচার্য্য বসুর মহাপ্রয়াণের পর ৭৭ বছর কেটে গেছে। তারমানে, কপিরাইট আইনের ৬০ বছরের সময়সীমা শেষ। এখন আচার্য্য বসুর সকল লেখা একসাথ করে একটা রচনাসমগ্রের ই-বুক কি বের করা যায় না! আচার্য্যের লেখা বইগুলো হচ্ছেঃ
১. Response in the Living and Nonliving, Longmans, Green & Co., London, 1902.
২. Plant Response as a Means of Physiological Investigations, Longmans, Green & Co. London, 1906.
৩. Comparative Electro-Physiology, Longmans, Green & Co. London 1907.
৪. Researches on Irritability of Plants, Longmans, Green & Co. London 1913
৫. Collected Physical Papers, Longmans, Green & Co. London 1920.
৬. Plant Autographs and Their Revelations. The Macmillan Company, New York, 1927.
৭. অব্যক্ত, বঙ্গীয় বিজ্ঞান পরিষদ, কলকাতা, ১৯২১
৮. Physiology of Ascent of Sap, Longmans, Green & Co. London 1923
৯. রবীন্দ্রনাথ ঠাকুরকে লেখা চিঠি, দ্য বোস ইনস্টিটিউট, কলকাতা, ১৯৯৪
আচার্য্যের এক ঘনিষ্ট বন্ধু তাঁর ‘বিশ্বপরিচয়’ গ্রন্থের উৎসর্গপত্রে আরেক পদার্থবিজ্ঞানী সত্যেন্দ্রনাথ বসুকে লিখেছিলেনঃ
“বড়ো অরণ্যে গাছতলায় শুকনো পাতা আপনি খসে পড়ে, তাতেই মাটিকে করে উর্বরা। বিজ্ঞানচর্চার দেশে জ্ঞানের টুকরো জিনিসগুলি কেবলই ঝরে ঝরে ছড়িয়ে পড়ছে। তাতে চিত্তভূমিতে বৈজ্ঞানিক উর্বরতার জীবধর্ম জেগে উঠতে থাকে। তারই অভাবে আমাদের মন আছে অবৈজ্ঞানিক হয়ে। এই দৈন্য কেবল বিদ্যার বিভাগে নয়, কাজের ক্ষেত্রে আমাদের অকৃতার্থ করে রাখছে।“
আমাদের চিত্তভূমিতে বৈজ্ঞানিক উর্বরতার জীবধর্মকে জাগিয়ে তুলতে আচার্য্যের লেখাগুলোর নিবিষ্ট পাঠ প্রয়োজন।

