বোন দিবস



আপনি যদি উইকি বা অনুরূপ কোন সাইটে আজকের দিনটির বিশেষত্ব লক্ষ্য করেন তাহলে যে কোন দিনই দেখতে পাবেন সেটি বিশেষ কোন একটা দিবস। জাতিসংঘ ধরণের আন্তর্জাতিক প্রতিষ্ঠানগুলোতে এমন দিবস পালনের শেষ নেই। এগুলোর কিছু আমরা বুঝি আবার কিছু ঠিক বুঝে উঠতে পারি না। তবে কিছু কিছু দিবস আছে যার খোঁজ সবাই রাখেন এবং অনেকেই তা পালন করেন। ব্যক্তিগত বার্ষিকীগুলো, ধর্মীয় বা জাতীয় দিবসগুলোর বাইরে অল্প কিছু দিবস আছে যা সারা দুনিয়ায় পালিত হয়। ভ্যালেন্টাইন ডে, মা দিবস, বাবা দিবস এমন কিছু দিন। 
মূল পরিবার মা, বাবা, ভাই, বোন নিয়ে গঠিত বলে মা দিবস, বাবা দিবস থাকলে ভাই দিবস এবং বোন দিবসও থাকা উচিত। ভারতীয় উপমহাদেশে “রাখীবন্ধন”-এর মাধ্যমে ভাই পাতানোর একটা কালচার থাকলেও বোন পাতানোর জন্য কোন দিবস নেই। বলতে পারেন ভাই পাতালে বোনতো আপনা আপনিই হয়। তারপরও রাখীবন্ধনের ব্যাপারটা বোনদের তরফ থেকেই হয়। তাই সেটাকে “ভাই দিবস” হয়তো বলা যেতে পারে, কিন্তু “বোন দিবস” একেবারেই না। “বোন দিবস” পালনের কোন কালচারের কথা আমার জানা নেই। জানা থাকলে আমি নিয়ম করে এই দিনটা পালন করতাম। 
মা-বাবা ছাড়া পরিবার হয় না ঠিক, কিন্তু ভাই-বোন ছাড়াও কি পরিবার হয়। সংজ্ঞার্থে হয়তো হয়, তবে তা ঠিক পরিবার বলে আমাদের মনে লাগে না। আমাদের অসীম সৌভাগ্য যে আমাদের ভাই-বোন থাকে তাই পৃথিবীটা কত সুন্দর, আনন্দ আর ভালোবাসাময় তা আমরা বুঝতে পারি। আমাদের মধ্যে যাদের বোন আছে তারা জানেন বোন থাকাটা কী অপার্থিব একটা ব্যাপার। দুনিয়াতে যত মানুষের বোন নেই তার চেয়ে ঢেড় বেশি মানুষের বোন আছে। ভাইয়ের বোন, বোনের বোন এই হিসেবে। তারপরও যাদের বোন নেই অমন একটা উপলক্ষ পেলে তারাও বোন পাতাতে পারতেন।
যাই হোক, দুনিয়াতে “বোন দিবস” থাকুক আর না থাকুক জুনের ১৪ তারিখ আমার জন্য বোন দিবস। কেন? কারণ, এই দিন আমার মেজ বোন জন্মেছেন। আমার আরো দুই বোন থাকলেও আমার এই বোনের জন্য আমার হিসেব আলাদা। কিছুটা সম্ভবত আমরা পিঠেপিঠে বলে। তবে আমার কাছে তার চেয়ে বড় কারণ মানুষ হিসেবে তাঁর অসাধারণত্বর জন্য। সহস্র বৎসর সাধনা করলে রমনীর মন পাওয়া যায় কিনা জানিনা, দশ মিনিটের চেষ্টায় আমার এই বোন মানুষের মন জয় করতে পারেন। নির্বিচারে ভালোবাসলে, বিশ্বাস করলে এই পৃথিবীতে মানুষকে প্রতি নিয়তই ঠকতে হয়। এই হিসেবে আমার বোন প্রতিদিন, প্রতি মুহূর্তে ঠকেন। তবে এই ঠকায় তাঁর কোন গ্লানি নেই। আবার নতুন উদ্যমে তিনি ঠকতে বসেন। 
আমাদের বাকি ভাই-বোন বা পরিবারের জন্য তাঁর আত্মত্যাগের কথা লিখতে বসলে “মহাভারত” হয়ে যাবে। আমার ছোট ভাই-বোন দুটো জন্মানোর পর আমাদের মা অসুস্থ্য হয়ে পড়েন। আমার এই বোন ওদের দু’জনকে মায়ের মমতায় লালন-পালন করেছেন। তাতে তাঁর ব্যক্তিগত যে ক্ষতি হয়েছে তা অপূরণীয়। ভাই দুর্ঘটনায় পড়েছে, এক বৎসর ধরে বাসায়-হাসপাতালে তার সেবা করে গেছেন। বোনের বাচ্চা অসুস্থ্য, নিজের কাজ ফেলে রাত-দিন তার শুশ্রষা করেছেন। আমাদের সংসারের যাবতীয় কাজ দশভূজার মত সামলে গেছেন দিনের পর দিন। এইসব ব্যক্তিগত কথন আর বাড়াবো না। শুধু এইটুকু বলব, আজকের দিনে মানুষ যে ক্যারিয়ার, নিজের সংসার ইত্যাদি আত্মকেন্দ্রিক বিষয়ের জন্য নিষ্ঠুর হতে পারে আমার বোন আমাদের জন্য নিজের সেসব বিষয়কে হাসিমুখে বিসর্জন দিয়েছেন। এতে তাঁর নিজের কোন ক্যারিয়ার দাঁড়ায়নি, জীবনটা অগোছালো হয়ে গেছে। যার জের তাঁকে টানতে হবে আরো বহু বহু দিন। 
এত ত্যাগের পরও এই মানুষটাকে এখনো যে বঞ্চনার কষ্ট ভোগ করতে হয় তাতে আমার মনে হয় অন্যায় আর অসাম্যই কি প্রকৃতিরই নিয়ম? প্রকৃতিতে তাহলে ভারসাম্য রক্ষিত হয় কী করে? অনাগত দিনের গর্ভে কত পুরষ্কার লুকিয়ে আছে যা তাঁর প্রতি এই অবিচারের বোঝাকে প্রশমিত করবে!
আমাদের যাদের বোন আছে তারা কী পারিনা বৎসরে একটা দিন তাদের জ্জন্য বিশেষ কিছু করতে? হয়তো তাঁদের জন্মদিনে বা অন্য কোন দিনে। যে বিশাল ঋণের বোঝা আমরা প্রতিদিন বাড়িয়ে তুলছি তার প্রতিদান না হোক তার জন্য কৃতজ্ঞতাটুকুও তো তাদের জানাতে পারি। আন্তর্জাতিকভাবে “বোন দিবস” না থাকুক আমাদের প্রত্যেকের কি একটা নিজস্ব “বোন দিবস” থাকতে পারে না?

