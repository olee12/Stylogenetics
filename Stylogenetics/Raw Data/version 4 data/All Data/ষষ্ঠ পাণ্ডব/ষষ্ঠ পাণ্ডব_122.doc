পাণ্ডবের চীন দর্শন-০৮



ভিতরে-বাহিরে, অন্তরে-অন্তরে
২১শে মার্চে বৎসরের প্রথমবার সূর্য বিষুবরেখা পার হবার (Vernal Equinox) দু’সপ্তাহ পর, অর্থাৎ উত্তরায়ণের তৃতীয় সপ্তাহের শুরুর তিন দিন (৪, ৫, ৬ এপ্রিল) হচ্ছে “চিঙ মিঙ জায়ে” বাংলায় মোটামুটি বলা যেতে পারে “স্বচ্ছ উজ্জ্বলতার দিন”। এ’সময় চীনের বেশির ভাগ জায়গায় দিনগুলো যে স্বচ্ছ-উজ্জ্বল সে বিষয়ে সন্দেহ নেই। প্রাচীন চীনে “চিঙ মিঙ জায়ে”-তে বনভোজন করা হত, ঘুড়ি ওড়ানো হত, গ...ভিতরে-বাহিরে, অন্তরে-অন্তরে
২১শে মার্চে বৎসরের প্রথমবার সূর্য বিষুবরেখা পার হবার (Vernal Equinox) দু’সপ্তাহ পর, অর্থাৎ উত্তরায়ণের তৃতীয় সপ্তাহের শুরুর তিন দিন (৪, ৫, ৬ এপ্রিল) হচ্ছে “চিঙ মিঙ জায়ে” বাংলায় মোটামুটি বলা যেতে পারে “স্বচ্ছ উজ্জ্বলতার দিন”। এ’সময় চীনের বেশির ভাগ জায়গায় দিনগুলো যে স্বচ্ছ-উজ্জ্বল সে বিষয়ে সন্দেহ নেই। প্রাচীন চীনে “চিঙ মিঙ জায়ে”-তে বনভোজন করা হত, ঘুড়ি ওড়ানো হত, গাছের চারা লাগানো হত, ফসল বোনা হত, নাচ-গান-খাওয়া-দাওয়া তো ছিলই আর তার সাথে রঙিন ডিম ভেঙে নতুন জীবন শুরু করা হত। তাতো হবেই - এ যে বসন্ত কাল। প্রকৃতি নিজেই যে আজ নতুন জন্ম পাচ্ছে। 
আজকের চীনে “চিঙ মিঙ জায়ে” আর আগের মত “স্বচ্ছ উজ্জ্বলতার দিন” হিসেবে পালিত হয় না, বরং পালিত হয় “সমাধি পরিষ্কার করার দিন” (Tomb Sweeping Day) হিসেবে। চীনাদের প্রচলিত বিশ্বাস এই দিনগুলোতে পূর্ব পুরুষদের আত্মা নিজের পরিবারের সদস্যদের কাছে ফিরে আসে। তাই এই দিনগুলোতে চীনারা পূর্ব পুরুষদের সমাধি পরিষ্কার করেন, শুকনো খাবার আর মদের অর্ঘ্য দেন, বাড়িতে পরিবারের সবাই মিলে ভোজের আয়োজন করেন যেখানে অবশ্যই মুরগীর ডিম থাকবে, আগরবাতি (ধূপকাঠি) জ্বালানো হয়, ঘুড়ি ওড়ানো হয়। চীনাদের প্রচলিত বিশ্বাস এতে সামনের বৎসর ভালো যাবে, ভালো ফসল হবে, মায়েদের কোল ভরে উঠবে নতুন শিশুতে।
“চিঙ মিঙ জায়ে”-তে পূর্ব পুরুষদের আত্মা সত্যি সত্যি অধস্থন পুরুষের কাছে ফিরে আসে না, অথবা নিয়মমত “চিঙ মিঙ জায়ে” পালন করলে সত্যি সত্যি এসব সমৃদ্ধি অর্জিত হয় না; কিন্তু সারা দুনিয়ায় কয়েক পুরুষ ধরে ছড়িয়ে থাকা চার কোটিরও বেশি চীনা তাদের পিতৃভূমির কাছে বার বার ঠিকই ফিরে যান - সশরীরে বা অন্য কোনভাবে, আর পিতৃভূমির সমৃদ্ধির জন্যও নিরলস চেষ্টা চালিয়ে যান।      
চীনের বাইরে আপনি যে দেশেই থাকুন অথবা বেড়াতে যান দেখতে পাবেন সেখানে বাসকারী বিদেশীদের একটা বড় অংশই চীনারা। কিছু ক্ষুদ্র দ্বীপরাষ্ট্র ছাড়া পৃথিবীর এমন কোন দেশ খুঁজে পাওয়া যাবে না যেখানে চায়না টাউন বা চীনেপট্টি বা চীনেপাড়া বা নিদেনপক্ষে চায়না বিল্ডিং নেই। বিশ্বের সবচে’ বেশি জনসংখ্যার দেশের ক্ষেত্রে এমনটাই হয়তো হবার কথা। তবে দুনিয়া জোড়া অভিবাসী জনগোষ্ঠীদের মধ্যে চীনারা অনেকটাই ব্যতিক্রম। অভিবাসী চীনারা ঐ দেশের মূলস্রোতে মিশলেও তারা মূলতঃ চীনাই থেকে যান প্রজন্মের পর প্রজন্ম ধরে। মূল চীনের প্রতি তাদের টান শুধুমাত্র মনের ব্যাপার নয়। চীন থেকে আমদানী করা, চীনে বিনিয়োগ করা, দেশ থেকে আসা চীনা ভাইদের সেটেল হতে সাহায্য করা ইত্যাদি ব্যাপারে চীনাদের স্বদেশপ্রীতি অতুলনীয়। এসব ক্ষেত্রে কে কোন প্রদেশের, কোন জেলার বা কোন জাতির তা মূখ্য নয়। প্রবাসীদের মধ্যে দেশের ভাষা আর সংস্কৃতি টিকিয়ে রাখার ব্যাপারে তাদের প্রচেষ্টাও প্রশংসনীয়।
বিদেশে বাংলাদেশীদের নানা প্রকার রাজনৈতিক, সামাজিক, সাংস্কৃতিক সংগঠনের অভাব নেই। এ’নিয়ে দলাদলি, মারামারির খবরও হর-হামেশা আমরা পেয়ে থাকি। প্রবাসী চীনাদের মধ্যে খেয়োখেয়ির এই সাধারণ চিত্রটি প্রায় অনুপস্থিত। অনাবাসী বাংলাদেশীদের কতজন বাংলাদেশ থেকে পণ্য আমদানী করে থাকেন? অথচ অনাবাসী চীনারা আজ চীন থেকে আমদানী বন্ধ করে দিলে চীনের গোটা রপ্তানী বানিজ্যই বড়সড় ধাক্কা খাবে। 
যে সমস্ত চীনা কোম্পানীর সাথে আমাকে কাজ করতে হয়েছে কম-বেশি তাদের সবারই দুনিয়া জোড়া ক্রেতা আছে। ঐসব ক্রেতাদের একটা বড় অংশই আবার অনাবাসী চীনারা। ক্রেতা যদি আসিয়ানভুক্ত কোন দেশের বা অস্ট্রেলিয়ার বা যুক্তরাষ্ট্রের হয় তাহলে সেও একজন চীনা হবার সম্ভাবনা প্রবল। আর যুক্তরাষ্ট্র প্রতি বৎসর চীন থেকে কি পরিমান আমদানী করে সে খবর সবারই জানা আছে। ইদানিংকালে দেখা যায় মধ্যপ্রাচ্য, আফ্রিকা বা লাতিন আমেরিকার ক্রেতারাও চীনা। খোদ ঢাকা শহরে এমন সব চীনাদের দেখেছি যারা আমাকে বলেছে, “চীন থেকে তুমি কী কী আনতে চাও বল, আমি তোমাকে এনে দেব”। মহাখালী-বনানী-গুলশান-বারিধারা-উত্তরাতে এখন ডজন ডজন এমন চীনা কোম্পানী গড়ে উঠেছে। 
অনাবাসী চীনারা দ্রুতই সংশ্লিষ্ট দেশের অর্থনীতির মূল কর্ম-কাণ্ডে ঢুকে পড়েন। যেহেতু হেন জিনিষ নেই তাদের দেশ বানায় না, তাই চীনা পণ্য আমদানী করে অচিরেই তারা সেই দেশে চীনা পণ্যের একটা বাজার তৈরি করে ফেলেন। অনাবাসী চীনাদের আয়ের একটা বড় অংশ কিন্তু খোদ চীনেই বিনিয়োগ হয়। গত কয়েক বৎসরে দেখা গেছে তাইওয়ানীরা মূল চীনে বিপুল বিনিয়োগ করছেন। শুধু তাই নয় শ্রমঘন সব শিল্পই তারা মূল চীনে স্থানান্তর করে ফেলছেন। চীনের এই দুই অংশে যতই রাজনৈতিক টানা-পোড়েন থাকুক না কেন বিনিয়োগ আর বানিজ্য সেখানে ঝামেলামুক্ত রয়ে গেছে। বাইরের চীনাদের এই বিনিয়োগের দরুন চীনের লাভ দুই দিক থেকে। এক, দেশে বিনিয়োগ বাড়ছে, শিল্প বাড়ছে, কর্মসংস্থান বাড়ছে, আয় বাড়ছে। দুই, অনাবাসী চীনারাই আবার সেসব আমদানী করায় দেশের রপ্তানী আয় বাড়ছে, চীনা পণ্যের বাজার আরো বিস্তৃত হচ্ছে।
অনাবাসী চীনাদের একটা বড় কৃতিত্ব হচ্ছে অন্য দেশের কোন বিশেষ একটা শিল্পকে টার্গেট করা। বিশেষতঃ ঐ বিশেষ শিল্পে যে দেশ বিশ্ব বাজারে মার্কেট লিডার। একটা উদাহরণ দেই। একসময় পিতল আর দস্তার তৈরি বিশেষ একধরণের শিল্পে ইটালী সারা দুনিয়ায় মার্কেট লিডার ছিল। তাদের এই মোড়লী পঞ্চাশ বৎসরেরও বেশি সময় ধরে ছিল। গত দশ বৎসরে চীনারা আস্তে আস্তে শিল্পটিকে আত্মস্থ করেছেন। প্রথমে ইটালীর পণ্যের হুবহু নকল করা শুরু করেন। পরে একটু একটু করে স্বকীয়তা অর্জন করেছেন। আজ খোদ ইতালীয়রা চীন থেকে ঐ পণ্যটি আমদানী করে থাকেন।
একবার তাইওয়ানের একটা কোম্পানীর সাথে যোগাযোগ করেছিলাম তাদের উৎপাদিত একটা পণ্য কেনার জন্য। কোম্পানীর কর্ণধার জেমসকে বললাম, “আমি তোমার ফ্যাক্টরী দেখতে চাই, যাতে তোমাদের পণ্যের মান ও মান নিয়ন্ত্রনের ব্যাপারে নিঃসন্দেহ হতে পারি”। জেমস আমাকে বলল, “তাহলে তোমাকে সাঙহাই আসতে হবে”। আমার প্রশ্ন, সাঙহাই কেন? উত্তর হল, আমাদের কোম্পানী তাইওয়ানের হলেও ফ্যাক্টরীগুলোর প্রায় সবই মূল ভূখণ্ডে। তুমি ইচ্ছে করলে টাকা পয়সার লেন-দেন তাইওয়ানের সাথে অথবা মূল ভূখণ্ডের সাথে করতে পার। নিরূপায় আমি তাই তাইপের বদলে সাঙহাই রওয়ানা হলাম। সাঙহাই গিয়ে দেখি জেমস সেখানে জমিয়ে বসেছে। সাঙহাই-এর উপকন্ঠে, নানজিঙ আর কুয়াঙচৌতে ফ্যাক্টরী, সাঙহাইয়ের অভিজাত এলাকায় বিশাল অ্যাপার্টমেন্ট, দামী লিঙ্কন গাড়ি, সাঙহাই-এর গলফ ক্লাবের মেম্বারশীপ, নানজিঙ-এর গার্লফ্রেণ্ড সবই আছে। মূল ভূখণ্ডে বিপুল বিনিয়োগ করায় জেমস অন্য তাইওয়ানীদের চেয়ে সুবিধাও বেশি পায়। 
দেশে থাকা চীনা তরুন-তরুনীদের একটা অংশের স্বপ্ন বিদেশে পাড়ি জমানো। ইদানিং চীনাদের মধ্যে তাই বিদেশী ভাষা শেখার প্রবনতা ব্যাপক। আমাদের মত সবার মধ্যে ইংরেজী শেখার চেষ্টা থাকলেও ফরাসী, জার্মান, স্পেনিশ, আরবী, ইতালীয়, পর্তুগীজ, রুশ ভাষা জানা চীনাদের সংখ্যা প্রচুর। চীনের বড় যে কোন শহরে গেলে দুনিয়ার প্রধান কোন ভাষা জানা দোভাষী পেতে বেগ পেতে হয় না। ২০০৮-এর অলিম্পিক চীনাদের ইংরেজীর বাইরে অন্য কোন বিদেশী ভাষা শেখার ব্যাপারে ব্যাপক অবদান রেখেছে। দুনিয়ার প্রধান ভাষাগুলো আয়ত্বে আনার ফলে চীনাদের জন্য গোটা দুনিয়া আরো সহজ বিচরণক্ষেত্রে পরিণত হয়েছে। এতে চীনাদের বৈদেশিক আয়ও বেড়েছে। ফলে, আমাদের একশত জন আদম ভাই যে পরিমান রেমিট্যান্স দেশে পাঠাতে পারেন, ব্যবসা করে একজন মাত্র চীনাই তার দেশে তারচেয়ে বেশি রেমিট্যান্স পাঠাতে পারেন। এর মানে এই না যে, অনাবাসী চীনারা খেয়ে-না খেয়ে সব টাকা দেশে পাঠিয়ে দেন। বরং তারা ঐসব দেশে আরো জাঁকিয়ে বসার চেষ্টা করেন যেন ভবিষ্যতে তার মাধ্যমে চীনের বৈদেশিক আয় আরো বাড়াতে পারেন।   
একটা বই বা মুভি দুনিয়া জোড়া নাম করলে তা যে ভাষারই হোক তার চীনা সংস্করণ বের হতে এক মাসও লাগে না। বিজ্ঞান ও প্রযুক্তির সর্বশেষ আবিষ্কার, উত্পাদনকৌশল, ব্যবস্থাপনাকৌশল, নতুন ধরণের পণ্য, এমনকি চলতি ফ্যাশনেরও চীনা সংস্করণ হয়ে যায় অল্প দিনেই। দেশে থাকা অগ্রসর চিন্তার মানুষদের সাথে মিলে মূলতঃ অনাবাসী চীনারা এভাবে বাইরের দুনিয়ার সব পণ্য আর কৌশলকে চীনের কাছে পৌঁছে দেয়। 
রয় মালয়েশীয় চীনা। তার সাথে দেখা এক বানিজ্যমেলায়। রয় আর তার বাবা-মার জন্ম মালয়েশিয়াতেই। বাবার ঠাকুরদা’ অল্প বয়সে দেশ ছেড়ে মালয়েশিয়ায় ঠাঁই গেড়েছিলেন। রয়ের আকার-আকৃতিতে, চেহারায় মালয়ান ছাপ অস্পষ্ট। ম্যাণ্ডারিনে কথা বলতে পারে অক্লেশে, যদিও পড়তে বা লিখতে পারে না। বাড়ির কথা জিজ্ঞেস করতে জানা গেল বাড়িতে সবাই ম্যাণ্ডারিনেই কথা বলে, বাইরে মালয়ান। তার মূল চীনা নামটি আজ আর মনে নেই, তবে বাইরের দুনিয়ায় তার নাম রয়। মজার ব্যাপার হচ্ছে মালয়েশিয়ার বাজারে তার একটা মুসলিম নামও আছে। রয়ের লক্ষ্য চীন থেকে পণ্য কিনে মালয়েশিয়ার বাজারে বিক্রি করা। প্রথম দেখার প্রায় দুই বৎসর পর যোগাযোগ হলে দেখা গেল রয় পূর্ব চীনে অংশীদারীতে ফ্যাক্টরী দিয়েছে। উৎপাদিত পণ্যের গন্তব্য মালয়েশিয়া আর মধ্যপ্রাচ্য। অনাবাসী চীনাদের বোঝার জন্য রয় একটা উজ্জ্বল দৃষ্টান্ত। প্রায় খালি হাতে দেশ ছেড়ে আসা পূর্ব পুরুষের দেশের কাছে যে ঋণ ছিল অধস্থন পুরুষ “রয়”রা এভাবে তা সুদে-আসলে শোধ দেবার চেষ্টা করে এমন কি চার প্রজন্ম পরেও।  
তিন-চার প্রজন্ম ধরে নিজের দেশকে মন-মগজে টিকিয়ে রাখা, লালন করা সহজ ব্যাপার নয়। বাংলাদেশে থেকেই শুদ্ধ করে বাংলা বলতে বা লিখতে পারে না এমন শিক্ষিত বাঙালীর সংখ্যা দিন দিন বাড়ছে। অথচ চীনারা দেশে তো বটেই বিদেশেও নিজেদের ভাষাকে, সংস্কৃতিকে টিকিয়ে রেখেছে প্রজন্ম থেকে প্রজন্ম ধরে। পৃথিবীর বহু দেশে আজ তাই চীনা নববর্ষ একটা বড় উৎসব। আর চীনা খাবারের বিশ্বজয়ের কথা কে না জানে! 
চীনারা জানেন কোন জিনিষ শরীরে ধারণ করতে হয় আর কোন জিনিষ মগজে ধারণ করতে হয়। তাই দেশের বাইরে থাকলেও অনাবাসী চীনাদের অন্তরে পিতৃভূমিই থাকে। চীন তাদের মনে, চিন্তায় এবং কাজে থাকে। তাই বাইরের পৃথিবীর সাথে তাল মিলিয়ে এগিয়ে চলা চীনাদের পক্ষে দেশে না থেকেও দেশের জন্য অবদান রাখতে অসুবিধা হয় না।

