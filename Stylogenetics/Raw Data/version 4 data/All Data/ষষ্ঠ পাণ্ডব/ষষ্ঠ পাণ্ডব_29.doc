তুলু রানি



সাম্প্রতিককালের ভারতীয় চলচ্চিত্র ‘সিংঘম’-এর হিন্দী ভারসান যারা দেখেছেন তারা হয়তো লক্ষ করে থাকবেন সেখানে একবার পুলিশের হাতে অপরাধীচক্রের এক সদস্য ধরা পরে। ইন্টারোগেশনে ঐ অপরাধী তার মাতৃভাষায় যা কিছু বলে তার কিছুই পুলিশ অফিসাররা বুঝতে পারেন না। তখন এক কনস্টেবল এগিয়ে এসে বলেন যে, ভাষাটা ‘তুলু’ এবং তিনি এই ভাষাটা জানেন। এই ভাষাটার নাম আগে কখনো শুনিনি। ভারত বহু ভাষার দেশ, সেখানে ‘তুলু’ নামে একটা ভাষা থাকতেই পারে। কিন্তু কোন জায়গার মানুষ এই ভাষায় কথা বলে? এই ব্যাপারে একটু আগ্রহী হয়ে খোঁজ নিতে দেখি সে এক বিরাট কারবার!

তুলু দক্ষিণ দ্রাবিড়ীয় ভাষা এবং প্রায় বিশ লাখ লোকের মুখের ভাষা। এক কালে তুলু নাড়ু নামে একটা দেশও ছিল। এখন সেটা দক্ষিণ কর্ণাটক আর উত্তর কেরালাতে ভাগ হয়ে গেছে। ম্যাঙ্গালোরের মতো বড় শহর, উদুপী ক্যুইজিনের মতো বিখ্যাত রান্না তুলু নাড়ু’র। এখানকার বিখ্যাত ব্যক্তিদের মধ্যে জর্জ ফার্ন্ডান্ডেজ বা কে এস হেগড়ে’র মতো রাজনীতিবিদ, অরবিন্দ আদিগা বা গোপালকৃষ্ণ আদিগা’র মতো সাহিত্যিক, ডাঃ দেবী শেঠী’র মতো চিকিৎসক, অনীল কুম্বলে’র মতো ক্রিকেটার, বিজয় মল্ল’র মতো ধনকুবের, ঐশ্বর্য রাই-দিপীকা পাড়ুকোন-শিল্পা শেঠী-ইশা কোপিকর-সুনীল শেঠী-প্রকাশ রাজের মতো অভিনেতা-অভিনেত্রীরা আছেন। এই জায়গা, খাবার, মানুষগুলো সবই আমরা চিনি তবু তুলু নাড়ুর নাম আমরা খুব কম জনই জানি।
এগারোশ’ বছর আগে বান্ট ব্রাহ্মণরা এই এলাকায় ক্ষমতা প্রতিষ্ঠা করলে বস্তুত তখনই তুলু নাড়ু স্বতন্ত্র রাজ্যের চেহারা পায়। বান্টরা আবার চার ভাগে বিভক্ত ছিল - মাসাড়িকা, নড়/নাড়াওয়া, পরিবার ও জৈন। বান্টরা মূলত যোদ্ধা ধরনের ব্রাহ্মণ হলেও হয়সালা রাজাদের প্রভাবে এদের এক গ্রুপ জৈন ধর্ম গ্রহন করে। এরাই জৈন বান্ট। ভারতের ইতিহাসে জৈন রাজবংশের দেখা খুব একটা মেলে না। তাছাড়া জৈন বান্টদের আরেকটা ইউনিক বৈশিষ্ট্য হচ্ছে ‘আলিয়াসন্তানা কাত্তু’ বা ভাগিনেয় ধারা। অর্থাৎ এই প্রথায় পুত্রের সন্তানের পরিবর্তে কন্যার সন্তান ক্ষমতার উত্তরাধিকারী হবে। ভারতের ইতিহাসে বান্টরা ছাড়া শুধু কেরলের নায়ারদের মধ্যে ‘মাতৃধারা’ (মারুমাক্কাথায়াম) লক্ষ করা যায়। এর বাইরে ভারতের মাতৃধারার রাজবংশের আর কোন উদাহরণ নেই। পারস্য সম্রাট শাহ্‌ আব্বাসের কাছ থেকে শুনে ১৬২১-১৬২৫ সালে এই অঞ্চলে উপস্থিত হয়েছিলেন ইতালীয় পর্যটক পিয়েত্রো দেলা ভেল। পরে পিয়েত্রো দেলা ভেল লিখেছিলেন,
“কালিকট ত্যাগের আগে আমি এখানকার মানুষদের মধ্যে এক অদ্ভূত রীতি দেখতে পাই। হিন্দু নায়ার সম্প্রদায়ের মধ্যে কারো নির্দিষ্ট স্ত্রী নেই। বরং সব স্ত্রীলোক তাদের স্ত্রী বলে বিবেচিত হয়। যখন কোন পুরুষ কোন নারীর ঘরে প্রবেশ করে, তখন সে তার অস্ত্রটা দরজার বাইরে রেখে যায়। যাতে ঐ সময় অন্য কেউ ঘরে ঢুকে না পড়ে বা তাদের বিরক্ত না করে*। এই সব নারীদের ভরনপোষণ ঐসব পুরুষেরাই করে। সন্তানেরা সাধারণত জানে না বা জানতেও চায় না কে তার পিতা। মায়ের পরিচয়েই বংশপরিচয় নির্ধারিত হয়। সম্পত্তির উত্তরাধিকারও এভাবেই নির্ণিত হয়। একই নিয়ম রাজপুত্রগণ ও তাদের স্ত্রীদের জন্যও প্রজোয্য। রানি, যিনি আসলে রাজার বোন, সাধারণত প্রতিবেশী রাজাদের বিয়ে করেন। সন্তানধারণের জন্য তিনি স্বামীদের রাজ্যে যান। তার সন্তানেরা তাদের মামার রাজত্বের উত্তরাধিকার হিসাবে বিবেচিত হয়। এভাবে পিতা, মাতা উভয় দিক দিয়ে সন্তানের রাজরক্ত নিশ্চিত করা হতো। এই রানিরা তাদের স্বামীদের কাছে অত্যন্ত সম্মানের পাত্রী। তারপরও কোন রানি যদি চান তাহলে আনন্দের জন্য অন্য কোন পুরুষকে কামনা করতে পারবেন। রানি সাধারণত ব্রাহ্মণ বা তার স্বামীদের অমাত্যদের কাউকে কামনা করেন। এবং তাদের এই সম্পর্ক নিয়ে কোন কানাকানি হয় না, প্রাসাদ ষড়যন্ত্রও হয় না।“    
(* মহাভারতে বর্ণিত, দ্রৌপদীর ঘরে কোন পাণ্ডব ঢুকলে সে তার জুতাজোড়া দরজার বাইরে রাখতো। যাতে অন্য পাণ্ডবরা বুঝতে পারে এখন ভেতরে যাওয়া যাবে না। একবার এক নালায়েক কুকুর ধর্ম্মপুত্রের জুতাজোড়াকে খাবার ভেবে নিয়ে ভেগে গিয়েছিল। পরে ইন্দ্রপুত্র বিনা নোটিশে ঘরে ঢুকে পড়ে সে কি হেনস্থা! ধর্ম্মপুত্র নাকি কুকুরকে এই বলে অভিশাপ দিয়েছিলেন যে এই নালায়েকের জীবন অসম্মানের হবে। অবশ্য ধর্ম্মপুত্র পরবর্তীতে তার সঙ্গী কুকুরকে ছাড়া স্বর্গারোহনে অস্বীকৃতি জানান।)
আরব সাগরের তীরের তুলু নাড়ুর রাজ্য উলালের ক্ষমতায় ছিল জৈন বান্টদের চৌথারা। এই চৌথারা আবার কঠোরপন্থী জৈন ‘দিগম্বর’ সম্প্রদায়ের। পরিধেয় বস্ত্রকে পর্যন্ত যারা বাহুল্য মনে করে তারা কীভাবে রাজ্যক্ষমতা দখল করলো এটা একটা ধাঁধাঁ বটে। দ্বাদশ থেকে অষ্টাদশ শতক পর্যন্ত তারা নরমে গরমে এই এলাকা শাসন করেছে। চৌথাদের প্রথম উল্লেখযোগ্য রাজা হচ্ছে প্রথম তিরুমলরায় চৌথা (শাসনকাল ১১৬০-১১৭৯)। ১৪৭০-১৫১০ পর্যন্ত শাসন করা দ্বিতীয় ভোজরায় চৌথা হচ্ছে এই বংশের সবচে’ উজ্জ্বল তারকা। ১৮২২ সালে ব্রিটিশদের হাতে পঞ্চম চন্দ্রশেখর চিক্যরায় চৌথা’র পতনের মাধ্যমে চৌথাদের রাজত্বের অবসান ঘটে। এই লেখা চৌথা রাজবংশের প্রতিষ্ঠাতা তিরুমলরায় বা চৌথাদের গর্ব ভোজরায় বা অপদার্থ চৌথা চন্দ্রশেখরকে নিয়ে নয়। এই লেখা ষোড়শ শতাব্দীতে উলাল শাসন করা রানি আব্বাক্কা চৌথাকে নিয়ে। তিনিই আমাদের তুলু রানি। 
দ্বিতীয় অথবা তৃতীয় তিরুমলরায় চৌথা’র সময় রানি ছিলেন তার বোন প্রথম আব্বাক্কা। তার মৃত্যুর পর রানি হন তারই কন্যা দ্বিতীয় আব্বাক্কা, যিনি ইতিহাসে ‘রানি আব্বাক্কা’ নামে পরিচিত। এই লেখায় আব্বাক্কা বলতে তাই তিরুমলরায়ের ভাগ্নী আব্বাক্কাকে বোঝানো হবে। রানি আব্বাক্কা ঠিক কোন সময়ে ক্ষমতায় আসেন সেটা নিয়ে মতভেদ আছে। কারো মতে তার আমল ১৫২৫ থেকে ১৫৭০ পর্যন্ত, কারো মতে ১৫৪৪ থেকে ১৫৮৬ পর্যন্ত, আবার কারো মতে ১৫৪৪ থেকে ১৫৯৮ পর্যন্ত। তবে বিভিন্ন সূত্রে প্রাপ্ত ইতিহাস পর্যালোচনা করলে ধারণা করা যায় ১৫২৫ থেকে ১৫৪৪ পর্যন্ত প্রথম আব্বাক্কা (মাতা), ১৫৪৪ থেকে ১৫৭০ পর্যন্ত দ্বিতীয় আব্বাক্কা (রানি আব্বাক্কা) এবং ১৫৭০ থেকে ১৫৯৮ পর্যন্ত তৃতীয় আব্বাক্কা (কন্যা) উলাল শাসন করেছেন।
ছোটবেলা থেকে মাতুল তিরুমলরায় আব্বাক্কাকে কুটনীতি, যুদ্ধাস্ত্র চালনা, যুদ্ধকৌশল, অশ্বারোহীবাহিনী চালনা, অসিচালনা ও ‘কালারিপায়াত্তু’র মতো মার্শাল আর্ট শিক্ষা দিয়েছিল। সে আব্বাক্কা’র বিয়ে দিয়েছিল ম্যাঙ্গালোরের বঙ্গ বংশীয় রাজা দ্বিতীয় নরসিংহ লক্ষ্মাপ্পা আরসা’র সাথে। তার আশা ছিল এতে ভবিষ্যতে উলাল আরো শক্তিশালী হবে। কিন্তু বিয়েটা বেশি দিন টেকেনি। দুই কন্যা নিয়ে আব্বাক্কা উলালে ফিরে আসলে লক্ষ্মাপ্পাতার বিরুদ্ধে প্রতিশোধপরায়ণ হয়ে ওঠে।
উলাল ছিল সমৃদ্ধ এক বন্দর। পূর্ব ও দক্ষিণ-পূর্ব এশিয়া থেকে পণ্য, বিশেষত মশলা, নিয়ে আরব-আফ্রিকা-ইউরোপের দিকে যাত্রা করা জাহাজদের জন্য উলাল ছিল ট্রানজিট পয়েন্ট। স্বাভাবিকভাবেই পর্তুগীজ, ব্রিটিশ ও ওলন্দাজদের চোখ ছিল উলালের ওপর। তাদের প্রত্যেকেই চাইছিল এর নিয়ন্ত্রণ নিতে। ফলে উলালের ওপর ইউরোপীয়দের ছোট-বড় হামলা একটা নিয়মিত ঘটনা ছিল। ষোড়শ শতাব্দীতে ইউরোপীয়দের, বিশেষত পর্তুগীজদের, এই প্রচেষ্টা ব্যর্থ হয়ে যায় রানি আব্বাক্কা চৌথার প্রবল প্রতিরোধের কারণে। এর আগে প্রথম আব্বাক্কার সময়েও একবার উলালের সাথে পর্তুগীজদের যুদ্ধ বাঁধলে তিনি পর্তুগীজদের বিতাড়িত করতে সক্ষম হন। বোঝা যায় পর্তুগীজদের বিরোধিতা করার ব্যাপারটা রানি আব্বাক্কা তার মায়ের আমল থেকেই দেখে আসছেন। পর্তুগীজরা চাইছিল উলালকেন্দ্রিক মশলা বাণিজ্যের একচেটিয়াত্ব, একই সাথে ঐ অঞ্চল থেকে তাদের বেঁধে দেয়া অতি স্বল্প মূল্যে পণ্য কেনার অধিকার। কিন্তু আব্বাক্কা’র এতে একেবারেই সায় ছিল না। তিনি পর্তুগীজদের আশায় বাধ সাধলে পর্তুগীজরা তার বিরুদ্ধে মারমুখী হয়ে ওঠে। আব্বাক্কা ধর্ম-বর্ণ-গোত্র নির্বিশেষে উলালের সবাইকে একত্রিত করে প্রতিরোধ গড়ে তোলেন। তার প্রশাসন ও সেনাবাহিনীতে উল্লেখযোগ্যসংখ্যক হিন্দু ও মুসলিম ছিল। পর্তুগীজদের প্রতিরোধের জন্য তিনি প্রতিবেশী রাজ্যগুলোর সাথে মিলে জোট গড়ে তোলার চেষ্টা করেন।  
বিয়ের পর রানি আব্বাক্কা রাজা লক্ষ্মাপ্পা’র সাথে বেশ কিছু দিন থাকলেও তাদের সম্পর্কটা মধুর ছিলনা। লক্ষ্মাপ্পা ছিল কাপুরুষ টাইপের। সে চাইতো পর্তুগীজদেরকে বাণিজ্য সুবিধা ও ভর্তুকি দিয়ে তাদের আক্রমণের হাত থেকে রাজ্য বাঁচাতে। অন্যদিকে আব্বাক্কা পর্তুগীজদের কোন বিশেষ সুবিধা বা ভর্তুকি দিতে একেবারেই নারাজ ছিলেন। এতে তাদের মধ্যকার সম্পর্ক খারাপ হতে থাকে। তাদের মধ্যকার ব্যক্তিত্বের সংঘাত যখন চরমে ওঠে, তখন আব্বাক্কা একদিন দুই কন্যা আর যাবতীয় ধন-রত্ম-গহনা নিয়ে নেত্রবতী নদী দিয়ে উলালের উদ্দেশ্যে পাল তুলে দেন। লক্ষ্মাপ্পা খবর পেয়ে তাঁকে ধরে আনতে বাহিনী পাঠায়। পলাতকা রানিকে ধরে এনে তার সামনে হাজির করা হয়। এরপর কী ঘটেছিল সেটা স্পষ্ট নয়। শুধু দেখা যায় শেষমেশ লক্ষ্মাপ্পা আব্বাক্কাকে উলালে ফিরে যেতে দেয়। তাদের বৈবাহিক সম্পর্কের এখানেই ইতি ঘটে।
উলালের শাসন ক্ষমতায় বসে আব্বাক্কা প্রথমে বেদনুরের কেলারী রাজা ভেঙ্কটপতি নায়েকের সাথে মৈত্রী গড়ে তোলেন যাতে ম্যাঙ্গালোর আক্রমণে তার সাহায্য পাওয়া যায়। পক্ষান্তরে লক্ষ্মাপ্পা পর্তুগীজদের সহযোগিতা করার সিদ্ধান্ত নেয়। বেদনুরের সাহায্যে আব্বাক্কা লক্ষ্মাপ্পাকে পরাজিত করেন, তার দুর্গ আগুন জ্বালিয়ে ধ্বংস করে দেয়া হয়।  ঐ অঞ্চলে তখন দুই রাজ্যের মধ্যকার যুদ্ধে পরাজিত রাজাকে হত্যা না করা এবং তার রাজছত্রে আঘাত না করার রীতি থাকায় লক্ষ্মাপ্পা প্রাণে বেঁচে যায়। লক্ষ্মাপ্পার পরাজয়ের পর আব্বাক্কার সামনে মূল বাধা অর্থাৎ পর্তুগীজরা উপস্থিত হয়। এই সময়ে তিনি সুবিধাবাদী বেদনুরের উপর নির্ভর না করে মালাবারের মুসলিম মোপলা সম্প্রদায় আর কালিকটের যামোরিনদের সাথে জোট বাঁধেন। পর্তুগীজরা ছোট-বড় নানা রকম হামলা চালিয়ে যাচ্ছিল। ১৫৫৫ সালে পর্তুগীজরা উলালের কাছ থেকে কর আদায়ের জন্য অ্যাডমিরাল দোম আলভারো দ্য সিলভিয়েরাকে পাঠায়। কিন্তু রানি পর্তুগীজদের কর দিতে অস্বীকৃতি জানিয়ে যুদ্ধ ঘোষণা করেন। যুদ্ধে পর্তুগীজদের হারানো না গেলেও তাদের অগ্রযাত্রা ঠেকানো যায়। ১৫৫৭ সালে লুই ডি’ মেলো’র নেতৃত্বে পর্তুগীজরা ম্যাঙ্গালোর দখল করে ব্যাপক লুটতরাজ ও ধ্বংসযজ্ঞ চালায়।
পর্তুগীজরা যামোরিনদের সাথে উলালের মৈত্রী ও পারস্যের সাথে তাদের বাণিজ্যকে অবৈধ ঘোষণা করে। তাদের দাবি আরব সাগর দিয়ে বাণিজ্য করার একমাত্র অধিকার কেবল পর্তুগীজরা সংরক্ষণ করে। উলাল পর্তুগীজদের এ’সব অভিযোগ উপেক্ষা করে চললে ১৫৬৬ সালে জেনারেল খাওয়া পিশাতোর নেতৃত্বে পর্তুগীজরা আবার আক্রমণ চালায়। আব্বাক্কা তাদের বিরুদ্ধে মুসলিম ধীবর সম্প্রদায় বিয়ারী আর জনজাতি সম্প্রদায় মোগাবীর যোদ্ধাদের পাঠান। তাদের হঠাৎ আক্রমণে পর্তুগীজ ফ্রিগেট সম্পূর্ণ পরাস্ত হয়। এই পরাজয়ে ক্ষিপ্ত হয়ে স্বয়ং পর্তুগীজ গভর্নর আন্তোনিও দ্য নোরোনহা মাঠে নামেন। পর্তুগীজরা প্রথমে সিন্দুক বোঝাই রূপা দিয়ে রানির কিছু বিশ্বাসঘাতক সেনানায়কদের কিনে নেয়। ফলে পরবর্তী যুদ্ধে শেষ পর্যন্ত আব্বাক্কার বাহিনী পরাস্ত হয়। পর্তুগীজরা উলালের রাজপ্রাসাদ দখল করে। রানি প্রথমে একটা মসজিদে আশ্রয় নেন। একই রাতে তিনি শ’দুয়েক যোদ্ধা নিয়ে পর্তুগীজদের অতর্কিতে আক্রমণ করে জেনারেল পিশাতোকে হত্যা করেন। সত্তর জন পর্তুগীজকে যুদ্ধবন্দী হিসাবে নিয়ে যাওয়া হয়। পরবর্তী আক্রমণে তিনি ৫০০ মুসলিম সৈন্যের বাহিনী নিয়ে ম্যাঙ্গালোর দুর্গে থাকা অ্যাডমিরাল মাসকারেনহাসের বাহিনীকে পরাস্ত হরেন। যুদ্ধে মাসকারেনহাস নিহত হন। ফলে ম্যাঙ্গালোর তো বটেই উলালেও আবার আব্বাক্কার ক্ষমতা পুনর্প্রতিষ্ঠিত হয়। 
১৫৬৯ সালের মধ্যে পর্তুগীজরা ম্যাঙ্গালোর আর কুন্দপুর আবার দখল করে নেয়। পর্তুগীজরা লক্ষ্মাপ্পা’র ভাগ্নে তৃতীয় কামরায়কে নিজেদের দলে টেনে নিয়ে তাকে ম্যাঙ্গালোরের মসনদে বসানোর লোভ দেখায়। মসনদ রক্ষার্থে নিরূপায় লক্ষ্মাপ্পা উলালের বিরুদ্ধে পর্তুগীজদের সাহায্য করতে প্রতিশ্রুত হয়। লক্ষ্মাপ্পার সহায়তায় পর্তুগীজরা বার বার উলাল আক্রমণ করতে থাকে। ১৫৭০ সালে আব্বাক্কা বিজাপুরের সুলতান প্রথম আলী আদিল শাহ্‌ আর কালিকটের যামোরিনদের সাথে আবার জোট গড়ে তোলেন। এই দফায় যামোরিন অ্যাডমিরাল দ্বিতীয় কুনহালী মারাক্কার কুট্টি পোক্কার আলী নিজেই যুদ্ধের নেতৃত্ব দিয়ে পর্তুগীজদের পরাস্ত করে ম্যাঙ্গালোর পুনর্দখল করেন। কিন্তু কালিকটে ফেরার পথে পর্তুগীজদের অতর্কিত আক্রমণে মারাক্কার নিহত হন। লক্ষ্মাপ্পার সাহায্যে পর্তুগীজরা আবারও উলাল আক্রমণ করে আব্বাক্কার বাহিনীকে পরাজিত করে। হেরে গিয়ে আব্বাক্কা কী করেন সেটা নিয়ে নানা মতভেদ আছে। কারো মতে রানি কারাগারে বিদ্রোহ করে কারারক্ষীদের সাথে সংঘর্ষে মারা যান, কারো মতে রানি পশ্চিমঘাট পার্বত্য অঞ্চলে পালিয়ে যান, আবার কারো মতে তিনি আত্মহত্যা করেন। এরপরেও ১৫৯৮ সাল পর্যন্ত উলালের শাসনকর্তা হিসাবে আব্বাক্কার নাম শোনা যায়। সম্ভবত এই আব্বাক্কা দ্বিতীয় আব্বাক্কার কন্যা, যিনি ১৫৮১ সালে পর্তুগীজদের সাথে যুদ্ধে একবার পরাজিত হন। বস্তুত পর পর তিন আব্বাক্কার শাসনামলেই পর্তুগীজদের সাথে উলালের প্রতিরোধ যুদ্ধ অব্যাহত থাকে। 
পিয়েত্রো দেলা ভেল যার দরবারে হাজির হয়েছিলেন তিনি সম্ভবত প্রথম আব্বাক্কা। পিয়েত্রো যখন তাকে প্রাসাদের বাইরে প্রথম দেখেন তখন তার সাধারণ পরিধেয়, জুতাবিহীন খালি পা দেখে তাকে উলালের এক সাধারণ নারী মনে করেছিলেন। রানি তখন একটা সেচ প্রকল্প পরিদর্শন করে ফিরছিলেন। এই সাধারণত্ব তার কন্যা রানি আব্বাক্কার মধ্যেও ছিল। আব্বাক্কা অন্য রানিদের মতো সাদা রাজছত্র ব্যবহার করতেন না - তালপাতা বা সুপারী পাতা দিয়ে বানানো ছাতা ব্যবহার করতেন। আব্বাক্কা তৎকালীন দক্ষিণী যোদ্ধাদের মতো অগ্নিবাণ নিক্ষেপে পারদর্শী ছিলেন। এই অগ্নিবাণের আরও উন্নত সংস্করণ দেখা যায় ব্রিটিশ বিরোধী যুদ্ধে টিপু সুলতানের বাহিনীর ব্যবহৃত মহীশুর রকেটে। আব্বাক্কা শুধু নিজেই যুদ্ধ করতেন না, তার সাথে তাঁর দুই কন্যাও সমান তালে যুদ্ধ করে গেছেন। দক্ষিণের লোককথায়, যক্ষাজ্ঞা পালায়, ভুত কোলা নৃত্যে আব্বাক্কার গাঁথা আজও আব্বাক্কা মহাদেবীর গল্প হিসাবে বর্ণিত হয়। 
সাম্প্রতিক কালে স্থানীয় ও রাষ্ট্রীয় পর্যায়ে রানি আব্বাক্কাকে কিছুটা স্মরণ করা হলেও ভারতের ইতিহাসে তাকে ঝাঁসীর রানি, বেগম যিনাত মহল বা রানি ভবানী’র মতো স্বাধীনতাসংগ্রামীদের কাতারে জায়গা দেয়া হয়নি। এমনকি তাঁর সমসাময়িক কালের বিজাপুরের চাঁদ সুলতানা, যিনি মুঘল সম্রাট আকবরের অগ্রযাত্রা থামিয়ে দিতে পেরেছিলেন, তাঁর কাতারেও জায়গা দেয়া হয় না। এই জন্য আমরা আরও তিনশ’ বছর আগে দিল্লীর মসনদে বসা সুলতান রাযিয়ার নাম জানলেও রানি আব্বাক্কার নাম জানি না, তাঁর কীর্তি সম্পর্কে জানি না। তাঁর ইতিহাস যাচাই করার জন্য নির্ভর করতে হয় পর্তুগীজ বয়ানের ওপর। কিন্তু প্রায় তিয়াত্তর বছর ধরে চলা তিন তিন জন আব্বাক্কা ইতিহাসে এমন চাপা পড়ার কারণ কী? 
ভারতের ইতিহাসের পাঠগুলো লক্ষ করলে দেখা যায় সেটা মূলত উত্তর ও পশ্চিম ভারতের এবং পূর্ব ভারতের কিয়দংশের ইতিহাস। সেখানে দক্ষিণ ভারত প্রায় এবং উত্তর-পূর্ব ভারত পুরোপুরি অনুপস্থিত। আর্যরক্তগর্বে গর্বিত উত্তরের মানুষের কাছে দক্ষিণের অনার্য দ্রাবিড়দের দেশ কখনো হচ্ছে রাক্ষসদের দেশ, কখনো বানরদের দেশ। আর উত্তর-পূর্ব হচ্ছে ডাকিনী-যোগিনীদের দেশ, বর্বর পাহাড়ীদের দেশ। তাই দক্ষিনের চোলা বা পল্লব সাম্রাজ্য ও কামরূপের বর্মণ বা ম্লেচ্ছ সাম্রাজ্যের ইতিহাস আমাদের পাঠ্যপুস্তকে দেখা যায় না। এ’কারণেই ঔপনিবেশিক শাসনের বিরুদ্ধে লড়াই করা দক্ষিণের সংগ্রামীদের খুব কম জনের নাম আমরা জানি।
দ্বিতীয় কারণটি হচ্ছে, ঐতিহাসিকদের পুরুষতান্ত্রিক দৃষ্টিভঙ্গী। চৌথারা ভাগিনেয় ধারার রাজবংশ এবং সেখানে মূল নির্বাহী ক্ষমতা রানি’র হাতে থাকলেও তাদের ইতিহাস লিপিবদ্ধ করা হয়েছে রাজাদের নামে। তাই আমরা চৌথাদের কালানুক্রমিক শাসনামল তিরুমলরায়, ভোজরায়, চন্দ্রশেখর চিক্যরায়দের নামে চিহ্নিত হতে দেখি -তাদের সময়কালের রানিদের নামে নয়। তিন আব্বাক্কা রানি’র গৌরবময় প্রতিরোধকালের ইতিহাসকে ঠিকভাবে বর্ণনা করতে গেলে স্বাভাবিকভাবে সমসাময়িক রাজাদের চেয়ে তাঁদের নাম বেশি ভাস্বর হবে। হয়তো সেটা এড়ানোর জন্য তিন আব্বাক্কা রানি’র সময়কালগুলোকে পর্যন্ত পৃথক করা হয়নি। এইক্ষেত্রে পর্তুগীজ ভাষ্যকারদের ওপর নির্ভর করা যায় না। তারা তিনজনকেই ‘বুকা দেভি’ হিসাবে বর্ণনা করেছে। অবশ্য তাদের কাছ থেকে এরচেয়ে বেশি কিছু আশা করা যায় না।  
রানি আব্বাক্কা’র নাম না জানার আরেকটি কারণ হচ্ছে ধর্মবিশ্বাসে তিনি হিন্দু বা মুসলিম নন্‌। সংখ্যাগরিষ্ঠ দুই সম্প্রদায়ের ঐতিহাসিকদের অনেকে একজন উপনিবেশিকতা বিরোধী বীর যোদ্ধা, যিনি জৈন ধর্মাবলম্বী, তাঁকে তাঁর প্রাপ্য মর্যাদা দিতে কুণ্ঠিত হন। রানি আব্বাক্কা যেহেতু মুসলিম ছিলেন না তাই এক শ্রেণীর হিন্দু ঐতিহাসিকের মধ্যে তাঁকে হিন্দুভাবাপন্ন বা হিন্দু হিসাবে দেখানোর প্রবল চেষ্টা দেখা যায়। এই চেষ্টায় তাদের লেখা আব্বাক্কার ইতিহাস নানা রকম ধারণা, মীথ আর কল্পিত গালগল্পের চর্বিত-চর্বণে পরিপূর্ণ। কেউ তাঁকে সোমনাথেশ্বরের পূজারী হিসাবে দেখিয়েছেন, কেউ তাঁকে দেখিয়েছেন রুদ্রশিবের পূজারী হিসাবে, কেউ তাকে দেখিয়েছেন মহাদেবী হিসাবে।
গল্প ফাঁদা ঐতিহাসেকেরা তাঁকে যা খুশি বলুন সত্য হচ্ছে এই যে, ষোড়শ শতাব্দীতে আব্বাক্কা নামের উলালের তুলু রানিরা এই উপমহাদেশে ইউরোপীয় ঔপনিবেশিকতার প্রথম দিককার ছোবলের বিরুদ্ধে আমরণ লড়ে গেছেন, প্রতিরোধ করে গেছেন।

