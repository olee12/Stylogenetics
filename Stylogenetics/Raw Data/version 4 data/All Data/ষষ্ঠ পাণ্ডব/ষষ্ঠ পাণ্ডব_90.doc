পাণ্ডবের চীন দর্শন-১০



বাসাংসি জীর্ণানি যথা বিহায়
আমরা গাড়ি করে যাচ্ছি। সাপের মত আঁকা-বাঁকা অথচ মসৃন সরু রাস্তা। পথের একপাশে ঝোপঝাড়ে ভরা নিচু জমি, তারপর জলাশয়। জলাশয় বললাম এই জন্য যে সেটা হ্রদ হতে পারে, নদী হতে পারে আবার মূলভূখণ্ডের গভীরে ঢুকে যাওয়া সাগরের খাঁড়ি হতে পারে। কোনটা ঠিক তা আমার জানার কথা নয়। চীনা সহকর্মীকে জিজ্ঞেস করে বিশেষ লাভ হলনা। তিনি সবগুলোতেই সায় দিলেন। কারণ, আমার প্রশ্ন ত...বাসাংসি জীর্ণানি যথা বিহায়
[justify]আমরা গাড়ি করে যাচ্ছি। সাপের মত আঁকা-বাঁকা অথচ মসৃন সরু রাস্তা। পথের একপাশে ঝোপঝাড়ে ভরা নিচু জমি, তারপর জলাশয়। জলাশয় বললাম এই জন্য যে সেটা হ্রদ হতে পারে, নদী হতে পারে আবার মূলভূখণ্ডের গভীরে ঢুকে যাওয়া সাগরের খাঁড়ি হতে পারে। কোনটা ঠিক তা আমার জানার কথা নয়। চীনা সহকর্মীকে জিজ্ঞেস করে বিশেষ লাভ হলনা। তিনি সবগুলোতেই সায় দিলেন। কারণ, আমার প্রশ্ন তিনি ঠিকমত বোঝেননি অথবা তার উত্তর আমি বুঝিনি। জলাশয়ের পানি শান্ত, কোন জলযান চোখে পড়ছেনা। পথের আরেক ধার ঘেঁষে খাঁড়া, কালো পাথরের দেয়াল উঠে গেছে পাহাড়ের গা বেয়ে। পাহাড়ের উচ্চতা চার-পাঁচশ মিটারের মত। পাথরের দেয়াল একটানা নয়, তবে তিয়ানতাই পর্বতমালার অংশ এই পাহাড়ের সারি দিগন্ত পর্যন্ত বিস্তৃত। মাঝে মাঝে এক একটা পাহাড়ে বা পর পর তিন-চারটা পাহাড় জুড়ে দেখা যায় পাথুরে এপিটাফে আগা-গোড়া ভর্তি। এবার প্রশ্ন করে নিশ্চিত জানা গেল যে ঐ পাহাড়গুলো কবরস্থান হিসেবে ব্যবহৃত হচ্ছে।
পাহাড়ের অমন খাঁড়া ঢালুতে কবর দেয়াটা সহজ ব্যাপার নয়। তবে কবরের সাইজ দেখে বোঝা যায় লাশ খাঁড়া করে অথবা বসানোর মত করে লাশ রাখা হয়েছে। বুঝলাম চীনের ঐ অঞ্চলে কবর দেয়া মানে অন্তিম শয্যায় শয়ান নয় - অন্তিম যাত্রায় দাঁড়ানো অথবা অন্তিম অপেক্ষায় বসা। অবশ্য গোটা চীন জুড়ে এত জাতি-ধর্মের লোক বাস করে যে সেখানে অন্তিম যাত্রার জন্য একটি পদ্ধতি থাকা সম্ভব নয়। বিভিন্ন কায়দায় কবর দেয়া থেকে শুরু করে পোড়ানো, পুড়িয়ে ছাই সংরক্ষণ, কেটে টুকরো টুকরো করে পাখিদের খাওয়ানো, পানিতে ডুবিয়ে দেয়া সবই আছে। এখন অবশ্য স্থানসংকট কাটানোর জন্য পোড়ানো বা পুড়িয়ে ছাই সংরক্ষণ পদ্ধতিকে জনপ্রিয় করে তোলা হচ্ছে। এতে যে বিশেষ কাজ হচ্ছে তাওনা। যেমন, শিঝ্যাঙের অনেকেই বিশ্বাস করেন মারা যাবার পর কেবল দুরাচারকেই পোড়ানো উচিত। আর ভালো মানুষদের দেহ পাখিকে খাওয়ানো বা নদীতে ডুবিয়ে দেয়াই উত্তম যেন মাছের খাবার হতে পারে। উত্তরের লিয়াওনিঙের কিছু মানুষ আবার এককাঠি উপরে। তারা বড় গাছের কোটরে লাশ রেখে দেয়। এই গাছটাই কবর, মন্দির বা tombstone। এক একটা গাছে অনেকজনকে কবরস্থ করা হয়। আবার কোথাও কোথাও মাটির গভীরে কবর দিয়ে তার উপর গাছ লাগিয়ে দেবার প্রচলনও আছে। তবে ধনীদের মধ্যে কবর দিয়ে মন্দির বানানোর চেষ্টাই জনপ্রিয় - অমর হবার একটা চেষ্টা আরকি। চীনে মমী বানানোর কারিগরও আছেন। অন্ততঃ যারা চেয়ারম্যান মাওয়ের দেহ সংরক্ষণ করছেন তাদের সেই এলেম আছে মানতে হবে।
যথারীতি জীবনের অন্য সব বিষয়ের মত চীনে অন্তিম যাত্রার ব্যবসাও জমজমাট। মৃতদেহ সাজানো, মন্দির বানানো, বিলাপের দল যোগানো, অন্তিম যাত্রায় বাজনা বাজানো, পটকা ফাটানো, মৃতদেহ বা তার ছাই সংরক্ষণ, কবরের বা পোড়ানোর ব্যবস্থা করা, এপিটাফ লেখা, অর্ঘ্য দেয়া সব ধরণের সেবা দেবার জন্যই নানা রকম কোম্পানী/সংস্থা আছে। স্বাভাবিকভাবে এ’নিয়ে নানা রকম প্যাকেজ অফারও আছে। আর দুনিয়ার পাঁচ ভাগের এক ভাগের চেয়েও বেশি মানুষ যে’দেশে আছে সেখানে এই ব্যবসা ভালই চলার কথা।
একবার পূর্বাঞ্চলের এক শহরের রাস্তা দিয়ে যাচ্ছি, দেখি আমাদের সামনে একটা খোলা ট্রাক। ট্রাকের যেখানে ড্রাইভার বসেন তার পিছন দিকে একজনের বিশালাকৃতি একটা পোর্ট্রেট, বাঁধানো, ফুলের মালা দেয়া। নিচু গাড়িতে থাকায় কফিন চোখে না পড়লেও বুঝলাম অন্ত্যেষ্টিযাত্রা। ট্রাকে তিন-চার জন মানুষ, তারা কোন শব্দ উচ্চারণ বা মন্ত্রোচ্চারণ করছেন না, তবে একটু পর পর বিকট শব্দে পটকা ফাটাচ্ছেন। কখনো পটকার সিরিজ ফাটানো হচ্ছে। থেকে থেকে আকাশের দিকে রঙমশালও ছুটে যাচ্ছে। ট্রাকের পিছনের তিনধারে লাল রঙের ব্যানারের উপর বড় বড় সাদা হরফে লেখা। কী লেখা তা সহযাত্রীকে জিজ্ঞেস করে সদুত্তর পেলামনা। শুধু জানলাম একজন স্থানীয় জনপ্রতিনিধি মারা গেছেন। অমন একজন মারা যাওয়াতেও কোন শোকমিছিল নেই, রাস্তা বন্ধ করে শোকপ্রকাশ বা শ্রদ্ধা জানানোর কোন ব্যাপার নেই, দোকান-পাট বন্ধ করে দেবার ব্যাপার নেই, গাড়ির বহর নেই। প্রিয়জনেরা আগেই চলে গেছেন যেখানে শেষকৃত্যানুষ্ঠান হবে। শুধু নেতা একা একা শেষবারের মত নিজের শহরটা ঘুরে যাচ্ছেন।
শহর এলাকায় শেষকৃত্যানুষ্ঠানের অনেক কিছুই করা যায়না সুযোগের অভাবে বা সাধ্যের বাইরে বলে। তাছাড়া বেশিরভাগ মানুষের কোন ধর্ম বিশ্বাস না থাকায় আচার-অনুষ্ঠান বলেও তেমন কিছু নেই। বিদায় যাত্রায় মৃতকে প্রথমে হলুদরঙা কাপড় দিয়ে প্যাঁচানো হয়, এরপর পরিবারের একজন সদস্য (বিশেষতঃ পুত্র) মৃতের মাথা-মুখ-হাত-পা তুলো দিয়ে ছুঁয়ে দিলে শব কফিনে শোয়ানো হয়। তারপর পরিবারের সদস্যরা মৃতকে বামাবর্তে প্রদক্ষিণ করে একসাথে হাঁটু গেড়ে বসেন। এক টুকরা কাগজে আগুন ধরিয়ে একটা মাটির পাত্রে রাখা হয়। আগুন নিভে গেলে যিনি মৃতকে শেষ ছুঁয়ে ছিলেন তিনি পাত্রটা দুই হাতে মাথার উপরে তুলে আছড়ে ভাঙেন। এই সময় সবাই সমস্বরে মৃতের উদ্দেশ্যে বিদায় বাণী উচ্চারন করেন। মৃতদেহ শশ্মানে পৌঁছুলে সেখানে আবার সবাই মিলে তিনবার বামাবর্তে মৃতকে প্রদক্ষিণ করে চলে আসেন। মৃতের ছাই সংরক্ষণের ব্যবস্থা থাকলে সেটা কারুকার্য করা চীনামাটির পাত্রে আবদ্ধ করে সংশ্লিষ্ট প্রতিষ্ঠানকে দিয়ে দেয়া হয়। ব্যাস, সব শেষ। এর বাইরে কোন অশৌচ নেই, শ্রাদ্ধ-শান্তি-স্বস্ত্যয়ণ নেই, কুলখানি-চেহলাম-ফাতেহা নেই, কাঙালীভোজ নেই।
গ্রামের দিকে বা যেখানে সম্ভব হয় সেখানে অন্ত্যেষ্টিক্রিয়া এতটা নিরাভরণ নয়। সেখানে মৃতের চারপাশে মোমবাতি, ধূপকাঠি জ্বালানো হয়। গাছের ডাল, ফুল আর বড় বড় কাগজের বল দিয়ে মৃতের ঘর সাজানো হয়। সারা গ্রামের লোকজন পরিবারের সদস্যদের সাথে বিলাপ করেন। প্রতিবেশীরা মৃতের পরিবারের জীবিত সদস্যদের জন্য চালের পিঠা, মিষ্টান্ন আর মদ আনেন। বিদায় যাত্রায় ড্রাগনের মুর্তি নিয়ে নাচ হয়, সবাই বিলাপ সঙ্গীত গান, বড় বড় ঢোল বাজানো হয়। নাচ-গান শেষ হলে ধীর পায়ে মৃতকে কবরস্থানে নিয়ে যাওয়া হয়। মৃতের শোভাযাত্রা চলাকালে পথচারীদের থেমে দাঁড়িয়ে থাকতে হয়। কনিষ্ঠজনেরা সাধারণতঃ হাঁটু মুড়ে মাথা নুইয়ে মৃতকে শেষ শ্রেদ্ধা জানান। কবরস্থ করার পরদিন মৃতের পরিবার গতদিন যারা যারা মৃতকে শ্রেদ্ধা দেখাতে এসেছিলেন তাদেরকে অন্ত্যেষ্টিভোজে আপ্যায়ণ করেন। পরিবারের সদস্যদের শোকপালন চলে আরো সাত সপ্তাহ জুড়ে।
মৃতদের প্রতি বার্ষিক শ্রদ্ধা প্রকাশের উৎসবের নাম “চিঙ মিঙ জায়ে”। এর কথা আগে একবার বলেছিলাম। উত্তরায়ণের তৃতীয় সপ্তাহের শুরুর তিন দিন “চিঙ মিঙ জায়ে” পালিত হয়। এ’সময় পূর্ব পুরুষদের আত্মা নিজের পরিবারের সদস্যদের কাছে ফিরে আসেন বলে তাদের সমাধি পরিষ্কার করা হয়, সমাধিতে মোমবাতি আর ধূপকাঠি জ্বালানো হয়, ভাত আর মদের অর্ঘ্য দেয়া হয়, বাড়িতে পরিবারিক ভোজের আয়োজন করা হয়। আধুনিক চীনাদের অধিকাংশ আত্মার অস্তিত্বে অবিশ্বাসী বলে “চিঙ মিঙ জায়ে” তাদের কাছে শুধু বিগতজনদেরকে শ্রদ্ধাভরে স্মরণের অনুষ্ঠানমাত্র।
আনুষ্ঠানিক অন্ত্যষ্টিক্রিয়া হোক বা না হোক, শবদেহ পোড়ানো হোক আর কবরস্থ করা হোক দুনিয়ার সর্বত্র প্রিয়জনের শোকব্যথা সমান মর্মান্তিক। বত্রিশ বছরের ওয়াঙ উঈ যখন দুর্ঘটনায় মারা যান তখন তাঁর পুত্রের বয়স পাঁচও হয়নি। অত অল্পবয়সে পিতাকে চিনে ওঠার আগেই পিতাকে হারানোর গুরুত্বটা পুত্রের বোঝার কথা না। তাই পুত্রকে দেখেছিলাম ঘটনার ঘনঘটায় কখনো হতবিহ্বল, কখনো বিষন্ন। ওয়াঙ উঈয়ের অল্প বয়সী বিধবা স্ত্রীকে দেখেছি বুকফাটা আর্তনাদে ভেঙে পড়তে। এই রকম দৃশ্য নিজেদের দেশে নিজেদের চারপাশে আমরা অগণিতবার দেখেছি। সদ্য পিতা হারানো চীনা যুবক যখন মৃত্যুসংবাদ পেয়ে বাসায় আসা প্রিয়জনদের সাথে পানপাত্র তুলে ধরে বলেন, “চাই জিয়ান, বাবা!” (বিদায় পিতা) তখনো তার হৃদয়ে রক্তই ঝরে। একই ধরণের ঘটনায় একজন বাঙালী যুবকও সমান কাতরই হন; তার উচ্চারিত শব্দমালা কেবল পালটে যায় - অর্থ একই রকম থাকে। মৃত্যু সবাইকে এক কাতারে এনে দেয়। যে কোন দেশের অন্ত্যেষ্টিক্রিয়াতে আমরা তারই পূনরাবৃত্তি দেখি।

