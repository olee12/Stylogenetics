বুয়েটের মর্যাদা রক্ষায় এগিয়ে আসুন



অনেক দিন ধরেই চেষ্টা চলছিল বুয়েটে শিক্ষক-কর্মকর্তা-কর্মচারীদের সন্তান ও পোষ্যদের জন্য ভর্তি কোটা চালু করার। নানা মহলের বিশেষতঃ শিক্ষার্থীদের প্রবল আপত্তি থাকায় বিষয়টি হালে পানি পায়নি। এবার শিক্ষকদের একাংশ (ক্ষুদ্র কিন্তু শক্তিশালী অংশ) এনিয়ে বেশ আঁট-ঘাট বেঁধে নেমেছেন। বুয়েটের শিক্ষকদের সংগঠণ “বুয়েট শিক্ষক সমিতি” এব্যাপারে একটা কর্মপত্র তৈরী করেছেন খোদ উপাচার্য মহোদয়ের সহযোগিতায়। এনিয়ে তারা বুয়েটে একটা সেমিনারও করেছেন গত ১৭ই ডিসেম্বর, ২০০৮-এ। বিষয়টি এখন প্রায় চুড়ান্ত। শুধু অনুমোদনের অপেক্ষা। বুয়েটে যেহেতু ১৯৭৩-এর বিশ্ববিদ্যালয় অধ্যাদেশ-এর অধীন নয় তাই এ’ব্যাপারে অ্যাকাডেমিক কাউন্সিলের সিদ্ধান্তই চূড়ান্ত। আবার শিক্ষক সমিতির সদস্যরাই যেহেতু অ্যাকাডেমক কাউন্সিলের সদস্য, তাই বিষয়টি অনুমোদন পেতে কোন ঝামেলায় পরার কথা না। দেশ যেহেতু অচিরেই একটা বড় ধরণের রাজনৈতিক পরিবর্তনের দিকে যাচ্ছে তখন এই-ই সুযোগ ডামাডোলের ভেতর এসব বিষয় সেরে নেয়া।
কী আছে কর্মপত্রটিতে?
কর্মপত্রটিতে এব্যাপারে একটা সার্ভে করা হয়েছে। সার্ভেতে দেখা গেছে ঢাকা বিশ্ববিদ্যালয়, MIST, AFMC সহ বহু পাবলিক বিশ্ববিদ্যালয়ে শিক্ষকদের সন্তান/পোষ্যদের জন্য এমন ভর্তি কোটা পদ্ধতি আছে।  সুতরাং শিক্ষক সমিতির দাবী বুয়েটেও এমন কোটা থাকা উচিত।
কোটা কিভাবে ভাগ-জোক হবে তার সম্পর্কে কর্মপত্রটিতে বলা হয়েছেঃ
১। কোটার জন্য মোট ইনটেকের দুই শতাংশ রাখা হবে। এখনকার মোট ইনটেক ৮৭০ জন সুতরাং কোটা পদ্ধতিতে ১৭ জন নেয়া হবে (সিভিল-৩, ইলেকট্রিক্যাল-৩, মেকানিক্যাল-২, কম্পিউটার-২, আইপিই-১, ওয়াটার রিসোর্স-১, মেটালার্জী-১, কেমিক্যাল-১, নেভাল-১, ইউআরপি-১, আর্কিটেকচার-১)। নূন্যতম দশ বৎসরের সক্রিয় কর্মকাল আছে এমন একজন শিক্ষক তাঁর গোটা জীবনে সর্বোচ্চ দুই জন সন্তান/পোষ্যর জন্য এই কোটা পাবার অধিকারী হবেন (মাত্র দু’জন সন্তান! আহা ত্যাগের কী উজ্জ্বল দৃষ্টান্ত)।
২।  ভর্তি শেষে সীট খালি পাওয়া গেলে নূন্যতম পনের বৎসরের সক্রিয় কর্মকাল আছে এমন কর্মকর্তা-কর্মচারীরা (তাদের সন্তান/পোষ্যরা) এধরণের সুযোগ পাবেন (বাবা/মা কর্মকর্তা/কর্মচারী হলে তার মেধাবী সন্তান/পোষ্যও অচ্ছ্যুতই থেকে গেল)।
৩। কোটার চেয়ে শিক্ষকদের আবেদনকারী সন্তান/পোষ্যদের সংখ্যা বেশি হলে সংশ্লিষ্ট শিক্ষকের বয়স, কর্মকাল, শিক্ষাগত যোগ্যতা ইত্যাদি পয়েন্ট পদ্ধতিতে বিবেচনা করে আবেদন গ্রহণ করা হবে। যেমন পিএইচডি=৩, এমএস=২, বিএসসি=১ ইত্যাদি (ভর্তির জন্য বাবা/মায়ের অ্যাকাডেমিক যোগ্যতা/কর্ম অভিজ্ঞতাই যথেষ্ঠ, ভর্তিচ্ছুর যোগ্যতা নয়)।
৪। কোটার আওতায় ভর্তিকৃতদের প্রতি ক্রেডিটের (কোর্স ক্রেডিট) জন্য পাঁচশত টাকা করে চার্জ করা হবে। ঐ টাকা স্নাতক পর্যায়ের টপ পাঁচ শতাংশ শিক্ষার্থীকে ফ্যাকাল্টি স্কলারশীপ হিসেবে দেয়া হবে (গরু মেরে জুতা দান)।
এই সিদ্ধান্তের সম্ভাব্য ইমপ্যাক্ট সম্পর্কে কর্মপত্রটিতে বলা হয়েছে অতীতে ইনটেক যখন ৫৫০ জন ছিল তখন সশস্ত্র বাহিনীর ২০ জন সদস্যকে নেয়া হত, এবং তা কোন সমস্যা সৃষ্টি করত না। আর এখন বুয়েটে প্রতি ব্যাচে মোট প্রায় ১৭টি সেকশন থাকায় এই নতুন ১৭ জন গোটা ব্যাচের পড়া-শোনায় কোন প্রভাব ফেলবে না। 
কর্মপত্রটির উপসংহারে বলা হয়েছে এই ধরণের কোটার জন্য শিক্ষকদের দীর্ঘদিন ধরে জোর দাবী ছিল কিন্তু এখনও পর্যন্ত এব্যাপারে কোন উন্নতি হয়নি। শিক্ষকগণ তাদের পোষ্যদের জন্য এই ধরণের কোটা ডিজার্ভ করেন (দুঃখিত, জুতসই বাংলা করতে পারলাম না)। শিক্ষকগণ গ্রীষ্মকালীন বা শীতকালীন অবকাশ গ্রহণ না করে নিরলস ভাবে সেবা দিয়ে যাচ্ছেন। সুতরাং এখন সময় এসেছে আর বিলম্ব না করে কোটা পদ্ধতি বাস্তবায়ণ করার।
উপসংহারের পর কৃতজ্ঞতা স্বীকার পর্বে মাননীয় উপাচার্য অধ্যাপক এ, এম, এম, শফিউল্লাহ কে তাঁর আগ্রহ ও উৎসাহ প্রদাণের জন্য কৃতজ্ঞতা জানানো হয়েছে।
তাহলে অসুবিধাটা কোথায়?
আমার জানা মতে বাংলাদেশে বিশ্ববিদ্যালয় পর্যায়ে যে দু’টি প্রতিষ্ঠাণে কোন ধরণের কোটা সিস্টেম নাই সে দু’টো হচ্ছে বুয়েট আর ঢাকা বিশ্ববিদ্যালয়ের আইবিএ। অবশ্য বুয়েটে পশ্চাতপদ ক্ষুদ্র জাতিগোষ্ঠীদের জন্য অল্প কিছু কোটা আছে তবে তাতেও ভর্তির জন্য নুণ্যতম যোগ্যতা থাকতে হয়। এই দু’টি প্রতিষ্ঠাণই বিশ্ববিদ্যালয় পর্যায়ে বাংলাদেশের সবচে’ মর্যাদাশীল শিক্ষায়তণ বলে পরিচিত। এই পরিচিতির অন্যতম একটি কারণ হচ্ছে এদের ইনটেকের গুণগত মান এবং ইনটেকে কোন ধরণের দুর্নীতি অথবা নেপোটিজমের প্রশ্রয় না দেয়া। এখন বুয়েটের এই ইনটেকেই যদি কোটা পদ্ধতি ঢুকে যায় তাহলে গর্বের আর থাকলো কী? 
ভবিষ্যতে এই কোটার দোহাই দিয়ে আরো নানা রকম কোটার দাবী যে উঠবে না তার নিশ্চয়তা কে দেবে? একই ক্লাশে একজন মেধার যোগ্যতায় আর আরেকজন অভিভাবকের যোগ্যতায় ভর্তি হলে তাদের মধ্যে যে মানসিক বৈষম্য ও দ্বন্দ্ব তৈরী হবে তার দায় কে নেবে। কোটা সিস্টেমের শিক্ষার্থীরা বোধগম্য কারণেই নিজেদের প্রিভিলেজড ভাববে। এতে সাধারণ শিক্ষার্থীদের উপর ছড়ি ঘোরানোর বা দেখে নেয়ার প্রবণতা তৈরী হবে। তার দায়ই বা কে নেবে। এসব কারণে কোন অপ্রীতিকর ঘটনা ঘটলে ঐসব শিক্ষকদের দ্বারা গঠিত ডিসিপ্লিনারী কমিটিতে সাধারণ শিক্ষার্থীরা কী ন্যায়বিচার পাবার আশা করতে পারে? 
অন্যান্য পাবলিক বিশ্ববিদ্যালয়ের দোহাই দেয়া হলেও সেসব বিশ্ববিদ্যালয়ে এ ধরণের কোটা থাকার ইমপ্যাক্ট কী হচ্ছে তা কিন্তু কর্মপত্রটিতে বিবেচনা করা হয়নি। এ ধরণের কোটা থাকার ইমপ্যাক্ট কী তা অন্য বিশ্ববিদ্যালয়গুলোতে একটু খোঁজ-খবর করলেই জানা যাবে। সাধারণতঃ এসব ক্ষেত্রে দেখা যায় শিক্ষকদের সন্তানরা তাদের অভিভাবক বা অভিভাবকের প্রিয়জনের (শিক্ষক) বিভাগেই ভর্তি হয়। তারপর তারা ঐ বিভাগে প্রথম/দ্বিতীয় স্থান অধিকার করে, এবং তারাও শিক্ষক হয়। এভাবে আজ থেকে বিশ/ত্রিশ বৎসর পর দেখা যাবে ঐ সমস্ত বিশ্ববিদ্যালয়ের শিক্ষকগণ দুই বা তিন প্রজন্ম ধরে সেখানে শিক্ষকের পদ অলঙ্কৃত করে আছেন। মাঝখানে কী অন্যায় এবং দুর্নীতি চলবে তা বলার অপেক্ষা রাখে না।
কর্মপত্রটিতে যে কথা একেবারেই উচ্চারণ করা হয়নি তা হচ্ছে শিক্ষকদের সন্তান/পোষ্যদের ভর্তির যোগ্যতা কী হতে হবে। কিছু না বলার মানে হচ্ছে ভর্তির জন্য তাদের শিক্ষকদের সন্তান/পোষ্য হওয়াই যথেষ্ঠ। পূর্ববর্তী পাবলিক পরীক্ষাগুলোতে তাদের ফলাফল কী তা এখানে বিবেচ্য বিষয় নয়।
সশস্ত্র বাহিনীর সদস্যদের ব্যাপারে যে উদাহরণ টানা হয়েছে তা একে বারেই অপ্রাসঙ্গিক। কেন? প্রথমতঃ সশস্ত্র বাহিনীর সদস্যরা প্রতিযোগিতামূলক পাবলিক পরীক্ষা দিয়েই সংশ্লিষ্ট বাহিনীতে ঢোকার সুযোগ পান, কোন কোটার আওতায় নয়। দ্বিতীয়তঃ সশস্ত্র বাহিনীতে ঢুকলেই যে কেঊ বুয়েটে পড়ার সুযোগ পেতেন না, তার জন্যও নিজ বিভাগে যোগ্যতা প্রমাণ করতে হত। তৃতীয়তঃ সশস্ত্র বাহিনী একটি সরকারী সংস্থা যার সদস্যরা দেশের প্রয়োজনে বিভিন্ন পাবলিক শিক্ষায়তণে নানা ধরনের ট্রেনিং/কোর্সের জন্য প্রেরিত হতেন, শিক্ষকদের সন্তানেরা এই বিবেচনায় আসে না। চতুর্থতঃ নৌবাহিনীর কোন সদস্য বুয়েটে একই ক্লাশে পর পর দুই বার ফেল করলে অথবা চার বৎসরের মধ্যে মোট চারবার ফেল করলে বুয়েট এবং নৌবাহিনী উভয় প্রতিষ্ঠাণ হতে বহিষ্কৃত হতেন, শিক্ষ্কদের সন্তানদের জন্য এমন কোন বিধাণের কথা কর্মপত্রটিতে বলা হয়নি। 
কোন শিক্ষকের সন্তান না থাকলে অথবা সন্তান বুয়েটে পড়তে ইচ্ছুক না হলে তার পাওনা কোটায় অন্য কেঊ টাকার বিনিময়ে পোষ্য পরিচয় দিয়ে যে ঢুকে পরবে না সে নিশ্চয়তা কিন্তু নেই। এমন কী এই কোটার পরিমাণ ভবিষ্যতে দুই থেকে বেড়ে বিশ শতাংশ যে হবে না তারও নিশ্চয়তা কিন্তু নেই। সুতরাং অচিরেই বুয়েটে কোটা পদ্ধতিতে ভর্তি একটি লাভজনক বাণিজ্যে পরিণত হতে পারে।
এখানেই শেষ নয়!
বুয়েটের শিক্ষক সমিতির ঝোলায় আরো একটি ভয়ঙ্কর প্রস্তাব আছে। বিস্তারিত তথ্য এখনো পাইনি। তবে মোটের উপর যা জেনেছি তা হচ্ছে বুয়েটে স্নাতক পর্যায়ে (প্রথমে পাঁচটি বিভাগ দিয়ে শুরু) সান্ধ্যকালীন  শিফট চালু করা। এই শিফটে অর্থের বিনিময়ে শিক্ষার্থী ভর্তি করা হবে। এতে বুয়েটের বাজেটের একটা অংশের না কী সংস্থাণ হবে। জয়তু বুয়েট শিক্ষক সমিতি!! শুধু শিক্ষকদের ছানা-পোনারাই নয় পয়সাওয়ালাদের গাধা-গরু সন্তানদের জন্যও এবার বুয়েটের দ্বার অবারিত হতে যাচ্ছে!
বুয়েটের একটি প্রতিষ্ঠাণ হচ্ছে ব্যুরো অভ রিসার্চ, টেস্টিং এণ্ড কনসালটেশন (বিআরটিসি)। এখানে বুয়েটের ভৌত ও অবকাঠামোগত সুবিধা ব্যবহার করে শিক্ষকগণ বাইরের কাজ করে থাকেন। আপাত দৃষ্টিতে ব্যাপারটিতে দোষের কিছু না থাকলেও এতে আসলে গভীর আপত্তির বিষয় আছে। আপত্তির বিষয়টি হচ্ছে শোনা যায় বিআরটিসি’র পুরো আয়ই সংশ্লিষ্ট শিক্ষকগণ নিজেদের মধ্য ভাগ-জোক করে নেন, বুয়েটের ফাণ্ডে না কী কিছুই যায় না। যদি বুয়েটের আয় বাড়াতেই হয় তাহলে বিআরটিসি’র আয় থেকে বুয়েটের বাজেটে কেন বরাদ্দ দেয়া হয়না? সরকারের কাছেও কেন বরাদ্দ বাড়ানোর জন্য জোরালো এবং যৌক্তিক দাবী উত্থাপণ করা হয় না?  
আমরা কী করতে পারি?
যেহেতু ব্যাপারটি এখনো অনুমোদনের অপেক্ষায় আছে তাই এখনই সময় প্রতিবাদ করার, প্রতিরোধ গড়ে তোলার। আমরা পারি বিভিন্ন পত্র-পত্রিকা এবং বিভিন্ন ব্লগে এ’নিয়ে লিখতে। আমরা পারি ফেসবুক, ইয়াহু মেইল গ্রুপ প্রভৃতি গ্রুপগুলোতে এব্যাপারে জনমত গড়ে তুলতে। আমরা পারি বুয়েট অ্যালমনাই অ্যাসোসিয়েশন, আইইবি, প্রকৃচি প্রভৃতি ফোরামে এব্যাপারে জনমত গড়ে তুলতে। আমরা পারি বুয়েট কর্তৃপক্ষের কাছে এ’নিয়ে প্রতিবাদপত্র বা স্মারকলিপি দিতে। আমরা পারি প্রতিবাদ মিছিল-সমাবেশ করতে। আমরা পারি অনশণ করতে। আমরা পারি ইলেকট্রনিক মিডিয়াতে এ’নিয়ে অনুষ্ঠাণ করতে।
কারো একার পক্ষে এর সব করা সম্ভব নয়। তবে বুয়েটের বর্তমান আর প্রাক্তন শিক্ষার্থীরা দেশের বাকী সবার সাথে মিলে চাইলে অনেক কিছুই করতে পারেন। দেশের বাইরে যারা আছেন তারাও তাদের প্রতিবাদ জানাতে পারেন, জনসংযোগ করতে পারেন।
বুয়েট আমাদের Alma Mater, বুয়েট আমাদের পরিচয়ের গর্বিত অংশ, বুয়েট আমাদের দেশের গর্ব। আসুন আমরা আমাদের এই গর্বের প্রতিষ্ঠাণের মর্যাদা রক্ষায় এগিয়ে আসি।
তথ্যসূত্রঃ
বুয়েট শিক্ষক সমিতির কর্মপত্রটির সার-সংক্ষেপ দেখুন এই লিঙ্কগুলোতেঃ
http://www.esnips.com/web/BUETquota
http://tinyurl.com/buetquota

