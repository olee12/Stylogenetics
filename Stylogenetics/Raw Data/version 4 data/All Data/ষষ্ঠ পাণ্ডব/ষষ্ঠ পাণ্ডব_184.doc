আফ্রিকায় নয়া ঔপনিবেশিক থাবা-১



দ্বিতীয় বিশ্বযুদ্ধের পর পরিবর্তিত বিশ্ব-পরিস্থিতিতে ইউরোপীয় ঔপনিবেশিক শক্তিগুলো দৃশ্যতঃ আফ্রিকা এবং মধ্যপ্রাচ্য থেকে তাদের হাত গুটিয়ে নিতে থাকে। দীর্ঘ মুক্তিসংগ্রামের পর আফ্রিকার জাতিগুলো একে একে স্বাধীনতা লাভ করতে থাকে। স্বাধীনতা পাবার পরও দেশগুলোতে সাবেক প্রভুদের অদৃশ্য উপস্থিতি থেকেই যায়। দেশগুলোতে সৃষ্ট অবিরাম হানাহানিতে সাবেক প্রভুদের হাত অনস্বীকার্য। সময় সময় তাদের অযাচিত উপদেশ আর সদম্ভ উপস্থিতিও লক্ষ্য করা যায়। 
গত শতকের শেষ দশকে জাতিসঙ্ঘের আবরনে peacekeeping-এর নামে peace enforcement-এর জন্য বহুজাতিক বাহিনী দৃশ্যপটে আসে। আফ্রিকার আর প্রকৃত স্বাধীনতা পাওয়া হয় না। এই শতকের শুরুতে রঙ্গমঞ্চে আবির্ভাব ঘটে আরো কিছু নতুন শক্তির যারা নতুন আঙ্গিকে আফ্রিকাতে নতুন ধরনের উপনিবেশ গড়ে তোলার চেষ্টা করছে। এই লেখায় অইউরোপীয় দেশগুলোর এধরনের প্রচেষ্টার কথা আলোচনা করা হবে।   
এই চেষ্টার প্রথম শক্তি সারাবিশ্বের “ফ্যাক্টরী” গণচীন। এখনকার বিশ্বে যেকোন ক্ষেত্রে গণচীন একটি অগ্রগণ্য নাম। এক মেরু বিশ্বতে গণচীনই মার্কিন যুক্তরাষ্ট্রের বিপক্ষে প্রবল প্রতিদ্বন্দ্বিতা নিয়ে আসছে। বিশ্বব্যাপী ক্ষমতা বিস্তারে গণচীনের বড় হাতিয়ার তার তৈরী সস্তা পণ্য। সস্তা পণ্য তৈরীর জন্য প্রথমেই প্রয়োজন সস্তা কাঁচামাল এবং সস্তা জ্বালানী। অন্যান্য প্রয়োজনীয় বিষয় যেমন সস্তা শ্রম, বিপুল পূঁজি, ভৌত অবকাঠামো, দক্ষ ব্যবস্থাপনা দেং-পন্থী চীন ইতোমধ্যেই যোগাড় করে ফেলেছে। কিছু উদ্ভাবন করে, কিছু কিনে আর বাকীগুলো নকল করে প্রযুক্তিও তারা আয়ত্বে এনেছে। সুতরাং সস্তা কাঁচামাল আর সস্তা জ্বালানীর জন্য গণচীনকে বাইরে হাত বাড়াতে হচ্ছে। 
এককালে আঞ্চলিক শক্তি হিসাবে নিজেকে প্রতিষ্ঠার জন্য ইন্দোচীন, ইন্দোনেশীয় দ্বীপপুঞ্জ আর বার্মার দিকে গণচীন নজর দিয়েছিল। কিন্তু গণচীনের নয়া শিল্পবিপ্লবের জন্য প্রয়োজনীয় বিপুল পরিমান কাঁচামাল আর জ্বালানীর নিয়মিত যোগান দিতে এরা অক্ষম। তাছাড়া আসিয়ানের মত শক্তিশালী আঞ্চলিক সংস্থা কার্যকর থাকায় গণচীন এদিক থেকে নিজের হাত অনেকটাই গুটিয়ে নিয়েছে। নিজের চাহিদা মেটাতে তাদের তাই ভূ-গোলকের অন্যদিকে হাত বাড়াতে হয়েছে। মধ্যপ্রাচ্য আর লাতিন আমেরিকায় প্রথম বিশ্বের প্রবল উপস্থিতি থাকায় গণচীন বাধ্য হয়েছে সম্পদশালী আফ্রিকার দিকে মনোযোগ দিতে।
২০০৭ সালে আফ্রিকাতে গণচীনের বিনিয়োগের পরিমান দাঁড়িয়েছে ৬০ বিলিয়ন মার্কিন ডলারে যা আগের বৎসরের চেয়ে ২০% বেশী। এই বিনিয়োগের বড় অংশই হচ্ছে জ্বালানী খাতে। গণচীনের সরকারী সংস্থা “China National Offshore Oil Corporation” এখন সুদানের সবচেয়ে বড় বৈদেশিক বিনিয়োগকারী। ২০০৭ সালের জুনে তারা সুদান সরকারের সাথে ২০ বৎসরের চুক্তি করেছে স্বাক্ষর করেছে লোহিত সাগরের সুদানী উপকূলে তেল অনুসন্ধানের জন্য। তাদের পরবর্তী লক্ষ্য হচ্ছে নাইজেরিয়া। এরপরের তালিকাতে আছে অ্যাঙ্গোলা, গ্যাবন ও শাদ। একথা বোধগম্য যে উত্তোলিত তেলের সিংহভাগ রফতানী হবে গণচীনে, এবং তার আমদানী ব্যয় স্বাভাবিকভাবেই মধ্যপ্রাচ্য বা লাতিন আমেরিকা থেকে আমদানীকৃত জ্বালানীর থেকে অনেক কম হবে। এর বিপরীতে গণচীন থেকে প্রয়োজনীয়-অপ্রয়োজনীয় হেন জিনিষ নেই যা আফ্রিকাতে রফতানী হচ্ছে না। 
শুধুমাত্র জ্বালানী খাতই নয়, “Industrial & Commercial Bank of China” দক্ষিণ আফ্রিকার বৃহত্তম ব্যাংক “Standard Bank Group”-এর ২০% মালিকানা ২০০৭-এর ২৪শে অক্টোবরে কিনে নিয়েছে ৫.৫ বিলিয়ন মার্কিন ডলারে। শুধুমাত্র গণচীন সরকারই নয়, বর্তমানে পাঁচ লাখেরও বেশী চীনা ব্যবসায়ী প্রতিষ্ঠান আফ্রিকাতে তাদের ব্যবসা চালাচ্ছে। ভোগ্যপণ্যের পাশাপাশি গণচীন তার অন্যতম পণ্য - অস্ত্রেরও বিপুল সরবরাহ করছে আফ্রিকাতে। যুদ্ধপীড়িত আফ্রিকাতে এ যে কত বড় ব্যবসা তা আর বলার অপেক্ষা রাখে না। এ ক্ষেত্রে গণচীন কোন নীতির ধার ধারছে না। জিম্বাবীর বিতর্কিত সরকারই হোক আর দারফুরে হামলা চালানো সুদান সরকারই হোক গণচীন সবার কাছেই অস্ত্র বিক্রী করছে। 
ক্ষমতায় বসার পর প্রেসিডেন্ট হু জিনতাও দুই দুইবার আফ্রিকা সফর করেছেন নিজেদের প্রভাব বলয় বাড়ানোর জন্য। প্রথম সফর করেছেন ২০০৬-এর ২৪ থেকে ২৮শে এপ্রিলে, মরক্কো, নাইজেরিয়া এবং কেনিয়ায়। এটি একই সময়ে তার মার্কিন যুক্তরাষ্ট্র ও সৌদী আরব সফরের সাথে যুক্ত। এসময় মরক্কোর সাথে বাণিজ্য ও সাংস্কৃতিক চুক্তির পাশাপাশি মরক্কোকে healthcare ও sanitation খাতে সাহায্য করার চুক্তিও হয়েছে। ২০০৫ সালে মরক্কোর সাথে গণচীনের বাণিজ্য আগের বৎসরের চেয়ে ২৮% বেড়ে দাঁড়ায় ১৫০ মিলিয়ন মার্কিন ডলারে। নাইজেরিয়ার সাথে কৃষি, অবকাঠামোগত নির্মান, শক্তি উৎপাদন ও টেলিযোগাযোগের সাথে সাথে counter-terrorism ও peacekeeping এর মত বিষয়েও চুক্তি স্বাক্ষরিত হয়। ২০০৫ সালে নাইজেরিয়ার সাথে গণচীনের বাণিজ্য আগের বৎসরের চেয়ে ২৯.৬% বেড়ে দাঁড়ায় ২.৮৩ বিলিয়ন মার্কিন ডলারে। কেনিয়ার সাথে চুক্তি স্বাক্ষরিত হয় শিক্ষা, সংস্কৃতি ও পর্যটন খাতে। ২০০৫ সালে কেনিয়ার সাথে গণচীনের বাণিজ্য আগের বৎসরের চেয়ে ২৯.৭% বেড়ে দাঁড়ায় ৪৭৫ মিলিয়ন মার্কিন ডলারে।  এসময়ে চীনা কোম্পানীগুলো কেনিয়াতে ৭৮০ মিলিয়ন মার্কিন ডলারের প্রকল্প সমাপ্ত করে এবং নতুন ৮৩০ মিলিয়ন মার্কিন ডলারের চুক্তি স্বাক্ষর করে। 
প্রথম সফরের লক্ষ্যনীয় দিক হচ্ছে সফরটি কৌশলগত। মার্কিন যুক্তরাষ্ট্র ও সৌদী আরব সফরের কৌশলগত প্রয়োজনীয়তার ব্যাখ্যা নিষ্প্রয়োজন। তবে তার সাথে উত্তর আফ্রিকার একটি, পশ্চিম আফ্রিকার একটি এবং পূর্ব আফ্রিকার একটি দেশ সফর যোগ করা সফরটির আফ্রিকায় কৌশলগত প্রয়োজনীয়তাকে স্পষ্ট করে। নাইজেরিয়ার সাথে counter-terrorism ও peacekeeping এর মত বিষয়ে চুক্তি স্বাক্ষর করার উদ্দ্যেশ্য আর কিছু নয়, নাইজেরিয়াতে অবস্থিত চীনা তেল কোম্পানীগুলোর স্বার্থ সংরক্ষণ। কারন, নাইজেরীয় বিদ্রোহী গ্রুপগুলোর প্রিয় কর্মকান্ড হচ্ছে তেলের পাইপলাইন আক্রমন করা।  
প্রেসিডেন্ট হু জিনতাও-এর দ্বিতীয় আফ্রিকা সফর চলে ২০০৭-এর ৩০শে জানুয়ারী থেকে ১০ই ফেব্রুয়ারী ১২ দিনব্যাপী। এবারে সফর চলে ক্যামেরুন, নামিবিয়া, মোজাম্বিক, সিচেলিস, সুদান, দক্ষিণ আফ্রিকা, জাম্বিয়া এবং লাইবেরিয়াতে। এবারের লক্ষ্য প্রথম সফরের ঘাটতি পূরণ। তালিকার দেশগুলো উত্তর-পূর্ব, দক্ষিণ, দক্ষিণ-পশ্চিম ও পশ্চিম আফ্রিকার। 
এই সফরের বিস্তারিত বিবরন না দিয়ে লক্ষ্যনীয় দিকগুলোতে দৃষ্টি দেয়া যাক। সুদান এবং দক্ষিণ আফ্রিকার গুরুত্বর ব্যাপারে আগেই স্পষ্ট করা হয়েছে। সিচেলিস এবং মোজাম্বিকের কৌশলগত গুরুত্ব অপরিসীম। সিচেলিস ও মরিশাস দ্বীপপুঞ্জে বৃহৎ শক্তিগুলোর সামরিক উপস্থিতি আছে বহুকাল আগে থেকেই। প্রেসিডেন্ট হু জিনতাও-এর সিচেলিসে সফরের মাধ্যমে ভারত মহাসাগরে আধিপত্য বিস্তারের প্রতিযোগিতায় এবার গণচীনও নামলো। মোজাম্বিক হচ্ছে land-locked জাম্বিয়া, জিম্বাবী, বতসোয়ানা ও মালাওয়ীতে প্রবেশের সহজ ও নিরাপদ দ্বার। তাই মোজাম্বিকের সড়ক নির্মান খাতের সবচেয়ে বড় কন্ট্রাকটর হচ্ছে খোদ গণচীন সরকার। চীনা প্রেসিডেন্টের মোজাম্বিক সফরের অন্য সব লোক দেখানো বিষয়ের আড়ালের মূল বিষয় হচ্ছে আফ্রিকা থেকে ভারত মহাসাগর দিয়ে চীনগামী তেলবাহী জাহাজগুলোর নিরাপত্তা আর আফ্রিকার দক্ষিণ দিকের দেশগুলোতে চীনা পণ্যের অবাধ সরবরাহ নিশ্চিত করা। নামিবিয়া সফর কালে প্রেসিডেন্ট হু জিনতাও নামিবিয়াকে তার সার্বভৌমত্ব ও আঞ্চলিক অখন্ডতার ব্যাপারে চীনের সমর্থন নিশ্চিত করেন। অর্থাৎ নামিবিয়াকে সমর্থনের মাধ্যমে গণচীন পরোক্ষভাবে দক্ষিণ আফ্রিকা ও তার মিত্রদের হুঁশিয়ারী দিল। 
আফ্রিকার ব্যাপারে গণচীনের এই বিশেষ ধরনের আগ্রহের বহিঃপ্রকাশ ঘটে ২০০০ সালে China-Africa Cooperation Forum গঠণের মাধ্যমে। এর সর্বশেষ সম্মেলনে আফ্রিকার ৩৩ টি দেশের চৈনিক ঋন মওকুফ করা হয়েছে, ২৬ টি দেশের ৪৫৪ টি পণ্যের উপর থেকে ট্যারিফ প্রত্যাহার করা হয়েছে। বস্তুতঃ এধরনের ট্যারিফ সুবিধা আফ্রিকান দেশগুলোর জন্য কোন সুবিধা বয়ে আনবে না। কারন, আফ্রিকার ৫৭% রফতানী হচ্ছে জ্বালানী, ২৩% হচ্ছে খনিজ সম্পদ (মূলতঃ ধাতু বা ধাতুর আকরিক)। বাকী ২০% এর অধিকাংশই বনজ বা কৃষিজাত পণ্য। ট্যারিফমুক্ত জ্বালানী ও কাঁচামাল রফতানী উচ্চমূল্যে তৈরী পণ্য আমদানীর পথ খোলে।
গণচীনের ক্ষেত্রে ফোরাম করার দীর্ঘ মেয়াদী লাভও উল্ল্যেখযোগ্য। এক ২০০৬ সালেই African Development Bank-এর গণপূর্ত বিষয়ক সব কাজের এক তৃতীয়াংশ পেয়েছে চীনারা যা অন্য যেকোন দেশের তুলনায় কমপক্ষে আটগুন বেশী। ২০০১ থেকে ২০০৫ সালের মধ্যে চীনা আর্থিক প্রতিষ্ঠানগুলোর বিনিয়োগ আগের তুলনায় চারগুন বেড়েছে। 
আফ্রিকায় চীনা সাহায্যের ৮০% গেছে তেলসমৃদ্ধ নাইজেরিয়া, সুদান আর অ্যাঙ্গোলায়। এসব দেশ থেকে পাওনা আদায়ের ক্ষেত্রে গণচীন এমনকি টাকার বদলে তেলের মাধ্যমে মূল্য পরিশোধের ব্যবস্থাও নিয়েছে। বিনিয়োগ ও ঋন প্রদানের ক্ষেত্রে আফ্রিকাতে তারা আকর্ষনীয় শর্তের ব্যবস্থা নিয়েছে যাতে পশ্চিমা দেশগুলো থেকে ঋন নেবার পরিবর্তে তারা গণচীনের দ্বারস্থ হয়।      
গত শতাব্দীর পঞ্চাশের দশক থেকেই গণচীন আফ্রিকার দেশগুলোর সাথে সম্পর্ক গড়ে তুলতে থাকে “এক চীন” নীতিতে তাদের সমর্থন আদায় এবং সেসময়ের ফরমোজাকে হঠিয়ে জাতিসঙ্ঘের নিরাপত্তা পরিষদে নিজেদের আসন নিশ্চিত করতে। এব্যাপারে বিশ্বের অন্যান্য দেশগুলোর মত আফ্রিকাতেও গণচীন সফল হয়। ফলে ২০০৬ সাল নাগাদ মাত্র পাঁচটি আফ্রিকান দেশের সাথে তাইওয়ানের আনুষ্ঠানিক কূটনৈতিক সম্পর্ক বজায় থাকে।  
আপাত দৃষ্টিতে গণচীনের আফ্রিকাতে কর্ম-কান্ড ব্যবসা-বাণিজ্যমূখী এবং কল্যানমূলক। এব্যাপারে তাদের সরকারী মতামত প্রকাশিত হয়েছে দক্ষিণ আফ্রিকায় নিযুক্ত গণচীনের রাষ্ট্রদূত লিউ গুইজিনের ভাষ্যে। ২০০৬ সালের অক্টোবরে জোহানেসবার্গে African Business Leaders Forum-এ তিনি বলেন, “৬০০ বৎসর আগে চীনা অভিযাত্রী ঝেং হি আফ্রিকার ৩০টি দেশ ভ্রমণ করেন। তিনি সেসব দেশে চা, চীনামাটির দ্রব্যাদি, রেশম আর চীনা প্রযুক্তি পৌঁছে দিয়েছিলেন। তিনি আফ্রিকার এক ইঞ্চি জমি দখল করেন নি, বা একজন আফ্রিকানকে দাস হিসাবে নিয়ে যান নি। তিনি বাইরের বিশ্বের জন্য সভ্যতা আর শান্তির বার্তা নিয়ে গিয়েছিলেন। এটি প্রাচীন চীনের বিশ্বস্ততা এবং সংশ্লিষ্ট দেশ ও তাদের জনগণের প্রতি শক্তিশালী বিনিময়ের প্রতিফলন। এই শান্তিপ্রিয়তার সংস্কৃতি চীনা জনগণের অন্তরে প্রজন্মের পর প্রজন্ম ধরে গভীরভাবে প্রোথিত”।   
কিন্তু বিষয়টি কি আসলেই এত সহজ? এটি ঠিক যে গণচীন আজ পর্যন্ত কোন আফ্রিকান দেশে তাদের সেনাবাহিনী পাঠায়নি (জাতিসঙ্ঘ শান্তিরক্ষী বাহিনী ছাড়া)। তারা কোন আফ্রিকান দেশের অভ্যন্তরীন বিষয়েও নাক গলায়নি। দেং-পন্থী বিপ্লবও রফতানী করার চেষ্টা করা হয়নি। যদিও জিম্বাবী বা সুদানের বিতর্কিত সরকারের সাথে বিশ্ব মতামত উপেক্ষা করে তারা সহযোগিতা করে গেছে। আপাতঃ দৃষ্টিতে একে বাণিজ্যমূখী মনে হলেও তাদের এসব কর্ম-কান্ড ও উদ্যোগের মূল গভীরে প্রোথিত। 
নয়া ঔপনিবেশিক ধারনায় প্রথমেই কোন দেশে সেনাবাহিনী পাঠানো হয় না বা রাষ্ট্র ক্ষমতা দখল করা হয় না। শুরুটা হয় সস্তায় নিজেদের পণ্য বিক্রয় করে তাদের সেগুলোতে অভ্যস্থ করাতে। তারপর তাদের পণ্য নিজেদের কাছে সস্তায় বিক্রয় করতে বাধ্য করা হয়। এরপর নিজেদের পণ্যের মূল্য আস্তে আস্তে বাড়ানো হয়। যেমন মধ্যপ্রাচ্যের দেশগুলোতে সেখানকার মূল্য হিসাবে প্রায় তিন লিটার তেলের দামে এক লিটার কোক পাওয়া যায়। সহজ শর্তে ঋন দিয়ে তাদের সরকারকে নিজেদের ব্যাপারে নমনীয় এবং অন্যায় আচরনের ক্ষেত্রে উদাসীন করা হয়। সেসব দেশে বিনিয়োগের পরিমান যখন বৃদ্ধি পায় কৌশলগত মিত্রতার নামে তখনই সামরিক হস্তক্ষেপ শুরু হয়। 
অবকাঠামোগত উন্নয়নে ইচ্ছাকৃতভাবে বাজার দরের চেয়ে সস্তায় কাজ করে দেয়া হয় ভবিষ্যতে ঐ দেশটিতে নিজেদের সুবিধাজনক কৌশলগত অবস্থানের কথা মাথায় রেখে। সামাজিক বিষয়গুলোতে সাহায্য করা হয় সংশ্লিষ্ট জনগোষ্ঠীর দৃষ্টি দীর্ঘদিন ধরে সন্দেহের বাইরে রাখতে। চৌ এনলাই-এর সময় থেকে চীনা নেতারা বার বার একথা বলেছেন যে আফ্রিকায় তাদের সাহায্য কার্যক্রম দাতব্যমূলক নয়, বরং পারস্পারিক স্বার্থ সংরক্ষণমূলক। গণচীনের ক্ষেত্রে এই স্বার্থ নিজের জন্য সস্তায় জ্বালানী ও কাঁচামাল যোগান এবং নিজের পণ্য অবাধে বিক্রয় করা।         
যতদিন পর্যন্ত গণচীন আফ্রিকার কাছ থেকে তার শর্তে জ্বালানী ও কাঁচামাল পাবে ততদিন পর্যন্ত চীনা ড্রাগনের আগ্রাসী চেহারা বাইরে দেখা যাবে না। কিন্তু যেই মাত্র তার স্বার্থে বাধা বা আঘাত আসবে, অথবা সেসব দেশে অপ্রত্যাশিত domestic competition দেখা দেবে তখনই চীনা ড্রাগন স্বমূর্তিতে আবির্ভূত হবে। এমন কি তৃতীয় কোন শক্তির প্রবল উপস্থিতি দেখা দিলেও একই ঘটনা ঘটবে। সামরিক সহযোগিতার নামে সেনাবাহিনী পাঠানো, অজনপ্রিয় একনায়ককে ক্ষমতায় টিকিয়ে রাখা, সরকার ও বিদ্রোহী উভয় পক্ষকে অস্ত্র সরবরাহ করা সবই দেখা যেতে পারে।   
অস্ত্র ব্যবসায়ের স্বার্থে মায়ানমারের সামরিক সরকারের ব্যাপারে গণচীনের যেমন উদাসীনতা আছে, আফ্রিকার যুধ্যমান পক্ষগুলোর ব্যাপারেও তাদের একই ধরনের উদাসীনতা আছে। আফ্রিকার জ্বালানী আর কাঁচামাল যখন ফুরিয়ে যাবে, বা আরো প্রবল প্রতিদ্বন্দ্বীর চাপে পিছু হটতে হবে, অথবা আফ্রিকানরা যখন অন্য কারো তৈরী আরো সস্তা পণ্যের অবাধ সরবরাহ পেতে থাকবে গণচীন তখন আজকের বলা সব সুবচন ভুলে আফ্রিকাকে নাইজেরিয়ার পরিত্যক্ত তৈলখনিগুলোর মত ত্যাগ করবে।   
[লেখাটি তিন পর্বে সমাপ্ত করার ইচ্ছা আছে। শেষ পর্বে তথ্যসূত্র উল্ল্যেখ করা হবে।]

