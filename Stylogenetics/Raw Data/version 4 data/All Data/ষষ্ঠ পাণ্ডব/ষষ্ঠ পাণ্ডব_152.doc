শিক্ষিত মধ্যবিত্তের অগ্যস্ত যাত্রা



বিশ্ববিদ্যালয় থেকে স্নাতক হয়ে বের হবার দশ বৎসর পর আমাদের ব্যাচের মধ্যে একটা জরীপ হয়েছিল।জরীপে দেখা যায় আমাদের মাত্র ১২% জন বাংলাদেশে বাস করছেন। ৬৫% জনের বেশী বাস করেন উত্তর আমেরিকায় (প্রধাণতঃ মার্কিন যুক্তরাষ্ট্রে)। বাকীরা অস্ট্রেলিয়া, নিউজীল্যান্ড বা ইউরোপে। সেই ১২%-এর মধ্যে মাত্র একজন আমেরিকা ফেরত। বাকীরা কেউ আর ফেরেননি। দশ বৎসর পার হবার পর আরো দুই বৎসর কেটে গেছে। এখন জরীপ করলে দেখা যাবে ১২% কমে ১০%-এর নীচে নেমে গেছে। অবশ্য গত পঁচিশ বৎসরে গণহারে মহাপ্রস্থাণের ব্যাপারে আমাদের বিশ্ববিদ্যালয়টির শিক্ষার্থীরা ব্যাপক সুনাম অর্জন করেছেন। একে ভিত্তি ধরে গোটা দেশের হিসেব করা যাবে না। তাই দেশের মোটমাট চেহারাটি এতটা অবাক হবার মত নয়, কিন্তু হেলা-ফেলা করার মতও নয়। 
আমাদের থেকে বারো-পনের বৎসর আগের ব্যাচগুলোতে দেশত্যাগের এমন মহামারী রূপ দেখা যায়না। কিন্তু তারপর যতই দিন গেছে, দেশত্যাগের ব্যাপারটা ততই আবশ্যিক বা অবশ্যম্ভাবী হয়ে গেছে। ৯/১১ পর, অর্থাৎ আমাদের পাঁচ-ছয় ব্যাচ পর থেকে মার্কিন মুলুকে যাওয়া একটু কঠিন হয়ে পড়লেও দেশত্যাগের হার কমেনি। মার্কিন যুক্তরাষ্ট্রের জায়গা দখল করেছে অস্ট্রেলিয়া, কানাডা বা ইউরোপ। বাংলাদেশী ডাক্তারদের তীর্থভূমি যুক্তরাজ্যও এখন আর তাদের বা সিলেটি ভাইদের একচেটিয়া নয়। অন্যরাও সমান তালে সেখানে ঠাঁই গাড়ছেন। 
ধারনা করা হয় প্রায় এক কোটি বাংলাদেশী এখন সারা দুনিয়ায় ছড়িয়ে আছেন। কূপমন্ডুকতার বদনাম ঘুঁচিয়ে বাংলাদেশীরা এখন পূর্বে জাপান থেকে পশ্চিমে হাওয়াই পর্যন্ত বসতি গাড়ছেন। যেসব দেশে কেউ কখনো পড়তে যাবার কথা ভাবেন নি সেসব দেশ যেমন গণচীন, দক্ষিণ কোরিয়া, তুরস্ক বা গ্রীসে আমাদের অনুজরা স্নাতক বা স্নাতকোত্তর পর্যায়ে পড়তে যাচ্ছেন। এই পড়তে যাবার অবশ্যম্ভাবী পরিনতি হচ্ছে দেশে না ফেরা। সম্ভব হলে যেখানে পড়তে গেছেন সেখানে থেকে যান অথবা তার থেকে বেশী সুযোগ-সুবিধা সম্পন্ন দেশে চলে যান। 
আজকের বাংলাদেশের মেধাবী, যোগ্যতাসম্পন্ন প্রায় সবার প্রকাশ্য-অপ্রকাশ্য লক্ষ্য হচ্ছে যে কোন উপায়ে দেশত্যাগ। এমনকি দেশে যারা যথেষ্ঠ ভাল অবস্থায়, ভাল অবস্থানে আছেন তারাও জীবনের একটা পর্যায়ে সামাজিক নিরাপত্তাসম্পন্ন দেশে চলে যাবার চেষ্টা করেন। এবং তাদের খুব কমজনই বিফল হন। ব্যক্তিগতভাবে গত দশ বৎসর যাবত এই অধম পান্ডব তার আত্মীয়-পরিচিতজনদের সাথে দেখা হলেই “এখনো কেন বিদেশ চলে যাচ্ছ না” এই প্রশ্নটি অবধারিতভাবে শুনে আসছে। 
আমি এই “না-ফেরাদের” অবশ্যই ফিরে আসার পক্ষপাতী নই। কারন এদের খুব কমজনকেই আমরা অ্যাকোমোডেট করতে সক্ষম। এদের দলে দলে ফিরে আসা দেশে বেকার-হতাশ-ম্রিয়মান শিক্ষিত লোকের সংখ্যা বাড়াবে। বরং দেশের বাইরে থেকে তারা নিজের জন্য, পরিবার-পরিজনদের জন্য বা দেশের জন্য অনেক কিছু করতে পারেন। এই অনেক কিছু মূলতঃ আর্থিক। দেশের অবকাঠামোগত উন্নয়নের জন্য অত্যাবশকীয় মেধার সাপোর্ট দিতে তারা অক্ষম। এই অক্ষমতা অসামর্থ্যতার জন্য নয়, ভৌত দূরত্বের জন্য। তথ্য বা যোগাযোগ প্রযুক্তিতে যতই উন্নতি হোক না কেন কিছু কিছু বিষয় যেমন, ব্যবস্থাপণা, তত্ত্বাবধায়ণ, প্রশিক্ষণ, নেতৃত্ব ইত্যাদি বিষয় টেলিফোন বা ইন্টারনেটের মাধ্যমে খুবই সীমিত আকারে করা সম্ভব।
“না-ফেরাদের” অধিকাংশ শিক্ষিত মধ্যবিত্ত শ্রেণীর। আমরা যতই “শিক্ষিত মধ্যবিত্ত”দের গালাগালি করি না কেন অবকাঠামোগত উন্নয়নে, রাজনৈতিক নেতৃত্বে, শিক্ষা কাঠামোয় তাদের ঐতিহাসিক ভূমিকাকে অস্বীকার করতে পারি না। শিক্ষিত মধ্যবিত্তদের একটা অংশের দেশত্যাগের ফলে, এবং তারচেয়ে বড় অংশের দেশ থেকে মুখ ফিরিয়ে নেবার ফলে দেশ এর মধ্যেই অদক্ষ আমলা, দুর্বৃত্ত রাজনীতিক আর অযোগ্য শিক্ষকে ভরে উঠছে। 
শিক্ষিত মধ্যবিত্ত শ্রেণীর রাজনীতি তথা দেশ থেকে মুখ ফিরিয়ে নেবার ফলে গোটা দেশের ভবিষ্যতই প্রশ্নের মুখোমুখি হয়ে পড়েছে। নতুন নেতা তৈরী হবার, দক্ষ কর্মী বাহিনী গড়ে ওঠার আর পথ থাকছেনা। নেতাদের বা দক্ষ-নিবেদিত প্রান কর্মীদের হঠাৎ দেশত্যাগ বিপুল পরিমান সাধারণ কর্মীদের মধ্যে গভীর হতাশা নিয়ে আসছে। 
দেশ পরিচালনা, জাতি গঠণ, অবকাঠামোগত উন্নয়ন, সর্বোপরি জন-মানুষের কল্যানের জন্য রাজনীতির কোন বিকল্প হতে পারে না। এটি ইন্টারনেটের মাধ্যমে বা স্যাটেলাইট ফোনের মাধ্যমে চলতে পারে না। জনসংলগ্নতা না থাকলে তা কোন কার্যকর ফলও দিতে পারে না। আজকাল দেশ থেকে গা ঢাকা দেয়া রাজনীতিকরা যোগাযোগ প্রযুক্তিকে কাজে লাগিয়ে নিজেদের পেটোয়া বাহিনীকে যেভাবে নিয়ন্ত্রন করছেন তাতে দেশের রাজনীতির একটা অংশ যে মাফিয়া-বাণিজ্যে পরিনত হয়েছে তা বোঝা যায়।
দেশ ছাড়ার অল্প সময় পরই যারা দেশত্যাগ করেছেন (তা যে উদ্দ্যেশ্যেই হোক), তাদের নিজের দেশ সম্পর্কে নতুন বোধোদয় হয়। তারা দেশ সম্পর্কে গভীর মমতাবোধ করেন। দেশের প্রবাসী/পর্যটক পরিচিত/অপরিচিত যে কারো সাথে দেখা বা কথা হলে তাদের সে আকুতি ফুটে ওঠে। কিন্তু অধিকাংশ ক্ষেত্রে তাদের কিছু করার উপায় থাকে না।
এই পর্যায়ে এসে আমাদের অসহায়বোধ করা ছাড়া গতি থাকেনা। শিক্ষিত মধ্যবিত্ত রাজনীতিতে না আসলে রাজনীতির গুনগত বা বস্তুগত উন্নয়ন হয় না। আবার অপেক্ষাকৃত ভাল সুযোগ পাবার সম্ভাবনা থাকলে তাদের দেশত্যাগ করতে না বলারও কোন যৌক্তিকতা নেই। আমরা বরং মধ্যবর্তী একটা পথের কথা ভাবতে পারি, যেখানে শিক্ষিত মধ্যবিত্ত দেশ থেকে মুখ ফিরিয়ে নেবেন না, তা তিনি দেশেই থাকুন বা বিদেশে থাকুন। তারা রাজনীতি থেকেও মুখ ফেরাবেন না। যাতে পরিনতিতে দেশে বা বিদেশে নিজের দেশ সম্পর্কে খারাপ কিছু শুনতে না হয়। দেশের রাজনৈতিক অধঃপতন হলে “ব্যর্থ রাষ্ট্র”, “বিপদজনক রাষ্ট্র”, “ঝুঁকিপূর্ণ রাষ্ট্র” এই বিশেষনগুলো সংখ্যায় কেবল বাড়তেই থাকবে। তাতে বিদেশে বাস করাও আরামদায়ক হবে না। প্রতি নিয়ত বঞ্চনা, অপমান, অবিচার আর হতাশার মুখোমুখি হতে হবে।
তাই দেশের শিক্ষিত মধ্যবিত্তের শারিরীক নয় মানসিক “অগ্যস্ত যাত্রা” ঠেকাতে হবে।

