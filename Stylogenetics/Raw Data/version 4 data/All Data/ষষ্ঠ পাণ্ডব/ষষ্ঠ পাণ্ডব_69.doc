বুলগেরিয়ার গল্প-০৩




১. কে? ইভান নাকি?

আমি সিমন, একটা উঁচু বিল্ডিং-এর ছোট্ট একটা অ্যাপার্টমেন্টে থাকি। ঘরে বউ আছে; আছে আমাদের একটা বাচ্চা, একটা কুকুর আর একটা বেড়াল। এমন অ্যাপার্টমেন্ট কমপ্লেক্সে থাকলে যা হয় আর কি, প্রতিবেশিদের সাথে কোন যোগাযোগ নেই। জীবনটা একেবারে একঘেঁয়ে আর পানসে। এমন পানসে ভাবেই আরো দিন যেতো যদি না মহল্লার বড় ডিপার্টমেন্ট স্টোরটাতে নতুন সেলস্‌ গার্লটা আসতো। তাকে যখন প্রথম দেখলাম তখনই আমার খবর হয়ে গেল। সে বিবাহিতা জেনেও আমি হতাশ না হয়ে লেগে থাকলাম। এভাবে সপ্তাহ দুই যাবার পর পাখি ধরা দিল।

শুরু থেকেই আমরা একমত ছিলাম যে আমাদের সম্পর্কটা হবে পুরোপুরি শারিরীক; আর কখনোই আমাদের বর্তমান সংসার ভেঙে বিয়ে করার প্রসঙ্গ তুলবোনা। দু’জন দু’জনের ফোন নাম্বার নিলাম আর ব্যাপারটা খুব সতর্কতার সাথে চালানোর প্রতিশ্রুতি দিলাম।

সত্যি বলতে কি আমি তাকে আমার অফিসের নাম্বার দিয়েছিলাম। আমি জানি আমার বউয়ের সন্দেহ বাতিক আছে, আর সে যথেষ্ট ঈর্ষাতুর। আমিও সাবধান ছিলাম যাতে বউ বিন্দুমাত্র সন্দেহ করতে না পারে। আমাদের পরবর্তী সাক্ষাতের দিন-ক্ষণ ঠিক করা হতো কখনো ফোনে, কখনো ওদের দোকানে গেলে - সাধারণতঃ সপ্তাহে একবার। তবে সুযোগ পেলে সপ্তাহে দু’তিন বারও সাক্ষাত করতাম।

একদিন তার বাসায় ফোন করলে তার স্বামী ফোন ধরে বললো, “হ্যালো”?    
আমি ভদ্রলোককে বাসায় আশা করিনি, কারণ এই সময় তার অফিসে থাকার কথা। তার কণ্ঠ শুনে আমি একটু থমকে গেলেও পরক্ষণে স্বাভাবিক গলায় বললাম, “কে? ইভান নাকি”?
“আপনি রং নাম্বারে ফোন করেছেন” বলে ভদ্রলোক ফোন রেখে দিল।

আমাদের পরের সাক্ষাতে আমি ঘটনাটা তাকে বলতে সে হেসে কুটিপাটি। বললো, “তোমার আরো সতর্ক হওয়া উচিত”। তবে সেদিন থেকে “কে? ইভান নাকি?” এই কথাটা আমাদের পাসওয়ার্ড হয়ে গেল। এর পর থেকে যখনই তার স্বামী ফোন ধরতো তখনই আমি জিজ্ঞেস করতাম, “কে? ইভান নাকি”? আর ভদ্রলোকও আমাকে বার বার বোঝানোর চেষ্টা করতো ওখানে ইভান নামে কেউ থাকেনা, আমি রং নাম্বারে ফোন করেছি ইত্যাদি। এতে তার বউ বুঝতো যে আমি ফোন করেছিলাম -পরে সে আমাকে সুযোগমত ফোন করতো। ভদ্রলোক কিছুই বুঝতে পারেনি, আর তার বোকামীতে আমি মনে মনে হাসতাম।

এক শনিবারে আমার বন্ধুদের সাথে মাছ ধরতে যাবার কথা, কিন্তু আবহাওয়া এত খারাপ ছিল যে আমাদের মাছ ধরার প্ল্যান বাতিল করতে হয়। বাসায় বসে বিরক্ত হয়ে যখন ভাবছি কী করা যায় তখনই ফোন বেজে ওঠে। আমার বউ ফোনের শব্দ শুনে অন্য ঘর থেকে দৌড়ে আসছিল। কিন্তু আমি এরমধ্যেই ফোন হাতে নিয়ে ফেলায় সে দরজাতেই থেমে যায়।
“হ্যালো? .....হ্যালো”? মনে হলো কেউ যেন ফোনের অপর প্রান্তে নিজের নিঃশ্বাস আটকে রেখেছে।
মুহূর্তকাল ইতস্ততের পর ভারী গলায় একজন জিজ্ঞেস করলো, “কে” ইভান নাকি”?

 

২. সত্যাসত্য

সকাল দশটা, স্বরাষ্ট্রমন্ত্রী তার সুন্দরী সেক্রেটারীর কাছ থেকে দিনের কার্য বিবরণী শুনছেন এমন সময় টেবিলের লাল ফোনটা বেরসিকের মতো বেজে উঠল। মন্ত্রী ভাবলেন, “সম্ভবত প্রেসিডেন্টের অফিস থেকে ফোন করেছে। নিশ্চয়ই গর্দভটা শেষ পর্যন্ত আমাকে সর্বোচ্চ রাষ্ট্রিয় সম্মানে ভূষিত করার জন্য নির্বাচন করেছে”। সেক্রেটারীকে ইশারায় চুপ করতে বলে ফোন তুলতেই প্রেসিডেন্টের গলা শোনা গেল।

“মাননীয় মন্ত্রী, আপনি কি জানেন কী হয়েছে”?
“আপনি কোন ব্যাপারে জানতে চাইছেন, ইয়োর এক্সেলেন্সি”?
“তার মানে আপনি জানেন না। এর জন্য আপনার পদত্যাগ করা উচিত, মাননীয় মন্ত্রী! স্রেফ পদত্যাগ! অথর্বের দল সব”!
“পেনশনাররা বুঝি পেনশন বাড়ানোর জন্য আপনার অফিসের সামনে অবস্থান ধর্মঘট করছে”?
“আপনি কোনো খবরই রাখেন না দেখছি! আপনি কি জানেন না স্বাস্থ্যবিভাগ অবসরের বয়স সীমা বাড়িয়ে দেয়ায় এখন পেনশনারদের সংখ্যা কমে গেছে”?
“ও, তাহলে”?  
“কাল রাতে এক ট্যাক্সি ড্রাইভারকে কে যেন খুন করেছে। আর তাতে সকাল থেকে শহরের সব ট্যাক্সিওয়ালা গাড়ি আড়াআড়ি করে রেখে রাস্তা বন্ধ করে আমার অফিসের সামনে হল্লা জুড়েছে। বড় সড় কিছু একটা না করলে এই বদমাশের দলকে থামানো যাবেনা। আমি চাই আপনি আর আপনার ভাই বিচারমন্ত্রী পদত্যাগ করুন”!
“মাননীয় বিচারমন্ত্রী আমার চাচাতো ভাই, ইয়োর এক্সেলেন্সি! আপন ভাই না”।
“সে যাই হোক, সবই আপনার আত্মীয়-স্বজন। আর বিশেষ করে আপনারা দুজনে সর্বক্ষণ নাকে তেল দিয়ে ঘুমান। ঠিক আছে, আপনাদেরকে চব্বিশ ঘন্টা সময় দিলাম, এর মধ্যে যদি খুনীকে ধরতে না পারেন তাহলে দু’জনেই বিনা বাক্য ব্যয়ে পদত্যাগ করবেন”।
“এটা খুবই কম সময় হয়ে গেল, ইয়োর এক্সেলেন্সি! একটা খুনীকে ধরতে সাধারণতঃ কয়েক বছর লেগে যায়”।
“এসব কথা ওদেরকে বলে পার পাওয়া যাবেনা। যেভাবেই হোক এমন একজনকে খুঁজে বের করুন যে খুনের কথা স্বীকার করবে। আমি জানি, এই ব্যাপারে আপনাদের পরীক্ষীত পদ্ধতি আছে। রাষ্ট্রিয় ক্ষমতা এখন হুমকির মুখে, সুতরাং চব্বিশ ঘন্টার চেয়ে বেশি সময় আপনাদের দেয়া যাবে না”।
“জনসমাবেশের ব্যাপারে কী করবো? ট্যাঙ্ক ডাকবো”?
“না! আপনারা নতুন কিছুই শিখবেন বলে মনে হয় না। আমাদের মুখপাত্র হিসাবে একজন সংসদ সদস্যকে পাঠান। যিনি ওদের সব কথা শুনে ওদের সব দাবী মানা হবে এমন প্রতিশ্রুতি দেবেন, তাহলে ওরা চলে যাবে। কিন্তু মনে রাখবেন, এতেই কাজ হবেনা। যতক্ষণ পর্যন্ত না খুনীকে গ্রেফতার করা যাবে ততক্ষণ পর্যন্ত গোটা পরিস্থিতি শান্ত হবেনা”।
“এই বার আমার কাছে সবকিছু পরিষ্কার হয়েছে, ইয়োর এক্সেলেন্সি! আপনি যা চান, তা-ই হবে”।

সুতরাং আমরা তাকে গ্রেফতার করলাম।

এক মাতাল যুবককে চৌরাস্তার ফোয়ারাতে জল বিয়োগ করার সময় গ্রেফতার করা হলো। পুলিশ তার অতীত অপরাধের সব খতিয়ান বের করে ফেললো। তার ঘর তল্লাশী করে মাদকদ্রব্য, বেআইনী আগ্নেয়াস্ত্র, জাল টাকা, নকল ষ্ট্যাম্প পেপার, চাইল্ড পর্নোগ্রাফি পেল। যে ছুরিটা দিয়ে ট্যাক্সি ড্রাইভারটাকে খুন করা হয়েছিল সেটাও পাওয়া গেল। বিশেষজ্ঞরা প্রমাণ করলেন যে, ছুরিতে লেগে থাকা রক্তের দাগ, ধৃতের জুতায় লেগে থাকা রক্তের দাগ আর নিহতের রক্ত একই। তিন জন চাক্ষুষ সাক্ষী পাওয়া গেল যারা ধৃত ব্যক্তিকে খুনটা করতে দেখেছে। পুলিশের গোপন ক্যামেরায় তোলা ঘটনাটার ফুটেজও পাওয়া গেল।

প্রথমেই ধৃত ব্যক্তিকে এক দফা রামধোলাই দিয়ে তার পরিচয় বের করার চেষ্টা করা হল। জিজ্ঞাসাবাদ কালে পুলিশের বড় কর্তা উপস্থিত থাকায় ছোট কর্তার জোশ বেড়ে গেল। পেটাতে পেটাতে বলল, “আমি জানি তুই কে! হারামজাদা! কুত্তার বাচ্চা......”! পুলিশের আবিষ্কৃত বিশেষ এক ধরনের ট্রিটমেন্ট দেবার পর খুনী পুরো স্বীকারোক্তি দিল। একটা বিশেষ আদালতে খুনীকে কোন প্রকার আপীলের সুযোগ না দিয়ে দ্রুত বিচারের করে তার এই নিষ্ঠুর, পাশবিক হত্যাকাণ্ডের জন্য যাবজ্জীবন কারাদণ্ড দেয়া হল।

কিন্তু সেদিনই একটা লোক পুলিশের কাছে স্বেচ্ছায় এসে বললো যে খুনটা সে-ই করেছে। পুলিশ বিভাগ তিন দফা মনোরোগ বিশেষজ্ঞদের দিয়ে লোকটাকে পরীক্ষা করালো। বিশেষজ্ঞরা রায় দিলেন, “লোকটা একটা নিরীহ উন্মাদ। ঘটনা সম্পর্কে দেয়া তার বক্তব্যের কোন মূল্য নেই”।

দেরী করলে গোটা ব্যাপারটা কেঁচে যেতে পারে ভেবে স্বরাষ্ট্রমন্ত্রী তড়িঘড়ি করে প্রেসিডেন্টকে ফোন করে তার এই অভাবনীয় সাফল্যের কথা জানালেন। সাথে সাথে এটাও জানিয়ে দিলেন এর জন্য প্রায় তিনশ’ কোটি টাকা খরচ হয়ে গেছে।
“তিনশ’ কোটি! এত্ত টাকা”! প্রেসিডেন্টের গলায় সন্দেহের সুর।
“এর জন্য আমাদের আমদানীকৃত অত্যাধুনিক যন্ত্রপাতি ব্যবহার করতে হয়েছে, দামী বিশেষজ্ঞদের পরামর্শ আর মতামত নিতে হয়েছে, সব পর্যায়ের সাক্ষীদের মুখ বন্ধ করতে হয়েছে, আরো দশ রকমের খরচ হয়েছে - আপনি জানেন সেসব কী। তবে এসব হল কাগজ-কলমের হিসাব, বাস্তবে এই ঘটনায় আমাদের ভাগে আড়াইশ’ কোটি টাকা পাওয়া যাবে”।
“চমৎকার! আপনি তাহলে মিডিয়াকে জানিয়ে দিন খুনীকে ধরা হয়েছে এবং তার বিচার করে শাস্তিও দেয়া হয়েছে”।

টেলিভিশনে যখন খুনীকে নিয়ে করা সাংবাদিক সম্মেলন দেখানো হচ্ছিল তখন স্বরাষ্ট্রমন্ত্রীর মোবাইল ফোন “গডফাদার” সিনেমার গানের সুরে বেজে উঠলো।
“কে আপনাকে মন্ত্রী বানিয়েছে আর কে আপনাকে পুলিশের দায়িত্ব দিয়েছে”? মোবাইলে রাগে ফেটে পড়া প্রেসিডেন্টের কণ্ঠ শোনা গেল।
“আমি নির্বাচনে জয়লাভ করে মন্ত্রী হয়েছি, ইয়োর এক্সেলেন্সি”।
“গাধাদের দলের মধ্যে নির্বাচন করে সেরা গাধা নির্বাচিত হয়েছেন! উল্লুক কাঁহিকা, খুনী হিসাবে যাকে ধরেছেন আর টেলিভিশনে দেখাচ্ছেন সে আমার ছেলে”!
মূল গল্পঃ  স্‌ভেতোস্লাভ পেইচেভ
ঠ্যাঙনোটঃ

জীবনের এক সময়ে গাড়ির চালক, মেকানিক, নাবিক ইত্যাদি পরিচয়ের মানুষ [url=http://bg.wikipedia.org/wiki/Светослав_Пейчев]স্‌ভেতোস্লাভ পেইচেভ[/url] এখন শুধুই সাহিত্যিক। সাহিত্য জগতে তাঁর পরিচয় গদ্যকার হলেও সাহিত্য জীবন কবিতা দিয়েই শুরু করেছিলেন। তাঁর বয়স ষাটের কাছাকাছি হলেও সিরিয়াসলি লেখালেখি শুরু করেছেন বছর বিশেক হয়। ১৯৮৯ সালে তোদোর ঝিভকভের শাসনামল শেষ হবার পর বুলগেরিয়া যখন বহুদলীয় গণতন্ত্র, বাজার অর্থনীতি ইত্যাদি নতুন ব্যবস্থার যুগে প্রবেশ করে স্‌ভেতোস্লাভ তখন সাহিত্যে আরো বেশি মনোনিবেশ করেন। তোদোর ঝিভকভের আমলে সেন্সর বিভাগ আর সরকারী দপ্তরগুলোর হয়রানী থেকে বাঁচতে তিনি সাইমন মার্টিন ছদ্মনামেও লিখতেন। পরিবর্তিত বর্তমান ব্যবস্থায় শাসক গোষ্ঠীতে বর্ধমান দুর্নীতি, সাধারণ মানুষের মধ্যে নৈতিক অবক্ষয়, তাদের জীবন-স্বপ্ন-বাস্তবতা তাঁর লেখার প্রধান উপজীব্য।

