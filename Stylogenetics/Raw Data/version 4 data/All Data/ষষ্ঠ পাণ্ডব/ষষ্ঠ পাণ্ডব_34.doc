এরশাদ, প্লিজ আপনি মরবেন না!



পতিত সামরিক স্বৈরাচার এরশাদের বয়স এখন তিরাশি চলছে। বিশ্বব্যাংকের তথ্য অনুযায়ী বাংলাদেশের মানুষের গড় আয়ু প্রায় ঊনসত্তর বছর। তার মানে দেশের মানুষের গড় আয়ুকে বুড়ো আঙুল দেখিয়ে এরশাদ আরো তেরো বছরের চেয়েও বেশি সময় ধরে বেঁচে আছেন। বছরদুই আগে একবার অর্শরোগের কারণে প্রচুর রক্তক্ষরণ হলে দুর্মুখেরা তার ইন্তেকালের গুজব রটিয়েছিল। সেই গুজবকে মিথ্যা প্রমাণিত করে এরশাদ বহাল তবিয়তে আবার রাজনীতির রঙ্গমঞ্চে আবির্ভূত হয়েছেন।

গত ১৭ই সেপ্টেম্বর, ২০১২-এ গুলশানে অনুষ্ঠিত জাতীয় পার্টির এক মতবিনিময় সভায় এরশাদ সম্প্রতি সুপ্রীম কোর্টের আপীল বিভাগ কর্তৃক সংবিধানের ত্রয়োদশ সংশোধনী বাতিলের রায়ের পূর্ণাঙ্গ প্রকাশের প্রসঙ্গে বলেন যে, তিনি সুযোগ পেলে সংবিধানের একাদশ সংশোধনী বাতিল করে ‘বেঈমান’ সাহাবুদ্দিনকে (সাবেক রাষ্ট্রপতি বিচারপতি সাহাবুদ্দিন আহমেদ) বিচারের আওতায় আনবেন। বিচারপতি সাহাবুদ্দিন আহমেদের প্রতি এরশাদের ক্ষোভ থাকতে পারে। কারণ, তাঁর আমলে এরশাদকে প্রথম জেলে যেতে হয়েছে। কী অপরাধে এরশাদকে তখন গ্রেফতার করা হয়েছিল, এরশাদ এখন সেটা মনে রাখবেন না বা রাখতে চাইবেন না সেটাই স্বাভাবিক। তাই সত্যগুলোকে গোপন করে তিনি এখন বিচারপতি সাহাবুদ্দিন আহমেদকে দোষারোপ করতে চাইবেন সেটাও স্বাভাবিক। প্রকৃত সত্য হচ্ছে এই যে, গণমাধ্যমে গণআন্দোলনকারীদের বিরুদ্ধে উস্কানী ও বিদ্বেষমূলক বক্তব্য দিতে থাকায় এরশাদকে প্রথম গ্রেফতার করা হয়।
গণআন্দোলনে পতিত সামরিক স্বৈরাচার এরশাদ ও তার সহচরদেরকে তৎকালীন সরকার অনায়াসে অবৈধভাবে রাষ্ট্রক্ষমতা দখল, নির্বিচারে মানুষ হত্যা, দেশের সম্পদ লুটপাট, দুর্নীতি ইত্যাদি অভিযোগে আটক করে বিচারের সন্মূখীন করতে পারতো। তার ও তার সহযোগীদের নির্বাচনে অংশগ্রহণ বন্ধ করতে পারতো। তাদের অ্যাকাউন্ট ফ্রিজ করে ও মালামাল জব্দ করে আসন্ন নির্বাচনে তাদের কর্তৃক সম্ভাব্য ভোট কেনা-বেচা বন্ধ করতে পারতো। কিন্তু সরকার তার কিছুই করেনি। আসলে বিচারপতি সাহাবুদ্দিন দ্রুততম সময়ে একটা সুষ্ঠু নির্বাচন করে নির্বাচিত সরকারের হাতে ক্ষমতা হস্তান্তর করে নিজ পদে ফিরে যেতে চাইছিলেন; এবং এরশাদ ও তার সহযোগীদের বিচারের ব্যাপারটা নির্বাচিত সরকারের জন্যই তুলে রাখতে চাইছিলেন। বিচারপতি সাহাবুদ্দিনের এই সিদ্ধান্তের ফলে এরশাদ ও তার সহযোগীদের পক্ষে পঞ্চম জাতীয় সংসদ নির্বাচনে নির্বিঘ্নে অংশগ্রহন করা সম্ভব হয় এবং জাতীয় পার্টি পঁয়ত্রিশটি আসনে জয়লাভ করে। কিন্তু এরশাদ বিচারপতি সাহাবুদ্দিন সরকারের এই উদারতার কথা মনে রাখেননি।
বিচারপতি সাহাবুদ্দিন সম্পর্কে এরশাদের এই উক্তি যে চরম ধৃষ্টতাপূর্ণ সে’কথা বলার অপেক্ষা রাখে না। এরশাদ এই রকম ধৃষ্টতাপূর্ণ উক্তি করার সাহস কোথা থেকে পেয়েছেন সেটাও সবার জানা। এরশাদের আমলে তার শাসনের বিরোধীতাকারী আওয়ামী লীগ, বিএনপি ও তাদের জোটভূক্ত রাজনৈতিক দলগুলো গত বাইশ বছরে একটু একটু করে এরশাদকে আজকের অবস্থানে নিয়ে এসেছে। ক্ষমতার মোহে তারা কখনো এরশাদকে কাছে টেনেছে কখনো দূরে ঠেলেছে, কখনো এক মঞ্চে বসিয়েছে কখনো জোট ছাড়তে বাধ্য করেছে, কখনো তাকে আদালতে হাজির করিয়েছে আবার কখনো তার মামলা হিমঘরে পাঠিয়েছে। তাই বোধগম্য কারণেই সরকারে বা বিরোধী দলে থাকা প্রধান রাজনৈতিক দলগুলোর কেউই অফিসিয়ালী এরশাদের এই ধৃষ্টতাপূর্ণ উক্তির বিরোধিতা করেনি। বস্তুতঃ তারা ব্যাপারটিকে ধর্তব্যই মনে করেনি। আগামী নির্বাচনে এরশাদকে কাছে টানতে হবে নাকি দূরে ঠেলতে হবে সেই হিসেব করতে করতে তারা এই সব অগুরুত্বপূর্ণ ব্যাপারে মনোযোগ দেয়ার প্রয়োজন বোধ করেনি।
আওয়ামী লীগ ও বিএনপি কর্তৃক ব্যাপারটিকে গুরুত্ব না দেবার আরেকটি কারণ হচ্ছে বিষয়টি বিচারপতি সাহাবুদ্দিন সম্পর্কিত বলে। বিএনপি বা আওয়ামী লীগ কেউই তাঁকে পছন্দের চোখে দেখে বলে মনে হয় না। আওয়ামী লীগের সমর্থক অনেকে তো ২০০১ সালের নির্বাচনে তাদের ভরাডুবির জন্য তৎকালীন রাষ্ট্রপতি সাহাবুদ্দিন আহমেদকে দোষারোপও করেন। তাই তারা এই ব্যাপারে কোন মন্তব্য করেনি। কোন প্রতিক্রিয়া পাওয়া যায়নি এই দুই দলের পার্টনার দলগুলোর কাছ থেকেও। এরশাদের আমলে প্রবল আন্দোলন করা ছাত্র সংগঠনদের মধ্যে বড় দলগুলোও (যেমন, মুজিববাদী ছাত্রলীগ বা জাতীয়তাবাদী ছাত্রদল) এই ব্যাপারে কোন ঊচ্চবাচ্য করেনি। একমাত্র ব্যতিক্রম দেখিয়েছেন জাসদ ছাত্রলীগের কিছু প্রাক্তন নেতা। আশি-নব্বইয়ের দশকের এই ছাত্রনেতারা এরশাদের এই ধৃষ্টতাপূর্ণ উক্তির তীব্র বিরোধীতা করেছেন।
জাসদ ছাত্রলীগের সাবেক নেতারা এর প্রতিবাদ জানালেও জাসদের সভাপতি হাসানুল হক ইনু এই ব্যাপারে নিরব থেকেছেন। অবশ্য এখন তার অবস্থা কিছুটা মুঘল সম্রাট হুমায়ুনের আমলের ভিস্তিওয়ালা নিজাম সিক্কা’র মতো। চৌসার যুদ্ধে শের শাহের হাতে পরাজিত হুমায়ুন নদী পার হবার সময় ডুবে মরতে নিলে ভিস্তিওয়ালা নিজাম সিক্কা তার চামড়ার ভিস্তি বাতাসে ফুলিয়ে হুমায়ুনকে ডুবে মরা থেকে উদ্ধার করেন। পরবর্তীতে রাজ্য ফিরে ফেলে কৃতজ্ঞ হুমায়ুন পূর্বপ্রতিশ্রুতি মোতাবেক নিজাম সিক্কাকে একবেলার জন্য দিল্লীর তখ্‌তে বসিয়ে ছিলেন। কমরেড ইনুও জানেন ওজারতীর জন্য তার হাতে মাত্র বছরখানেক সময় আছে। তাই এ’সময়ে এরশাদের মতো অগুরুত্বপূর্ণ বিষয়ে জড়িত হবার কোন উপায় নেই। কোন এক কালে এরশাদের বিরুদ্ধে তার করা মামলা নিয়ে মাথা ঘামানো সময় নষ্ট শুধু।
আমরা জেনে গেছি আওয়ামী লীগ, বিএনপি বা তাদের পার্টনার রাজনৈতিক দলগুলো কখনো এরশাদের বিচার করবে না। করলে গত বাইশ বছরেই সেটা সম্পন্ন হতো। তারা এরশাদকে নিয়ে শুধু ক্ষমতার রাজনীতির দাবা খেলবে। তাদের এই আচরণে বিস্মিত হবার কিছু নেই - তারা এমনই। শুধু তারা নয়, আমাদের অনেকেও এমনই। যে একচল্লিশ লাখ মানুষ ভোট দিয়ে ১৯৯১ সালেই জাতীয় পার্টির পঁয়ত্রিশ জনকে সংসদ সদস্য নির্বাচিত করেছিল তাদের সবাই এরশাদের কাছ থেকে সুবিধাপ্রাপ্ত মানুষ এমন ভাবার কারণ নেই। এরশাদকে রংপুরের যারা “হামার ছাওয়াল” মনে করে লাঙ্গলে ভোট দেন তাদের মনে সেলিম-দেলোয়ার-জাফর-জয়নাল-দীপালী সাহা-জিহাদ-নূর হোসেন-ডাঃ মিলনের মতো মানুষদের আত্মত্যাগের কোন মূল্য নেই। তাদের সাথে একই কাতারে ফেলা যায় সিলেট আর বরিশাল বিভাগের ঐসব মানুষদের যারা লাঙ্গলে ভোট দিয়ে জাতীয় পার্টির প্রার্থীকে সংসদ সদস্য নির্বাচিত করে এরশাদকে এখনো ফ্যাক্টর বানিয়ে রাখে। ব্যক্তিগত লাভ, আঞ্চলিকতা, নির্বোধ আবেগ যখন বিবেক-বুদ্ধিকে গ্রাস করে তখন তার সুবিধা নিয়ে এরশাদের মতো স্বৈরাচারী শাসক বার বার তার অবস্থান সংহত করার সুযোগ পাবে সেটাই স্বাভাবিক। এভাবে এরশাদ একের পর এক নির্বাচন করে যাবে, নিজের দলের লোকজনকে মন্ত্রী-এমপি বানিয়ে যাবে, এবং হয়তো একদিন তার আখেরী খায়েশ মোতাবেক রাষ্ট্রপতিও হয়ে যাবে।
এই পর্যায়ে এসেও আমি একটা বিষয়ে আশা ছাড়তে নারাজ। আমি আশা করতে চাই যে, এমন একটা দিন আসবে যে’দিন এমন একটা সরকার বাংলাদেশের ক্ষমতায় আসবে যারা অবৈধভাবে রাষ্ট্রক্ষমতা দখল, নির্বিচারে মানুষ হত্যা, দেশের সম্পদ লুটপাট, দুর্নীতি ইত্যাদি অভিযোগে এরশাদের বিচার করে তার প্রাপ্য শাস্তি কার্যকর করবে। চিলের স্বৈরশাসক অগুস্তো পিনোশে একানব্বই বছর বেঁচেছিলেন। তবুও চিলের মানুষ তার বিচার করে তাকে শাস্তি দিতে পারেনি। চিলের প্রায় প্রতিপাদস্থানে (antipode) থাকা বাংলাদেশে একই ঘটনা ঘটুক তা আমি চাই না। খুব আফসোসের ব্যাপার হবে কোন বিচারের আগেই যদি এরশাদের স্বাভাবিক মৃত্যু হয়। আমি চাই এরশাদ দীর্ঘজীবন বেঁচে থাকুন। অন্তত তার বিচার সম্পন্ন হয়ে শাস্তি কার্যকর না হওয়া পর্যন্ত।
প্লিজ এরশাদ! আপনি মরবেন না। আপনি সুস্থ্য-সবল হয়ে বেঁচে থাকুন আরো বহু বছর। আমি, নয়তো আমার সন্তান, নয়তো তার সন্তান যেন জীবদ্দশায় দেখে যেতে পারে আপনার কৃতকর্মের বিচার সম্পন্ন হয়েছে এবং তার শাস্তি কার্যকর করা হয়েছে।

