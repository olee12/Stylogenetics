এই মহানগরে




০.
ছুটির দিনে আমার একমাত্র বিলাস হচ্ছে সকালবেলাটা ঘুমানো। সপ্তাহের ঠিক মাঝামাঝি একদিন ছুটি পাওয়ায় ভেবেছিলাম আরাম করে সকালটা ঘুমিয়ে কাটাবো। কিন্তু আগের দুই দিন হরতাল থাকায় ছেলেটা কোচিং-এ যেতে পারেনি। তাই ছুটির দিন সকাল-বিকেল দুইবেলা ছেলেকে কোচিং-এ আনা-নেয়া করতে হবে। অতএব, ছুটির দিনের বিলাসিতাকে ত্যাগ করে ছেলেকে নিয়ে কোচিং-এ ছুটি। কাজটা করতে আমার আপত্তি নেই, আলস্যও নেই। কিন্তু একটু খটকা আছে। দুটো কোচিং সেন্টারের দূরত্বই আমাদের বাসা থেকে এতোটা দূরে যে, একবার ছেলেকে সেখানে নামিয়ে বাসায় ফিরে আবার দুই ঘন্টা পরে সেখানে আবার যাওয়া না সময়ে পোষায়, না রিক্‌শা ভাড়ায় পোষায়। তাহলে এই দুই দুই চার ঘন্টা আমি কী করি? কোথায় যাই?

এমন পরিস্থিতিতে কেউ কেউ আছেন যিনি কোন চায়ের দোকানে বসে ৫/৬ কাপ চা আর ৮/১০ টা সিগারেট পান করে দিব্যি কাটিয়ে দেন। আমি অমনটা করতে পারি না। আমি একজনকে চিনি যিনি এমন পরিস্থিতিতে সোজা একটা সেলুনে ঢুকে গা-মাথা মালিশ করান। কিন্তু গা-মাথা মালিশ করানোর ব্যাপারটা আমি সহ্য করতে পারি না। সকালে যে কোচিংটাতে গিয়েছিলাম সেখান থেকে সচল ত্রিমাত্রিক কবি’র বর্তমান নিবাস খুব একটা দূরে নয়। একবার ভাবলাম তাকে ডেকে গপ্পো করি। পরে ভাবলাম, থাক। আমি ছুটির সকালে ঘুমাতে পারিনি বলে কি অন্যদের ঘুমও নষ্ট করবো নাকি! তাই এই মহানগরের রাস্তায় রাস্তায় হাঁটা ছাড়া আমার আর কোন উপায় থাকে না।
১. 
সকালবেলা বলে রাস্তার পাশের খাবারের দোকানগুলোতে পরোটা ভাজা হচ্ছে। খাবারের দোকানগুলোতে অন্য সব খাবার ভেতরের রান্নাঘরে রান্না করা হলেও কী কারনে যেন পরোটা আর সিঙ্গারা রাস্তার পাশে বা রাস্তার ওপরে ভাজা হয়। আমি বিভিন্ন দোকানের পরোটা ভাজার কায়দা আর পরোটার চেহারা দেখে তার গুণগত মান বোঝার চেষ্টা করি। চার দশকের বেশি সময় ধরে পরোটা খাবার অভিজ্ঞতা থেকে এখন চেহারা দেখে পরোটার মান বুঝতে পারি। এই মহানগরে কম করে হলেও হাজার পাঁচেক দোকানে প্রতিদিন প্রায় পঞ্চাশ-ষাট লাখ পরোটা ভাজা হয়। প্রতিদিন এই বিপুল পরিমাণ পরোটা ভাজা হলেও বেশিরভাগ জন পাচক আটা/ময়দা মাখানো, পরোটা বেলা, পরোটা ভাজার সঠিক কৌশল রপ্ত না করায় (অথবা রপ্ত করার ইচ্ছে না থাকায়) খুব কম দোকানেই ঠিক ঠিক মানের পরোটা ভাজা হয়। আরো আশ্চর্যের ব্যাপার হচ্ছে এর দামে। এখানে দুই টাকা থেকে শুরু করে শ’টাকা দামের পরোটা পাওয়া যায়। দামের এই বিরাট হেরফেরের কারণ আমার কাছে বোধগম্য নয়। যেমন এখানে একটা ডিম ভাজার দাম পনের টাকা থেকে বারোশ’ টাকা পর্যন্ত হয়।
আমাদের বাসায় বাসায় যে পরোটা ভাজা হয় তার আকৃতি সাধারণত চারকোনা আর সোনালী-বাদামী রঙের হয়। দোকানেরগুলো হয় গোল আর সাদা রঙের। এই পার্থক্যের কারণও আমার বোধগম্য নয়। বাসায় বানানো পরোটার মানের পরোটা দোকানগুলোতে কেন মেলে না সেটা বুঝতে পারি না। সচল মাহবুব লীলেন এই হেরফেরকে পরোটার গ্রান্ড ন্যারেটিভ আর অল্টারনেট ন্যারেটিভ হিসেবে বর্ণনা করেছিলেন। অমন ব্যাখ্যা আমার মাথায় ঢোকে না। আমি কেবল পরোটার মানের ক্রমাবনতিতে মনোকষ্টে ভুগি।
আমরা যারা পরোটার ভোক্তা, তারা পরোটার আকার-অবয়ব, গুণ-মান, মূল্য ইত্যাদির হেরফের নির্দ্বিধায় মেনে নেই এবং এটাকেই স্বাভাবিক বলে মেনে নেই। আমাদের এই মেনে নেয়ার এই সহজাত আচরণ অসাধু বিক্রেতাদেরকে ভেজাল করতে, খাবারের মান ঠিক না রাখতে উৎসাহিত করে। তবে তারা উৎসাহিত হোক বা না হোক, খাদ্যে ভেজাল করার যে সর্বনাশা সংস্কৃতি দেশে গড়ে উঠেছে সেটা প্রমাণ করে মানুষ হিসেবে আমরা কতোটা নির্বোধ এবং নীচ।
২.
এই মহানগরের সবচে’ অন্ত্যজ শ্রেণীর মানুষদের মধ্যে পথচারীরা অন্যতম। এখানে চলাচলের জন্য কোথাও ফুটপাথ আছে, কোথাও নেই। ফুটপাথ কোথাও পাঁচফুট উঁচু, কোথাও পাঁচ মিলিমিটার। এখানে একটানা ফুটপাথ বলে কিছু নেই। কী নেই ফুটপাথের ওপর! দোকান, হকার, ভিখিরি, প্রমোদবালা, উদ্বাস্তু মানুষের সংসার, দামী দোকান কর্তৃক দখলকৃত অংশে টাইলসের বাঁধাই, ল্যাম্পপোস্ট, গাছ, খোলা ম্যানহোল, ডাস্টবিন, নির্মাণ সামগ্রী .........। পথচারীদের সুবিধার্থে বানানো ফুট ওভারব্রিজগুলো এমনভাবে বসানো হয় যে ওভারব্রিজের আড়াআড়ি অভিমুখে চলা পথচারীর জন্য ফুটপাথ বলে আর কিছু থাকে না। ফলে সেই বেচারাকে নেমে আসতে হয় পথে। ওভারব্রিজগুলো যারা ডিজাইন করেন এবং যারা স্থাপন করেন তাদের বিবেচনায় সম্ভবত এই ব্যাপারটাই নেই। একই কথা সত্য যারা ফুটপাথের ওপর ডাস্টবিন বসান তাদের ক্ষেত্রেও। নগর পরিকল্পনা, সড়ক পরিকল্পনা, ট্রাফিক কৌশল ইত্যাদি নিয়ে যারা কাজ করেন তাদের মূল শিক্ষায় মানবিক বিষয়গুলোর উপযুক্ত মান ও পরিমাণে সম্ভবত ঘাটতি আছে, নয়তো মানুষের নগরের স্থাপনা নির্মাণে মানুষের কথা ভাবা হয় না কেন? আমরা খুব আশ্চর্য মানুষ! আমরা এগুলো প্রতিনিয়ত ভোগ করি, কিন্তু এগুলো নিয়ে ভাবি না, কথা বলি না, প্রতিকারের চেষ্টাও করি না।
রাস্তায় যদি খোঁড়াখুড়ি বা কোন নির্মাণ চলে অথবা রাস্তায় যদি জ্যাম থাকে তাহলে সাইকেল, মোটরসাইকেল, রিক্‌শা মায় সিএনজি পর্যন্ত ফুটপাথে উঠে আসে। আগে শুধু মোটরসাইকেল উঠতো, এখন তার দেখাদেখি সাইকেল আর রিক্‌শাও ওঠে। একে রামে রক্ষা নাই, হনুমান দোসর! ফুটপাথে চলা পথচারীকে তাই সামনে-পেছনে দুইদিক থেকেই আসা অসভ্য সাইকেলচালক আর মাস্তান মোটরসাইকেল চালকের ব্যাপারে সতর্ক হয়ে চলতে হয়। ট্রাফিক নিয়ন্ত্রণের দায়িত্বে থাকা আইনশৃঙ্খলারক্ষাকারী বাহিনীর সদস্যরাও এই দৌরাত্ম্য নির্বিকার চিত্তে মেনে নেন। হাইকোর্ট থেকে একবার এই ব্যাপারে একটা নিষেধাজ্ঞা জারী করা হয়েছিল। কিন্তু কে শোনে কার কথা! প্রতিনিয়ত ট্রাফিক আইনকে কাঁচকলা দেখানো সাইকেল আর মোটরসাইকেল চালকরা নির্বিকারভাবে ফুটপাথ দিয়ে চলে যায়। 
৩.
এই মহানগরে অন্তত কয়েক লাখ লোক ফুটপাথে বাস করেন। প্রাকৃতিক কর্ম সারার জন্য তাদের জন্য কোন পাবলিক টয়লেট নেই। তাই ফুটপাথে চলতে গেলে সতর্ক থাকতে হয় মানববিষ্ঠার ব্যাপারে। কোন কোন জায়গায় বিসর্জিত মুত্রের ঝাঁজালো দুর্গন্ধে চোখ পর্যন্ত জ্বালা করে ওঠে। ফুটপাথবাসীদের দেখলে আমি ভাবি এরা দিনের বেলায় কর্মটি কোথায় সারেন? কী করেন উদরাময় বা আমাশয়ে আক্রান্ত হলে? ফুটপাথবাসী নারীদের কী উপায়? 
এই ব্যাপারে আমাদের কারো কোন ভাবনা নেই। নগরে আমরা যারা গৃহবাসী তারা ফুটপাথবাসীদের প্রতি কী অবিবেচক, অমানবিক ও হৃদয়হীনের মতো আচরণ করি! এই বাক্যটা বোধকরি ঠিক বললাম না। কারণ, শৌচাগার নির্মাণ ও ব্যবহারের সংস্কৃতি আমাদের দেশে অধুনা। যুগের পর যুগ আমরা ‘মাঠকর্ম’ করেই জীবন চালিয়ে এসেছি। যারা ১৯৬৮ সালে প্রকাশিত কালকূটের (সমরেশ বসু) ‘কোথায় পাবো তারে’ পড়েছেন তারা একটু মনে করলে দেখতে পাবেন সেই সময়কার গ্রামবাংলায় শৌচাগার জিনিসটিই নেই। বক্রেশ্বরের কাপালিকদের মতো দরিদ্রের গৃহে তো নেই-ই, মলুটি’র রাজাদের মতো ধনীর গৃহেও নেই। যে জিনিস আদতে নেই, সেটার অভাবও কেউ বোধ করে না। এজন্য আমাদের বোধের জগতে শৌচাগারের আবশ্যিকতা অনুপস্থিত। তাই বোধকরি ফুটপাথবাসী মানুষেরা প্রাকৃতিক কর্মটি কোথায় সারবেন সেটা নিয়ে নগরপিতাদের এখনো কোন ভাবনা নেই।  
৪.
এই মহানগরের রাস্তায় বের হলে অবধারিতভাবে ধুলো গিলতে হবে আর আবর্জনার দুর্গন্ধ সহ্য করতে হবে। রাস্তা ঝাঁট দেবার জন্য পরিচ্ছন্নতা কর্মীরা আছেন। ধুলো কমাবার জন্য রাস্তায় জল ঢালার ব্যবস্থা আছে। ডাস্টবিন থেকে আবর্জনা নিয়ে যাবার গাড়ি ও কর্মী আছে, সেটার জন্য নির্দিষ্ট সময়ও আছে। কিন্তু সেগুলো মোটামুটি কাজীর গরু আকারে আছে। তাই পথচারীদের প্রতিনিয়ত ধুলো আর দুর্গন্ধ হজম করতে হচ্ছে। এর ফলে প্রতি বছর চিকিৎসার্থে যে পরিমাণ অর্থ ব্যয় করতে হচ্ছে তার ঢেড় কম খরচে মহানগরটাকে পরিচ্ছন্ন রাখা সম্ভব। কিন্তু কে ভাববে সেসব কথা!
রাস্তার ধুলোর একটা অবধারিত উৎস হচ্ছে ভাঙা রাস্তা। মহানগরে রাস্তার মালিক স্থানীয় সরকার, তারা রাস্তা বানায়। আর বিদ্যুৎ, টেলিফোন, জল সরবরাহ ও পয়ঃনিষ্কাশন বিভাগসহ অন্যরা তাদের প্রয়োজনে রাস্তা কাটে। রাস্তা কাটার যে বিধান আছে সেখানে যে রাস্তা কাটবে সে কাজ শেষে রাস্তাকে পূর্বাবস্থায় ফিরিয়ে দিয়ে যাবে অমনটা বলা আছে। কিন্তু আমরা দেখতে পাই কাজ শেষ হবার পর অনেক সময়েই শুধু মাটি ফেলে বা ইট ফেলে দিয়েই তারা চলে যায়। এক্ষেত্রে দায়টা মূলত সংশ্লিষ্ট ঠিকাদারের। কিছুটা দায় রাস্তা কাটলো যারা সেই বিভাগ আর স্থানীয় সরকারের তদারকী বিভাগের। একটু খোঁজ নিলে দেখা যাবে কাজের বিল যখন করা হয়েছে তখন রাস্তা মেরামতের বিলও করা হয়েছে, কিন্তু রাস্তা ঠিক করা হয়নি। বছরের পর বছর চলে আসা এই দুর্নীতি এখন সংস্কৃতিতে পরিণত হয়েছে।
৫.
ফুটপাথ দিয়ে হাঁটার ক্ষেত্রে আমার কাছে বড় আকর্ষণ হচ্ছে পুরনো বইয়ের দোকান। এক কালে এই মহানগরে পুরনো বইয়ের অনেক দোকান থাকলেও বা অনেক জায়গাতে ফুটপাথে পুরনো বই নিয়ে বসার চল থাকলেও এখন অতোটা আর নেই। যা-ও একআধটু আছে সেখানেও শুধু পুরনো পাঠ্যবই, নোটবই আর বিভিন্ন রকমের গাইডবই মেলে। যারা নতুন বই বেচেন তাদের কালেকশনে থাকে ধর্মীয় পুস্তক আর যৌন বিষয়ক পুস্তক। এ এক আশ্চর্য কম্বিনেশন! ফুটপাথের পুরনো বইয়ের বাজারের এই অধঃপতন যে কেবল আমাদের মহানগরে হয়েছে এমনটা নয়। অত্যন্ত বেদনার সাথে লক্ষ করেছি কলকাতার ফুটপাথের বইয়ের দোকানগুলোর ক্ষেত্রেও প্রায় অনুরূপ ঘটনা ঘটেছে। আর কোন মহানগরের কথা জানি না, তাই বলতে পারলামনা অধঃপতনটা কি শুধু দুই বাংলায় নাকি পুরো দুনিয়াজুড়ে।
ফুটপাথে পুরনো বই থাকুক বা না থাকুক, এই মহানগরে মোট বইয়ের দোকানের সংখ্যা খুবই কম। এখানে বিশাল বিশাল সব শপিং মল আছে যেগুলোতে কোন বইয়ের দোকান নেই। এখানে অনেক লম্বা রাস্তা আছে যেটার কোথাও বইয়ের দোকান নেই। একবার অফিস থেকে ফেরার পথে আমার স্টার সিনেপ্লেক্স থেকে দিশাকে নিয়ে আসার কথা ছিল। আমি যখন সার্ক ফোয়ারার কাছে বাস থেকে নামি তখন দেখি মুভি শেষ হতে অনেক সময় বাকি। কাঁধের ব্যাগে কোন বই না থাকায় ভাবলাম রাস্তা থেকে একটা বই কিনে সিনেপ্লেক্সের বাইরে বসে পড়ে সময় কাটাই। সেদিন আমি গোটা পান্থপথ এবং গ্রীনরোড় চষে ফেলেও একটা বইয়ের দোকান পাইনি। এমনকি ফুটপাথে অয়েলক্লথ বা চৌকি বিছিয়ে পত্রিকা আর বই বেচা কোন হকারেরও খোঁজ পাইনি। এমন রাস্তার উদাহরণ আরো ডজন ডজন দেয়া যাবে। আমাদের নিজস্ব সংস্কৃতির যেমন গৌরবের দীর্ঘ ইতিহাস আছে, তেমন আমাদের বই না পড়বার সংস্কৃতির লজ্জার দীর্ঘ ইতিহাস আছে।
৬.   
আমার অনেক দিনের শখ আমি কাশেম বিন আবু বকর, নিশাত চৌধুরী আর জানে আলম মনিরের লেখা বই পড়বো। তাই ফুটপাথে যখন বই খুঁজি তখন এইসব বহুউপন্যাসপ্রসবী লেখকদের বই খুঁজি। কী করে যেন তাদের বই কখনো আমার চোখে পড়েনি। এই দফাও পল্টনের মোড়ের ফুটপাথে তাদের কারো বই খুঁজে পাই না। ষাট-সত্তরের দশকের পশ্চিমবঙ্গের নক্‌শাল আন্দোলনের ওপর প্রিয়রঞ্জন দাশমুন্সি’র লেখা একটা উপন্যাস চোখে পড়ে। কিন্তু সেটা কিনতে মন সায় দেয় না। কারণ সবার বোধগম্য। ফলে, ১৯৬৮ সালে প্রকাশিত, এম আহমেদ নামের একজনের অনুবাদ করা, থর্নটন ওয়াইল্ডারের ‘দ্য আইডিয়াজ অভ মার্চ’ কিনি। অনুবাদের বীভৎসতার জন্য আমি সাধারণত অনুবাদ বই এড়িয়ে চলি। এই ক্ষেত্রেও আমার আশঙ্কা বাস্তব হয়ে দেখা দিল। আমার পঞ্চাশটা টাকা জলে গেল।
৭.
থর্নটন ওয়াইল্ডারের বঙ্গানুবাদ বগলে করে আমি বুদ্ধদেব বসুর পুরানা পল্টনের বাড়ি খুঁজতে খুঁজতে এক সময় নয়া পল্টনে বিএনপি অফিসের সামনে চলে আসি। দেখি প্রায় হাজারখানেক মানুষ। না, এখানে কোন জনসভা হচ্ছে না। কোন কর্মসূচীও নেই। লোকজন ছোট ছোট জটলা পাকিয়ে গল্প করছে। কেউ কেউ বোধকরি নানা তদবিরের জন্য এসেছে। একদল মানুষকে দেখি একটা বারান্দায় সারি বেঁধে দাঁড়িয়ে আছে। দেখলে মনে হয় এই বুঝি কোন জ্বালাময়ী ভাষণ শুরু হবে। অনেকক্ষণ অপেক্ষা করেও আমি কোন ভাষণ শুরু হতে দেখি না। একদল মানুষ কাঁধে কাঁধ ঠেকিয়ে নিশ্চুপ দাঁড়িয়ে আছে – ব্যাপারটা কেমন অদ্ভুত লাগে। এমন দৃশ্য আমি বঙ্গবন্ধু এভিনিউতে আওয়ামী লীগ অফিসের সামনেও দেখেছি।
এই লোকদের কাজের সমালোচনা বোধকরি আমার সাজে না। আমি রাজনীতি থেকে মুখ ফিরিয়ে রাখা মানুষ, আর তারা দেশের বর্তমান-ভবিষ্যতের হর্তাকর্তা।
৮.
কার্তিকের রোদ কিছুটা নরম হবার কথা, কিন্তু বাস্তবে তার উল্টোটা দেখা যায়। দুই ঘন্টা ধরে রোদে হাঁটতে হাঁটতে আমি ঘেমে নেয়ে উঠি। কপালে হাত দিয়ে সেখানে বালির একটা পরতের অস্তিত্ব অনুভব করি। হঠাৎ আমার অভিমন্যুর কথা মনে হয়। অভিমন্যু অনেকগুলো বছর ধরে বিভিন্ন কোম্পানীর বিক্রয় বিভাগে কাজ করে আসছেন। শীত-গ্রীষ্ম-বর্ষা, রোদ-ঝড়-জল সহ্য করে তিনি ক্রেতাদের দ্বারে দ্বারে পণ্য নিয়ে যাচ্ছেন। তার পরিশ্রমের তুলনায় আমার এই দুই ঘন্টা সমুদ্রের তুলনায় শিশির মাত্র। তার প্রতি আমার দায়িত্বে অবহেলা আর আমার অযোগ্যতাজনিত অক্ষমতার কথা ভেবে ছোটখাট আকৃতির আমি কুঁকড়ে আরো ছোট হয়ে যাই। কার্তিকের রোদ মেঘের ছায়ায় ঢাকা পড়ে, কিন্তু তাতে আমার লজ্জা আর ঢাকা পড়ে না।

