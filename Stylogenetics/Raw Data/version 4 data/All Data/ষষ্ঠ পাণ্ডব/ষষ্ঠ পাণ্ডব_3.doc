২১শে ফেব্রুয়ারি নিয়ে উন্মুক্ত প্রজেক্ট




‘২১শে ফেব্রুয়ারি’ শব্দটি শুনলে এদেশের মানুষের মনে সাথে সাথে অন্তত তিনটি জিনিস মনে পড়ে – এক, শহীদ মিনারের ছবি; দুই, বরকত-সালাম-রফিক-জব্বারের নাম; তিন, ‘আমার ভাইয়ের রক্তে রাঙানো’ গানটা। আবদুল গাফফার চৌধুরীর লেখা আর শহীদ আলতাফ মাহ্‌মুদের সুর করা এই গানটি এখন ভাষা আন্দোলনের ইতিহাসের অবিচ্ছেদ্য অংশ হয়ে গেছে। এই গানের সুরটি যে কী অসাধারণ আর মর্মস্পর্শী সেটা যিনি একবার শুনেছেন তিনিই জানেন।

১৯৯৯ সালে ইউনেস্কো কর্তৃক ২১শে ফেব্রুয়ারিকে আন্তর্জাতিক মাতৃভাষা দিবসের স্বীকৃতি দেওয়ায় এই দিনটির গুরুত্ব বাইরের দুনিয়াতেও তৈরি হয়েছে। যেমন, গত বছর ২১শে ফেব্রুয়ারির দিন চিলের রাজধানী সান্তিয়াগোতে বিভিন্ন আদিবাসী জাতির মানুষেরা তাঁদের মাতৃভাষার স্বীকৃতির দাবীতে একত্রিত হয়েছিলেন। বিস্তারিত খবর পাবেন এখানে আর এখানে। ২১শে ফেব্রুয়ারির ঐতিহাসিক আন্দোলনের দেশের মানুষ হিসেবে সারা দুনিয়াকে ২১শে ফেব্রুয়ারির ইতিহাস জানানো আমাদের কর্তব্য। এর অংশ হিসেবে সারা দুনিয়াতে ‘আমার ভাইয়ের রক্তে রাঙানো’ গানটা পৌঁছে দেয়াও আমাদের কর্তব্য হয়। ২০১৩ সালের ২১শে ফেব্রুয়ারিকে সামনে রেখে সচলায়তনে হিমু চাক্‌মা, মণিপুরী ও রাখাইন ভাষায় এই গানটি রেকর্ড করান। সংশ্লিষ্ট পোস্টের লিঙ্ক এখানে। হিমুর উদ্যোগটির পর দুই বছরের বেশি সময় পার হয়ে গেলেও আজ পর্যন্ত আর কোন ভাষায় এই গানটি রেকর্ড করা হয়েছে বলে শুনতে পাইনি। এই বিবেচনায় ২১শে ফেব্রুয়ারি নিয়ে একটি উন্মুক্ত প্রজেক্টের প্রস্তাব করছি।
‘আমার ভাইয়ের রক্তে রাঙানো’ গানটার প্রথম ৬ লাইন বিভিন্ন ভাষায় রেকর্ড করে ইউটিউব, সাউন্ডক্লাউডের মতো সাইটগুলোতে আপ করে দেয়া যায়। সেক্ষেত্রে একটা কমন ট্যাগ ব্যবহার করা যেতে পারে যাতে পরে যে কেউ সহজে গানগুলো খুঁজে পেতে পারেন। এই কাজের জন্য ব্যক্তি পর্যায়ে বা অল্প কয়েকজনের দলের উদ্যোগই যথেষ্ট। শুধুমাত্র কাজটি আন্তরিকতার সাথে নির্ভুলভাবে করার চেষ্টা থাকতে হবে। কাজটা যে ফেব্রুয়ারি মাসেই করতে হবে এমনটা নয়। যার যখন সময়-সুযোগ হবে তখনই তিনি বা তাঁর সহকর্মীরা এই কাজটি করতে পারেন।
পৃথিবীতে মোট ভাষার সংখ্যা ৫,০০০ থেকে ৭,০০টি বলে ধারণা করা হয়। এতগুলো ভাষার সবগুলোতে যে এই গান গাওয়া সম্ভব হবে তা নয়, তবে বাংলা ছাড়া অন্য ভাষাভাষী লোকসংখ্যা বিচারে প্রথম ১০টি ভাষায় (ম্যান্ডারিন, স্প্যানিশ, ইংলিশ, হিন্দী, আরবী, পর্তুগীজ, রুশ, জাপানী, পাঞ্জাবী, জার্মান) এবং গুরুত্ব বিবেচনা করে ফরাসী ও উর্দ্দু ভাষায় এই গানটি রেকর্ড করার উদ্যোগ নেয়া যেতে পারে। এই লেখাটি যারা পড়ছেন তাঁদের অনেকেই উপরোক্ত ১২টি ভাষার এক বা একাধিকটিতে পারদর্শী। তাঁরা সামান্য সময় ব্যয় করলে গানটির প্রথম ৬ লাইন অনুবাদ করে ফেলতে পারেন। যেহেতু সুর দেয়াই আছে তাই এর পরে গানটি গেয়ে ফেলতে অসুবিধা হবার কথা না। মোটামুটি গাইতে পারেন এমন কাউকে দিয়ে গানটি গাইয়ে মোবাইলেই রেকর্ড করে ফেলতে পারেন। যন্ত্রানুসঙ্গের জন্য মূল গানের টিউনটি ব্যাকগ্রাউন্ডে ব্যবহার করতে পারেন। এভাবে কাজটি খুব একটা মানসম্মত হয়তো হবে না, তবে এতে সংশ্লিষ্ট ভাষাভাষী কোন সঙ্গীতজ্ঞ গানটি শুনে হয়তো ঠিকঠাকভাবে রেকর্ড করতে আগ্রহী হবেন।     
প্রাসঙ্গিক বিবেচনায় অত্যন্ত কুণ্ঠার সাথে একটা বিষয় বলছি। আমরা কি জানি বাংলাদেশে মোট কতগুলো ভাষা প্রচলিত আছে? এই ব্যাপারে কোন সরকারি হিসেব আমার চোখে পড়েনি। কারো জানা থাকলে জানাবেন। আমি নিজে খুঁজে মোট ৪৪টি ভাষার নাম জানতে পেরেছি। সেগুলো হচ্ছেঃ
৮টি অস্ট্রো-এশিয়াটিক ভাষাঃ
০১.খাসী
০২.কোড়া
০৩.কোল
০৪.লিঙ্গাম
০৫.মুন্ডারী
০৬.নার
০৭.সাঁওতালী
০৮.ওয়ার-জৈন্তা
২টি দ্রাবিড়ীয় ভাষাঃ
০১.কুরুখ
০২.সূর্য্য পাহাড়ী
১৩টি ইন্দো-ইউরোপিয়ান ভাষাঃ
০১.বাংলা
০২.অহমীয়া
০৩.উর্দু
০৪.বিষ্ণুপ্রিয়া
০৫.চাকমা
০৬.চট্টগ্রামী
০৭.হাজঙ
০৮.রংপুরী/রাজবংশী
০৯.রোহিঙ্গা
১০.ওরাওঁ সদ্‌রী
১১.সিলেটী
১২.তঙচঙ্গ্যা
১৩.বিহারী
২১টি সিনো-টিবেটিয়ান ভাষাঃ
০১. আ'তঙ
০২.আসো চিন্‌/খিয়্যাং
০৩.বম্‌ চিন্‌
০৪.বমচাক্‌/মিয়্যেন
০৫.চাক
০৬.ফালাম চিন্‌
০৭.গারো/আচিক
০৮.হাকা চিন্‌/বংশী
০৯.খুমী চিন্‌
১০.কোচ
১১.কক্‌ বরক
১২.মার্মা/মগ
১৩.মেগাম/নেগাম
১৪.মৈতৈ
১৫.মিজো/হোয়েলঙ্গো
১৬.ম্রো
১৭.পাঙ্খোয়া
১৮.রাখাইন
১৯.রিয়াঙ
২০.টিপরা
২১.উসোই/কাউ ব্রুং
নিঃসন্দেহে এই তালিকাটি সম্পূর্ণ নয়, এবং সম্ভবত নির্ভুলও নয়। সকলের প্রতি অনুরোধ থাকলো এই তালিকাটি সংযোজন-বিয়োজন-সংশোধন করার জন্য। 
উপরে যে ১২টি বিদেশী ভাষায় ‘আমার ভাইয়ের রক্তে রাঙানো’ গাওয়ার কথা বলেছি সেই একই কাজ আমরা বাংলাদেশের ৪৪টি (বা ততোধিক) ভাষায় করতে পারি। বাংলাদেশের যে পাঠককূল এই লেখাটি পড়ছেন তাঁদের অনেকেরই মাতৃভাষা হয়তো বাংলা নয়। কয়েক মিনিটের চেষ্টায় তাঁরা নিজের মাতৃভাষায় গানটি অনুবাদ করে ফেলতে পারেন। এবং তারপর নিজের মাতৃভাষায় গানটা রেকর্ডও করে ফেলতে পারেন। আপনার কণ্ঠশিল্পী হবার প্রয়োজন নেই, গানটি নির্ভুল অনুবাদে, সঠিক উচ্চারণে, প্রমিত সুরে গাওয়াটাই বড় কথা। 
২১ শে ফেব্রুয়ারি আসতে আরও ১৩১ দিন বাকি আছে। এই সময়ের মধ্যে বিশ্বের প্রধান ১২টি ভাষায় আর বাংলাদেশের আরও ১২টি ভাষায় এই গানটা রেকর্ড করা কি খুব অসম্ভব কোন কাজ?
-------------------------------------------------
আমার ভাইয়ের রক্তে রাঙানো একুশে ফেব্রুয়ারি
আমি কি ভুলিতে পারি
ছেলেহারা শত মায়ের অশ্রু গড়ায়ে ফেব্রুয়ারি
আমি কি ভুলিতে পারি
আমার সোনার দেশের রক্তে রাঙানো একুশে ফেব্রুয়ারি
আমি কি ভুলিতে পারি।।
(গানওয়ালা কেউ এই ছয় লাইনের গিটার কর্ড দয়া করে জুড়ে দিন, তাহলে অন্যদের কাজটা করতে সুবিধা হবে।)

