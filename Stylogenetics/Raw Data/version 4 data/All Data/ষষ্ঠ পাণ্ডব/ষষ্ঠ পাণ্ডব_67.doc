গল্প প্রচেষ্টা-০৭



১.

বিয়ের বয়স হবার আগেই সোমার রবীন্দ্রনাথের “শেষের কবিতা” পড়া ছিল। বিয়ের বয়স হতে সেখানে বলা ঘড়া আর দিঘির তুলনাটা তার মাথায় গাঁথলো। অনুগত প্রেমিক অলককে তখন সে দেখতে পেলো ভ্যাগাবন্ড, শুকনা, কায়ক্লেশে ডিগ্রী পাশ আর ভবিষ্যতে উন্নতির আশাবিহীন হিসাবে। ফলে অলক বেচারা দিঘি হয়ে গেল। ঘড়া খোঁজার জন্য সোমাকে হাপিত্যেশ করতে হয়নি, সুবীর লাইনেই দাঁড়ানো ছিল। লাইনের সামনে আরো কেউ ছিল কিনা সেটা সুবীর জানতো না - সে বোধ সুবীরদের থাকেনা। বোধহীন সুবীরের ঝক্‌ঝকে অ্যাকাডেমিক ক্যারিয়ার, মোটা মাইনের চাকুরী, ফক্‌ফকা উজ্জ্বল ভবিষ্যতের হাতছানি আর আর শরীর-স্বাস্থ্য ভালো। এমন জিনিসই ঘড়া হবার জন্য উপযুক্ত। অতএব, সুবীর ঘড়া হয়ে গেল।

বছর সাতেক যেতে সোমার মাথায় রবিবুড়া ঘাই দিলে সে দেখতে পেল তার ঘর বাধ্যগত কিন্তু ক্যারিয়ারে অসফল স্বামী আর একটি অবোধ শিশুকন্যায় ভরাট হয়ে গেছে। তার মন সাঁতার কাটতে পারে এমন গভীরতা সেখানে নেই। তখন দিঘির সন্ধানে অলকের খোঁজ পড়লো। অলক ততদিনে তার বর্তমান-ভবিষ্যত বেশ ঘুছিয়ে নিয়েছে। ক্যারিয়ারে সুবীরকে ছাড়িয়ে গেছে, এবং নন্দিতাকে বিয়ে করে ফেলেছে। পরিবর্তিত পরিস্থিতিতে পুরনো সম্পর্ক ঝালাই করতে অলকের আপত্তি ছিলোনা ; সোমারও কোন দ্বিধা ছিলোনা। অলককে ঘড়া না বানানোয় সোমার মনে মাঝে-মধ্যে একটু আফসোস্‌ হলেও “রোটিকে লিয়ে লাল ঝান্ডা, চুনাবকে লিয়ে পাঞ্জা” নীতিতে বিদ্যমান ব্যবস্থার মধ্যে থাকাটাকেই ঠিক বলে মনে করল।

ভেজাল বাধলো যখন বছর দুই পরে সুবীর ওদের এই ব্যবস্থাটা টের পেয়ে গেলো। সোমাকে ঘাঁটানোর মতো সাহস সুবীরের ছিলনা তবু ক্ষোভ চাপতে না পেরে হঠাৎ হঠাৎ ফেটে পড়তো। সোমা একটু ভয় খেলো এই ভেবে যে, সুবীরের মতো বোকারা ঝোঁকের মাথায় যে কোন কিছু করে ফেলতে পারে। সুবীর যদি বিবাহবিচ্ছেদ করার কথা ভাবে তাহলে তার সমূহ বিপদ হবে। দিঘি ছাড়া প্রাণে বাঁচা যাবে কিন্তু ঘড়া ছাড়া দিন চলবেনা। বাস্তববাদী সোমা নিজের রাশ একটু টানলো। বোকা সুবীর ভাবলো তার রাগ দেখানোতে সোমার সুমতি হয়েছে - সে অলককে ছেড়েছে। অলক বুঝলো একটু কৌশলগত পশ্চাদপসরণ করতে হবে; কারণ, নন্দিতা সুবীরের মতো নির্বোধ না। অতএব দৃশ্যত দিঘি দৃশ্যপট থেকে সরে গেল।

সোমার আপাত সুমতির তিন মাসের মাথায় এক বিয়ে বাড়িতে নিমন্ত্রণ খেতে গিয়ে রাহুলের সাথে দেখা। কলেজ জীবনের সহপাঠী রাহুলের ব্যাপারে সোমার কিঞ্চিত আগ্রহ থাকলেও সেটা ফিকে হয়ে গিয়েছিল কলেজ ছাড়তে না ছাড়তেই। কিন্তু এখন তাকে দেখে, তার সাথে কথা বলে মনে হলো - এমন বিশাল, গভীর, টলটলে দিঘি এত দিন কোথায় লুকিয়ে ছিল! অতএব, ফোনে তাদের আলাপ নিয়মিত হতে থাকল, সে আলাপ দীর্ঘ থেকে দীর্ঘতর হতে থাকল। পরে সুযোগ বুঝে দেখা-সাক্ষাৎও চলতে থাকল। রাহুল অনায়াসে সোমার দিঘি হয়ে গেল।

বদের হাড্ডি রবিবুড়া যার মাথায় একবার বসেছে তাকে কি এত সহজে ছাড়ে!
****************************************************************************************

(ক) “কেতকীর সঙ্গে আমার সম্বন্ধ ভালোবাসারই, কিন্তু সে যেন ঘড়ায়-তোলা জল -প্রতিদিন তুলব, প্রতিদিন ব্যবহার করব। আর লাবণ্যর সঙ্গে আমার যে ভালোবাসা সে রইল দিঘি; সে ঘরে আনবার নয়, আমার মন তাতে সাঁতার দেবে”। - শেষের কবিতা, রবীন্দ্রনাথ ঠাকুর

(খ) “রোটিকে লিয়ে লাল ঝান্ডা, চুনাবকে লিয়ে পাঞ্জা” - অর্থাৎ দাবী আদায়ের সংগ্রামের জন্য কমিউনিস্টদের সাথে থাকো, আর ভোট দেবার কালে কংগ্রেসকে (ডানপন্থীদের) ভোট দাও। এক সময়ে ভারতে এমন কথা জনপ্রিয় ছিল বলে শুনেছি।
****************************************************************************************
২.

মহানায়কের সিনেমা দেখি, সেখানে নায়িকা হচ্ছেন মহানায়িকা। তাদের দু’জনের পাশে বাকিসব পাত্রপাত্রী চোখে দেখা যায়না এমন অনুজ্জ্বল। তাদের দু’জনের অভিনয় ম্যানারিজমে পূর্ণ, বাকিদের অভিনয় অনুল্লেখযোগ্য। কেউ কেউ হয়তো বেশ ভালো অভিনেতা কিন্তু তাদের হাঁড়িচাপা দিয়ে রাখা হয়। তাদের দু’জনের পোশাক-আশাক, সাজ-সজ্জা কালের ফ্যাশন শো। বাকিদের সাজ-পোশাক ভিখেরীদের মতো - হলোই বা সে তাদের পিতা-মাতা বা বন্ধু-বান্ধবী। মহানায়ক আর মহানায়িকা সিনেমায় নায়কোচিত সংলাপ দেয়, নায়কোচিত অভিব্যক্তি দেয়, নায়কোচিত রঙ-তামাশা, প্রেম-অভিমান বা ঝগড়া-ফ্যাসাদ করে। সিনেমা শেষে সচরাচর মহানায়ক-মহানায়িকার মিলন ঘটে, খুব অল্প ব্যতিক্রম ছাড়া। ব্যতিক্রম বাড়বে কী করে? সিনেমাগুলোর মূল গল্পই যে দেশের একমাত্র সমস্যা “প্রেম করে বিয়ে করা” নিয়ে! কতিপয় নির্বোধ গ্রামের দুর্ভিক্ষ, শহর জীবনের সংগ্রাম বা মানব মনের জটিলতা নিয়ে সিনেমা বানায় বটে, তবে তাদের সিনেমা দেখতে হল ভেঙে পড়ে না। নির্বোধেরা আর্ট হয়তো বোঝে, ব্যবসাটা বোঝে না। তাই তাদের জীবনে সাফল্য মানে কাঠের ফলকের পুরস্কার, কাঁধে শাল, গলায় ফুলের মালা - ভাঁড়ে মা ভবানী। বন্ধ হয়ে যাওয়া কারখানায়, ফুঁসে ওঠা চা-বাগানে শ্রমিকের লাশ পড়ে; জলার ধারে, নির্জন পার্কে এনকাউন্টারে গুলি খাওয়া বিপ্লবীদের লাশ পড়ে থাকে - মহানায়ক আর মহানায়িকা নির্বিকার। তারা আর তাদের সিনেমা বানানেওয়ালারা ফালতু রাজনীতিতে যান না। লক্ষ্মী আর গণেশকে যুদ্ধের সাজ পরালে কি মানায়?

তবে দশক দশক ধরে চলা এমন পয়মন্ত ব্যাবসাটা মার খেয়ে যায় মহানায়িকা আচমকা মারা গেলে। বেচারা মহানায়ক তো আর অভিনেতা ছিলেন না কখনো, তাই অন্য অভিনেত্রীর সাথে পার্ট গাইতে পারলেন না বা চরিত্রাভিনেতা হতে পারলেন না। মুখে বলিরেখা আর মধ্যপ্রদেশে স্ফীতির আভাস দেখা দিতে মহানায়ক হিমালয়ের গুহায় আশ্রয় নিলেন। কেউ আর কোনদিন তার চেহারা দেখতে পায়নি। সে বেঁচে আছে নাকি মরে গেছে সেটাও জানা যায়নি।

সামনে কাচ লাগানো কাঠের শেলফটার ভেতরে তিন ভাগে কয়েকশ’ ডিভিডি সাজানো - আমার, গৃহলক্ষ্মীর আর সুকন্যার পছন্দ অনুযায়ী। তার সামনে দাঁড়িয়ে সিনেমা খুঁজতে খুঁজতে আমি মহানায়কের আমলের লোকদের কথা ভেবে অবাক হই। শিক্ষিত-অশিক্ষিত নির্বিশেষে সবাইকে মহানায়ক-মহানায়িকা মুগ্ধ করে রাখতেন কীভাবে? সুকন্যার পছন্দের সিনেমাগুলোর নাম পড়তে পড়তে প্রশ্নটার উত্তর মিলে গেল। সুকন্যার পছন্দের সিনেমাতে আছে ব্যাটম্যান, সুপারম্যান, স্পাইডারম্যান, আয়রনম্যান, পাওয়ার রেঞ্জারদের মতো সুপারহিরোরা। মহানায়ক তো আসলে একজন সুপারহিরোই। অন্তত সুপারহিরো শব্দটার আক্ষরিক অনুবাদ করলে মহানায়কও তো হয়! তাহলে বুঝলাম, ব্যবসা করতে গেলে সুপারহিরো ছাড়া ভরসা নাই। কিন্তু আমার পছন্দের ম্যান্দামারা সিনেমাগুলোতে সুপারহিরো কে বা কোন বিষয়টা সেটা বুঝতে না পেরে মেজাজটা খিচড়ে গেলো। শালার সিনেমাওয়ালাগুলো এক একটা শয়তান! পাবলিকে ঘোল খাইয়ে তার পকেট থেকে পয়সা না খসিয়ে ছাড়বেনা দেখছি!

