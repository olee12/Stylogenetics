আসুন, সবাই মিলে আরেকটা কাজ করি



গত ডিসেম্বরের মাঝামাঝি যুক্তরাজ্য আর ইসরায়েলের মিডিয়ায় একটা খবর নিয়ে একটু তোলপাড় হয়। খবরটা হচ্ছে, ফিলিস্তিনীদের আবেদনের পরিপ্রেক্ষিতে ১২ই ডিসেম্বর, ২০০৯ লন্ডনের একটি আদালত ইসরায়েলের বর্তমান বিরোধী দলীয় নেত্রী (কাদিমা পার্টির) ও সাবেক পররাষ্ট্রমন্ত্রী লিভনির বিরূদ্ধে গ্রেফতারী পরওয়ানা জারী করেন। ২০০৮-২০০৯ সালে গাজা উপত্যকায় Operation Cast Lead চলাকালে লিভনি কর্তৃক যুদ্ধাপরাধ ঘটানোর অভিযোগে এই গ্রেফতারী পরওয়ানা জারী করা হয়। সেই সময় লিভনির যুক্তরাজ্য সফরের কথা ছিল। এই ঘটনায় স্বাভাবিকভাবেই লিভনি তার সফর বাতিল করেন। লিভনি যুক্তরাজ্যে না থাকায় লন্ডনের আদালত ১৪ই ডিসেম্বর, ২০০৯ গ্রেফতারী পরওয়ানাটি বাতিল করেন। অবশ্য এর মধ্যে ইসরায়েল আর যুক্তরাষ্ট্রের তরফ থেকে ক্রুদ্ধ প্রতিক্রিয়া, ব্রিটিশ সরকারের বিব্রত হওয়া আর দুঃখ প্রকাশ করা, আদালতের আদেশের বিরূদ্ধে ব্রিটিশ মিডিয়ার আস্ফালন সবই যথারীতি ঘটেছে। সবশেষে যা হবার তাই হয়েছে, লিভনির কিছু হয়নি, ভবিষ্যতে তিনি নির্বিঘ্নেই বিলেত সফর করতে পারবেন।
লিভনির ঘটনায় ফিলিস্তিন, ইসরায়েল বা লিভনিকে নিয়ে আমাদের ভাবনা কম হলেও এই ঘটনার অন্য ধরণের গুরুত্ব আছে। যতদূর জানি, জোর আলোচনা দূরে থাক এই গোটা ঘটনাটি আমাদের দেশের কোন মিডিয়ায় আসেনি। হয়তো আমাদের দেশের মিডিয়াসংশ্লিষ্টদের কাছে সংবাদটির কোন গুরুত্ব নেই, অথবা ব্রিটিশ সরকার বিব্রত হয় এমন কোন সংবাদ পরিবেশনের ক্ষেত্রে তাদের বিধিনিষেধ আছে। সেটা যাই হোক, তা জানার বোধহয় কোন উপায় নেই। 
আমাদের মিডিয়া কিছু বলুক আর নাই বলুক, ১৯৭১ সালে আমাদের মুক্তিযুদ্ধকালীন সময়ে পাকিস্তানী সশস্ত্রবাহিনী ও তাদের সহযোগী শান্তি কমিটি, রাজাকার, আল-বদর, আস-শামসদের দ্বারা সংগঠিত যুদ্ধাপরাধের বিচারের পরিপ্রেক্ষিতে লিভনির ঘটনাটির গুরুত্ব অপরিসীম। বস্তুতঃ শুধু যুক্তরাজ্যই নয়, ইউনিভার্সাল জুরিসডিকশনের আওতায় ফ্রান্স, বেলজিয়াম, কানাডা, জার্মানী, ইসরায়েল, স্পেন ও অস্ট্রেলিয়ায় যুদ্ধাপরাধসহ অন্যান্য অপরাধের জন্য অন্য যে কোন দেশের নাগরিকের বিরুদ্ধে মামলা করা ও বিচার চাওয়ার সুযোগ আছে। এক্ষেত্রে অপরাধ যখন বা যেখানেই সংঘটিত হোক না কেন, তা বিবেচ্য হবার কথা নয়।
সাম্প্রতিককালে বাংলাদেশের সরকার যুদ্ধাপরাধীদের বিচার নিয়ে যেসব কথা বলছে তাতে বিশেষ কিছু আশা করার নেই। বাংলাদেশ সরকার এই ব্যাপারে যা করতে চাচ্ছে তা করতে থাকুক, কিন্তু এই ব্যাপারে আমাদের আরো কিছু করার আছে বলে মনে হয়। লক্ষ করে দেখুন, যুক্তরাজ্য, কানাডা, অস্ট্রেলিয়ায় বিপুল সংখ্যক বাংলাদেশী বাস করেন। ফ্রান্স বা জার্মানীতে বসবাসকারী বাংলাদেশীদের সংখ্যাও কম নয়। এই সব প্রবাসী বাংলাদেশীদের মধ্যে অনেকেই আছেন যারা আইনের ছাত্র অথবা আইনজীবি। তারা একটু কষ্ট করলেই সংশ্লিষ্ট দেশের এ’সংক্রান্ত আইনগুলো সংগ্রহ ও পরীক্ষা-নীরিক্ষা করে দেখতে পারেন যে ঐসব আইনে ১৯৭১-এর যুদ্ধাপরাধীদের বিরূদ্ধে মামলা করা যায় কিনা। এমনকি যারা আইনের ছাত্র বা আইনজীবি নন্‌ তারাও কোনভাবে সংশ্লিষ্ট দেশের এ’সংক্রান্ত আইনের ধারাগুলো যোগাড় করে বাংলা বা ইংরেজীতে অনুবাদ করে দিতে পারেন। তাতে দেশে থাকা আইন বিশেষজ্ঞদের দ্বারা ওগুলো পরীক্ষা-নীরিক্ষা করে দেখা যেতে পারে।
ঐদেশগুলোর কোন একটার আইনেও যদি নূন্যতম সুযোগ থাকে তাহলে আমাদের উচিত এ’ব্যাপারে মামলা দায়ের করার সুযোগ গ্রহন করা। যতদূর বুঝি বাংলাদেশ সরকারের পক্ষে পাকিস্তানী সশস্ত্রবাহিনীর কোন সদস্য বা কোন আমলার বিরূদ্ধে যুদ্ধাপরাধের অভিযোগ আনার পরিকল্পনা নেই। মূল রেখে ডগা নিয়ে মাতলে মূল বিচার কাজ অসম্পূর্ণই থেকে যাবে। সেক্ষেত্রে ঐসব দেশে যুদ্ধাপরাধের দোষে দোষী পাকিস্তানী সশস্ত্রবাহিনীর সদস্য বা আমলাদের বিরূদ্ধেও মামলা করার সুযোগ থাকছে। পাকিস্তান ইসরায়েল নয়, তাই তার হুমকি-ধমকি ঐসমস্ত দেশে খুব একটা কাজে লাগার কথা না।
আমরা জানি শীতকালে পীর-ফকিরেরা বার্ষিক ভ্রমণে বের হন, মাওলানাদের ওয়াজ মাহফিলের পরিমাণও বেড়ে যায়। মূলতঃ তাদের বাড়তি আয়ের মৌসুমই এটা। আমরা এও জানি বৎসরের বিশেষ বিশেষ সময়ে বিদেশে বাঙালী অধ্যুষিত এলাকাগুলোতে বাংলাদেশী ধর্মব্যবসায়ীদের তৎপরতা বেড়ে যায়। ঐসব জায়গা থেকে সেসময় তারা বিপুল অঙ্কের অর্থ আয় করে থাকে। মামলা-মোকদ্দমা হলে যুদ্ধাপরাধের অভিযোগে অভিযুক্তরা আর সেসব দেশে যেতে পারবেনা, তাতে তাদের আয়-রোজগারেও ভাঁটা পড়বে। দেশে সরকারের আইনী তৎপরতা জোরদার হলে ঐসব দেশে গা ঢাকা দেওয়াও তাদের পক্ষে সম্ভব হবে না।
আমরা জানি মামলা করা খুব সহজ কাজ না। আরো কঠিন মামলা চালানো। এখানে টাকা-পয়সা খরচের ব্যাপার আছে, সাক্ষ্য-প্রমাণ যোগাড় আর হাজির করার ব্যাপার আছে, রায় টেকানো ব্যাপার আছে। তবে সবাই আন্তরিক হলে, সঠিক উদ্যোগ নিলে এর সবই সম্ভব। ঠিকানাহীন মানুষের দেশ ফিলিস্তীনিরা যে মামলা করে রায় করাতে পারে স্বাধীন-সার্বভৌম দেশের মানুষ হয়ে আমরা সে কাজ করতে পারবো না?

