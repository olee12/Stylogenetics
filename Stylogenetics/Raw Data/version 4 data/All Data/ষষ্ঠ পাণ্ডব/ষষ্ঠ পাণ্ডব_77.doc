পকেট কাটার অর্থনীতি-৫



০৮. স্বর্ণ-হীরা-অলঙ্কার
 
এক নিকটাত্মীয়ের বিয়েতে উপহার দেবার জন্য স্বর্ণের দোকানে গিয়েছিলাম, সেলস্‌ম্যান জিনিষটা প্যাক করার সময় বললেন, “জিনিষটা বদলাতে চাইলে তো আমাদের কাছে আসবেনই, যদি কখনো বিক্রি করার দরকার হয় তাহলেও শুধু আমাদের কাছে আসবেন। আর সব ক্ষেত্রেই সাথে মেমোটা আনবেন। মেমোটা ছাড়া বদলানো বা পুরনো জিনিষ কেনা সম্ভব না”। যেহেতু জিনিষটা উপহার দেয়া হবে তাই তার কথা আমি  ...

০৮. স্বর্ণ-হীরা-অলঙ্কার
 
এক নিকটাত্মীয়ের বিয়েতে উপহার দেবার জন্য স্বর্ণের দোকানে গিয়েছিলাম, সেলস্‌ম্যান জিনিষটা প্যাক করার সময় বললেন, “জিনিষটা বদলাতে চাইলে তো আমাদের কাছে আসবেনই, যদি কখনো বিক্রি করার দরকার হয় তাহলেও শুধু আমাদের কাছে আসবেন। আর সব ক্ষেত্রেই সাথে মেমোটা আনবেন। মেমোটা ছাড়া বদলানো বা পুরনো জিনিষ কেনা সম্ভব না”। যেহেতু জিনিষটা উপহার দেয়া হবে তাই তার কথা আমি আর বিশেষ মাথায় নিলাম না। শুধু ভাবলাম বিয়েটা শেষ হবার পর ঐ আত্মীয়কে কোন এক সময় জিজ্ঞেস করতে হবে তিনি জিনিষটা পাল্টাতে চান কিনা, যদি পাল্টাতে চান তাহলে মেমোটা তাকে দিয়ে আসবো। বাসায় ফেরার পর মনে হলো সেলস্‌ম্যান বিক্রি করার ক্ষেত্রে কেন শুধু তাদের কাছেই বিক্রি করার কথা বললেন কেন? এই ব্যাপারে ইনহাউস বিশেষজ্ঞকে জিজ্ঞেস করতে একটা অদ্ভূত তথ্য জানতে পারলাম।
 
অনেক স্বর্ণের দোকানের অলঙ্কারে ঘোষিত পরিমাণ স্বর্ণ থাকেনা। স্বর্ণের মাপের ক্ষেত্রে স্বর্ণকারদের বিশ্বস্ততা কতটুকু তা নিয়ে কিংবদন্তীর গল্প আছে - সেটা আমরা সবাই জানি। কিন্তু ঐসব বিশেষ দোকানে কিছু কিছু ক্ষেত্রে অলঙ্কারে ঘোষিত পরিমাণের অর্ধেক স্বর্ণও থাকেনা। লোকে যেহেতু সচরাচর স্বর্ণালঙ্কার বিক্রি করতে চাননা তাই তাদের স্বর্ণালঙ্কারের খাঁটিত্ব বা পরিমাণ নিয়ে কোন প্রশ্ন ওঠেনা। কেউ অমন কোন স্বর্ণালঙ্কার ভেঙে নতুন ডিজাইনে গড়তে চাইলে একই দোকানে নিলে সে ব্যাপারে আর কোন প্রশ্ন তোলা হয়না। কিন্তু রামলাল পোদ্দারের দোকান থেকে কেনা জিনিষ শ্যামলাল পোদ্দারের দোকানে নিয়ে ভেঙে নতুন করে গড়তে বা বিক্রি করতে চাইলেই গোলমালটা বাঁধে। যেহেতু রামলালের খাঁদের হিসাবটা শ্যামলাল জানেননা তাই তিনি আপনাকে বার বার রামলালের কাছেই যেতে বলবেন। স্বর্ণের খাঁদ মাপার স্ট্যান্ডার্ড পদ্ধতিগুলোতে আপনার অলঙ্কারটার খাঁদের পরিমান বের করা যাবে, তবে তাতে বিক্রয় মূল্য নির্ধারণের ক্ষেত্রে আপনার সাথে শ্যামলালের তুমুল ঝগড়া লেগে যাবে। আপনি নিশ্চয়ই ওজনের অর্ধেকের চেয়ে কম দামে অলঙ্কারটা বেচতে চাইবেননা। যেহেতু শ্যামলালও একই ধরণের কাজে জড়িত থাকেন বা এই প্রাকটিসটার কথা জানেন তাই ঝামেলা এড়াতে তিনি আপনাকে রামলালের কাছেই ফেরত পাঠাবেন।
 
এভাবে বস্তুতঃ স্বর্ণের খাঁদকে স্বর্ণের দামে বেচা হয়। খাঁদের পরিমাণ নূন্যতম পর্যায়ে থাকলে এটা নিয়ে ভাবার কিছু ছিলনা। কিন্তু খাঁদের পরিমাণ অর্ধেককে যখন ছাড়িয়ে যায় আর স্বর্ণের ব্রান্ডিং রামলাল-শ্যামলালের নামে হয় তখনই এটা একটা জিজ্ঞাসা হয়ে দাঁড়ায়। বিপুল পরিমাণ খাঁদকে স্বর্ণ হিসাবে বিক্রি করলে প্রথমেই ক্রেতা নগদ ঠকে যাচ্ছেন, আর বিক্রেতা পিতলকে স্বর্ণের দামে বেচে দিতে পারলেন। পুনঃবিক্রয়ের ক্ষেত্রে সংশ্লিষ্ট দোকানদারকে না পেলে বা মেমো হারিয়ে গেলে বিক্রেতাকে বড় ধরণের হয়রানীতে পড়তে হচ্ছে। খাঁদ সংক্রান্ত জটিলতায় বিক্রেতা হয় জিনিষটি বিক্রি করতে পারবেন না অথবা তাকে অনেক ক্ষতি স্বীকার করে বিক্রি করতে হবে। এটি স্রেফ প্রতারণা। এর চক্রে পড়ে একজন ক্রেতা নির্দিষ্ট স্বর্ণালঙ্কারের জন্য সংশ্লিষ্ট বিক্রেতার হাতে জিম্মি হয়ে পড়ছেন। এবং ঐ বিক্রেতা নিজে একটি ‘প্যারালাল কারেন্সী সিস্টেম’ ধরনের ব্যবস্থা চালাচ্ছেন।
 
স্বর্ণের ক্রমাগত মূল্যবৃদ্ধির প্রবনতা ও এর সহজে বিনিময়যোগ্যতার জন্য আমাদের দেশের অনেকেই দুর্দিনের সঞ্চয় হিসাবে স্বর্ণালঙ্কার কেনেন। ব্যাখ্যাটা এই যে, ‘এখন এটা পড়া যাচ্ছে, বিপদে পড়লে এটা বিক্রি করা যাবে’। বাস্তবে এই ‘সঞ্চয় প্রকল্প’ শেষমেশ ‘ক্ষতি প্রকল্প’ হয়ে যাচ্ছে। ব্যাপারটি খুব কৌশলে করা হয় আর খুচরা ক্রেতা পর্যায়ে করা হয় বলে এই ব্যাপারে প্রশাসনের কাছে অভিযোগের কথা শোনা যায়না।      
 
নিয়মিত অলঙ্কার কেনাকাটা করেন এমন কয়েকজনের সাথে এই ব্যাপারটি নিয়ে কথা বলে এর সত্যতা জানতে পারলাম। একই সাথে জানতে পারলাম শুধু স্বর্ণই নয় ভালো মানের কাঁচ, কিউবিক জিরকনিয়াম, কোয়ার্টজ্‌ বা লেডেড ক্রিস্টালকেও নাকি কোথাও কোথাও এভাবে হীরা হিসাবে বিক্রি করা হচ্ছে। ‘ডায়মন্ড টেস্টার’কে ম্যানিপুলেট করে এই কাঁচের ব্যবসা চলছে। হীরা কেনা-বেচা করে এমন দোকানের সংখ্যা কম হওয়ায় এই প্রতারণা চালানো আরো সহজ হচ্ছে।  
 
বলতে পারেন, খাঁদকে স্বর্ণ বা কাঁচকে হীরা বলে বিক্রি করলে ক্ষতিটা কোথায়? ব্যবহারকারী যদি সেটা স্বর্ণ বা হীরা ভেবে আনন্দ পান তাহলে তো আর সমস্যা নেই। কথাটা ততোক্ষণ পর্যন্ত ঠিক, যতক্ষণ না সেটা পুনঃবিক্রয়ের চেষ্টা করা হচ্ছে। এর বাইরে গুরুত্বপূর্ণ ব্যাপারটা হচ্ছে স্বর্ণালঙ্কারের অধিকাংশ এবং হীরার পুরোটাই আমাদেরকে দেশের বাইরে থেকে আমদানী করতে হয়। রামলাল অর্ধেক খাঁদওয়ালা যে স্বর্ণালঙ্কার আমদানী করে সেখানে আমদানী সংক্রান্ত কাগজপত্রে তাকে পুরো দামটাই দেখাতে হয় -ট্যাক্সও পুরোটাই শোধ করতে হয়। কিন্তু সেতো জানে যে জিনিষটার অর্ধেক খাঁদ, সুতরাং বিদেশী বিক্রেতাকে সে পুরো দামটা দেবে না। বিদেশী বিক্রেতা এলসির মাধ্যমে রামলালের কাছ থেকে যে পেমেন্টটা পেলো তার অর্ধেকটা (কিছু বখরা কেটে) সে রামলালের বিদেশী ব্যাঙ্ক অ্যাকাউন্টে জমা করে দেয়। এভাবে দেশের রিজার্ভ থেকে কিছু বৈদেশিক মুদ্রা পাচার হয়ে গেলো। বস্তুতঃ অনেক আমদানী ব্যবসাতেই অর্থ পাচারের এই কৌশলটা কাজে লাগানো হয়, শুধু স্বর্ণের বা হীরার ব্যবসার ক্ষেত্রে স্থানীয় ঝুঁকিটা অনেক কম। ফলে এভাবে অর্থ পাচার তথা দেশের পকেট কাটার ব্যবস্থাটা হয়ে যায়।   
 
০৯. হাউজী-জুয়া-লটারী
 
শীতকাল আসলেই দেখবেন গ্রামাঞ্চলে যাত্রা-সার্কাস-পুতুল নাচের প্রদর্শনী শুরু হয়ে যায়। শহরাঞ্চলে যাত্রা অল্প-স্বল্প দেখা গেলেও সার্কাস আর পুতুল নাচের দেখা বলতে গেলে পাওয়া যায়ই না। এর বদলে শহরে চলে নানা নামের প্রদর্শনী-মেলা-মীনাবাজার। গ্রাম বলুন আর শহর বলুন, অথবা যাত্রা-সার্কাস-পুতুল নাচ বলুন আর প্রদর্শনী-মেলা-মীনাবাজারই বলুন সবক্ষেত্রে এগুলোর অবধারিত অনুসঙ্গ হিসাবে পাশেই দেখতে পাবেন হাউজীসহ নানা রকম জুয়ার ব্যবস্থা। কোথাও কোথাও জুয়াটাই মুখ্য, প্রদর্শনীগুলো চলে আই ওয়াশ হিসাবে। শীতকালে ঝড়-বৃষ্টির দৌরাত্ব থাকেনা বলে এবং গ্রামাঞ্চলের মানুষের হাতে তখন নগদ টাকা থাকে বলে এই অরাজকতাটা চলে। 
 
এই জুয়ার টার্গেট প্রধানতঃ নিম্ন আয়ের মানুষ - প্রান্তিক কৃষক, ক্ষেতমজুর, জেলে, শ্রমিক, ক্ষুদ্র ব্যবসায়ী। এই আয়ের একজন মানুষের একদিনের আয় নিমিষেই জুয়ারীদের পকেটে চলে যায়। শতকরা একজন হয়তো কিছু টাকা বা একটা টেলিভিশন জেতে, বাকি নিরানব্বই জনের কপালে কিছুই জোটেনা। জুয়ার সাথে অবধারিত অনুসঙ্গ হিসাবে নেশার নানা দ্রব্য যোগ হয়। অল্প কিছু জায়গায় সাথে আদিম ব্যবসাটাও যোগ হয়। কোন এলাকায় এমন জুয়া টানা এক মাস চললে ঐ এলাকায় জুয়ার কারণে অর্থ হারানো মানুষের মধ্যে অপরাধপ্রবনতা (বিশেষতঃ চুরি ও ছিনতাই) বেড়ে যায়। কোথাও কোথাও এনিয়ে হৈচৈ হলে প্রশাসন হস্তক্ষেপ করে সত্য, বাস্তবে দেখা যায় দুদিন পর যেই-কে-সেই অবস্থা। কোথাও কোথাও দেখা যায় প্রশাসন এসে যাত্রাপালা বন্ধ করে দিলো কিন্তু হাউজী যথারীতি চলতে থাকলো। স্থানীয় প্রভাবশালীরা এতে জড়িত থাকে বলে প্রশাসন চাইলেও অনেক কিছুই করতে পারেনা। হাউজী-জুয়া চলতেই থাকে আর নিম্ন আয়ের মানুষদের পকেট ফাঁকা হতে থাকে।
 
শহরাঞ্চলে বিশেষতঃ বড় শহরগুলোতে অনেক ক্লাব আছে যেখানে নিয়মিত হাউজী ও অন্যান্য জুয়ার আয়োজন করা হয়। কিছু কিছু ক্লাব আছে যেখানে প্রতিদিনই জুয়ার আয়োজন করা হয়। ক্লাবগুলোর কোনো কোনোটার সাথে ক্রীড়া বা সংস্কৃতির নাম থাকলেও তাদের আসল কাজ হচ্ছে জুয়া। এইসব নামডাকওয়ালা ক্লাবে কখনোই ‘পুলিশ রেইড’ দিয়ে জুয়া বন্ধ করা হয়না। কারণ, এই ক্লাবগুলোর খুঁটির জোর অনেক শক্ত থাকে। এই ক্লাবগুলোর টার্গেট মধ্যবিত্ত থেকে শুরু করে উচ্চবিত্তরা। জুয়ার নেশায় পড়ে অনেক উচ্চবিত্ত বা মধ্যবিত্তই পরিণামে বিত্তহীনে পরিণত হয়।    
 
ট্রেন স্টেশন, বাস স্টেশন, লঞ্চ টার্মিনাল, শপিং মলের বাইরে বা লোক সমাগম হয় এমন যে কোনো জায়গায় গত বিশ বছর ধরে অবধারিতভাবে রিক্‌শা বা ভ্যানে করে লটারীর টিকিট বেচতে দেখা যাচ্ছে। লটারী আগেও ছিলো তবে জাতীয় পর্যায়ে সেটা কয়েক বছরে এক-আধবার হতো। এখন জাতীয় পর্যায়ে বছরে পাঁচ-ছয়টা লটারী চলতে দেখা যায়। এক সময় লটারীর টিকিট ছিল সর্বনিম্ন এক টাকা আর সর্বোচ্চ পুরস্কার ছিল সর্বোচ্চ এক লাখ টাকা। এখন টিকিট সর্বনিম্ন দশটাকা আর পুরস্কার সর্বোচ্চ ঢাকা শহরে ফ্ল্যাট বাড়ি বা এক কোটি টাকাতে ঠেকেছে। টিকিটের মূল্যের দশগুণ বৃদ্ধি আর পুরস্কারের মূল্যের একশতগুণ বৃদ্ধি, বছরে পাঁচ-ছয় বার লটারীর আয়োজন থেকে বোঝা যায় লটারী পরিচালনা এখন একটা অত্যন্ত লাভজনক ব্যবসা। 
 
লটারী পরিচালনার কার্যক্রম সম্পূর্ণ বাণিজ্যিক ভিত্তিতে চালানো হলেও লটারীর উদ্দেশ্য হিসাবে সাধারণতঃ জনসেবার (হাসপাতাল নির্মাণ, উন্নয়ন তহবিল ইত্যাদি) কথা বলা হয়। লটারী যিনি কেনেন তিনি জানেন যে হাতে গোনা কয়েকজন শুধু পুরস্কার পাবেন, আর বাকিরা কিছুই পাবেন না। জনসেবার কথাটা সেজন্যই বলা হয়, যাতে ক্রেতা এই ভেবে সান্ত্বনা পান যে তিনি কোনো পুরস্কার না পেলেও তার অর্থ একটি মহৎ উদ্দেশ্যে ব্যয়িত হবে। বাস্তবে লটারীগুলো থেকে প্রাপ্ত অর্থের আয়-ব্যয়ের হিসাব কখনোই জনসমক্ষে প্রকাশ করা হয় না। উল্লেখিত হাসপাতালটি আদৌ নির্মাণ করা হয়েছে কিনা অথবা উল্লেখিত উন্নয়ন তহবিল কী কী উন্নয়নমূলক কাজ করেছে সেই ফলোআপ কখনোই করা হয়না। ফলে লটারীর ক্রেতা আদৌ জানতে পারছেন না তার অর্থ আসলে কোন কাজে ব্যয়িত হচ্ছে। 
 
একটা উদাহরণ দেয়া যাক, বাংলাদেশে বড় আকারের লটারীর প্রথম উদ্যোক্তা বাংলাদেশ ক্রীড়া পরিষদ। তাদের “যদি লাইগ্যা যায়” প্রকল্প গত আঠারো বছরে দশ বারের মতো চালানো হয়েছে। আমরা জানি, ক্রীড়াক্ষেত্রে বাংলাদেশের জাতীয় বাজেটে বরাদ্দ থাকে। এর বাইরে ফিফা, আইসিসি প্রভৃতি আন্তর্জাতিক ক্রীড়া সংস্থাগুলো বাংলাদেশকে নানা প্রকল্পের আওতায় আর্থিক ও অন্যান্য সুবিধা দিয়ে থাকে। সেখানে ক্রীড়া উন্নয়ন তহবিল গঠন কতটুকু নৈতিক ও আইনসঙ্গত? তাহলে কি সরকারের অন্যান্য মন্ত্রণালয়ও তাদের ব্যয় নির্বাহ বা উন্নয়ন কার্যক্রমের জন্য এমন সব লটারী প্রকল্পে নামবে? ক্রীড়া পরিষদের এই প্রকল্প থেকে প্রাপ্ত অর্থে গত আঠারো বছরে ক্রীড়াক্ষেত্রে উল্লেখযোগ্য কী কী উন্নয়ন করা হয়েছে? গত আঠারো বছরে বাংলাদেশের ক্রমাগত উন্নয়ন হয়েছে এমন একটা খেলার নাম মনে হয় আমরা কেউই বলতে পারবোনা। ক্রিকেট-শ্যুটিং-তায়কেন্দো-আর্চারীর বিচ্ছিন্ন সাফল্যগুলোর পিছনে এই তহবিলের কোনো অবদান আছে এমন দাবী শুনিনি।
 
লটারীর বিপণন প্রক্রিয়া থেকেই বোঝা যায় লটারীর টার্গেট নিম্ন আয়ের মানুষ, বড় জোর নিম্ন মধ্যবিত্ত শ্রেণী। উচ্চবিত্তরা কখনো লটারী কেনে না। লটারী জিতে রাতারাতি ভাগ্য পালটে ফেলেছে এমন গল্প দৈনিক পত্রিকায়, টেলিভিশনের ম্যাগাজিন অনুষ্ঠানে, পোস্টারে, বিলবোর্ডে দেখিয়ে নিম্ন আয়ের মানুষের পকেটের টাকা লটারীর উদ্যোক্তাদের পকেটে যায়। এটাও এক রকমের জুয়া, যেটা কোন দক্ষতা দিয়ে জেতা সম্ভব না। লটারীতে কারা জিতে, বিশেষতঃ চতুর্থ থেকে শেষস্থান পর্যন্ত, সেটাও জানা যায় কম। ফলে উদ্যোক্তাদের প্রকৃত লাভের পরিমাণ জানার উপায় থাকেনা। উৎপাদনের সাথে সম্পর্কবিহীন, অস্বচ্ছ এমন একটা ব্যবস্থা সগৌরবে খোলা রাস্তায় দাঁড়িয়ে মানুষের পকেট কেটে যাচ্ছে।  
    
 (চলবে)


