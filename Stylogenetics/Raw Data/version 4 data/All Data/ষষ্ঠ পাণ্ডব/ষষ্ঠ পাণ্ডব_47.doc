ইতিহাস পুনর্পাঠ (১১ - ১২)




১১.
আমাদের ইতিহাসের বই বলে, পাল রাজ বংশ ৭৫০ খ্রীষ্টাব্দ (গোপাল) থেকে ১১৬১ খ্রীষ্টাব্দ (মদনপাল) পর্যন্ত চারশ’ বছরেরও বেশি সময় ধরে বাংলা শাসন করেছে। আবার একই বই বলছে, সেন রাজ বংশ ১০৭০ খ্রীষ্টাব্দ (হেমন্তসেন) থেকে ১২৩০ খ্রীষ্টাব্দ (কেশবসেন) পর্যন্ত বাংলা শাসন করেছে। তার মানে, পাল রাজত্বের শেষ ৯২ বছরে তাদের সাথে সেন রাজাদের রাজত্বও বাংলায় ছিলো। একটু গোলমাল হয়ে গেলো না? আসুন, আরেকটু গোলমাল বাঁধানো যাক।
একটু ভালো ইতিহাসের বই বলে, ৯০০ খ্রীষ্টাব্দ থেকে ১০৫০ খ্রীষ্টাব্দ পর্যন্ত অন্তত হরিকেল এলাকা চন্দ্র বংশ শাসন করেছে। তার মানে, পাল আমলে পুরো দেড়শ’ বছর ধরে চন্দ্ররা কমপক্ষে হরিকেল এলাকা নিয়ন্ত্রণ করেছে। এখানেই শেষ না, দশম শতাব্দীর শেষার্ধ থেকে একাদশ শতাব্দীর প্রথম চতুর্থাংশ পর্যন্ত, অর্থাৎ প্রায় ৭৫ বছর উত্তরবঙ্গ (বিশেষত বৃহত্তর দিনাজপুর) শাসিত হয়েছে কম্বোজ পালদের দ্বারা। কম্বোজরা গৌড় ও মিথিলা অধিকার করেছিল। তাদের রাজ্য বৃহত্তর দিনাজপুর থেকে সুবর্ণরেখা নদী পর্যন্ত (বালাসোর জেলা) বিস্তৃত ছিল। পাল রাজা প্রথম মহীপাল কম্বোজদের কাছ থেকে গৌড় পুনরুদ্ধারও করেছিলেন। কমপক্ষে চারটি রাজবংশ বাংলা নিয়ে দীর্ঘকাল খেয়োখেয়ি করলেও এবং একই সময়ে দুই বা ততোধিক রাজবংশের শাসন বাংলায় চললেও ঐতিহাসিকেরা এই সময়টাকে কিন্তু ‘মাৎস্যন্যায়’ বলে চিহ্নিত করেননি।

ঐতিহাসিকেরা আরো একটি কাজ করেছেন। তারা সযত্নে ১০৭০ খ্রীষ্টাব্দ থেকে ১০৭৫ খ্রীস্টাব্দ পর্যন্ত বরেন্দ্র অঞ্চলে সংঘটিত বিদ্রোহ এবং ১০৭৫ খ্রীস্টাব্দ থেকে ১০৮২ খ্রীস্টাব্দ পর্যন্ত টিকে থাকা কৈবর্ত শাসনামলকে অনুল্লেখ রাখেন। ঐতিহাসিকদের অকারণ এই নিরবতা ভেঙে যায় দুই জন সাহিত্যিকের চেষ্টায়। তাঁদের একজন পাল রাজা রামপালের পোষ্যকবি সন্ধ্যাকর নন্দী, আরেকজন সাহিত্যিক-রাজনীতিক-সাংস্কৃতিক সংগঠক সত্যেন সেন। সন্ধ্যাকর নন্দী তার প্রভু রামপালের গুণগান করে ‘রামচরিতম’ নামের মহাকাব্য রচনা করেন। রামচরিতমে বর্ণিত বরেন্দ্র বিদ্রোহের বিশদটি অস্পষ্ট, কিছু ক্ষেত্রে স্ববিরোধী এবং কিছু ক্ষেত্রে অসত্য। পক্ষান্তরে সত্যেন সেন তাঁর ‘বিদ্রোহী কৈবর্ত’, ‘পুরুষমেধ’ ইত্যাদি উপন্যাসে কৈবর্ত বিদ্রোহরূপে নিম্নবর্গের মানুষের বিপ্লবের যে চিত্র এঁকেছেন সেটির অধিকাংশ অনেক বেশি সৎ, বাকিটুকু সাহিত্যকর্ম।

পালরাজা দ্বিতীয় মহীপাল (১০৭০ খ্রীস্টাব্দ থেকে ১০৭৫ খ্রীস্টাব্দ) ক্ষমতায় আসার আগেই পাল রাজাদের নিযুক্ত প্রশাসক সামন্তসেন স্বাধীনভাবে বাংলার কিয়দংশে শাসনকার্য পরিচালনা শুরু করেন। সামন্তসেনের পুত্র হেমন্তসেন ক্ষমতায় এসে তাঁর ক্ষমতা আরো সুসংহত করে ১০৭০ খ্রীস্টাব্দেই সেন রাজ বংশের গোড়া পত্তন করেন। দ্বিতীয় মহীপালের দুর্বল ও অত্যাচারী শাসন অন্যান্য সামন্তপ্রভু ও সাধারণ জনগণের সহ্যের সীমা ছাড়িয়ে যায়। ফলে, কাছাকাছি সময়ে সামন্তপ্রভুগনের অঘোষিত চক্র এবং মৎস্যজীবী ও কৃষিজীবিদের গোষ্ঠী বিদ্রোহ করে। নিম্নবর্গের কৈবর্ত শ্রেণীর নেতা দিব্য বা দিব্যক সাফল্যের সাথে দ্বিতীয় মহীপালকে পরাস্ত করতে সক্ষম হলেও সন্ধ্যাকর নন্দী তাঁকে ক্রেডিটটি দেন নি। সন্ধ্যাকর নন্দী পাল রাজাদের সম্মান রক্ষার্থে কোথাও দ্বিতীয় মহীপালের সাথে তার দুই ভাই শূরপাল ও রামপালের দ্বন্দ্বের ফল এবং কোথাও পাল রাজাদের নিযুক্ত প্রশাসক দিব্যর সাথে সামন্তচক্রের মিলিত প্রয়াসে দ্বিতীয় মহীপালের পতন হিসাবে দেখিয়েছেন। বস্তুত সামন্তচক্রের বিদ্রোহের ফল সেন রাজাদের পক্ষে গিয়েছিল। সেন রাজারা আর যাই হোন নিম্নবর্গের মানুষদের প্রতিনিধি ছিলেন না। কেউ কেউ বলেন, বৌদ্ধ ধর্মের রীতি অনুসারে “জীব হত্যা মহাপাপ” এই নীতিতে দ্বিতীয় মহীপাল মৎস্যজীবীদের পেশাগত চর্চ্চাকে রুদ্ধ করতে চেয়েছিলেন বলে কৈবর্তরা বিদ্রোহ করেছিলেন। কিন্তু এটা স্পষ্ট যে, নদীবিরল বরেন্দ্র এলাকায় মৎস্যজীবিদের তুলনায় কৃষিজীবিরাই সংখ্যায় অধিক ছিলেন। সুতরাং কৃষিজীবিদের ব্যাপক অংশগ্রহন ছাড়া দিব্যের পক্ষে কোন বিপ্লব ঘটানো সম্ভব ছিল না। দিব্য স্বাভাবিকভাবেই মৎস্যজীবি ও কৃষিজীবি মানুষদের নেতৃত্ব দিয়ে বরেন্দ্র বিপ্লবকে সফল করে তোলেন, সামন্তপ্রভুদের সহায়তায় নয়। সন্ধ্যাকর নন্দী এই ঘটনাকে কোথাও “অনীক ধর্মবিপ্লব” বললেও দিব্যকে বিশ্বাসঘাতক হিসাবে চিহ্নিত করার চেষ্টা করেছেন - এটি স্ববিরোধীতা। রাজাপ্রিয় ঐতিহাসিকেরাও দিব্য’র বিপ্লব ও কৈবর্তদের শাসনামলকে চেপে যাওয়ার চেষ্টা করেছেন।

ইতিহাস বইয়ে দেখা দ্বিতীয় মহীপাল ১০৭০-১০৭৫ খ্রীস্টাব্দ, শূরপাল ১০৭৫-১০৭৭ খ্রীস্টাব্দ ও রামপাল ১০৭৭-১১২০ খ্রীস্টাব্দ পর্যন্ত রাজত্ব করেছেন - এটি ইতিহাসের অসম্পূর্ণ পাঠ। আসলে এই সময়কালের মধ্যে ১০৭৫ খ্রীস্টাব্দ থেকে ১০৮২ খ্রীস্টাব্দ পর্যন্ত প্রথমে দিব্য, তারপর তাঁর ভাই রুদক এবং তারও পরে রুদকের পুত্র ভীম বরেন্দ্র শাসন করেছেন। ১০৮২ খ্রীস্টাব্দে রামপাল ভীমকে পরাস্ত করলে বরেন্দ্রে কৈবর্তদের শাসনের অবসান ঘটে। আর ইতিমধ্যে দেশের অন্য অংশে হেমন্তসেনের শাসনের (১০৭০ খ্রীস্টাব্দ থেকে ১০৯৬ খ্রীস্টাব্দ) কথা বলাই বাহুল্য।

কৈবর্ত বিদ্রোহ নামে যে ঐতিহাসিক ঘটনাটিকে বোঝানো হয় সেটা কৈবর্ত জনগোষ্ঠীর একক বিদ্রোহ নয়, বরং সমাজের নিম্নবর্গের মানুষদের সম্মিলিত বিদ্রোহ। রাজতন্ত্রের উৎখাত ও নিম্নবর্গের মানুষের শাসন প্রতিষ্ঠায় এটি একটি সফল বিপ্লবও বটে। এই বিপ্লব আমাদের গর্বের বিষয়। আজ থেকে প্রায় এক হাজার বছর আগে ঘটা এই ঘটনা এ’দেশে সাধারণ মানুষের শাসন প্রতিষ্ঠার এক উজ্জ্বল উদাহরণ। কিন্তু রক্ষণশীল মনোভাবের কারণে ঐতিহাসিকেরা আমাদের গর্বের এই বিষয়টিকে ঠিকভাবে চিহ্নিত করতে ও তাকে যথাযোগ্য মর্যাদা দিতে ব্যর্থ হয়েছেন।

১২.
১১৯২ খ্রীস্টাব্দে দ্বিতীয় তরাইনের যুদ্ধে রাজপুতদের পরাজিত করে ঘোরীরা দিল্লী অধিকার করার পর ত্রয়োদশ শতাব্দীর শুরুর দিকটায় গোটা উপমহাদেশ একটু অস্থিরতার মধ্য দিয়ে গেছে। ঘোরীরা তখন ভারতের আরো পূর্ব দিকে মনোনিবেশ করার চেষ্টা করছে। পূর্ব দিকে বাংলায় ক্ষমতাসীন সেনরাজা লক্ষ্মণসেনের শাসনব্যবস্থা দুর্বল হয়ে পড়েছে। সামন্তপ্রভুরা মাথা চাড়া দিয়ে উঠছে। বিক্রমপুরে বৈষ্ণব মতাবলম্বী দেব রাজবংশ (সমতটের বৌদ্ধ ধর্মাবলম্বী দেব রাজবংশ নয়) গুছিয়ে বসার চেষ্টা করছে। এই সময়ে এমন একটি ঘটনা ঘটে যেটিকে অনেকে বাংলার ইতিহাসে তো বটেই, গোটা দুনিয়ার ইতিহাসে এক অনন্য ব্যাপার বলে বর্ণনা করেন। সেটি ইখতিয়ার উদ্দীন মুহাম্মাদ বিন বখতিয়ার খিলজীর বঙ্গ বিজয়।

আফগানিস্তানে মুহাম্মাদ ঘোরী আর দিল্লীতে কুতুব উদ্দীন আইবেকের কাছে ঠাঁই না পেয়ে ইখতিয়ার বদায়ুনের জঙ্গী গভর্নর মালিক হিযবার উদ্দীনের আশ্রয় নিলে তাঁর অধীনে জায়গীরদারের পদ লাভ করেন। ইখতিয়ার জায়গীরদারীতে থেমে থাকার লোক ছিলেন না। তাই স্বগোত্রীয় খিলজীদেরকে নিজের চারপাশে জড়ো করে আশেপাশের অঞ্চলগুলোতে আক্রমণ আর লুটপাট চালাতে থাকেন। তার বড় সাফল্য আসে ১২০৩ খ্রীস্টাব্দে হঠাৎ করে বিহার আক্রমণ করে বিশাল ধনসম্পদ হস্তগত করার মাধ্যমে। ইখতিয়ার বিহার অভিযান থেকে প্রাপ্ত সম্পদ থেকে কুতুব উদ্দিন আইবেককে বিপুল পরিমান নজরানা দিয়ে তাঁর সমর্থন আদায় করেন। দিল্লীর সমর্থন ইখতিয়ারের সাহস আরো বৃদ্ধি করলে তিনি বাংলা আক্রমণ করতে মনস্থ করেন এবং ১২০৪ খ্রীস্টাব্দের শেষ ভাগে ঝাড়খণ্ডের মধ্যদিয়ে নদীয়ার দিকে অগ্রসর হন। নদীয়া তখন বাংলায় সেনরাজাদের রাজধানী। সেসময় সেনরাজা অতি বৃদ্ধ লক্ষ্মণসেন সামন্তপ্রভুদের অসহযোগিতা ও বিদ্রোহ এবং রাজ-অমাত্যদের চক্রান্তে বিপর্যস্ত ছিলেন। তাঁর পূর্বপুরুষেরা শৈব হলেও তিনি ছিলেন বৈষ্ণব। ফলে তিনি তাঁর নিকটজন এবং রাজ্যের ক্ষমতাধরদের কারো কারো বিরাগভাজন ছিলেন। এমন সময়ে অশ্বব্যবসায়ীদের ছদ্মবেশে ইখতিয়ার তার সতেরজন সহযোদ্ধাসহ নদীয়ার রাজপ্রাসাদে ঢুকে পড়েন ও প্রহরীদের পরাস্ত করেন। রাজপ্রাসাদ পতনের সংবাদ শুনে লক্ষ্মণসেন দক্ষিণবঙ্গে পলায়ন করেন। রাজার পলায়ন আর ইতিমধ্যে ইখতিয়ারের সহযোদ্ধাদের মূল দলের নদীয়াতে আগমন রাজধানীর পতন সহজ করে তোলে। লক্ষ্মণসেনের রাজধানীর পতন হলেও তাঁর কিন্তু পতন হয়নি। তিনি দক্ষিণবঙ্গে সরে গিয়ে সেখান থেকেই শাসনকার্য পরিচালনা করেন এবং ১২০৬ খ্রীস্টাব্দে স্বাভাবিক মৃত্যুবরণ করেন। তাঁর মৃত্যুর পর বিশ্বরূপসেন আরো ঊনিশ বছর এবং কেশবসেন আরো পাঁচ বছর রাজত্ব করেন। অর্থাৎ ইখতিয়ারের হাতে নদীয়ার পতনের পর আরো ছাব্বিশ বছর সেন রাজ বংশ টিকে ছিল।

নদীয়া বিজয়ের পর ইখতিয়ার উত্তরবঙ্গ অভিমুখে যাত্রা করেন। লক্ষ্মণসেন দক্ষিণবঙ্গে চলে যাওয়ায় ইখতিয়ার মোটামুটি বিনা বাধায় গৌড়, দিনাজপুর ও রংপুর অধিকার করেন। গঙ্গা-পদ্মা নদীর দক্ষিণপাড় থেকে বঙ্গোপসাগর পর্যন্ত সেনদের অধিকারেই থেকে যায়। ইখতিয়ার বস্তুত সেনদের সাথে আর কোন যুদ্ধে লিপ্ত হননি এবং দক্ষিণবঙ্গ বা পূর্ববঙ্গ আক্রমণের কোন পরিকল্পনা গ্রহন করেননি। ১২০৬ খ্রীস্টাব্দে বাংলার ঐ অংশটুকুই ইখতিয়ারের অধিকারে থাকে যা তার ১৮০ বছর আগে কম্বোজ-পালদের অধিকারে ছিল। কম্বোজ-পালদের প্রসঙ্গ এখানে কেন টানলাম সেই ব্যাখ্যা পরে দেব। এরপর ইখতিয়ার হিমালয় পাড়ি দিয়ে তিব্বত জয়ের লক্ষ্যে দশ হাজার অশ্বারোহী সৈন্য নিয়ে বাগমতী নদীর দিকে অগ্রসর হন। পথে পার্বত্য জাতি মেচদের সাথে তার সংঘর্ষে মেচরা পরাস্ত হলে মেচ নেতা (আলী মেচ নামে অভিহিত) ইখতিয়ারকে পথ প্রদর্শনে সম্মত হন। ইখতিয়ার যাবার পথে বাগমতী সহজে অতিক্রম করতে পারলেও বাগমতীর অপর পাড়ে উত্তরের পাহাড়ী জাতিদের আক্রমণের মুখে পড়েন। শীতল তাপমাত্রা, গিরিসঙ্কুল পথ, অধিক সংখ্যায় পাহাড়ী নদীর উপস্থিতির সাথে দুর্ধর্ষ স্থানীয় জাতিদের প্রতিরোধ যুদ্ধে ইখতিয়ারের বাহিনী সম্পূর্ণ পর্যুদস্ত হয়। ফিরতি পথে বাগমতীতে ডুবে ফুসফুসে পানি ঢুকে ইখতিয়ারের প্রাণ সংশয় দেখা দেয়। প্রায় শ’খানেক সহযোদ্ধা নিয়ে ইখতিয়ার দেবকোটে ফিরতে পারলেও ইতিমধ্যে সেখানে জাঁকিয়ে বসা আলী মর্দান খিলজীর হাতে ছুরিকাঘাতে নিহত হন। পরবর্তীতে ইখতিয়ারের সহযোগী মুহাম্মাদ শিরান খিলজী, আলী মর্দান খিলজী ও গিয়াস উদ্দীন ইওয়াজ শাহ্‌ বা হুসাম উদ্দীন ইওয়াজ খিলজীরা আরো একুশ বছর উত্তরবঙ্গে তাদের শাসন টিকিয়ে রাখতে পেরেছিলেন। এই খিলজীরা যথেষ্ট স্বাধীনভাবে শাসন চালালেও প্রশাসনিকভাবে তারা দিল্লীর মামলুক শাসকদের প্রতিনিধি ছিলেন মাত্র। নিজেদের মধ্যকার অনিঃশেষ অন্তর্দ্বন্দ্ব ও দুঃশাসনের জন্য হুসাম উদ্দীন ইওয়াজ খিলজীর সাথে সাথেই বাংলায় তাদের আমল শেষ হয় এবং মামলুকরা বাংলায় সরাসরি নিজেদের শাসন কায়েম করেন। খিলজীদের পতনের তিন বছর পর সেনদের আমল শেষ হয়।

একটি কথা স্পষ্ট যে, সেনদের সাথে কোন উল্লেখযোগ্য কোন যুদ্ধ ছাড়াই ইখতিয়ার উত্তরবঙ্গ নিজের অধিকার আনেন। সেটির কৃতিত্ব যতোটা না ইখতিয়ারের ভাগে যায় তার চেয়ে বেশি দায় চাপে লক্ষণসেনের দুর্বল শাসন, সামন্তদের বিদ্রোহ এবং কেন্দ্রীয় প্রশাসনের অসহযোগিতার ঘাড়ে। ইখতিয়ার বাংলার অন্য অংশে আক্রমণ করার বা দখল কোন চেষ্টা করেননি; সেন বা দেবদের সাথে কোন সংঘর্ষে যাননি। তার দখলীকৃত অংশেও নিজের শাসন সুপ্রতিষ্ঠিত করার বদলে তার সহযোগী লুটেরাদের মধ্যে ভাগ-জোক করে দিয়েছিলেন এবং নিজে তিব্বত অভিযানে রওয়ানা হন। স্থানীয় প্রশাসনের দুর্বলতার সুযোগে একটি দেশের এক-পঞ্চমাংশ জায়গায় কেউ লুটের রাজত্ব প্রতিষ্ঠা করতে পারলে তিনি ঐ দেশটি জয় করেছেন এমনটা বলা যায় না। তাই ইখতিয়ারকে হরহামেশা ‘বঙ্গবিজয়ী’ বলে আখ্যা দেয়া বা আঠারো জন তুর্কী বাংলা বিজয় করেছে এমন দাবী করাটা সত্যের অপলাপ মাত্র। আর বহিরাগতদের দ্বারা নিজের দেশের একাংশ দখল করাকে নিজেদের গর্বের বিষয় ভাবাটা নিজেদের মানসিক দৈন্যের পরিচয়।

বর্তমানে যেসব গোষ্ঠী ইখতিয়ারকে ‘বঙ্গবিজয়ী’ আখ্যা দিতে চান তারা মূলত মুসলিম মৌলবাদী অথবা মুসলিম পুনর্জাগরণবাদী অথবা ইসলামী রাজনৈতিক দলের মতানুসারী। তাদের ব্যাপক প্রচারণার চাপে সাধারণ অনেকেও ইখতিয়ারকে ‘বঙ্গবিজয়ী’ বলেন বা তাকে বঙ্গবিজয়ী হিসাবে জানেন। ইখতিয়ার ও তার সঙ্গীরা কতটুকু ‘ইসলামী সেনা’ বা তাদের উত্তরবঙ্গ দখল কতোটা ইসলামের বিজয় সেটি একটি ভাবার বিষয়।

ইখতিয়ার ছিলেন তুর্কী বংশোদ্ভূত খালাজ্‌ গোত্রের মানুষ, জন্ম বর্তমান আফগানিস্তানের হেলমন্দ প্রদেশের গরমশিরে। সুপ্রাচীন কাল থেকে হেলমন্দ ছিল হিন্দু অধ্যুষিত এলাকা। আফগানিস্তানে বৌদ্ধ ধর্মের প্রসারের পর হেলমন্দ বৌদ্ধপ্রধান এলাকায় পরিণত হয়। আব্বাসীয় যুগে পারস্যের পূর্ব সীমানা ছাড়িয়ে ইসলামের ব্যাপক প্রসার শুরু হলে আফগানিস্তানের হিন্দু ও বৌদ্ধদের একাংশ ধর্মান্তরিত হয়ে মুসলিম হন, পরে আস্তে আস্তে মুসলিমরা সংখ্যাগরিষ্ঠ হতে থাকেন। মধ্য এশিয়ার তুর্কীস্তানীদের আফগানিস্তানে বসতি স্থাপন, পশ্চিম থেকে ইসলামের আগমন ও স্থানীয় বৌদ্ধদের সাথে মিলে দ্বাদশ শতকে হেলমন্দ একটি মিশ্র সংস্কৃতির দেশে পরিণত হয়। দশম ও একাদশ শতকে উত্তরবঙ্গে রাজত্ব স্থাপনকারী কম্বোজ-পালরা মূলত ইরান থেকে আগত পহলভদের বংশধর। তাই ঐতিহাসিক ভাবেই আফগানিস্তানের বৌদ্ধদের সাথে তাদের যোগাযোগ ছিল। দিল্লীতে খিলজী সাম্রাজ্য প্রতিষ্ঠিত হবার আগে পর্যন্ত তুর্কীস্তানী খিলজীরা উপমহাদেশে বিভিন্ন সাম্রাজ্যের অধীনে মার্সেনারি হিসাবে কাজ করতেন। সেই হিসাবে পাল যুগে বা তার পরবর্তীতে বাংলায়, বিশেষত সেনাবাহিনীতে খিলজীদের উপস্থিতি স্বাভাবিক ছিল। খিলজী বংশোদ্ভূত ইখতিয়ার যখন বদায়ুনে শক্তি অর্জন করছিলেন, তখন তিনি স্বাভাবিক ভাবেই নিজস্ব বাহিনী গঠনে খিলজীদের উপর নির্ভর করছিলেন এবং তাদের একত্রিত করে বাংলা অভিযানের আয়োজন করেন। ইখতিয়ারের মাধ্যমে সেনদের হাত থেকে কম্বোজ-পালদের হারানো সাম্রাজ্য ফিরে পাবার চেষ্টার পিছনে কোন কম্বোজ-পাল বা হেলমন্দী বৌদ্ধ মাস্টারমাইন্ড থাকার একটি সম্ভাবনা দেখা যায়। ইখতিয়ারের অধীন খিলজীরা সম্পূর্ণ বাংলা জয়ের চেষ্টার পরিবর্তে তিব্বতের বৌদ্ধদের সাথে মিলিত হবার যে দুরূহ চেষ্টা করেছিলেন সেটা বৌদ্ধদের বৃহত্তর পুনরেকত্রিকরণের একটি প্রয়াস হতে পারে। ইখতিয়ারের এমন আচরণ তার কর্মকাণ্ডের পেছনে কম্বোজ-পাল বা হেলমন্দী বৌদ্ধ মাস্টারমাইন্ড থাকার সম্ভাবনাটিকে আরো দৃঢ় ভিত্তি দেয়। খিলজীদের সহায়তায় তিব্বতের বৌদ্ধরা সামরিক শক্তিসহ বাংলায় আসতে পারলে বাংলায় আরো একটি বৌদ্ধ যুগ দেখতে পাওয়া বিচিত্র কিছু ছিল না। পাল রাজবংশের পতনের পর সারা দেশে ছড়িয়ে ছিটিয়ে থাকা বৌদ্ধরা কঠোর হিন্দুত্ববাদী সেন শাসনের বিপরীতে বহিরাগত বৌদ্ধদের বা তাদের সহযোগীদের সাহায্যপ্রত্যাশী ছিলেন। সেজন্য লক্ষ্মণসেনের দুর্বলতার সুযোগে খিলজীরা অতর্কিতে নদীয়া আক্রমণ করলে স্থানীয় বৌদ্ধরা তাদের সহযোগিতা করেছেন। ফলে খিলজীদের পক্ষে উত্তরবঙ্গ দখল করতে কোন বেগ পেতে হয়নি। জেনে হোক বা না জেনে হোক কম্বোজ-পালদের রাজত্ব পুনরুদ্ধারের চেষ্টা বা সম্ভাব্য বৌদ্ধ পুনর্জাগরণের পক্ষে কাজ করা ইখতিয়ার ও তার সহযোগীদের তাই ‘ইসলামের সেনা’ ভাবার কোন কারণ নেই; তাদের উত্তরবঙ্গ অধিকারকেও ইসলামের বিজয় ভাবার অবকাশ নেই।
ঠ্যাঙনোটঃ গুরুত্বপূর্ণ তথ্য দিয়ে সহযোগিতার জন্য সচল দুর্দান্তের প্রতি কৃতজ্ঞতা স্বীকার করছি।

