বাংলাদেশে রফতানীমুখী শিল্প বিকাশের অন্তরায়




১৯৭২ সাল থেকে বাংলাদেশে রফতানীমুখী শিল্পের ইতিহাস দেখলে আমরা দেখতে পাই আমাদের প্রধানতম শিল্পগুলো হচ্ছে পাট, চা, টেক্সটাইল। এই শিল্পগুলোর মধ্যে পাট এবং চায়ের কাঁচামাল পুরোটাই স্থানীয় আর টেক্সটাইলের কাঁচামাল প্রায় পুরোটাই আমদানী করা ছিল।

স্থানীয় উৎপাদন নির্ভর হলেও পাটের বড় বাজারটা ছিল দেশের বাইরে। পাটের ব্যবহার সংক্রান্ত গবেষণায় খুব ভালো ফলাফল না পাওয়ায়, পাটের অনেক বিকল্প বাজারে চলে আসায়, বিপুল পরিমাণ চোরাচালান ও লুটপাটের ফলে পাট শিল্প মুখ থুবড়ে পড়ে। “বাংলাদেশের সোনালী আঁশ” শেষে “কৃষকের গলার ফাঁস”-এ পরিণত হয়। দেশের বাইরে বাজার মার খেলেও পাটের জন্য দেশের ভেতরের বাজারটা খুব ছোট ছিল না। কিন্তু এই ব্যাপারে চিন্তাভাবনা করার প্রয়োজন কেউ বোধ করেছে বলে মনে হয় না। ফলে পাটের বিকল্পগুলো খোদ দেশের ভেতরটাও দখল করে ফেলে। পাট শিল্প অতীত ইতিহাসে পরিণত হয়।
খুব সাম্প্রতিক কালে দেশের উত্তরবঙ্গে কিছু নতুন চায়ের বাগান গড়ে তোলা ছাড়া দেশে চায়ের বাগানের বিস্তার বাড়ার বদলে দিন দিন হ্রাস পেয়েছে। চা গবেষণায় অল্প কিছু সাফল্য আসলেও সেগুলো পর্যাপ্ত নয়। তাছাড়া চায়ের আন্তর্জাতিক বাজার বাড়ানোর জন্য যেসব উদ্যোগ দরকার ছিল সেগুলো না নেয়ায় চা শিল্পে উল্লেখযোগ্য সাফল্য বা প্রবৃদ্ধি ঘটেনি।
অভ্যন্তরীণ অব্যবস্থা ও লুটপাটের কথা বাদ দিলে পাট এবং চা উভয় শিল্পে বিকাশের প্রধান বাধাগুলো হচ্ছে গবেষণার ঘাটতি, আন্তর্জাতিক ও অভ্যন্তরীণ বাজার সম্প্রসারণে ব্যর্থতা। এই দুটো শিল্পই বৃহৎ শিল্প। সুতরাং এখানে বিপুল পুঁজি বিনিয়োগ ছাড়া বিকাশ সম্ভব নয়। স্বাধীনতার পর বৃহৎ শিল্পগুলো রাষ্ট্রায়ত্বকরণ করা হলেও দুর্নীতি আর অযোগ্যতার জন্য সে প্রচেষ্টা সাফল্য লাভ করতে পারেনি। পরবর্তীতে সামরিক শাসনামলে বৃহৎ শিল্পগুলো ব্যক্তি মালিকানায় ফিরিয়ে দেবার নামে হরিলুটের ব্যবস্থা করা হয়। ফলে বেশির ভাগ কারখানার যন্ত্রপাতি মণদরে বিক্রি হয়ে যায়। কারখানার জমি, বসত বাড়ি বা মার্কেট হিসেবে বিক্রি হয়ে যায়। চা শিল্প এই প্যাঁচে খুব একটা পড়েনি তাই তার মার খাবার জন্য এই ব্যবস্থা দায়ী নয়। কিন্তু এই ব্যবস্থায় পাট শিল্প একেবারেই ধ্বংস হয়ে যায়।
সত্তরের দশকে বাংলাদেশ টেক্সটাইল রফতানীতে খুব বেশি এগিয়ে না থাকলেও আশির দশক থেকে এর উন্নতি লক্ষণীয়। পাট শিল্পে মার খাওয়া উদ্যোক্তারা বিনিয়োগের নতুন ক্ষেত্র খুঁজতে থাকেন। এ’সময় টেক্সটাইলেরই একটা খাত তৈরি পোশাক বা রেডিমেড গার্মেন্টস আন্তর্জাতিক বাজার ধরতে শুরু করে। নব্বইয়ের দশক জুড়ে বাংলাদেশের গার্মেন্টস শিল্প বিকশিত হয়ে স্বতন্ত্র একটা সেক্টরের মর্যাদা লাভ করে। এখনো পর্যন্ত গার্মেন্টসকে বাংলাদেশের সর্ববৃহৎ রফতানীমুখী শিল্প হিসেবে বিবেচনা করা হয়। সেই বিবেচনায় রেডিমেড গার্মেন্টস শিল্প নিয়ে কিছু বলবো।      
রেডিমেড গার্মেন্টস শিল্পটিতে কীভাবে কাজ করা হয় সে সম্পর্কে অনেকেরই পরিষ্কার ধারণা আছে। তবুও যাদের ধারণা পরিষ্কার নয় তাদের জন্য সংক্ষেপে প্রক্রিয়াটি বলছি। এই শিল্পের সাথে জড়িত পক্ষরা হচ্ছে - 
প্রথম পক্ষঃ যারা পোশাকের অর্ডার দেন এবং পোশাক কিনে নেন - ক্রেতা বা বায়ার।
দ্বিতীয় পক্ষঃ যারা ক্রেতার কাছ থেকে অর্ডারটি নেন এবং প্রস্তুতকারীকে পোশাক বানানোর কাজটি দেন - দালাল বা মধ্যস্থতাকারী বা বায়িং হাউস/এজেন্ট। অনেক সময় তৃতীয় পক্ষ নিজেই দ্বিতীয় পক্ষের ভূমিকা নেয়।
তৃতীয় পক্ষঃ যারা অর্ডারের পোশাক বানান - প্রস্তুতকারী বা নির্মাতা বা ফ্যাক্টরী।
চতুর্থ পক্ষঃ যারা নির্মাতাকে পোশাক বানানোর কাঁচামাল সরবরাহ করেন - সরবরাহকারী বা সাপ্লায়ার।
বাংলাদেশে যারা এই ব্যবসায়ের সাথে জড়িত আছেন তারা মূলতঃ প্রস্তুতকারী। ক্রেতারা মূলতঃ ইউরোপ বা উত্তর আমেরিকার। অন্য দেশের ক্রেতাও আছেন, তবে পরিমাণ হিসাবে তারা খুবই কম। সরবরাহকারীরা মুলতঃ দূরপ্রাচ্যের, তবে এর বাইরে ভারত, পাকিস্তান এবং স্থানীয় সরবরাহকারীও আছেন। তবে স্থানীয় সরবরাহের পরিমাণ খুব একটা বেশি নয়। একটু বড় ক্রেতা হলে তারা নিজেরাই বাংলাদেশে বায়িং অফিস খুলে বসে বা বিশেষ কাউকে এজেন্সী দেয়। কারো কারো আবার আঞ্চলিক বায়িং অফিস থেকে (যেমন, সিঙ্গাপুর, হঙকঙ বা ব্যাঙ্কক) ক্রয় নিয়ন্ত্রণ করা হয়। বাংলাদেশী অনেক উদ্যোক্তা স্বাধীন বায়িং এজেন্ট হিসেবে কাজ করেন। এর বাইরে নামে-বেনামে চীনা, জাপানী, কোরিয়ান, তাইওয়ানী, থাই, শ্রীলঙ্কান, ভারতীয়, ইউরোপীয়, আমেরিকান স্বাধীন বায়িং এজেন্টরাও বাংলাদেশে কাজ করেন।  
ক্রেতা ব্যাংকের মাধ্যমে প্রস্তুতকারীকে যে কার্যাদেশ দেন তার কাছে সেটিই রপ্তানী ঋণপত্র (Export Letter of Credit)। প্রস্তুতকারী রপ্তানী ঋণপত্রের বিপরীতে সরবরাকারীদের প্রতি ব্যাংকের মাধ্যম যে কার্যাদেশ দেন তার কাছে সেটিই আমদানী ঋণপত্র (Import Letter of Credit)। আমদানী ঋণপত্র রপ্তানী ঋণপত্রের বিপরীতে খোলা হয় বলে একে Back-to-Back Letter of Credit-ও বলা হয়। রপ্তানী ঋণপত্রে অর্ডারকৃত পোশাক জাহাজীকরণের সময়সীমা (মোটামুটি ১২০ দিন বা তার কম) নির্ধারিত বলে আমদানী ঋনপত্রে কাঁচামাল জাহাজীকরণের সময়সীমা তার চেয়ে অনেক কম হতে হয়। আলোচনার সুবিধার্থে যদি রপ্তানীর জন্য মোট সময়সীমা ১২০ দিন ধরি তাহলে আমদানীর জন্য সময়সীমা ৬০ দিনের বেশি না হওয়াই ভালো। কারণ এর চেয়ে বেশি সময় দিলে কাজ শেষ করতে অসুবিধা হয়ে যাবে। 
অর্ডার পাবার পর প্রস্তুতকারীকে মোট কাঁচামালের পরিমান নির্ধারণ করে সরবরাহকারীদেরকে কাঁচামালের অর্ডার দিতে হয়। সরবরাহকারীকে আবার ক্রেতা বরাবর সরাসরি বা প্রস্তুতকারী মাধ্যমে কাঁচামালের গুণাগুণ নিশ্চিত করিয়ে নিতে হয়। একটা বড় অংশ সময় চলে যায় এই কাঁচামাল "পাশ" করাতে। এই সময়ের পরিমান যত বাড়বে নির্মাতার কপালে দুর্ভোগ তত বাড়বে। তারপর সরবরাহকারীর কারখানাতে তার উৎপাদন, জাহাজীকরণ, জাহাজ বাংলাদেশে পৌঁছানো, মাল খালাস ইত্যাদিতে চলে যায় কমপক্ষে ৬০ দিন। এতক্ষণে নির্মাতা সবকিছু হাতে পেলেন পোশাক বানানোর জন্য। কোন কোন বায়িং এজেন্ট নিজেই সব কাঁচামাল যোগাড় করে প্রস্তুতকারীকে দেন। তবে তাতেও সব কিছু হাতে পেতে পেতে অমন সময়টাই চলে যায়।
প্রস্তুতকারী কাজ শুরু করলেই যে সবকিছু মসৃণগতিতে চলবে এমনটা নয়। তার সামনে আছে বিদ্যুত না থাকা, শ্রমিক অসন্তোষ, দক্ষ শ্রমিকের অভাব, কাজের মধ্যে ভুল করা, স্থানীয় পর্যায়ের কাঁচামালে সঠিক যোগান সময়মত না পাওয়া, হরতাল-অবরোধ জাতীয় রাজনৈতিক কার্যক্রম, সময় মত জাহাজ না পাওয়া ইত্যাদি। এই বাধাগুলোর প্রত্যেকটি প্রস্তুতকারীকে একটু একটু করে আরো বেশি বিপদের দিকে ঠেলে দেয়। 
এখন কোন কারণে নির্মাতা যদি নির্ধারিত সময়ে পোশাক জাহাজীকরণ করতে না পারেন তাহলে কী হবে। তাহলে যা যা হতে পারে সেগুলো হচ্ছেঃ
১. ক্রেতা বলতে পারেন, "আমি এই অর্ডার বাতিল করলাম"। তারমানে, প্রস্তুতকারী ক্রেতার কাছ থেকে কোন টাকা পাচ্ছেন না। সেক্ষেত্রে সকল সরবরাহকারী এবং সেবাদানকারীকে প্রস্তুতকারীর নিজের গাঁট থেকে মূল্য পরিশোধ করতে হবে। এই মূল্য পরিশোধের পর বেশির ভাগ প্রস্তুতকারী আর কোমর সোজা করে দাঁড়াতে পারেন না।
২. ক্রেতা বলতে পারেন, "ঠিক আছে আমি এই পোষাক নিলাম, কিন্তু মোট মূল্যের এত ভাগ কম পরিশোধ করব"। এতে প্রস্তুতকারীর লাভের গুড় পিঁপড়া খেয়ে যাবে।
৩. ক্রেতা বলতে পারেন, "যেহেতু আপনি যথা সময়ে পণ্য জাহাজে তুলতে পারেননি তাই আপনি পোশাকগুলো জাহাজের পরিবর্তে বিমানে পাঠান"। জাহাজে পাঠানোর ক্ষেত্রে জাহাজ ভাড়া ক্রেতা পরিশোধ করেন, কিন্তু এই ক্ষেত্রে বিমান ভাড়া প্রস্তুতকারীকে পরিশোধ করতে হয়। জাহাজের ক্ষেত্রে একটি বিশ ফুট কন্টেইনারে যে পরিমাণ পোশাক আঁটে তার ভাড়া যদি এক হাজার ডলার হয়, তাহলে সম পরিমান পোশাকের বিমান ভাড়া হবে কমপক্ষে চল্লিশ হাজার ডলার। বোঝাই যাচ্ছে এই ক্ষেত্রে প্রস্তুতকারী লাভ তো লাভ মূলধনেই হাত পড়ে যায়।
বিপদ শুধু এখানেই না, পোশাক ক্রেতার হাতে পৌঁছানোর পর যদি কাঁচামালে বা প্রস্তুতে কোন ত্রুটি দেখতে পায় তাহলেও তিনি প্রস্তুতকারীকে শাস্তি দিতে পারেন। এই শাস্তি বর্তমান অর্ডারের মূল্য হতে কেটে বা পরবর্তী অর্ডারের মূল্য কমিয়ে বা কাজ দেয়া বন্ধ করে দিয়ে হতে পারে। প্রতি ক্ষেত্রেই ঠেলাটা প্রস্তুতকারীকেই হজম করতে হয়।
এর বাইরেও আরো কিছু ফ্যাক্টর আছে যেগুলো প্রস্তুতকারীর লাভের পরিমাণ হ্রাস করে। ক্রেতা আর প্রস্তুতকারীর মধ্যে যদি স্বাধীন বায়িং এজেন্ট থাকে তাহলে তার কমিশন পরিশোধ করতে হয়। তাছাড়া কাঁচামাল কেনার দায়িত্ব পুরোটা বায়িং এজেন্টের হাতে থাকলে প্রস্তুতকারীর ভূমিকা হয় ঠুঁটো জগন্নাথের মতো। অর্থাৎ, তাকে শুধু কাপড় কাটা আর সেলাইয়ের দায়িত্ব নিয়ে সুবিধামতো লাভের হিসেব করার সুযোগ থেকে বঞ্চিত হতে হয়। কিছু কিছু বায়িং এজেন্ট বা ক্রেতা প্রস্তুতকারীকে কাঁচামাল কেনার দায়িত্ব দেয় ঠিকই, কিন্তু সাথে সাথে বলে দেয় সেগুলোর কোনটা কার কাছ থেকে কিনতে হবে। ক্রেতা বা বায়িং এজেন্টের নির্ধারিত সরবরাহকারীর কাছ থেকে কাঁচামাল না কিনলে প্রস্তুতকারীর পণ্য ‘কোয়ালিটি টেস্ট’-এ উতরানোর সম্ভাবনা শূন্যের কোঠায়। বলাই বাহুল্য, ক্রেতা/বায়িং এজেন্ট কর্তৃক নির্ধারিত সরবরাহকারীর পণ্যের মূল্য সাধারণত একটু বেশি থাকে। হয়রানী এড়ানোর জন্য প্রস্তুতকারীকে ঐ বেশি দাম দেয়াটুকু ছাড়া গত্যন্তর থাকে না।
তাহলে প্রস্তুতকারী লাভটা করেন কীভাবে? কোটা প্রথা উঠে যাওয়ায় প্রস্তুতকারীর লাভের জায়গাটা মূলতঃ কাপড় কাটা আর সেলাইতে গিয়ে ঠেকেছে। ফলে অবধারিতভাবে শ্রমিক শোষণের পথ খুলে গেছে। এর বাইরে অসাধু প্রস্তুতকারীরা ইউটিলিটি বিল ফাঁকি দেয়া, ৫% কাঁচামাল অতিরিক্ত এনে খোলা বাজারে বিক্রি করে দেয়া, ডেলিভারিতে কম দেবার মতো কাজ করে লাভ নিশ্চিত করে। প্রথম সাত বছরের ট্যাক্স হলিডে থাকায় অনেকে সাত বছর পার হবার আগে নতুন নামে লাইসেন্স করে আগের ফ্যাক্টরীর যন্ত্রপাতি-শ্রমিক দিয়েই কাজ চালিয়ে সরকারকে আয়কর ফাঁকি দেয়।
প্রস্তুতকারী তার লাভটা নিশ্চিত করতে পারতো এবং আরো সময় নিয়ে নিজের কাজটা করতে পারতো যদি সে বাংলাদেশ থেকেই নিজের প্রয়োজনীয় সব কাঁচামাল কিনতে পারতো। খারাপ সত্যটা হচ্ছে এই যে, বাংলাদেশে কাঁচামাল সরবরাহের জন্য যথাযথ ব্যাকওয়ার্ড লিঙ্কেজ শিল্প গড়ে ওঠেনি। গার্মেন্টস্‌ শিল্পে প্রয়োজনীয় প্রায় সকল যন্ত্রপাতি ও যন্ত্রাংশ থেকে শুরু করে কাপড়সহ অন্যান্য জিনিস আমদানী করতে হয়। দেশীয় টেক্সটাইল মিল যারা কাপড় বানান তারা হয় স্থানীয় স্পিনিং মিল থেকে সুতা কেনেন বা বাইরে থেকে সুতা আমদানী করেন। স্পিনিং মিলগুলোকে আবার তুলাসহ অন্যান্য কাঁচামাল বিদেশ থেকে আমদানী করতে হয়। সুতা, বোতাম, জিপার, হুক, ভেলক্রোসহ অন্যান্য অ্যাকসেসরিজের কিছু স্থানীয় ফ্যাক্টরী গড়ে উঠেছে সত্য তবে সেখানেও ফাঁকি আছে। এইসব ফ্যাক্টরীর কাঁচামাল অধিকাংশ আমদানী করতে হয়। আবার কিছু ফ্যাক্টরীর মালিক বিদেশীরা যারা লাভের পুরো টাকাটাই বাংলাদেশের বাইরে নিয়ে যায়।
রফতানীর উদ্দেশ্যে প্রস্তুতকারী যখন কাঁচামাল আমদানী করেন তখন তাকে আমদানী কর দিতে হয় না, রফতানী করও মওকুফ করা হয়। সুতরাং সরকারের রাজস্ব আয় যা হবার কথা তার প্রায় কিছুই হয় না। বিজিএমইএ বা বিকেএমইএ যখন রফতানী আয়ের হিসেব দেয় তখন তার বিপরীতে আমদানী ব্যয়ের কথা চেপে যান। ফলে দেশের নীট বৈদেশিক মুদ্রা আয়ের হিসেব জানা যায় না। প্রকৃতপক্ষে বাংলাদেশে গার্মেন্টসের মূল্য সংযোজন ৫০%ও নয়। এই সময় তারা কাঁচামাল আমদানী কালে কর রেয়াত পাবার কথা, আয়কর রেয়াত পাবার কথাও চেপে যান। ফলে সরকারের রাজস্ব ক্ষতির হিসেবটাও জানা যায় না।
১৯৮৫ সালে মালয়েশিয়া যখন প্রোটন গাড়ি বাজারে নামায় তখন তাতে মালয়েশীয় কাঁচামাল ছিল ২০%-এর কম। আর আজ প্রোটন গাড়ির প্রায় ৮০% কাঁচামাল মালয়েশিয়ার নিজের। বাংলাদেশে গার্মেন্টস শিল্পের ইতিহাস তারচেয়ে পুরনো হলেও আমরা মূল্য সংযোজনে মালয়েশিয়ার গাড়ি ব্যবসার তুলনায় যোজন যোজন পেছনে অবস্থান করছি।  
গার্মেন্টসের মতো প্রায় একই চিত্র দেখা যায় ইলেকট্রনিকস্‌, সাইকেল ইত্যাদি শিল্পেও। সিকেডি বা কমপ্লিটলি নক্‌ড ডাউন অবস্থায় আনা জিনিস বাংলাদেশে সংযোজন করলে মূল্য সংযোজন ২০%ও হয় না। সকল ক্ষেত্রে সরকারকে আমদানী ও রফতানী শুল্ক, আয়কর ইত্যাদি পরিশোধ করতে হলে গার্মেন্টসসহ এসব শিল্প বহু আগেই বন্ধ হয়ে যেতো। তাছাড়া আন্তর্জাতিক বাজারে সিকেডি পণ্যের সাথে ফিনিশ্‌ড গুডসের মূল্য তুলনা করলে পার্থক্যের যে মার্জিন দেখা যায় তাতে এসব শিল্পের বড় অংশই চালানোর যৌক্তিকতা থাকে না।
তবু বাংলাদেশে এসব শিল্প কেন চলছে আর ব্যাকওয়ার্ড লিঙ্কেজই কেন গড়ে ওঠে না? বাংলাদেশে এসব শিল্প চলার বড় কারণগুলো হচ্ছে এদেশে শ্রম, ইউটিলিটি ইত্যাদি অত্যন্ত সস্তায় পাওয়া যায়। তাছাড়া সরকারকে চাপ দিয়ে শুল্ক-কর সংক্রান্ত সুবিধাগুলোও পাওয়া যায়। চামড়া, রাবার, প্লাস্টিক, ক্ষতিকর রাসায়নিক দ্রব্য জাতীয় শিল্পগুলো গড়ে ওঠার মূল কারণ এখানে পরিবেশ দূষণ করেও ফ্যাক্টরী চালানো যায়। পরিবেশ সচেতন অনেক দেশে এসেব শিল্প বন্ধ করে দেয়া হয়েছে। ফলে, নব্বইয়ের দশক থেকে দেশে চামড়া শিল্পে ব্যাপক উন্নতি হয়। হাজারীবাগসহ ঢাকার পরিবেশের বারোটা বাজিয়ে, বুড়িগঙ্গা নদীকে মেরে এখন চামড়া ও চামড়াজাত পণ্য রফতানী হয়। জনস্বাস্থ্যের ক্ষতি করে, পরিবেশ দূষণ করে যে আয় হয় তাতে দীর্ঘমেয়াদে দেশের নীট লাভ বা ক্ষতির হিসেব করা হয় না।
বাংলাদেশে ব্যাকওয়ার্ড লিঙ্কেজ শিল্প গড়ে না ওঠার বড় কারণ হচ্ছে আমাদের অব্যবসায়িক মনোভাব ও সরকারের দুর্বল নীতি। আমরা চাই যেন তেন প্রকারে দ্রুত অনেক টাকা লাভ করতে। ফলে ব্যাকওয়ার্ড লিঙ্কেজ শিল্পে দীর্ঘ মেয়াদী বিনিয়োগে আমাদের আগ্রহ নেই। সরকার ব্যাকওয়ার্ড লিঙ্কেজের শিল্পগুলোকে ফরওয়ার্ড লিঙ্কের সাথে মিলিয়ে হিসেব না করে স্বতন্ত্র শিল্প হিসেবে বিবেচনা করে বিধায় সেসব শিল্পে শুল্ক-কর সুবিধাসহ অন্যান্য সুবিধা দিতে চায় না। 
ব্যাকওয়ার্ড লিঙ্কেজ শিল্প গড়ে ওঠার জন্য আকরিক থেকে ধাতু নিষ্কাশন, শংকর ধাতু উৎপাদন, রাসায়নিক শিল্পের বিকাশ, পর্যাপ্ত জ্বালানী সরবরাহ, নিরবচ্ছিন্ন ইউটিলিটির সরবরাহ নিশ্চিত করা দরকার। এই কাজগুলো মূলত রাষ্ট্রের। এর বাইরে শিল্পে প্রয়োজনীয় কাঁচামাল আমদানীর ক্ষেত্রেও রাষ্ট্রীয় সহযোগিতা দরকার। এসব না থাকায় ব্যাকওয়ার্ড লিঙ্কেজ শিল্প গড়ে ওঠা হালে পানি পায়নি। যে সব শিল্প ফিনিশড প্রডাক্ট তৈরি করে তাদেরকে কাঁচামাল হিসেবে স্থানীয় পণ্য কেনার বাধ্যবাধকতা আরোপ না করায় ব্যাকওয়ার্ড লিঙ্কেজ শিল্পের পণ্য অবিক্রিত থেকে যায়। অর্থাৎ মূল্য সংযোজনের নূন্যতম সীমা নির্ধারণ না করায় ব্যাকওয়ার্ড লিঙ্কেজ শিল্পকে উৎসাহিত করার পথ বন্ধ আছে।
নব্বইয়ের দশক থেকে মুক্ত বাজার অর্থনীতির নামে দেশে আমদানীর বাজার অবাধ করায় দেশীয় শিল্পগুলো অসম প্রতিযোগিতায় পড়ে যায়। এদের বড় অংশ লোকসান গুনে বন্ধ হয়ে যায়। আশির দশক থেকে রাষ্ট্রায়ত্ব শিল্পগুলো ব্যক্তি মালিকানায় ছেড়ে দেয়ায় এবং রাষ্ট্রের তরফ থেকে শিল্পোদ্যোগ প্রায় বন্ধ হয়ে যাওয়ায় বৈদেশিক বৃহৎ পুঁজির কাছে স্থানীয় ক্ষুদ্র পুঁজিরা মার খেতে থাকে। ব্যাংকগুলো ভোগ্যপণ্যের জন্য নির্বিচারে ঋণ দিতে থাকায় শিল্পক্ষেত্রে ঋণ দেবার জন্য আর পর্যাপ্ত টাকা থাকে না। তাছাড়া শিল্পে বিনিয়োগে টাকা উঠে আসতে তুলনামূলকভাবে সময় বেশি লাগে বলে তড়িৎ লাভ করতে আগ্রহী ব্যাংকগুলো শিল্প ঋণ পাবার জন্য যেসব শর্ত জুড়তে থাকে তাতে উৎসাহী শিল্পোদ্যোক্তাদের আশার আগুনে জল পড়ে। 
এসএমই লোনের নামে কিছু ব্যাংক যে ঋণ দেয় তাতে শিল্পের বিকাশ সম্ভব নয়। বৃহৎ পুঁজি সাপ্লাই চেনের বড় অংশ নিয়ন্ত্রণ করে বলে ক্ষুদ্র উদ্যোক্তাদের পক্ষে ঐ শিল্পকে বা ঐ শিল্প থেকে নিজেদের লাভ নিয়ন্ত্রণ করা সম্ভব হয় না। তাই ঐতিহাসিক নিয়মেই ক্ষুদ্র ও প্রান্তিক পর্যায়ের শিল্প উদ্যোক্তারা অচিরে পুঁজি হারিয়ে ফেলে। জাতীয় পর্যায়ে শিল্পে বিনিয়োগে নিয়ন্ত্রণের নীতিমালা না থাকায় দলে দলে লোক একই শিল্পে বিনিয়োগ করতে থাকে। ফলে ঐসব শিল্প ব্রেক ইভেন পর্যায়ে যাবার আগেই লোকসান দিয়ে বন্ধ হয়ে যায়। 
এ’কথা সত্য যে, বিনিয়োগ করার জন্য রাষ্ট্রের হাতে পর্যাপ্ত অর্থ নেই। কিন্তু বাজার থেকে সেই অর্থ সংগ্রহ করার উপায় আছে। রাষ্ট্র বাজারে আকর্ষনীয় হারে বন্ড ছাড়লে এবং বন্ডে বিনিয়োগের বিপরীতে আয়কর রেয়াত দিলে ক্ষুদ্র সঞ্চয়কারীদের অর্থের অধিকাংশ রাষ্ট্রের হাতে আসতো। এতে রাষ্ট্র বৃহৎ শিল্পে সরাসরি বিনিয়োগের জন্য বা শিল্পোদ্যক্তাদের মাধ্যমে বড় উদ্যোগে অর্থায়ণের জন্য যথেষ্ট অর্থ পেতো। ক্ষুদ্র সঞ্চয়কারীরাও ভোগ্যপণ্য বা অপ্রয়োজনীয় সেবা খাতে নিজেদের সঞ্চয় উড়িয়ে দেবার বদলে তা বাড়াতে পারতো। এছাড়া রাষ্ট্রীয় বড় আকারের শিল্পোদ্যোগে রাষ্ট্র বাজারে সরাসরি শেয়ার ছেড়ে পুঁজি সংগ্রহ করতে পারে। এতে একটি বিশেষ শিল্পের শুরু থেকে শেষ পর্যন্ত পুরোটা কাভার করার মতো লিঙ্কগুলোভিত্তিক শিল্পগ্রাম গড়ে তোলা সম্ভব। 
কিন্তু বাস্তবে তা ঘটে না। বাস্তবে সঞ্চয়কে নিরুৎসাহিত করা হয়। সঞ্চয়ের সুদের হার হ্রাস, করের হার বৃদ্ধি করা হয়। এতে সাধারণ মানুষ বা ক্ষুদ্র সঞ্চয়কারীরা সঞ্চয়ে লাভ খুঁজে না পেয়ে তা ভোগ্যপণ্য ও অপ্রয়োজনীয় সেবা খাতে উড়িয়ে দিচ্ছে। বস্তুত কয়েকটা পক্ষ এমনটাই চাচ্ছে। এতে করে দেশে শিল্পোদ্যোগ হ্রাস পাবে, আমদানী বৃদ্ধি পাবে। এরাই সাধারণ মানুষকে শেয়ার বাজারের মতো ঝুঁকিপূর্ণ বিনিয়োগে উৎসাহিত করে। এরা সোজা বাংলায় লুটেরা পক্ষ। এরা দেশী, এরা বিদেশী। এরা সব সরকারে আছে, সব দলে আছে, সব পক্ষে আছে। 
রাষ্ট্রের চরিত্র থেকে যদি লুটেরা মানসিকতা উচ্ছেদ না করা যায় তাহলে শিল্পোন্নয়নের সুযোগগুলো সব সময় হাতছাড়া হতে থাকবে আর লুটেরাদের পকেট জনগণের টাকায় ভারী হতে থাকবে।

