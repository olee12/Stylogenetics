যায় বেলা অবেলায়



ফরমালিন বা বরফ দেয়া ছাড়া মাছ যেমন দিনে দিনে পঁচে যায় তেমন সামাজিক যোগাযোগ মাধ্যমগুলোতে প্রতিদিন নানা বিষয় উত্তপ্ত আলোচনা-সমালোচনা হয়ে হারিয়ে যায়। শ্রেণী বা গোষ্ঠী স্বার্থকে স্পর্শ করে যায় এমন বিষয়গুলো ব্যপ্তি ও গভীরতা বিচারে সপ্তাহ থেকে মাস পর্যন্ত সব ধরনের মিডিয়াতে টিকে থাকে। এরপর নতুন ইস্যু এসে পুরনোগুলোকে চাপা দিয়ে যায়।
কোন শোকই স্থায়ী নয়, এমনকি জনক-জননীর জন্যও। শোক স্থায়ী হলে মানুষ স্বাভাবিক জীবন যাপন করতে পারতো না। কখনো কখনো পুরনো শোক যে নিকটজনকে তাড়িত করে সেটাও স্বাভাবিক, এবং স্বল্পস্থায়ী। 
যেখানে ন্যায়বিচার দাবী করতে হবে সেখানে দৈনন্দিন জীবনযাপনের চাপে দাবীটা প্রতিদিন উচ্চারিত না হলেও সময় সময় সেটার কথা জানিয়ে, বুঝিয়ে দিতে হবে যে ন্যায়বিচারের দাবী আদায়ের অবস্থান ত্যাগ করা হয়নি।
কোন আশা থেকে নয়, শুধু মনে করিয়ে দেবার জন্য বলছি — পাঁচ বছর পার হয়ে গেলো এখনো বিচার হয়নি।
পিতার হত্যার বিচার পেতে অপেক্ষা করতে হয়েছে পঁয়তাল্লিশটা বছর। সে বিচারের রায় হয়েছে, কিন্তু ঘাতকেরা মানবাধিকার আর গণতন্ত্রের স্বর্গরাজ্যগুলোতে নির্বিঘ্নে চড়ে বেড়াচ্ছে। পুত্রের হত্যার বিচারের জন্যও কি অমন দশক দশক অপেক্ষা করতে হবে?    
ক্ষোভের কথা বললাম না, হতাশার কথাও বললাম না। কোন দল বা গোষ্ঠীর সাথে সংশ্লিষ্ট নয় এমন মানুষের কথা কে শুনবে! কার দায় পড়েছে!
পুনশ্চঃ এই দফা আইন নিয়ে কিছু বললাম না। এর আগে আইনের ধারা নিয়ে কথা বলায় বিশেষজ্ঞ লোকজন আমাকে তুলোধুনো করেছেন। কেন আমি আইন বিষয়ে কোন ডিগ্রি না নিয়েই আইন নিয়ে কথা বলতে গেলাম! নিজের গায়ের ওপর দিয়ে যায় এমন বিষয় নিয়ে কথা বলতে গেলেও যে বিশেষজ্ঞ হতে হবে তা জানা ছিল না। অধমের এই ধৃষ্টতা ক্ষমা করে দেবেন।

