গল্প প্রচেষ্টা-০৬



মুখের ভেতরটা তেতো হয়েছিলো সকাল থেকেই। বর্তমান নিবাস থেকে পুরনো শহরে মায়ের কাছে যাবার সময় রাস্তায় লম্বা জ্যামে পড়তে হল। রাস্তা খুঁড়ে উন্নয়ন কার্যক্রম চলছে। বিরক্ত হয়ে বাসে বসে থাকা ছাড়া গতি নেই। মায়ের বাসা থেকে সন্ধ্যায় বেরোবার সময়ও দেখি ভাগ্য সহায় নয় - গলির মোড়ে একটাও রিক্‌শা নেই। রিক্‌শা সব গেল কোথায়? একটু আগাতে সেই প্রশ্নের উত্তর মিলল - মূল রাস্তায় ভীড় বাড়তে বাড়তে যোগাযোগ ব্যবস্থা জনগণের দোরগোড়ায় পৌঁছে গেছে। এত ভীড় কেন? আচ্ছা, ভীড়তো হবারই কথা - আজ মহাঅষ্টমী না! সকালে কুমারী পূজা দেখতে রামকৃষ্ণ মিশনে যাবার কথা মনে না থাকায় আফসোস্‌ হল।
সন্ধ্যা আরতির সময় তখনো পেরিয়ে যায়নি, সুতরাং আফসোস্‌ কমানোর একটা উপায় করার জন্য একটু ছুট লাগালাম। তোলারাম কলেজের মোড় থেকে রাস্তায় ভীড় ক্রমে বাড়তে লাগলো। মিষ্টির দোকানগুলোতে ক্রেতার ভীড়। এই এলাকার সবগুলো মিষ্টির দোকানের সারনেম কেন যেন ‘মিষ্টান্ন ভাণ্ডার’ রাখা হয়েছে। ত্রিনাথের দোকানে ময়রারা দুহাতে লাড্ডু বানাচ্ছে, লোকনাথের দোকানে পিতলের থালা ভর্তি লাড্ডু নিমিষে উজার হয়ে যাচ্ছে, আর ‘আদর্শ মিষ্টান্ন ভাণ্ডারে’ মাছি ঢোকার উপায় নেই। সাম্প্রদায়িক সম্প্রীতি বজায় রাখতে পুলিশের জীপ রাস্তার একপাশ দখল করে রেখেছে, সাথে কালো পোশাকের এলিট ফোর্সও আছে। পূজা মণ্ডপের বাইরে বাঁশ বেঁধে লাঠি হাতে স্বেচ্ছাসেবকের দল শৃঙ্খলা রাখার ব্যর্থ চেষ্টা করছে। চারদিকে সুবেশী নারী-পুরুষ, বাতাসে শারদীয় উৎসবের সুবাস।
বিশ-পঁচিশ বছর আগেকার মহাঅষ্টমীর রাতগুলোর কথা মনে হতে আমার আর ঘরে ফিরতে ইচ্ছে করলোনা। আমি জানি আজ আর সে উপায় নেই। আমাকে ঘরে ফিরতেই হবে। বন্ধু-বান্ধবের সাথে ফূর্তি করে সারা রাত বাইরে কাটালে কাল সকালে কর্পোরেট দাসত্বে হাজিরা দেয়া যাবেনা। তবু হিস্পানীদের ‘তাপাস ক্রলের’ মতো রামকৃষ্ণ মিশন থেকে ক্রমশঃ একের পর এক পূজা মণ্ডপে হাজিরা দিতে থাকি। পূজা মণ্ডপের ধারে-কাছে কোনো পরিচিত মুখ দেখলেই অন্ধকারে গা ঢাকা দেই, শুধু মঞ্চে আসীন পরিবার-পরিজন বেষ্টিত দশভূজাকে দূর থেকে জানান দেই আমি এসেছি, আমি তোমাকে ভুলে যাইনি।
কালীর বাজারের পূজা মণ্ডপগুলো সযত্নে এড়িয়ে যাই, কারণ “ও গাঁয়ে আমার কোন ঘর বাড়ি নেই”, ছিলওনা কোনদিন। তবে হতে পারতো, যদি একবার রায়নন্দিনীকে মুখ ফুটে কথাটা বলতে পারতাম, অথবা সে যদি আমাকে বলতো। কালীর বাজারের মোড়ের মিষ্টির দোকানটাতে শহরের সেরা ‘পূজা স্পেশাল’ বানালেও এখন আর সেখানে যাইনা শুধুমাত্র দোকানের নামটা রায়নন্দিনীর নামে তাই।
দুই যুগ আগে এক মহাঅষ্টমীর রাতে সুযোগ এসেছিল সেকথা বলার। সেদিন সকালে কুমারী পূজা দিতে যাওয়া গরদের শাড়িপরা সদ্যস্নাতা রায়নন্দিনীকে দেখে মনে হয়েছিল ‘আজ সেই দিন, আজ বলতেই হবে’। মায়ের কৃপাপ্রার্থী পূজারীরা প্রতিমাসম কুমারীর মাঝে কী দেখেছিলেন আমি জানি না তবে রায়নন্দিনীর স্নিগ্ধ চাহনীতে আমি কৃপালাভের সম্ভাবনা দেখেছিলাম। মনে মনে বলেছিলাম, ‘হ্যাঁ, আজ, আজই সেই দিন’। তখনো আমার গলা দিয়ে কারণবারি নামেনি, নীলচে কোনো ধোঁয়া আমাকে সঙ্গীতের রঙ দেখায়নি, তবু সেদিন সারা দিন আমি মাতালের মতো দিকশূন্য-জ্ঞানশূন্য হয়ে ছিলাম। অমৃত নাকি হলালল শুষে নেবার জন্য আমার দু’ঠোঁট বার বার শুকিয়ে উঠছিল। রায়নন্দিনীর কাছে পৌঁছানোর জন্য কীভাবে মওকা মিলতে পারে মাথায় শুধু সে চিন্তা ঘুরছিল।
কালীর বাজারে পূজা মণ্ডপের সংখ্যা ডজনখানেক হলেও সে রাতে আমাকে কোনটাতে যেতে হবে সেটা জানতাম। সেখানটায় মণ্ডপের সাজ কেমন হবে জানতাম, দমবন্ধ করা ভীড় হবে জানতাম, কার কার দেখা মিলবে সেটাও জানতাম। সেসময় পূজায় আজকের দিনের মতো মণ্ডপ সাজানোতে বাণিজ্যিক ঠাঁট-বাট ছিলনা; পাড়ার ছেলেমেয়েদের নান্দনিক জ্ঞান প্রকাশের সুযোগ ছিল সেখানে। বিশাল সাউন্ড সিস্টেমে কান ফাটানো গান ছিলনা; মাইকে চণ্ডীপাঠের সাথে কোলকাতা থেকে বের হওয়া পূজার গানের ক্যাসেট বাজতো। লেজার লাইটের ব্যবস্থা ছিলনা; টুনিবাল্ব জ্বালানো হতো। পপ্‌কর্ন-ফ্রায়েড চিকেন-নুডুল্‌স-স্যুপ-ফ্রেঞ্চ ফ্রাইয়ের দোকান বসতোনা; লাড্ডু-গজা-কদ্‌মা-বাতাসা-মুরলী-নিমকী-চট্‌পটি-ফুচ্‌কার দোকান বসতো। দোকানে দোকানে চোরাই ইলেক্‌ট্রিক লাইন টেনে সিএফএলের মরা আলো জ্বলতোনা; শোঁ শোঁ শব্দে সাদা আলোর হ্যাজাক জ্বলতো। মাথায় কালো রুমাল বাঁধা, পিলে চমকানো আগ্নেয়াস্ত্র হাতে এলিট ফোর্সের খবরদারী ছিলনা; মাথায় রঙিন ফিতে বাঁধা, হাতে গজারীর লাঠি নিয়ে পাড়ার দাদারা ছিল। তখনো নব্বই-একানব্বই সাল আসেনি, অযোধ্যাকাণ্ড ঘটেনি, সন্দেহ-অবিশ্বাস নগণ্য পর্যায়ের ছিল। নিজের সন্তান অন্য ধর্মের ছেলে/মেয়ে বিয়ে করে ফেলতে পারে এই আশংকা ছাড়া মেলামেশায় অন্য কোনো শংকা ছিলনা। তাই সবাই নিশ্চিন্তে, মনের আনন্দে পূজা দেখতে পারতো, উৎসব করতে পারতো।
যে মণ্ডপে যেতে চেয়েছিলাম সেখানে যখন পৌঁছালাম তখন সন্ধ্যা আরতি শেষ হয়েছে কিনা মনে নেই। খুব জোরে ঢোলক-কাঁসি বাজছিলো এটুকু বলতে পারি। মোরগের মতো গলা বাড়িয়ে বার বার এদিক-ওদিক তাকিয়ে ভীড়ের মধ্যে রায়নন্দিনীকে খুঁজছিলাম। মনে মনে উচ্চারণ করলাম ‘যা দেবী সর্বভূতেষু শক্তিরূপেণ সংস্থিতা’। কিন্তু মনে জোর আসলোনা। ভীড় ঠেলে ঠাকুরের দিকে যেতে হঠাৎ অপার্থিব সুবাস নাকে লাগলো, সেটা বাজারের বিকোয় এমন কোনো সুগন্ধির না। আমার চোখ বন্ধ হয়ে এলো। আমি জানি চোখ খুললে কী দেখতে পাবো তাই চোখ খুলতে ইচ্ছে করছিলোনা। অস্ফুট একটা শব্দ শুনতে চোখ মেলে চাইলাম, দেখি রায়নন্দিনী আমার এতো কাছে যে তার নিঃশ্বাস আমার গায়ে পড়বে। আমার নিঃশ্বাস গরম হয়ে উঠলো, আর সেই উত্তাপে আমার ঠোঁট, জীভ, গলা, বুক শুকিয়ে আসলো। আমার জীভ পাথরের মতো ভারী হয়ে গেল আর আমার অবস্থা দেখে রায়নন্দিনী কাঁচ ভাঙার শব্দে হেসে উঠলো। হঠাৎ পাশ থেকে বাজখাঁই গলার আওয়াজ, “দীপা, ঐদিকে কই যাস্‌? প্যান্ডেলের পিছে বাড়ির সবতে আছে; ঐখানে যা”। আকণ্ঠ ভাঙের শরবত গেলা জেষ্ঠ্য রায়নন্দনের চোখগুলো আলতা মাখানো ডিমের মতো লাল আর বড় হয়ে ছিটকে বেড়িয়ে আসতে চাইছে। রায়নন্দিনী যেন কিছুই হয়নি এমন ভাব করে প্যান্ডেলের পিছনে চলে গেলো আর আমিও নিরাপদ দূরত্বে সরে আসলাম।
দশভূজা পূজার আনন্দ আমার সেদিন থেকে শেষ। পরে স্কুলে বা অরুণ স্যারের ব্যাচে পড়তে রায়নন্দিনীকে কখনো ভাই, কখনো গৃহকর্মী সহযোগে যেতে আসতে দেখা যেতো। বুঝলাম, বলার পথটা আরো দুর্গম হয়ে গেছে। একদিন গণিতের সমাধানে সামান্য একটা ভুলের জন্য অরুণ স্যার যখন যাচ্ছেতাই ভাষায় আমাকে গালাগালি করলেন তখন বুঝলাম অভিযোগ অনেক দূর পর্যন্ত পৌঁছেছে। আমি অরুণ স্যারের কাছে পড়া ছেড়ে দিলাম। তার পাঁচ বছরের মাথায় আমি আমার শহরকে ছেড়ে গেলাম আর এই সময়ের মধ্যে রায়নন্দিনী তার দেশকে ছেড়ে চলে গেলো।
চাষাড়া স্টেশন থেকে এখনকার ঘরে ফেরার বাসে চড়ি। বাসটা ছুটতে ছুটতে একটা পুষ্পক রথ হয়ে যায়। কুবেরকে দেয়া ব্রহ্মার উপহার অনায়াসে অচ্ছ্যুৎ পাণ্ডবের বাহন হয়ে টিটাগড় থেকে খড়দহ, সোঁদপুর, আগরপাড়া, বেলঘরিয়া হয়ে দম দম পৌঁছানোর ট্রেনটার সাথে পাল্লা দিয়ে ছুটতে থাকে। দশানন যেভাবে জানকীকে হরণ করেছিল সেই কায়দায় ট্রেন থেকে রায়নন্দিনীকে আমার রথে তুলে আনি। ‘যা দেবী সর্বভূতেষু শান্তিরূপেণ সংস্থিতা’।

