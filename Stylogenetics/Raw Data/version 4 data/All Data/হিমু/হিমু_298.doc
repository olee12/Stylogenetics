ঘর হতে নাহি দুই পা ফেলিয়া



ঢাকা ক্রমশ নানারকম সমস্যার কেন্দ্রবিন্দু হয়ে দাঁড়াচ্ছে। দেশে ফোন করলে সবার সাথে কথোপকথনের একটা বড় অংশ জুড়ে থাকে ঢাকায় বসবাসের তিক্ত অভিজ্ঞতা বিনিময়। এই শহরে আমি জন্মালেও বড় হইনি, শহরটাও বড় হয়েছে আমাকে ছাড়াই। এই দূরত্ব শুধু বেড়েছে বিগত বছরগুলোয়। 
ঢাকা আক্রান্ত হয়েছে প্রথমত ডিজাইন প্রবলেমে। নগরবিদেরা আমার চেয়ে ভালো বলতে পারবেন, কিন্তু এই শহরটি উত্তর থেকে দক্ষিণে বিস্তৃত হলেও উত্তর-দক্ষিণ বরাবর রাস্তা কম। ঢাকায় স্থায়ী আর অস্থায়ীদের যাতায়াতে প্রতিটি রাস্তা দিনের প্রতিটি মুহূর্তে জ্যামকণ্টকিত, দিনে গড়ে চার ঘন্টা করে সময় ব্যয় হয় ঘর থেকে বেরোতে আর ঘরে ফিরতে। ঢাকায় জনসংখ্যার তুলনায় পাবলিক ট্র্যান্সপোর্ট অপ্রতুল, আর রাস্তার একটি বড় অংশ দখল করে থাকে প্রাইভেট কার। সরকার এই সমস্যা নিয়ে নির্বিকার। 
আমি ভাবছিলাম, কেন আমরা ঘর ছেড়ে বেরোই? সম্ভাব্য উত্তরগুলি দেখলাম, ঘর ছেড়ে হয় শিক্ষাপ্রতিষ্ঠানে যাই, কিংবা যাই অফিসে। এর বাইরে যাওয়া যায় কেনাকাটায়। নিশ্চয়ই আরো হাজারটা উদ্দেশ্যে ঘর ছেড়ে বেরোই আমরা, কিন্তু প্রধান খাত তো এই তিনটিই। প্রতিদিন সকালে লক্ষ লক্ষ লোক সরু কয়েকটি রাস্তা ধরে হয় উত্তর থেকে দক্ষিণে, নয়তো দক্ষিণ থেকে উত্তরে ছুটছে।
ভাবছিলাম, চট করে শহরে বড় মাপের কোন পরিবহন সমাধান চালু করা সম্ভব নয়। পাতাল রেল বা দোতলা রেল, দু'টিই অত্যন্ত ব্যয়বহুল ও সময়সাপেক্ষ, আর যতদিন কাজ চলবে ততদিন নরকযন্ত্রণা পোহাতে হবে সবাইকে। বিকল্প থাকে, এই কমিউটিংকে মিনিমাইজ করা।
তথ্যপ্রযুক্তির এই যুগে কি ডিস্ট্রিবিউটেড অফিস সিস্টেমস চালু করা সম্ভব না? ঘর ছেড়েই বের হবার প্রয়োজন কমিয়ে আনা যাবে তাতে। ঘুম থেকে উঠবো আটটার সময়, দাঁত মেজে গোসল করে নাস্তা সেরে কাঁটায় কাঁটায় ন'টায় লগ-ইন করবো অফিসের পোর্টালে। যা কিছু কাজ আছে, অনলাইনে পেয়ে যাবো, সেগুলো করা শুরু করবো। লাগবে শুধু নির্ভরযোগ্য কমিউনিকেশন আর এনার্জি ব্যাকবোন। হাতের কাছে তো অফিসের মোবাইল আছেই, যে কোন প্রয়োজনে হাজির আছি সকাল ন'টা থেকে। শোবার ঘরটাকেই কাজের ঘর বানিয়ে ফেলবো, কম্পিউটার/ল্যাপটপ তো অফিস দিচ্ছেই।
এর ইমপ্যাক্টটা চিন্তা করে দেখুন একবার। ছোট্ট একটা কেন্দ্রীয় ব্যবস্থাপনা থাকবে অফিসে, ম্যানেজারসহ দু'তিনজন থাকলেই যথেষ্ঠ। অনেক ছোট জায়গা নিয়ে অফিস চলতে পারে, বিদ্যুৎ তাতে খরচ হবে কম, ফলে দিনের বেলায় লোডশেডিংও তুলনামূলকভাবে কম হবে। এমপ্লয়ির বেহুদা যাতায়াত খরচটা বাঁচে, বাঁচে বাস-সিএনজি তাড়া করার হ্যাপাটা, আর এমপ্লয়ারের বাঁচে ফালতু অফিস স্পেস ভাড়া আর ইউটিলিটি খরচা। ঘরের খেয়ে অফিসের মোষ তাড়ানোতে একটা আলাদা জোশ কাজ করবে। ফাঁকিবাজির সম্ভাবনা বাড়তে দেখতে পারেন অনেকে, তাহলে বলি, ফাঁকিবাজি কি অফিসে বসে হয় না? যে ম্যানেজ করতে জানে, সে দূর থেকেও ম্যানেজ করতে জানে। ওসব ছেঁদো যুক্তি। হপ্তায় একটা দিন বড়জোর জেনারেল উইকলি মিটিঙের জন্য বরাদ্দ রাখা যেতে পারে। 
আসুন, অফিস যাওয়ার হাঙ্গামা থেকে ঢাকা শহরকে বাঁচাই, নিজেরা বাঁচি। রাস্তাটুকু ছেড়ে দিই ছাত্রছাত্রী আর বাজারুদের জন্যে। 


