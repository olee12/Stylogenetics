"কারো পৌষ মাস": একটি ডকুমেন্টারির প্রস্তাব



আমাদের দেশে সড়ক, রেল ও নৌপথে দুর্ঘটনা লেগেই থাকে। দুর্ঘটনা ঘটে যাওয়ার পর আমরা নানা তত্ত্ব ফাঁদি, কিছু বলির পাঁঠা খুঁজে বের করি, কিছুদিন ফোঁসফাঁস করে তারপর আবার চুপচাপ ফিরে যাই জীবনের মূলস্রোতে। আর প্রায় প্রতিটি দুর্ঘটনার পরই মিডিয়ার সামনে বত্রিশ দাঁত বের করে কর্তৃপক্ষের পক্ষ থেকে কোনো নির্বোধ মন্ত্রী, কিংবা কর্মকর্তা এসে এমন কিছু বক্তব্য দেন, যেগুলো কোনো সুস্থ মস্তিষ্কের মানুষের পক্ষে বলা সম্ভব নয়। এসব বক্তব্য তারা দিতে পারেন, কারণ দুর্ঘটনা ঘটলে তাদের কিছু এসে যায় না। এই মন্ত্রীর দল, এই আমলার দল রাষ্ট্রের সীমিত সম্পদের বড় অংশ ব্যয় করে কেনা প্রকাণ্ড সব বিলাসবহুল গাড়িতে চড়ে, অথবা রাষ্ট্রের খরচে হেলিকপ্টারে করে এদিকসেদিক যায়, কোনো ব্যবস্থার দুর্ভোগই তাদের ওপর আঁচড় কাটতে পারে না। ঢাকা শহরে জ্যামের দুর্ভোগ কয়টা মন্ত্রী-সচিবকে পোহাতে হয়? রেল যোগাযোগের ঝামেলায় কোন মন্ত্রী-সচিব কবে পড়েছে? কয়টা মন্ত্রী মারা গেছে সড়ক দুর্ঘটনায়, লঞ্চ ডুবিতে, রেলসংঘর্ষে? এরা সংসদে ঢুকতে না ঢুকতে সবার আগে যে আইন পাশ করে, সেটা হচ্ছে নিজেদের আরাম-আয়েশ নিশ্চিত করার আইন, নিজেদের কুকীর্তি যাতে আইনের মুখোমুখি না হয়, সেটা নিশ্চিত করার আইন। দল-মত নির্বিশেষে সব সাংসদ নিজেদের জন্য বিলাসবহুল গাড়ি আমদানির ব্যাপারে একমত,  নিজেদের বেতনভাতা বাড়ানোর ব্যাপারে একমত, দুর্নীতি দমন কমিশনের হাত থেকে সরকারী কর্তাদের রক্ষাকবচ দেয়ার ব্যাপারে একমত। শুধু পাবলিকের ভোগান্তি নিয়ে এদের কোনো মাথাব্যথা নাই। এদের পরিজনদের একটা বড় অংশ দেশের বাইরে বিলাসী জীবন কাটায়, দেশের মানুষের প্রতি এমপ্যাথি পোষণ আর লালনের কোনো সুতোই এরা আর আস্ত রাখেনি।
যতদিন একটা মন্ত্রী রাস্তায় দাঁড়িয়ে ঘামতে ঘামতে বাসের জন্য লাইনে ঠ্যালাঠেলি না করবে, ততদিন ঢাকা শহরের জ্যামের কোনো সমাধান হবে না। যতদিন কোনো মন্ত্রীর বৌ আর তার কোলের বাচ্চা লঞ্চে ডুবে পেট ফুলিয়ে ভেসে না উঠবে, দেশে লঞ্চ-যোগাযোগ সুস্থ ধারায় ফিরবে না। যতদিন কোনো মন্ত্রীর ছোটো ভাই বা শালা ট্রেন ডিরেইলড হয়ে ঘিলু ফাটিয়ে না মরবে, দেশে রেল ব্যবস্থা উন্নত হবে না। যতদিন এই ঘটনাগুলো কেবল অন্যের ওপর দিয়ে ঘটবে, এই মন্ত্রীর পাল ক্যামেরার সামনে, মাইকের সামনে বত্রিশটা দাঁত বার করে হাসতে হাসতে বলবে, আল্লার মাল আল্লায় নিয়ে গেছে, কিংবা, দোষ আপনাদের ড্রাইভারের, কিংবা, ক্ষতিপূরণ হিসেবে ছাগল দেয়া হবে, কিংবা, দুর্ঘটনার জন্য চালক দায়ী নয় ... ইত্যাদি ইত্যাদি।
এই ভাঁড়ের দল ক্ষমতার পেছনে লাভের দিকটাই শুধু দেখে, দায়ের দিকটা দেখে না। তাই আমরা এক একটা ঘটনা শেষে দায়ী কাউকে পাই না, কেউ শাস্তি পায় না, কোনো নিরসনও হয় না, আর ঘটনাগুলো একের পর এক ঘটতে থাকে। আর নতুন ঘটনার নিচে পুরনো ঘটনা চাপা পড়ে যায়। আজ এক মন্ত্রী ছাগলা বক্তব্য দিলে, কাল তার ঘটনা বালুচাপা পড়ে যায় আরেক মন্ত্রীর রামছাগলামি স্টেটমেন্টের নিচে। এভাবে সবকিছুই ভুলে যাই সবাই।
এক একটা দুর্ঘটনার পর এই মন্ত্রী-সচিব-প্রকৌশলীদের এই সীমাহীন অ্যাপ্যাথিপূর্ণ বক্তব্যগুলোকে নিয়ে একটা ডকুমেন্টারি বানানো খুব জরুরি। দল-মত নির্বিশেষে এরা সমানুভূতিহীন। এদের এই নির্বোধ প্রতিক্রিয়াগুলোর ভিডিও রেকর্ড থাকে না বলেই সব ঘটনা আড়ালে চাপা পড়ে যায়। প্রচুর ফুটেজ এলোমেলোভাবে ছড়িয়ে আছে অনেক জায়গায়, আসুন এগুলো সবাই জড়ো করি। দুর্ঘটনায় নিহত প্রতিটি মানুষের মৃত্যুই সমান ট্র্যাজিক, আর এই ট্র্যাজেডি চলমান, কারণ আমরা কোথাও শেষ দাগটা টানার চেষ্টা করছি না। অন্তত এই লোকগুলোকে তাদের দায়ের কথা স্মরণ করিয়ে দেয়ার জন্যে হলেও এমন একটি ডকুমেন্টারি নির্মাণ করা প্রয়োজন।
মিশুক মুনীরের প্রচুর ছাত্র ও শিষ্য ক্যামেরার পেছনে কাজ করেন, তাঁদের বলছি, আপনাদের দায়টা অন্যদের চেয়ে বেশি। কিছু করুন, প্লিজ।

