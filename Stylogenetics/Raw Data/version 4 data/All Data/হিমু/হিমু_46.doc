গুডরিডস.কম



দিনে আমরা কতটুকু সময় বই পড়ার পেছনে দিই?
অথবা, সপ্তাহে একটা বইয়ের কতটুকু পড়ি? কিংবা, মাসে ক'টা বই পড়ি? বছরে?
বইয়ের পেছনে দেওয়ার সময়টুকু নিমেষেই খরচ করার জন্য অজস্র সুযোগ আমাদের সামনে রয়েছে। হাতে হাতে এখন স্মার্টফোন, আঙুলের এক খোঁচায় যে কোনো সময় ঢুকে পড়া যায় ফেসবুকে, কিংবা ব্লগে, কিংবা কারো সঙ্গে খেজুরে আলাপে কেটে যেতে পারে সময়। বই এখন একটা পেছনের সারির জিনিসে পরিণত হয়েছে, অল্প কিছু মানুষ বই পড়ছেন, আরও অল্প মানুষ বই নিয়ে কথা বলছেন।
এমনটাই হয়তো স্বাভাবিক। কিংবা হয়তো আমার ধারণাই ভুল। হয়তো যানজটে আটকে পড়া মানুষ সুযোগ পেলে বই খুলে বসছেন, অফিসে কাজের বিরতিতে বই পড়ছেন অনেকে, বাড়ি ফিরে টিভি ছেড়ে কথাম্যালায় ভাঁড়ামো না দেখে বই খুলে বসছেন অনেক মানুষ। তেমনটা হওয়াই কি স্বাভাবিক নয়?
যদি না হয়ে থাকে, আমরাই হয়তো অস্বাভাবিক হয়ে যাচ্ছি। আমাদের কষ্টার্জিত বহুমূল্য অবসর খরচ করে ফেলছি অসার বার্তা আর মূর্খদের শূন্যগর্ভ বাগাড়ম্বরে। আমরা প্রতিটি মানুষ নিজেদের প্রাত্যহিক অভিজ্ঞতার যোগফল মাত্র, বছর শেষে আমরা কি তবে পরিণত হচ্ছি অজস্র কলহ আর মূর্খ গর্জনের স্তুপে?
বই আমাদের মনের জন্যে পক্ষীরাজ। যে পৃথিবী, যে জীবন, যে সময় আমাদের নাগালের বাইরে, বই সেটাই খুলে ধরে, তুলে ধরে আমাদের মনের চোখের সামনে। পৃথিবীতে কোটি কোটি বই প্রকাশিত হয়েছে, এক জীবনে তার সহস্রভাগের এক ভাগ পড়ার সুযোগও আমাদের হবে না। তার প্রয়োজনও নেই। আমাদের অন্তকরণের পরিসীমা আমরা নিজেরাই নির্ধারণ করি। বই আমাদের আত্মবিস্মৃতির আর আত্মবিস্তৃতির একটা বিরাট সুযোগ দেয়, যা আর অন্য কোনোভাবেই পাওয়া সম্ভব নয়।
আসুন, বই পড়ি আর পড়াই। আমরা কোথায় কখন কী খাচ্ছি, কোন সিনেমা দেখছি, কোথায় বেড়াচ্ছি, তার বিস্তারিত সচিত্র বিবরণ যদি সামাজিক যোগাযোগের জালে মণিমাণিক্যের মতো গেঁথে অন্যকে দেখাতে পারি, তাহলে কী পড়ছি, সে কথা কেন জানাবো না? আমাজনের গুডরিডস.কম ঠিক এ কাজের জন্যেই একটি চমৎকার ব্যবহার্য। ফেসবুক বা টুইটার অ্যাকাউন্ট দিয়েও এখানে প্রবেশ করা সহজ। আপনি যে বইটি পড়ছেন, যে ভাবনাটি ভাবছেন পড়ার ফাঁকে, বইয়ের যে কথাগুলো ভালো লাগছে, সবই সহজে তুলে রাখতে পারবেন এখানে, বন্ধুদের জন্যে তো বটেই, ভবিষ্যতে একবার পেছনে ফিরে নিজেকে দেখার জন্যেও। 
বই একটা অলীক বাইসাইকেলের মতো। ওতে চেপে আপনি নিজের মনের ভেতরের জমিনটুকু ঘুরে দেখতে পারবেন। বইতে যা লেখা আছে, তার সিংহভাগই আপনার মনের মাঝে ছড়ানো বা সাজানো, শুধু হয়তো কখনও সেভাবে তাকিয়ে দেখা হয়নি। আর যেটুকু আপনার মনের ভেতরে নেই, সেগুলো নতুন দৃশ্যপট তৈরি করে দেবে। গুডরিডস.কম সেই বাইসাইকেলের ঘণ্টার মতো। আপনার বইযাত্রার টুংটাং শোনার জন্যে আপনার বন্ধুরা কান পেতে রয়েছেন।

