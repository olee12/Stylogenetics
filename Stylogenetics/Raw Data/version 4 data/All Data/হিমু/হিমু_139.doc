আমি অবাক হয়ে শুনি





ড. ইউনূস আপাত অনাড়ম্বর জীবনযাপনের কারণে তাঁর ভক্তমহলে সমাদৃত। তাঁর গ্রামীণ চেকের পাঞ্জাবি তাঁর পেশাগত সততা ও নিষ্ঠার একটি প্রতীক হয়ে দাঁড়িয়েছে। নোবেলজয়ের অব্যবহিত পরবর্তী সময়ে তিনি শিক্ষিত জনগোষ্ঠীর একটি বড় অংশের কাছে সমাজসেবা, দেশপ্রেম ও দুর্নীতিমুক্ত নেতৃত্বের আইকন হিসেবে কিঞ্চিৎ প্রতিষ্ঠা পেয়েছিলেন। 
সাম্প্রতিক সময়ে খোদ সরকার প্রধান ইউনূস সম্পর্কে রুষ্ট বক্তব্য দিয়েছিলেন, তার পরিপ্রেক্ষিতে সাধারণ মানুষের চোখে ইউনূসের কার্যক্রম সম্পর্কে সরকারের মনোভাব অনুসন্ধানী না হয়ে প্রতিশোধপরায়ণ হিসেবে বিবেচিত হবার সুযোগ সৃষ্টি হয়েছে।


৫ ডিসেম্বর, ২০১০ তারিখে বিডিনিউজ২৪ এ প্রকাশিত এক খবর [১] থেকে জানা যায়, প্রধানমন্ত্রী শেখ হাসিনা নরওয়ের টেলিভিশনে প্রচারিত প্রামাণ্যচিত্রে ইউনূসের বিরুদ্ধে উত্থাপিত অভিযোগ সম্পর্কে বলেছেন, "গরীব মানুষের রক্ত চুষে বেশি দিন টেকা যায় না সেটাই প্রমাণিত হয়েছে। এই অভিযোগের ভালোভাবে তদন্ত হওয়া উচিৎ।" 
অতীতের দিকে তাকালে আমরা দেখতে পাই, এ ধরনের বক্তব্য শেখ হাসিনা আগেও দিয়েছেন।
৪ জুন, ২০০৭ তারিখে বিডিনিউজ২৪ এ প্রকাশিত আরেকটি খবর [২] থেকে জানা যায়, শেখ হাসিনা এক সাক্ষাৎকারে বলেছিলেন, "কীভাবে হাজার হাজার গরীব নারী পুরুষের রক্ত চুষে মুনাফা করতে হয় ড. ইউনূস তা ভালোই জানেন।"
ইউনূসের প্রতি শেখ হাসিনার এই বিরূপ মনোভাবের কারণ নিয়ে তিনটি তত্ত্ব প্রচলিত রয়েছে, তবে এই পোস্টের স্কোপের বাইরে বলে এ নিয়ে আলোচনা করছি না।
মার্চের শুরুতে ইউনূসকে গ্রামীণ ব্যাঙ্কের ব্যবস্থাপনা পরিচালক পদ থেকে সরিয়ে দেয় কেন্দ্রীয় ব্যাঙ্ক। ইউনূস আদালতের শরণাপন্ন হন, কিন্তু আদালতের রায় তাঁর অনুকূলে যায়নি। ড. ইউনূস ও তাঁর মস্তিষ্কপ্রসূত প্রতিষ্ঠান গ্রামীণ ব্যাঙ্কের কিছু কার্যক্রম খতিয়ে দেখতে সম্প্রতি সরকার একটি কমিটি গঠন করে, এবং কমিটির প্রতিবেদনে [৮] বেশ কিছু অভিযোগ উঠে আসে। পাশাপাশি ইউনূসের প্রতি সরকারের বিরূপ মনোভাবের কারণে ইউনূস ও গ্রামীণ ব্যাঙ্ক সাংবাদিকদের মনোযোগের কেন্দ্রবিন্দুতে পরিণত হয়, এবং তার ফলে বিভিন্ন সূত্র থেকে পাওয়া কিছু তথ্য সংবাদ মাধ্যমে পরিবেশিত হয়।
সরকারী কমিটির সদস্যরা হলেন:

 ঢাকা বিশ্ববিদ্যালয়ের অর্থনীতির অধ্যাপক ড. মনোওয়ার উদ্দিন আহমদ (চেয়ারম্যান), 
 বাংলাদেশ ব্যাংকের ডেপুটি গভর্নর নজরুল হুদা, 
 সাবেক ডেপুটি কম্পট্রোলার অ্যান্ড অডিটর জেনারেল সৈয়দা রোকিয়া দীন, 
 বাংলাদেশ ইনস্টিটিউট অব ব্যাংক ম্যানেজমেন্টের (বিআইবিএম) প্রাক্তন অধ্যাপক আর এম দেবনাথ,
 সুপ্রিম কোর্টের আইনজীবী মহসিন রশীদ।

উত্থাপিত এই অভিযোগগুলোর একটি সামারি আমি এই পোস্টে প্রস্তুত করতে চাই।
অভিযোগগুলোর বিপরীতে গ্রামীণ ব্যাঙ্কের জনসংযোগ শাখা থেকে প্রতিবাদ এসেছে [৩]। কিন্তু এই প্রতিবাদে অভিযোগ খণ্ডনের পরিবর্তে অস্বীকারের সুরটিই বেশি প্রবল। 
ড. ইউনূস বাংলাদেশের একজন অগ্রগণ্য ব্যক্তিত্ব, তাঁকে পীরজ্ঞানে ভক্তি করেন, এমন শিক্ষিত মানুষের সংখ্যাও কম নয়। কিন্তু এই অভিযোগ অস্বীকারের চক্রে কোথাও যুক্তিসমর্থিত ফ্যাক্টনির্ভর আলোচনা হচ্ছে না। ইউনূসভক্তরা হয় অভিযোগগুলোকে আমলে নিতে অস্বীকৃতি জানাচ্ছেন, অথবা আবেগসর্বস্ব কথা বলছেন, যার মূল্য খুব একটা নেই। আমার এই পোস্টের উদ্দেশ্য, ইউনূসের ভক্তদের মাঝে যারা যুক্তিচর্চার অনুরাগী, তাঁদের কাজটি সহজ করে দেয়া।
সরকারি কমিটি সরকারের মনোভাবের ফান্ডামেন্টাল ফ্রিকোয়েন্সি এবং হায়ার হারমোনিকস ধরতে কখনোই তেমন অদক্ষ নন। সাংবাদিকদের কাছ থেকেও সবসময় বস্তুনিষ্ঠ তথ্য উপস্থাপিত হয় না। তাই এই অভিযোগগুলোর মেরিট যাচাই করার কাজটা বড় বড় মানুষদের পাশাপাশি আমাদেরও করতে হবে। মানীর মান ঈশ্বর সবসময় রক্ষা করতে পারেন না। 
ইউনূসের আবেগসর্বস্ব যুক্তিপঙ্গু ভক্তদের সংখ্যা কম নয়, এবং ইন্টারনেটে তাদের বিচরণও প্রবল। তাদের প্রতি একটিই অনুরোধ, নিজে না পারলেও অন্যকে যুক্তিচর্চার সুযোগ করে দিন। যুক্তিকুশলদের কাছ থেকে এই অভিযোগগুলো খণ্ডিত হতে দেখার অপেক্ষায় রইলাম। ধন্যবাদ।


এক. ব্যক্তিগত স্বার্থোদ্ধার
পারিবারিক প্রতিষ্ঠানকে সুবিধা দান
সরকারি তদন্ত কমিটির রিপোর্ট থেকে উদ্ধৃতি দিয়ে বিডিনিউজ২৪ জানাচ্ছে [৪], "প্যাকেজেস কর্পোরেশন" ড. মুহাম্মদ ইউনূসের পারিবারিক প্রতিষ্ঠান। ১৯৯০ হতে ২০০৫ সাল পর্যন্ত গ্রামীণ ব্যাংকের সোশ্যাল ভেঞ্চার ক্যাপিটাল ফান্ড (এসভিসিএফ) থেকে প্যাকেজেস কর্পোরেশনকে ৯ কোটি ৬৬ লক্ষ টাকা ঋণ দেওয়া হয়। ২০০৬ সালে গ্রামীণ ব্যাংক ওই ঋণের মধ্যে ১ কোটি ৩৭ লক্ষ ৪১ হাজার টাকা মওকুফ করে। ১৯৯০ থেকে ১৯৯৭ সাল পর্যন্ত গ্রামীণ ব্যাংক ওই প্রতিষ্ঠানের ব্যবস্থাপনার দায়িত্ব পালন করে। এখানে প্রতিযোগিতামূলক দরপত্র ছাড়াই পণ্য/সেবা ক্রয় করা হয়েছে এবং অর্থায়ন ও ঋণ মওকুফ করা হয়েছে, যাতে ‘স্বার্থের দ্বন্দ্ব’ বিদ্যমান। 
এ ছাড়া প্যাকেজেস কর্পোরেশন উন্মুক্ত দরপত্র ছাড়াই প্রিন্টিং ও কম্পিউটার সামগ্রী কিনে ব্যাংকের নিজস্ব ক্রয় নীতিমালা লঙ্ঘন করেছে।
সরকারি তদন্ত কমিটির রিপোর্ট থেকে উদ্ধৃতি দিয়ে বিডিনিউজ২৪ জানাচ্ছে [৬], গ্রামীণ ব্যাংকের বিভিন্ন সমস্যা চিহ্নিত করে ১৯৯৭ সালেই ব্যবস্থাপনা পরিচালক ড. মুহাম্মদ ইউনূসকে একটি চিঠি দিয়েছিলেন ব্যাংকের তখনকার মহাব্যবস্থাপক খন্দকার মোজাম্মেল হক। সেই চিঠিতে তিনি অভিযোগ করেন, 


আপনার পারিবারিক ব্যবসায়িক প্রতিষ্ঠান প্যাকেজেস কর্পোরেশনে বিনিয়োগকৃত সুদে আসলে প্রায় ২ কোটি টাকা। আপনার পরিবারের পক্ষে আগামী ৩ থেকে ৫ বছরের মধ্যে পরিশোধ করা সম্ভব নাও হতে পারে। যদিও গ্রামীণ ব্যাংকের অধিকাংশ ছাপার কাজ অনেকের মধ্যে বাজার মূল্যের প্রায় ৪০% উর্ধ্ব ধরে কোন প্রকার টেন্ডার ছাড়া আপনাদের পারিবারিক প্রতিষ্ঠান প্যাকেজেস কর্পোরেশনকে দিয়ে ছাপানো হচ্ছে। অনেক ক্ষেত্রে ছাপার গুনগত মান গ্রহণযোগ্য পর্যায়ের নীচে থাকা সত্ত্বেও গ্রামীণ ব্যাংকে তা গ্রহণ করতে হচ্ছে। বাংলাদেশ ব্যাংক কোন সময়েই প্যাকেজেস কর্পোরেশনের সাথে আপনার সম্পর্ক এর আর্থিক লেনদেন নিরীক্ষণ করলে আপনারও গ্রামীণ ব্যাংকের জন্য তা অত্যন্ত অস্বস্তিকর এবং লজ্জার ব্যাপার হবে। 

ব্যক্তিগত কাজে প্রতিষ্ঠানের সম্পদ ব্যবহার
সরকারি তদন্ত কমিটির রিপোর্ট থেকে উদ্ধৃতি দিয়ে বিডিনিউজ২৪ জানাচ্ছে [৪], ইউনূস সেন্টার নামীয় ড. মুহাম্মদ ইউনূসের একটি ব্যক্তিগত প্রতিষ্ঠানকে নামমাত্র ভাড়ায় ব্যাংকের ১১ হাজার বর্গফুট জায়গা বরাদ্দ দেওয়ায় ব্যাংকের আর্থিক ক্ষতি হয়েছে।
ব্যক্তিগত আয়করদানে অনিয়ম
১২ এপ্রিল, ২০১১ তারিখে দৈনিক কালের কণ্ঠ জাতীয় রাজস্ব বোর্ডের একটি প্রতিবেদন থেকে উদ্ধৃতি দিয়ে জানাচ্ছে [৫], ইউনূসের ব্যক্তিগত আয়কর নথিতে করমুক্ত আয় হিসেবে প্রদর্শিত অর্থের পরিমাণ ৫৪ কোটি ৫৩ লাখ ২৩ হাজার ৫৩৫ টাকা। জাতীয় রাজস্ব বোর্ডের সেন্ট্রাল ইন্টেলিজেন্স সেলের একজন ঊর্ধ্বতন কর্মকর্তা ইউনূসের সাথে যোগাযোগ করে জেনেছেন, এ টাকা তিনি বিদেশে বিভিন্ন সভা-সমাবেশে বক্তৃতা করে আয় করেছেন। এ অর্থ বিভিন্ন ব্যাংকে মেয়াদি জমা (এফডিআর) হিসেবে রক্ষিত। কিন্তু এনবিআর 'বিদেশে উদ্ভূত আয় কর অব্যাহতি যোগ্য নয়' যুক্তি দেখিয়ে প্রতিবেদনে বলছে, 'ড. ইউনূস যে এসআরওর উল্লেখ করে বিদেশে উদ্ভূত আয়ের ওপর কর অব্যাহতি নিয়েছেন তা আইনানুগ হয়েছে বলে প্রতীয়মান হয় না। মূলত বাংলাদেশি ওয়েজ আর্নারদের আয়কে করমুক্ত করার জন্যই ওই এসআরও জারি করা হয়। তিনি কোনোক্রমেই একজন ওয়েজ আর্নার নন। তাঁর বিদেশে উদ্ভূত আয় বাংলাদেশে উদ্ভূত আয় হিসেবেই গণ্য হবে। যদি তা না হয়, তবে সব রপ্তানিকারকের আয় কর অব্যাহতিযোগ্য হতো। কারণ রপ্তানিকারকের আয়ও বিদেশে উদ্ভূত হয় এবং ব্যাংকিং চ্যানেলে বাংলাদেশে আসে।'
ড. ইউনূসের এ ছাড়া বেতন-ভাতা, নোবেল পুরস্কারের অর্থ ও বিদেশি সংস্থার কাছ থেকে পাওয়া আরো কিছু অর্থ এই ৫৪ কোটি টাকার হিসাবে অন্তর্ভুক্ত করা হয়নি।
দায়িত্ব পালনে অনিয়ম
সরকারি তদন্ত কমিটির রিপোর্ট থেকে উদ্ধৃতি দিয়ে বিডিনিউজ২৪ জানাচ্ছে [৬], গ্রামীণ ব্যাংকের বিভিন্ন সমস্যা চিহ্নিত করে ১৯৯৭ সালেই ব্যবস্থাপনা পরিচালক ড. মুহাম্মদ ইউনূসকে একটি চিঠি দিয়েছিলেন ব্যাংকের তখনকার মহাব্যবস্থাপক খন্দকার মোজাম্মেল হক। সেই চিঠিতে তিনি অভিযোগ করেন, 


ব্যাংকের এত সংকটের মধ্যেও আপনি মাসে গড়ে ১২দিন অর্থাৎ বছরে প্রায় ১৩০ দিন দেশেই থাকেন না। নভেম্বর' ৯৯ তে আপনার পক্ষে মাত্র ৩ দিন ব্যাংকে আসা সম্ভব হয়েছে। ক্ষমতা এবং দায়িত্ব হস্তান্তরের ক্ষেত্রে আপনার অপারগতা গ্রামীণ ব্যাংককে ধ্বংসের দিকে ঠেলে দিয়েছে। যেহেতু আপনার অনুপস্থিতিতে ভারপ্রাপ্ত ব্যবস্থাপনা পরিচালকের বিভিন্ন বিষয়ে সিদ্ধান্ত নেয়ার কথা থাকলেও কার্যত সিদ্ধান্ত নেয়ার ক্ষমতা নেই। তার কারণ আপনি ইতিমধ্যেই ব্যাংক ব্যবস্থাপনার Chain of command এর ভারসাম্য নষ্ট করেছেন এবং নিষ্ক্রিয় করে দিয়েছেন। উপরন্তু আপনি বছরে ৪ মাস যেসব উদ্দেশ্যে বিদেশ সফর করেছেন তাতে আপনার ব্যক্তিগত লাভ ও প্রচার বাড়ছে, কিন্তু ব্যাংকের কোন লাভ হচ্ছে না বরং ব্যাপক ক্ষতি হচ্ছে। আপনার খ্যাতি ও প্রতিপত্তি এমন এক পর্যায়ে এসেছে যে আপনি কোন প্রকার জবাবদিহিতার অনেক উপরে অবস্থান করছেন। জুলাই' ৯৭ এর মেমোতে আমি যেসব সংকটের কথা উল্লেখ করেছিলাম সেসব সংকট আরো ঘনীভূত হয়েছে যার কারণে বর্তমানে গ্রামীণ ব্যাংকের অস্তিত্ব বিপন্ন হওয়ার সম্মুখীন।

অননুমোদিত দায়িত্ব পালন
সরকারি তদন্ত কমিটির রিপোর্ট থেকে উদ্ধৃতি দিয়ে বিডিনিউজ২৪ জানাচ্ছে [৭], গ্রামীণ ব্যাংক অধ্যাদেশ, ১৯৮৩ এর ১৪(৪) ধারানুযায়ী ব্যবস্থাপনা পরিচালক গ্রামীণ ব্যাংকের পূর্ণকালীন প্রধান নির্বাহী। কিন্তু গ্রামীণ ব্যাংকের নিয়মিত কর্মকর্তা হওয়ায় ড. ইউনূসসহ অন্যান্য গ্যারান্টি প্রদানকারীগণ পরিচালনা পর্ষদের অনুমতি ব্যতীত নতুন প্রতিষ্ঠান গঠনে সংযুক্ত হয়েছেন ও গ্যারান্টি প্রদান করেছেন যা আইন বর্হিভূত হয়েছে। কোনরকম অনুমোদন ছাড়াই তারা এসব প্রতিষ্ঠান গঠনে সম্পৃক্ত হয়েছেন। পরিচালনা পর্ষদের অনুমতি ছাড়া নতুন প্রতিষ্ঠান গঠনে সংযুক্ত হওয়া ও গ্যারান্টি দেওয়াও নিয়ম বর্হিভূত হয়েছে বলে প্রতিবেদনে মন্তব্য করা হয়েছে। 
ব্যবস্থাপনা পরিচালক ড. মুহম্মদ ইউনূস গ্রামীণ ব্যাংকের পর্ষদের অনুমোদন ব্যতিরেকেই ২০০৩ সাল পর্যন্ত গ্রামীণ পরিবারের অন্যান্য প্রতিষ্ঠানে চেয়ারম্যান বা পরিচালক হিসেবে দায়িত্ব পালন করে আসছিলেন। তবে বিষয়টিকে পরবর্তীতে বৈধতা দিতে ৩০ সেপ্টেম্বর ২০০৩ তারিখে অনুষ্ঠিত পর্ষদ সভায় তাঁকে ২০টি প্রতিষ্ঠানের চেয়্যারম্যান হিসেবে দায়িত্ব পালনে "কার্যোত্তর অনুমতি" দেয়া হয়। 

প্রতিষ্ঠানে অনিয়ম
কর অব্যাহতির শর্ত লঙ্ঘন
১২ এপ্রিল, ২০১১ তারিখে দৈনিক কালের কণ্ঠ জাতীয় রাজস্ব বোর্ডের একটি প্রতিবেদন থেকে উদ্ধৃতি দিয়ে জানাচ্ছে [৫], গ্রামীণ ব্যাংক ১৯৮৫ সাল থেকে যে কর অব্যাহতি পেয়েছে, তা অস্বচ্ছ প্রক্রিয়ায় দেওয়া হয়েছে এবং এতে সরকারের সম্ভাব্য রাজস্ব ক্ষতির পরিমাণ দাঁড়াচ্ছে ৫১৪ কোটি সাড়ে ২৭ লাখ টাকা। কর অব্যাহতির অর্থ প্রাকৃতিক দুর্যোগে ক্ষতিগ্রস্ত গ্রামীণ ব্যাংক সদস্যদের পুনর্বাসনকাজে ব্যয় করার কথা থাকলেও ব্যাংক কর্তৃপক্ষ শর্ত ভঙ্গ করে সেই টাকা লাভজনক সহযোগী প্রতিষ্ঠানে স্থানান্তর করে। প্রতিবেদনে বলা হয়, 'গ্রামীণ ব্যাংকের আয়কর অব্যাহতি সংক্রান্ত এসআরও নং-৩৬/আইন/২০০৩ এবং এসআরও নং-৯৩/আইন/২০০০ থেকে দেখা যায়, অব্যাহতিপ্রাপ্তির জন্য গ্রামীণ ব্যাংকের অঙ্গীকার ছিল : আয়ের ওপর আরোপনীয় কর, সুপার ট্যাঙ্ ও ব্যবসার মুনাফা কর প্রদান থেকে গ্রামীণ ব্যাংককে অব্যাহতি দেওয়া হলে ব্যাংকটি পুনর্বাসন তহবিল গঠন করে সব লভ্যাংশসহ করের অর্থ তহবিলে জমা করবে। এ তহবিল প্রাকৃতিক দুর্যোগে ক্ষতিগ্রস্ত সদস্যদের পুনর্বাসনকাজে ব্যবহার করবে। এনবিআর বলেছে, 'কিন্তু প্রতীয়মান হয় যে, গ্রামীণ ব্যাংক ওই অর্থ গ্রামীণ কল্যাণ ও অন্যান্য সহযোগী প্রতিষ্ঠানগুলোতে স্থানান্তরের মাধ্যমে কর অব্যাহতিপ্রাপ্তির মূল শর্ত লঙ্ঘন করেছে।'
অস্বচ্ছ তহবিল স্থানান্তর
সরকারি তদন্ত কমিটির রিপোর্ট থেকে উদ্ধৃতি দিয়ে বিডিনিউজ২৪ জানাচ্ছে [৬], গ্রামীণ ব্যাংকের বিভিন্ন সমস্যা চিহ্নিত করে ১৯৯৭ সালেই ব্যবস্থাপনা পরিচালক ড. মুহাম্মদ ইউনূসকে একটি চিঠি দিয়েছিলেন ব্যাংকের তখনকার মহাব্যবস্থাপক খন্দকার মোজাম্মেল হক। সেই চিঠিতে তিনি অভিযোগ করেন, 


গ্রামীণ ব্যাংক মে' ৯৭ তে গ্রামীণ কল্যাণের সাথে একটি চুক্তি সম্পাদিত করে যা ৩১ ডিসেম্বর ১৯৯৬ থেকে বলবৎ করা হয়। এই চুক্তির ক্ষেত্রে গ্রামীণ ব্যাংকের মালিকগণ বিভিন্ন দাতা সংস্থা থেকে অনুদান হিসাবে প্রায় ৩৯০ কোটি টাকা পান, সমূদয় অর্থ গ্রামীণ ব্যাংকের একটি ঘুর্ণায়মান তহবিল (রিভলবিং ফাণ্ড) থেকে সদস্য/সদস্যদের ঋণ কর্মসূচীকে ক্রমাগতভাবে ব্যবহার করার লক্ষ্যেই মূলতঃ দেয়া হয়েছিল। এবং এক অর্থে এটাকে ব্যাংক ইকুইটি হিসাবে দেখানো হলে ব্যাংকের আর্থিক ভিত অনেক মজবুত দেখাবে। গ্রামীণ ব্যাংকের মালিকগন তাদের অনুদানে পাওয়া রিভলবিং ফাণ্ড প্রথম গ্রামীণ ব্যাংক সৃষ্ট একটি প্রতিষ্ঠানকে উপহার/দান হিসাবে দেয়। যে প্রতিষ্ঠানের পরিচালনা পরিষদে গ্রামীণ ব্যাংকের সদস্য/সদস্যাদের কোন প্রকার প্রতিনিধিত্ব নেই, এবং এই উপহার/দানের অর্থ আবার গ্রামীণ ব্যাংকের মালিকেরা উক্ত প্রতিষ্ঠান থেকে ধার নেয়। যদিও এ ধার পরিশোধের কোন সময়সীমা বা সুদের হারের কোন উল্লেখ নেই। এই ধরণের সিদ্ধান্ত নেয়ায় অনেকেই এখন প্রশ্ন করবেন যে গ্রামীণ ব্যাংকের প্রায় ২২ লক্ষ শেয়ার হোল্ডার আসলেই কি ব্যাংকের মালিক? নাকি জনগণ যেভাবে দেশের মালিক তারাও সেভাবে ব্যাংকের মালিক ? দাতা সংস্থা থেকে এভাবে কেন ধার নেয়া হলো এবং তা চুক্তির পরিপন্থি, এ বিষয়ৈ জানতে চাওয়া হলে গ্রামীণ ব্যাংকের প্রধান নির্বাহী হিসাবে আপনি দাতা সংস্থাকে জানিয়েছেন যে গ্রামীণ ব্যাংক এত বড় অংকের টাকা দক্ষতার সাথে ম্যানেজ করতে পারবে না। গ্রামীণ ব্যাংকের সৃষ্ট অঙ্গ প্রতিষ্ঠান গ্রামীণ কল্যাণ এটা দক্ষতার সাথে ম্যানেজ করতে পারবে। যদিও ব্যাখ্যা করা হয়নি যে, গ্রামীণ কল্যাণের কি ধরণের বাড়তি দক্ষতা আছে যেটা গ্রামীণ ব্যাংকের নেই। 

প্রতিষ্ঠানকে বিধিবহির্ভূত ঋণ প্রদান
সরকারি তদন্ত কমিটির রিপোর্ট থেকে উদ্ধৃতি দিয়ে বিডিনিউজ২৪ জানাচ্ছে [৬], গ্রামীণ ব্যাংকের বিভিন্ন সমস্যা চিহ্নিত করে ১৯৯৭ সালেই ব্যবস্থাপনা পরিচালক ড. মুহাম্মদ ইউনূসকে একটি চিঠি দিয়েছিলেন ব্যাংকের তখনকার মহাব্যবস্থাপক খন্দকার মোজাম্মেল হক। সেই চিঠিতে তিনি অভিযোগ করেন, 


১৯৯৮ সালে প্রথমবারের মত সরকার গ্রামীণ ব্যাংকে অডিট করার জন্য বাংলাদেশ ব্যাংককে নির্দেশ দেয়। বাংলাদেশ ব্যাংকের অডিট রিপোর্টে বলা হয় যে, গ্রামীণ ব্যাংক কেবলমাত্র ভূমিহীন ও বিত্তহীনদের আহরিত তহবিল থেকে ক্ষুদ্র ঋন বিতরণ করতে পারে। কিন্তু কোন অবস্থাতেই গ্রামীণ ব্যাংক কোন প্রতিষ্ঠানকে ঋণ প্রদান করতে পারে না। কাজেই গ্রামীণ ব্যাংকের সহযোগী প্রতিষ্ঠানসমূহকে ঋন প্রদান গ্রামীণ ব্যাংক অধ্যাদেশ ১৯৮৩ এর ১৯নং ধারার লঙ্ঘন বলে চিহ্নিত করা হয়েছে। বাংলাদেশ ব্যাংকের অডিট রিপোর্ট গ্রামীণ ব্যাংকের বেশ কয়েকজন সিনিয়র ম্যানেজমেন্টের কাছ থেকে গোপন রাখা হয়েছে এবং খুব সম্ভবত গ্রামীণ ব্যাংকের পরিচালনা পর্ষদকেও এ অডিট রিপোর্ট সম্পর্কে অবহিত করা হয়নি। 

বিধিবহির্ভূত পন্থায় প্রতিষ্ঠান পত্তন
সরকারি তদন্ত কমিটির রিপোর্ট থেকে উদ্ধৃতি দিয়ে বিডিনিউজ২৪ জানাচ্ছে [৭], গ্রামীণ ব্যাংকের নিজস্ব তহবিল পৃথক করে গ্রামীণ ফান্ড ও গ্রামীণ কল্যাণ প্রতিষ্ঠা করা হয়েছে। পরে এসব সংস্থার অর্থায়নে ও ঋণে আরো প্রতিষ্ঠান তৈরি করা হয়। গ্রামীণ ব্যাংক অধ্যাদেশ, ১৯৮৩ অনুযায়ী গ্রামীণ ব্যাংক কর্তৃক এসব প্রতিষ্ঠান গঠন ও অর্থায়ন করতে পারে না। পুরো প্রক্রিয়াটি গ্রামীণ ব্যাংকের ক্ষমতা বহির্ভূত। 
প্রতিবেদনে জানানো হয়, গ্রামীণ ফান্ডের অর্থায়ন ও ঋণে ১৫টি প্রতিষ্ঠান প্রতিষ্ঠান তৈরি করা হয়েছে। এগুলো হলো, গ্রামীণ ব্যবসা সেবা লিমিটেড , গ্রামীণ বাইটেক লিমিটেড, গ্রামীণ সাইবারনেট লি, গ্রামীণ নীটওয়্যার লি, গ্রামীণ ক্যাপিটাল ম্যানেজমেন্ট লি, গ্রামীণ সলিউশন লি, গ্রামীণ আইটি পার্ক লি, টিউলিপ ডেইরী এন্ড ফুড প্রোডাক্টস লি, গ্লোব কিডস ডিজিটাল লি, গ্রামীণ ইনফরমেশন হাইওয়ে লি, গ্রামীণ স্টার এডুকেশন লি, রফিক অটোভ্যান ম্যানুঃ ইন্ডাঃ লি, গ্রামীণ উদ্যোগ, গ্রামীণ শিক্ষা, গ্রামীণ সামগ্রী। গ্রামীণ কল্যাণ কর্তৃক অর্থায়নকৃত (ইকুইটি/ঋণের মাধ্যমে) ১৩টি প্রতিষ্ঠান রয়েছে বলে প্রতিবেদনে উল্লেখ করা হয়েছে। এগুলো হলো- গ্রামীণ নীটওয়্যার লি, গ্রামীণ ব্যবসা বিকাশ, গ্রামীণ ক্যাপিটাল ম্যানেজমেন্ট লি, গ্রামীণ আইটি পার্ক লি, গ্রামীণ সলিউশন লি, গ্রামীণ ডানন ফুডস লি, গ্রামীণ হেলথ কেয়ার সার্ভিসেস লি, গ্রামীণ স্টার এডুকেশন লি, গ্রামীণ টেলিকম লি, গ্রামীণ শিক্ষা, গ্রামীণ ডিস্ট্রিবিউশন লি, গ্রামীণ ফেব্রিক্স এন্ড ফ্যাশনস, গ্রামীণ কৃষি ফাউন্ডেশন। অন্যদিকে গ্রামীণ কল্যাণের অর্থায়নে প্রতিষ্ঠিত গ্রামীণ টেলিকম অর্থায়ন করেছে আরো ১২টি প্রতিষ্ঠানকে। 

[১] অভিযোগের তদন্ত হওয়া উচিত: প্রধানমন্ত্রী
[২] ড. ইউনূস একজন 'ভাল ব্যবসায়ী': হাসিনা
[৩] 'স্পষ্ট ধারণা ছাড়াই প্রতিবেদন দিয়েছে কমিটি'
[৪] পারিবারিক প্রতিষ্ঠানকে ঋণও নীতিমালা ভেঙে
[৫] এনবিআরের প্রতিবেদন - ব্যাংকে জমা ইউনূসের নিজস্ব ৫৪ কোটি টাকাও করমুক্ত!
[৬] ইউনূসকে সতর্ক করেছিলেন মোজাম্মেল
[৭] 'গ্রামীণ ব্যাংক নতুন প্রতিষ্ঠান তৈরি করতে পারে না'
[৮] তদন্ত কমিটির প্রতিবেদন


