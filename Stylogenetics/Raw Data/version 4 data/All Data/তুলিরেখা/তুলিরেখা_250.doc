যে নাম লেখা ছিলো জলের অক্ষরে 



জানালার বাইরে বৃষ্টি নামে তপ্ত দীর্ঘ দিন শেষে, কতদিন ঐ শুকনো মাটিতে বৃষ্টি হয় নি! এতদিন পরে প্রথম বৃষ্টি নেমেছে, অদ্ভুত সুন্দর গন্ধ উঠছে মাটি থেকে। বীণা ঘর থেকে বেরিয়ে গিয়ে বারান্দায় দাঁড়ায়, চারিদিক থেকে বৃষ্টিস্নাত বনগন্ধ ছুটে আসে, বৃষ্টির শব্দেরা ছুটে আসে। গভীর শান্তির অশ্রুতে ভরে আছে ওর দুই চোখ, বুক জুড়িয়ে দিচ্ছে হাওয়া। 
  একদিন যারা  হৃদয়ের কাছে ছিলো, তারা আজ কোথায়? ঘুরতে ঘুরত...    জানালার বাইরে বৃষ্টি নামে তপ্ত দীর্ঘ দিন শেষে, কতদিন ঐ শুকনো মাটিতে বৃষ্টি হয় নি! এতদিন পরে প্রথম বৃষ্টি নেমেছে, অদ্ভুত সুন্দর গন্ধ উঠছে মাটি থেকে। বীণা ঘর থেকে বেরিয়ে গিয়ে বারান্দায় দাঁড়ায়, চারিদিক থেকে বৃষ্টিস্নাত বনগন্ধ ছুটে আসে, বৃষ্টির শব্দেরা ছুটে আসে। গভীর শান্তির অশ্রুতে ভরে আছে ওর দুই চোখ, বুক জুড়িয়ে দিচ্ছে হাওয়া। 
  একদিন যারা  হৃদয়ের কাছে ছিলো, তারা আজ কোথায়? ঘুরতে ঘুরতে চলে গেছে দূরে কোথায় ..... সেই যে মহাভারতে নাকি অন্য কোথাও সেই যে কে জানি বলেছে সংসারে মানুষের সঙ্গে মানুষের দেখা হয় যেন মহাসমুদ্রে দুইখানা কাঠের টুকরোর ঠেকাঠেকি হয়, তেমনি, অতি অস্থায়ী অতি ক্ষণিকের এই মিলন, তবু কেন হৃদয়ে সুখদু:খের ভাষ্কর্য করে যায় কাল? কেন এত প্রিয়জনবিচ্ছেদ ও অপ্রিয়সঙ্গের দু:খ জীবনের পর্বে পর্বে? অথচ এই দু:খদহন না থাকলেও জীবনে কিছুই থাকে না, এই অবিরাম না থামা অশ্রু তো ওর সেই শামুকের খোলা ভেঙে যাবার দু:খই। এই ভেঙে যাওয়ায় এত বেদনা, এত আনন্দ এত শান্তি!
ঘরে এসে শুয়ে পড়ে ও। ওর মনে পড়ে  ....  অনেকদিন আগে  ...  সে ছিলো এক অসংখ্য রঙীন ঘুড়ি ওড়া এক বিকেলের আকাশ। কোমল হাওয়া বইছে, ঘুড়িতে ঘুড়িতে কাটাকুটি খেলা, মাঝে মাঝেই ভো-ও-ও-কাট্টা করে উঠছে কারা, একদল বাচ্চাছেলে লম্বা লগা নিয়ে দৌড়ে যাচ্ছে কাটাঘুড়ি ধরবে বলে। আস্তে আস্তে রোদ পড়ে আসে, ঘুড়ি কমে যায়, যেতে যেতে এখন মাত্র দু'টো ঘুড়ি আকাশে, সন্ধ্যা হয়ে আসছে, দিগন্তের কাছে উজ্জ্বল টিপের মতন সন্ধ্যাতারা ফুটে উঠতেই শাঁখের শব্দ জেগে ওঠে বাড়ীতে বাড়ীতে। 
প্যাঁচ লেগে শেষ ঘুড়ি দু'টোর মধ্যে একটার লখ কেটে যায়, আঁধার আকাশে সাঁঝের বাতাসে সেই ঘুড়ি কোথায় পাড়ি দেয় একা একা, কেউ নেই ওকে ধরার জন্য, সকলেই এতক্ষণে ঘরে ফিরে গেছে। "কাটা ঘুড়িগুলো কোথায় যায় রে দিদি?"-কে বলেছিলো? সেই বোনটা? দশ বছরের জন্মদিনে গোলাপী ফুলফুল জামা পরে যে হাসিমুখে ঘুমিয়ে পড়লো নরম ভেলভেটের ভালুকটা বুকে আঁকড়ে, আর সেই ঘুম যার ভাঙলো না? বীণার ঠোঁট নড়ে ওঠে, খুব নরম প্রায়-অশ্রুত স্বরে সে বলে, "তুই কোথায় গেলি সোনাই?" 
বৃষ্টির মন্দিরের দিকে ভেসে গেছে মেঘবতী-
আমি কুশিঘাটে চুপ করে বসে থাকি,
হাত বোলাই তার চুল থেকে ঝরে পড়া স্নানশেষ জলকণায়,
বৃষ্টির মন্দিরের দিকে ভেসে গেছে মেঘবতী---
এলেমেলো আঙুলের ডগায় জল নিয়ে আঁকি আল্পনা
আমার মন্দিরে যাওয়া মানা, কিন্তু আল্পনা দিতে তো মানা নেই-
জলের আল্পনা, হাওয়াতে হারিয়ে যায়।
বৃষ্টির মন্দিরের দিকে ভেসে গেছে মেঘবতী-
মনসুন্দর, মেঘবতী কখন ফিরবে?
মেঘবতীরা কি ফেরে কখনো?
তবু বসে থাকি জলরঙা ঘাটে, অপেক্ষায়- 

