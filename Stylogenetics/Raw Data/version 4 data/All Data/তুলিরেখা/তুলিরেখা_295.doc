অণোরণীয়ান থেকে মহতোমহীয়ান (৮)




আজকে বিশ্বতত্ত্বের আরেক চমকপ্রদ মডেল নিয়ে কিছু কথা। মাল্টিভার্স বা বহুজগৎ তত্ত্ব।  কিভাবে এলো এই তত্ত্ব? কারাই বা দিলেন এই তত্ত্ব?
 ক্যালটেকের তাত্ত্বিক পদার্থবিদ শন ক্যারোল চিন্তিত ছিলেন সময়ের গতিমুখ নিয়ে। কেন সময় একমুখী? কেন সর্বদাই গতকাল থেকে আজ হয়ে আগামীকালের দিকে বয়ে চলে সময়? সময়ের ধারা কি উল্টোদিকে বইতে পারে কোথাও? কোথাও কি আগামীকাল->আজ->গতকাল হতে পারে? যদি না হয়, তবে তার কারণ কি? "পরে" কেন পরে? "আগে" কেন আগে? প্রতিসাম্যের(সিমেট্রি) ধারনা সময়ের ব্যাপারে চলে না কেন? মহাবিশ্ব এই মুহূর্ত থেকে t  বিলিয়ন বছর পরে যা হবে t বিলিয়ন বছর আগে তা ছিলো না, অন্যরকম ছিলো। সময়সাম্য নেই আমাদের মহাবিশ্বে, তার কারণ কি? 
    উচ্চতর মাত্রার ব্যাপারেও শন ক্যারোল খুব উদার। তারও বেশী। শুধু অতিরিক্ত মাত্রা জুড়ে দিয়েই ক্ষান্ত হতে চান না, তিনি অসংখ্য মহাবিশ্ব জুড়তে চান তাঁর তত্ত্বে। তিনি দেখাতে চান সময়ের গতি কোথাও অতীতমুখী, কোথাও ভবিষ্যৎমুখী।
    কোনো সমীকরণ যদি কোনো একটি কণার গতি বর্ণনা করে, সেখানে সময় অতীতমুখী না ভবিষ্যৎমুখী বোঝার উপায় নেই, +t সময়কে -t দিয়ে বদলে দিলেও সমীকরণ একই থাকে, সময় একেবারে প্রতিসম। ধরা যাক একটি রেণু জলের মধ্যে ব্রাউনীয় গতিতে এলেমেলো ঘুরছে। মাইক্রোস্কোপ লাগানো সিসিডি ক্যামেরায় এর গতির ভিডিওচিত্র তুলে নিয়ে পরে চালিয়ে দেখলে দেখা যাবে ভিডিও সোজা বা উল্টো চালালে একইরকম দেখাচ্ছে। কোন্‌টা আগে কোন্‌টা পরে বোঝার উপায় নেই, একইরকম এলেমেলো গতি।  কোনো কণা বৃত্তাকারে ঘুরছে, এর গতির ভিডিও তুললেও একই, সোজা বা উল্টা চালালে তফাৎ ধরা পড়ে না। 
 কিন্তু বহু কোটি কণার সমাহারে তৈরী কোনো বড় বস্তুর ক্ষেত্রে ব্যাপার গুরুতর। বহু কণার সম্মিলিত আচরণ সময়কে একটা একমুখিনতা দেয়,তখন পার্থক্য করা যায় কোন্‌টা আগে কোন্‌টা পরে। চীনা মাটির কাপ হাত থেকে শক্ত মেঝেয় ফেলে দিন, ভেঙে টুকরো টুকরো হয়ে যাবে, টুকরোগুলো লাফিয়ে জড়ো হয়ে জুড়ে গিয়ে কাপ আর হবে না( চীনেমাটির কাপপ্লেটের ব্যবসা যারা করে তারা শান্তিতে করেকম্মে খাবে)। অর্থাৎ পরিষ্কার "আগে" আর "পরে" আলাদা করা যাচ্ছে এই বড় বস্তুদের ক্ষেত্রে। 
   প্রতিটা তন্ত্র(সিস্টেম) চলতে চায় সুস্থিতির(ইকুইলিব্রিয়াম) দিকে, এনট্রপি বলে একটা মাপ ব্যবহার করা হয় পূর্ণ সুস্থিতি থেকে তন্ত্রটি কত দূরে তা বোঝানোর জন্য। যে কোনো সিস্টেমে এনট্রপি কেবল বাড়ে, বেড়েই চলে, কখনো কমে না। আমাদের চেতনায় সময়ও চলে কম এনট্রপির থেকে বেশী এনট্রপির দিকে। তাই সময়ের গতিমুখ অতীত থেকে ভবিষ্যতের দিকে। পূর্ণ ইকুইলিব্রিয়ামে পৌঁছে গেলে তখন এনট্রপি সর্বোচ্চ, সময়ের আর তখন কোনো অর্থ নেই কারণ কোনো পরিবর্তন আর হচ্ছে না।   
   আমাদের মহাবিশ্ব তেরো দশমিক সাত বিলিয়ন বছরের পুরানো। এ যখন প্রসারিত হতে শুরু করেছিলো তখন এর এনট্রপি ছিলো খুব কম। যত সময় যেতে থাকলো তত এনট্রপি বাড়তে লাগলো। কেন প্রথমে এনট্রপি কম ছিলো? আরো বহু বেশী  সম্ভাবনা ছিলো এমন কোনো অবস্থায় শুরু হওয়া যে ক্ষেত্রে এনট্রপি শুরুতেই থাকতো খুব বেশী। কিন্তু সেরকম অবস্থায় তো শুরু হয় নি! এটা এমন অবস্থাতেই শুরু হয়েছে যে সময়ের সঙ্গে সঙ্গে সৃষ্টি হতে পারে গ্যালাক্সিরা,তারারা, গ্রহেরা।  সৃষ্টি হতে পারে জীবন, বিবর্তনের ধারা বেয়ে আসতে পারে আমাদের মতন জীব যারা প্রশ্ন করতে পারে এই যে বিপুল জগৎ- এর শুরু কোথায়, শেষ কোথায়? 
    কেন এমন হলো? শুধুই এক আশ্চর্য সমাপতন? মিরাকল? শন ক্যারোল এই ধরনের ব্যাখায় সন্তুষ্ট না মোটেই, তিনি এর প্রকৃত বৈজ্ঞানিক ব্যাখা খুঁজে পেয়েছেন ইনফ্লেশন তত্ত্বের মধ্যে। 
 আশির দশকে বিজ্ঞানী অ্যালান গাথ দিয়েছিলেন মহাবিশ্বের ইনফ্লেশনের তত্ত্ব। তাঁর তত্ত্ব অনুসারে আমাদের মহাবিশ্ব একটা অতি দ্রুত বিপুল প্রসারণের মধ্য দিয়ে গিয়েছিলো যে প্রসারণে এই মহাবিশ্ব অতি অল্প সময়ে অতি ক্ষুদ্র আকারের অবস্থা থেকে বহু বহু কোটি গুণ বড় আকার ধারণ করে। এই মারাত্মক দ্রুত প্রসারণকেই বলে ইনফ্লেশন।   
   পরে গাথ ও অন্যান্য বিজ্ঞানীরা বলেন যে ওরকম  ইনফ্লেশন শুধু একবার না, ঘটেছে অনেকবার। শুধু আমাদের মহাবিশ্বই না, এরকম দ্রুত ফুলে ওঠা জগৎ তৈরী হয়েছে আরো অসংখ্য। আসলে ইউনিভার্স না,আছে মালটিভার্স। অসংখ্য প্রসারণশীল জগৎ।
    শন ক্যারোল বলেন ( এবং অঙ্ক কষে দেখান ) যে অসংখ্য মহাবিশ্ব বেরিয়ে আসতে পরে শূন্য থেকে। কারণ শূন্য শুধু শূন্য নয়, আমরা যাকে শূন্য বলে ভাবি তা আসলে অবিরাম কোয়ান্টাম আলোড়নে আলোড়িত। সেখানে অনবরত চলতে থাকে কোয়ান্টাম ফ্লাকচুয়েশান, ক্রমাগত চলতে থাকে ভার্চুয়াল কণাদের সৃষ্টি ও ধ্বংস। এই কোয়ান্টাম আলোড়ন থেকেই ইনফ্লেশন শুরু হয়ে বেরিয়ে আসে অগণিত মহাবিশ্ব। কিছু কিছু সঙ্কুচিত হয়ে মুছে যায়, কিছু কিছু প্রসারিত হতেই থাকে, হতেই থাকে। আবার তার ভিতরেও স্থানকাল একসময় খুব বস্তুবিরল হয়ে যায়, সেখানে আবার নতুন মহাবিশ্ব ফুটে উঠতে পারে। অসীম জগৎ, অনন্ত গতিময় সৃষ্টিস্থিতিলয়। এই সব বহু জগতে কোথাও সময় ভবিষ্যমুখী, কোথাও অতীতমুখী, কোথাও এনট্রপি খুব কম থেকে শুরু হয়, কোথাও শুরুতেই বেশী থাকে। আমাদের মতন মহাবিশ্ব গুলিতে যেখানে শুরুতে এনট্রপি কম ছিলো আর সময়ের গতি অতীত থেকে ভবিষ্যৎমুখী সেখানেই জটিল গঠনের গ্যালাক্সিরা তৈরী হয়, তারারা জ্বলে ওঠে, গ্রহেরা তৈরী হয়। আমাদের মতন জটিল জীবেরা তৈরী হয়। আমাদের মহাবিশ্বের যে জীবন তৈরী হওয়ার অনুকূল অবস্থা, তা সমাপতন নয়। অনেক মহাবিশ্বের মধ্যে সে একটামাত্র, এখানে জীব-অনূকূল পরিবেশ আছে বলেই আমরা এসেছি, আমরা আসবো বলে এত মেপেজুপে হিসেব করে মহাবিশ্ব তৈরী হয় নি।    
    মাল্টিভার্স তত্ত্বে মাল্টিভার্স চিরকাল ছিলো, আছে, থাকবে।  সংখ্যাতত্ত্বের দিক দিয়ে বিচার করলে এর অবস্থাও চিরকাল একই, যত মহাবিশ্ব সৃষ্টি হচ্ছে ততগুলিই লয় পাচ্ছে। সবমিলিয়ে দেখতে গেলে চিরকাল একই আছে। চিরকালীন আলোড়ন ও পরিবর্তনের মধ্যে অচঞ্চল, অপরিবর্তনীয়।  
ছবিসূত্র: আন্তর্জাল
 
