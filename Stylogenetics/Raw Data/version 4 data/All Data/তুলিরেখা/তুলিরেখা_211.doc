দেশবিদেশের উপকথা-জাপান 



       সে অনেক অনেকদিন আগের কথা। সাগরতীরের এক গাঁয়ে উরাশিমা নামে এক গরীব ধীবর থাকতো। এক মা ছাড়া তিনকূলে তার কেউ ছিলো না। ছোট্টো এক কুটিরে তারা মা-ছেলেয় থাকতো। ছেলে সারাদিন সাগরে জাল ফেলে যা মাছ পেতো তা হাটে বেচে কোনোক্রমে তাদের গ্রাসাচ্ছাদন চালাতো।
     উরাশিমার মায়ের বয়স হয়েছে, সে ছেলেকে বলতো, "খোকা, আমি বুড়া হয়েছি, আর কতকাল সংসার টানতে পারি বল। তুই এবারে দেখেশুনে একটা ভালো বিয়ে কর। তোর বৌয়ের হাতে সংসার বুঝিয়ে দিয়ে আমি নিশ্চিন্তে চোখ বুঁজি।"
     উরাশিমা কান দেয় না, বেশি জোরাজুরি করলে বলে, "মাগো, আমরা যে খুব গরিব। সারাদিন খেটেখুটে দুজনেরই ভালো করে চলে না, আরেকজনকে এনে কষ্ট দেবার কোনো মানে হয়?" 
      ছেলেকে লুকিয়ে চোখ মুছে ফেলে মা চলে যান, মনে মনে প্রার্থনা করেন, আহা এমন যদি হতো ছেলের দারিদ্র দূর হয়ে যেতো, টুকটুকে মেয়ে খুঁজে ওকে বিয়ে দিতাম, ওদের সব দু:খ টেনে নিয়ে আমি স্বর্গে চলে যেতাম। ওদের সোনার সংসার হতো, সুখ উথলে পড়তো সেখানে। 
      দিন যায় রাত কাটে, বছর ঘুরে যায়। তারা যেই গরীব সেই গরীবই থাকে। মায়ের অনেক অনুরোধেও উরাশিমা বিয়ে করেনি। একদিন সমুদ্রে জাল ফেলে উরাশিমা দেখে ছোট্টো একটা কচ্ছপ তার জালে জড়িয়েছে। জাল থেকে ছাড়িয়ে হাতে নিয়ে আক্ষেপে মাথা নাড়ে উরাশিমা। বলে, "আজ আমাদের উপোস করে থাকতে হবে দেখছি। কোনো মাছ পড়লো না জালে, এই এক বিঘত কচ্ছপ দিয়ে কী হবে?"
     কচ্ছপটা বলে, " ভালোমানুষের ছেলে, ছেড়ে দাও গো আমায়, মিনতি করি। দেখো হয়তো একদিন আমি তোমার কোনো উপকার করতে পারি।"
      দয়ালু উরাশিমা বলে, "ঠিক আছে ছেড়ে দিলাম। তোমায় ধরে রেখেই বা আমার কী হবে? সাবধানে যেও গো কচ্ছপ। আবার কারুর জালে জড়িয়ে যেও না যেন।" সে আস্তে করে জলে নামিয়ে দিলো কচ্ছপটাকে।
     সেইদিন উপোসেই গেল মা-ছেলের। সব শুনে উরাশিমার মা বলেছিলো "আহা, বেশ করেছিস ছেড়ে দিয়েছিস। দেখিস, তোর ভালো হবে।"
      তিনবছর পরে একদিন মাছ ধরতে বেরিয়ে প্রচন্ড ঝড়ে পড়লো উরাশিমা, জাল ছিঁড়ে গেল, জেলেডিঙি ভেঙে গেল, সে নিজেও প্রায় ডুবে যায় যায় এমন সময় গভীর জলের ভিতর থেকে পরিচিত গলা! সেই কচ্ছপটা! কী বিরাট বড় হয়ে গেছে সে। সে এসে বললো, "ভালোমানুষের ছেলে, শিগগির আমার পিঠে জুত করে বসো তো, তোমায় নিরাপদ জায়গায় নিয়ে যাই।" 
      উরাশিমা কচ্ছপের পিঠে বসে বেশ করে তার গলা জড়িয়ে ধরলো আর কচ্ছপ ডুব ডুব ডুব দিয়ে একেবারে সাগরের তলায় যেখানে ড্রাগনরাজের মণিমাণিক্য ভরা সুখের রাজ্য সেখানে নিয়ে হাজির করলো তাকে।
     সেই কচ্ছপ ছিলো ড্রাগনরাজকুমারীর সখী। সখীর প্রাণরক্ষার জন্য  উরাশিমাকে কৃতজ্ঞতা জানাতে এলো পরমাসুন্দরী ড্রাগন রাজকুমারী। উরাশিমাকে দেখে তার চোখে পলক পড়ে না, এদিকে উরাশিমারও চোখের পলক পড়ে না। প্রথম দেখাতেই এরা দু'জন পরস্পরকে খুব ভালোবেসে ফেললো। ক'দিন পরে মহাধুমধামে দু'জনের বিয়ে হয়ে গেল। ড্রাগনরাজের প্রজারা নিমন্ত্রণ খেয়ে মহা সুখে বাড়ী গেল।
     তারপরে সুখে দিন যায় নবদম্পতির, শুধু উরাশিমার মনের মধ্যে তার মায়ের জন্য উদ্বেগ। এরা তাকে এত আদরযত্ন করছে সে সঙ্কোচে কিছু বলতেও পারে না, মনের উদ্বেগ মনেই চেপে রাখে। কিন্তু তিনটি বছর ওভাবে কাটিয়ে সে আর পারলো না, বৌকে বললো সব খুলে।
     রাজকুমারী বিষণ্ন মুখে চেয়ে রইলো স্বামীর দিকে, আস্তে আস্তে বললো, "তুমি চলে যাবে! " তার চোখ থেকে ঝরঝরিয়ে অশ্রুজল ঝরে পড়তে লাগলো।  
     উরাশিমা অনেক চেষ্টায় বৌকে শান্ত করে বলে, "আরে আমি তো মায়ের সঙ্গে দেখা করেই ফিরে আসবো। তুমি এমন করছো যেন আমি আর ফিরবো না।" 
     অনেক সাধ্যসাধনার পরে রাজকুমারী রাজি হোলো উরাশিমাকে যেতে দিতে। রাজকুমারীর সখী সেই বিরাট কচ্ছপ এসে হাজির, সেই পৌঁছে দেবে ডাঙায় উরাশিমার গ্রামে।
   বিদায় নেবার কালে রাজকুমারী এক রত্নখচিত বাক্স উরাশিমার হাতে দিয়ে বলে, "খুব সাবধানে রাখবে এই বাক্স। কিছুতেই এই বাক্স খুলো না। যদি খোলো তবে আর আমাদের দেখা হবে না। আমার মাথার দিব্যি রইলো, কিছুতেই খুলো না।" উরাশিমা শপথ করে বলে সে খুলবে না। 
     গ্রামে এসে তো উরাশিমা অবাক! সব বদলে গেছে। মাত্র তিনবছর আগে সে চলে গেছিলো, এর মধ্যেই সব এত বদলে গেল? 
    তাদের কুটির যেখানে ছিলো সেখানে পাথরের চৌবাচ্চা আর বাগানের তিনধাপ পাথুরে সিঁড়ি ছাড়া আর কিছু নেই, সেসবও জঙ্গুলে আগাছায় ঢাকা। 
     গ্রামে কোনো চেনাজানা কেউ নেই। উরাশিমা যেন ধাঁধায় পড়েছে, কী হলো এখানে?
    এক খুব বুড়োমানুষের কাছে গিয়ে সে জিজ্ঞাসা করে, "দয়া করে আমাকে বলবেন এই গাঁয়ে উরাশিমা বলে কোনো ধীবর ছিলো কিনা।"
     বুড়োমানুষটি ভালো করে ঠাহর করে তাকে দেখলো, তারপরে বললো, "সে যে আজ থেকে তিনশো বছর আগের কথা। কথিত আছে উরাশিমা বলে এক তরুণ ধীবর ছিলো এখানে। সে সমুদ্রের নিচের ড্রাগনরাজ্যে চলে গেছিলো বলে গল্প আছে। সেখানে নাকি ড্রাগনরাজকুমারীর সঙ্গে তার বিয়ে হয়েছিলো। আরে, গল্পের কী আর কোনো আগামাথা থাকে? বলে দিলেই হোলো আরকি। ড্রাগনরাজ্য বলে কি কিছু আছে নাকি? তার আবার রাজকুমারী! "
    উরাশিমা বিস্ময়ে চিৎকার করে ওঠে। বলে, " না না তিনশো বছর না, মাত্র তিন বছর আগে আমি চলে গেছিলাম। আমি উরাশিমা, আমিই সেই উরাশিমা। সত্যিই ড্রাগন রাজকুমারীর সঙ্গে আমার বিয়ে হয়েছে। এই দ্যাখো তার দেওয়া উপহার।" সে সেই রত্নখচিত বাক্স টেনে বার করে খুলে ফেললো উত্তেজনার মাথায়।   
      বাক্স থেকে নীলচে-সাদা ধোঁয়া বেরিয়ে এলো, আর কিছু ছিলো না বাক্সে। তিনশো বছরের বোঝা আছড়ে পড়লো স্বল্পায়ু মরমানবের শরীরে। আতঙ্কে নীল হয়ে সে দেখলো মুহূর্তে সে জরাজীর্ণ বৃদ্ধ হয়ে গেল। তারপরে তার দেহ ধুলা হয়ে মিশে গেল ধুলায়। ধুলা থেকে সে এসেছিলো, ধুলাতেই ফিরে গেল।
      হয়তো কোনো সময়বিহীন স্বপ্নলোকে তার আবার দেখা হয়েছিলো তার বৌয়ের সঙ্গে, সেখানে কাল কোনোকিছু জীর্ণ করে না। সেখানে অনন্ত যৌবন, অনন্ত সুখ, অনন্ত মিলন।    
----

