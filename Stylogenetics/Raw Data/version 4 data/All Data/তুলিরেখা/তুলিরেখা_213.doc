দেশবিদেশের উপকথা-ভিয়েতনাম 



    এক গ্রামে এক কূটবুদ্ধি ধনীলোক ছিলো। সে আবার সুদখোর মহাজনও বটে। গরীব কৃষকদের সে টাকা ধার দিতো আর চড়া সুদ নিতো। গলায় গামছা দিয়ে সুদেআসলে টাকা আদায় করতো। কেউ টাকা না দিতে পারলে ঘটিবাটি পর্যন্ত কেড়ে নিতো, আরো নানা শাস্তি দিতো।
     সকলে অতিষ্ঠ, এদিকে অন্য উপায় নেই। একমাত্র সুদখোর মহাজনই ধার দেবার মত ধনী আর ফসল বোনার সময় খরচের মরসুম, তখন টাকা ধার করা ছাড়া উপায় নেই। ভালো ফসল উঠলে তবে শোধ করা যায় টাকা। ন্যায়মত সুদ নিলে কৃষকদের অসুবিধা হবার কথা ছিলো না, জমি সুফসলী আর কৃষকরা খুবই পরিশ্রমী কিন্তু খুব চড়া সুদ বলেই এত কষ্ট।  কে কী করতে পারে? মনের দু:খে নিজেদের মধ্যেই বলাবলি করে আর সুদেআসলে টাকা শোধ দিতে গিয়ে নিজেরা মাঝে মাঝে উপোস দিয়ে থাকে। 
    একদিন, তখন শুখা মরশুম। মাঠে কাজ নেই বলে কৃষকেরা তখন জঙ্গলে কাঠকুটো কাটা আর হাটে জিনিসপত্তর বিক্রি এইসব ঠিকা কাজ করে। কেউ কেউ নগরে গিয়ে কায়িক পরিশ্রমের কাজও করে সাময়িক।
    সেই মহাজন তাগাদায় এসে হাজির এক চাষীবাড়ীতে।  কৃষক বা তার বৌ কেউ বাড়ীতে নেই। শুধু উঠানে খেলে বেড়ায় তাদের আট-নয় বছরের বাচ্চা ছেলেটা।
     মহাজন ধমক দিয়ে বলে," অ্যাই ছেমড়া, তোর বাপেরে ডাক।"
     বাচ্চাটা আপনমনে খেলতে খেলতে বলে," বাপ তো বাড়িত নাই গো মহাজন। মাও বাড়ীত নাই।"
     "যহনই আসি বাড়ীত নাই। বদমাইশের এক্কেরে ঝাড়বংশ।  গ্যাছে কোনহানো?"
      ছেলেটা বলে," বাপে গ্যাছে জ্যান্ত গাছ উপড়াইয়া মরা গাছ লাগাইতে আর মায়ে গ্যাছে হাওয়া বেইচ্যা চান্নিপশর কিনতে।"
      "কস কী তুই? আমার লগে মশকরা করো তুমি বদমাইশ বাচ্চা?  এমুন একখান থাবড়া দিমু যে বাপের নাম ভুইলা যাইবা। নকশা রাইখা শীগগীরে ক কই গেছে অরা।" 
       "কইলাম তো, বাপে গ্যাছে জ্যান্ত গাছ উপড়াইয়া মরা গাছ লাগাইতে আর মায়ে গ্যাছে হাওয়া বেইচ্যা চান্নিপশর কিনতে।"    
    আধাঘন্টা লড়েও মহাজন এই রহস্যের কূল পায় না। ছেলেটা একই কথা বলে। অনেক সাধ্যসাধনা করলো মহাজন, ভয় দেখালো, মিঠা মিঠা কথা কয়ে ত্যালালো কিন্তু ছেলে ঐ কথাই বলে।
     শেষে মহাজন বললো সে যদি হেঁয়ালি পরিষ্কার করে দেয় তাহলে তার বাপের সব ঋণ মাফ করে দেবে মহাজন। ছেলেটা বলে, " হ কইয়া দেই আর তারপরে আফনে অস্বীকার করবেন। এর মইধ্যে নাই আমি।"
     মহাজনের তো কৌতূহলে প্রাণ যায়, সে বলে," আকাশ সাক্ষী পাতাল সাক্ষী, আমি যদি অস্বীকার কইরা বসি তয় আমার নামই মহাজন না।"   
     ছেলেটা হেসে বলে, "আকাশপাতাল আমাগর কথার সাক্ষী হইতে আইবে না গো মহাজন। তারা কথা কয় না। অন্য সাক্ষী লও, কোনো জ্যান্ত জিনিস সাক্ষী লও।"
    " জ্যান্ত সাক্ষী? সে কই পাই আমি? " 
     দরজার ফ্রেমে একটা মাছি বসে ছিলো, ছেলেটা সেটার দিকে দেখিয়ে মাছিটাকে সাক্ষী মানতে বলে। কূটবুদ্ধি মহাজন রাজি হয়, সে মনে মনে ভাবে মাছি সাক্ষী থাকাও যা না থাকাও তা। মাছি তো আর বিচারকের কাছে সাক্ষ্য দিতে আসবে না।   
      ছেলেটা এবারে বুঝিয়ে দেয়। তার বাবা গেছে বন থেকে বাঁশ উপড়ে আনতে, এনে বাড়ীর চারপাশে বেড়া দেবে। তাই সে বলেছে জ্যান্ত গাছ তুলে এনে মরা গাছ পুঁতবে। আর মা গেছে হাটে পাখা বিক্রি করতে, যা টাকা পাবে তা দিয়ে প্রদীপ আর তেল কিনে আনবে। তাই হাওয়া বিক্রি আর চান্নিপশর কেনার কথা বলেছে সে।
      মহাজন তো চমৎকৃত এইটুকু ছেলের বুদ্ধি দেখে। ছেলেটার পিঠ চাপড়ে দিয়ে বাড়ী চলে গেল মহাজন, বলে গেল সব ঋণ মাফ। 
    কিন্তু সুদখোর মহাজনী স্বভাব কি অত সহজে যায়! কিছুদিন যেতে না যেতে আবার সুদেআসলে টাকা দাবী করে বসে সে।
    কৃষকের ছেলে কিন্তু ছাড়ার পাত্র না, সে বলে মহাজন সব মাফ করেছে, তার কাছে শপথ করে বলে গেছে। মহাজন স্বীকার করে না, সে যে কোনোদিন কৃষকের ছেলের সঙ্গে কথা বলেছে তাও পর্যন্ত স্বীকার করে না।
    ব্যাপার ঘোরালো হয়ে ওঠে, বিচারক অবধি গড়ায়। বিচারক দুজনকেই তলব করেন। মহাজন ও চাষীর ছেলে দুজনেই যায়, নিজের নিজের বক্তব্য বলে।
  চাষীর ছেলে হলফ করে বলে মহাজন ঋণ মাফ করে দিয়েছেন আর মহাজন হলফ করে অস্বীকার করেন। আরো বলেন," ঐ চাষার পুতের লগে আমার কোনো কথাই কোনোদিন হয় নাই।"   
   বাচ্চা ছেলেটা চেঁচিয়ে ওঠে, " বুড়া মানুষ হইয়া এত মিছা কথা কন কেম্নে? আফনে যখন শপথ কইরা সব ঋণ মাফ কইরা দিলেন তখন একটা এতবড় ডুমা মাছি আফনের নাকের ডগায় আইয়া বইলো।" 
     মহাজন রাগে চেঁচিয়ে বলে, " আমার নাকে? আমার নাকের ডগায়? মাছিটা তো আছিলো দরোজায়!" 
     বিচারক হেসে বলেন, " তাহলে চাষীর ছেলের কথাই সত্যি। কথা হয়েছিলো। মহাজন, সত্যিই আপনি ঋণ মাফ করে দিয়েছিলেন। মামলা ডিসমিস। কৃষকের সব ঋণ মাফ। আর মহাজন শুনুন, আপনি যে হারে সুদ নেন সেই ব্যপারটা ভবিষ্যতে ভালো করে হিসেব করে দেখবো আমরা পঞ্চজনে। ভবিষ্যতে আর কাউকে ঠকাবার চেষ্টা করলে আপনাকেই ঠকতে হবে।"   
        মহাজন মুখ চুন করে আর চাষীর ছেলে নাচতে নাচতে বাড়ী ফিরে গেল। পরবর্তীকালে মহাজনের মহাজনী কারবার ফেল পড়ে নি বটে তবে রমরমা বেশ খানিক কমেছিলো। 
___

