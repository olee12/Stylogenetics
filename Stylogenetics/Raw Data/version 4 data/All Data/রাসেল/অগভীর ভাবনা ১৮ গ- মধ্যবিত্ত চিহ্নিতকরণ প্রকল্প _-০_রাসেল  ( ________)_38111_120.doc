অগভীর ভাবনা ১৮ গ- মধ্যবিত্ত চিহ্নিতকরণ প্রকল্প _-০





                        অর্থনৈতিক সমৃদ্ধি এবং স্বচ্ছলতা ও প্রতিষ্ঠার লোভ কিংবা বলা চলে ক্ষমতাবলয়ের আশেপাশে থাকবার লোভ মানুষের কর্মকান্ডকে নিয়ন্ত্রন করে। হঠাৎ করেই অর্থনৈতিক কারণেই মধ্যবর্তী ভাষা তৈরি হয়ে যায়। যেমনটা ক্যারিবিয়ানে হয়েছে, যেমনটা হয়েছে দক্ষিণ আমেরিকায়- যেমনটা হয়েছে আফ্রিকায়, অর্থনীতি সংস্কৃতিকে নিয়ন্ত্রন করে- হয়তো তেমন ভাবে চোখে পড়ে না প্রাথমিক পর্যায়ে, তবে পরিবর্তনটা সম্পূর্ণ হলে এটা স্পষ্ট বুঝা যায় ,সামাজিক সংস্কৃতিতে একটা পরিবর্তন এসেছে।  উপমহাদেশে সাংস্কৃতিক বিবর্তনের সূচনা হয়েছিলো যখন আর্যরা এই দেশে এসে এই দেশের রাজ্যগুলোর ক্ষমতা দখল করে নিলো তখন। তবে অন্য সব দেশের ক্ষেত্রে এটা যেমন সত্য- উপমহাদেশের প্রেক্ষিতেও এটা সত্য- নগরভিত্তিক সভ্যতা এবং নদী ও রাজপথের দুই পাশে সভ্যতার যে ছাপ পড়ে সেটা রাজপথ থেকে মেঠো পথে নামলেই স্রোত হারায়। এমন কি রাজপথ থেকে মাত্র কয়েক মাইল ভেতরে গেলেও নতুন একটি সমাজব্যবস্থা চোখে পড়ে। সুতরাং বিজিত হয়েও বিপুল সংখ্যক জনগোষ্ঠী আদতে রাজ্যের বাইরে রয়ে যায়। অধিকৃত ভু-খন্ডের সামান্য অংশের নিয়ন্ত্রন থাকলেও প্রত্যক্ষ অর্থনৈতিক যোগাযোগ না থাকায় রাজপথের দুরে থাকা জনবসতিগুলো ঠিক রাজ্যের পরিবর্তন বুঝে উঠতে পারে না। বরং এইসব পরিবর্তন সম্পর্কে অনবগত থেকেই তাদের দৈনন্দিন জীবন চলতে থাকে। এমন কি রাজ্যের কোথাও যুদ্ধক্ষেত্রে এইসব মানুষের ভবিষ্যত নৃপতি হয়ে উঠবার লড়াইয়ে মত্ত যোদ্ধাদের গল্পও অনেকে শুনতে পারে না। সবাই নগরে যায় না মজমা দেখতে আর নগরের আভ্যন্তরীণ সংবাদ সংগ্রহ করে এইসব সভ্যতাবিবর্জিত মানুষদের জানাতে। তবে রাজত্বে পরিবর্তন আসছে এই সংবাদটা আসে কার কাছে? সেই একই চক্র- ক্ষমতাবলয়ের আশেপাশে থাকা মানুষেরাই এই সংবাদ পায়, এবং সে অনুযায়ী পরিবর্তিত হয় তাদের নৈতিকতাবোধ। সেই অনুযায়ী তাদের ভাষা পরিবর্তিত হয়। ইদানিং যেমন চীনা আর জাপানি ভাষা শিক্ষার চল বেড়েছে অর্থনৈতিক কারণে ঠিক একই কারণে পরিবর্তনকামী মানুষেরা কোরিয়ান ভাষা শিখছে, ইংরেজি শিখছে সেই একই অর্থনৈতিক কারণে। ইংলিশে হাঁচি-কাশি দিতে শিখছে বাঙালি, ইংলিশে হাসতে শিখছে। সবই অর্থনীতির মারপ্যাঁচ।  তবে সাম্প্রতিক পরিবর্তন এসেছিলো বাবর এসে এখানে মুঘল সম্রাজ্য তৈরি করবার পরে। তখন হঠাৎ করেই মানুষ ফার্সী শেখা শুরু করলো। উত্তর ভারতে- যেখানে তখনও প্রাচীন বাংলার রুপটা তেমন পরিবর্তিত হয় নি, সেখানে ফার্সীর সাথে মিলেমিশে একটা নতুন ভাষার উদ্ভব হলো, উর্দু। মূলত উর্দু সৃষ্টি হয়েছিলো অর্থনৈতিক লেনদেনের প্রয়োজনে। ইংরেজ আসবার পরেও ফার্সীর কদর কমে নি তেমন। আমাদের শিক্ষিত মধ্যবিত্ত হয়ে উঠবার সূচনা ইংরেজদের আদর্শের ল্যাজ ধরেই। ইংরেজী কেতাবের বুলি পড়িয়াই আমরা আধুনিক ও মধ্যবিত্ত হয়ে উঠবার সবক নিয়েছি। শাসনের সুবিধার জন্যই ফার্সীর যখন কদর ছিলো তখন হিন্দু-মুসলিম নির্বিশেষে ফার্সি শিখতো। সেখানেও বিভিন্ন রাষ্ট্রীয় পদে থাকার সুবিধা নিয়ে ক্ষমতাবলয়ের আশেপাশে থাকতো করউত্তোলন কর্মকর্তারা। সেনাপতি- সৈনিক, আইনশৃঙ্খলা রক্ষীবাহিনি, কাজি এবং নগরপাল- সব মিলিয়ে এমন একদল মানুষের প্রয়োজন সব সময়ই ছিলো, যারা এই শোষণের কাজটাতে সহায়তা করবে। স্বাজাতির রক্ত কিংবা নিজের শ্রেনীর রক্ত যাদের হাতে লাগবে। সম্রাটের অদৃশ্য উপস্থিতি দেশের একেবারে নির্জন অংশে পৌঁছে দেওয়া সম্ভব না হলেও মূলত রাজপথের আশেপাশেই এই সম্রাটের অদৃশ্য উপস্থিতি চোখে পড়তো। এবং যাদের এখন আমরা মধ্যবিত্ত চিহ্নিত করতে নারাজ- সেই মধ্যবিত্ত রাজকর্মচারীরাই বিভিন্ন পদমর্যাদা অনুসারে বিভিন্ন সামাজিক অনুষ্ঠানে সম্মানিত হতেন। এই মুঘল সম্রাজ্য যে হঠাৎ ধ্বসে পড়বে এবং বিলীন হয়ে যাবে ইংরেজের হাতে এটা উপলব্ধি করতে পারে নি ফার্সীপ্রেমী মানুষেরা। ইংরেজ এই উপমহাদেশে বাণিজ্য শুরু করবার পরেও দেশে জোড়াতালি ইংরেজি শিখবার প্রবনতা শুরু হলেও সেটা ব্যপকতা পায় নি। যদি ঘড়ির কাঁটা পিছিয়ে ২৫০ বছর যাই তবে তখনও উপমহাদেশে মধ্যবিত্ত ইংরেজি শিক্ষায় শিক্ষিত মানুষের সংখ্যা হাতে গোনা। পলাশীর পতনের সাথেই বাংলার শাসন ক্ষমতায় অধিষ্ঠিত হওয়ার সুযোগটা পেলো ইংরেজরা। তারা এর আগে নিজস্ব পাদ্রীদের দিয়ে মানবকল্যানমুখী আচরণ করে গেছে। শিক্ষিত ফাদারদের কেউ কেউ এই দেশে পাঠশালা খুলেছেন, তারাই দেশের মানুষের সাথে মিশে বাংলাভাষার অভিধান তৈরি করছেন। পর্তুগীজ পাদ্রীরা এসে এই দেশে প্রথম অভিধান ও ব্যকরণ তৈরির উদ্যোগ নেয়। মানবকল্যানের বাইরে এই পাদ্রীরা ভাষা শিখবার এবং শেখাবার যে উদ্যোগ নিয়েছিলো সেটাও মূলত বাণিজ্য সম্প্রসারনের কাজে লেগেছে। উপমহাদেশে ইংরেজ শাসন শুরু হয়েছে বাংলা পদানত হওয়ার ১০০ বছর পরে। সুতরাং বাঙালী হিন্দুরা যদিও ইংরেজি শিক্ষায় শিক্ষিত হওয়া শুরু করেছিলো তবে মক্তবে ফার্সি শেখা মুসলিমদের আয় উপার্জনের পথ তখনও রুদ্ধ হয়ে যায় নি।   সামাজিক মূল্যবোধ অনুপস্থিত ছিলো এমনও না। তবে আমরা যাদের মধ্যবিত্ত চিহ্নিত করতে পারি তাদের সহবত জ্ঞান এবং তাদের পারিবারিক সংস্কৃতির সাথে অন্যসব অন্ত্যজ এবং আতরাফ মানুষদের সংস্কৃতির মিল ছিলো না। একই ভাবে শ্রেণীবিভাজিত সনাতন ধর্মাবলম্বী মানুষদের ভেতরেও শুদ্র এবং অন্যসব বর্ণের মানুষদের ভেতরের সাংস্কৃতিক ও মূল্যবোধের পার্থক্য প্রকট ছিলো।  মুসলিম সম্পন্ন পরিবারের মানুষেরা নিজেদের মধ্যপ্রাচ্যের বিভিন্ন দেশের বংশোদ্ভুত বলে পরিচিত করতে চাইতো। তোষামুদে মধ্যবিত্ত নিজের বংশলতিকায় যাদের নাম সংযুক্ত করে নিজেদের আশরাফ পরিচিত করতো কিংবা বর্ণবাদআচ্ছন্ন হিন্দুরা যেভাবে নিজেদের বংশলতিকায় যাদের নাম সংযুক্ত করে সামাজিক সম্মানের অংশভোগ করতে চাইতো তাদের সাথে এদের সম্পর্ক বিষয়ে আমার ঘোরতর সংশয় আছে। অন্ত্যজ সমাজের মানুষেরা উঁচু তলায় উঠবার সাধনায় মক্তবে গিয়ে ফার্সি শিখতো।  শিক্ষা মূলত উপমহাদেশে আত্মঅনুসন্ধানের মাধ্যম নয় বরং নিজের স্বচ্ছলতা অর্জনের একটা অব্যর্থ পন্থা। নিজের প্রজ্ঞা বাড়ানোর চেষ্টা নয় বরং নিজের অর্থনৈতিক সমৃদ্ধি বাড়ানোর একটা উপায়। একই ভাবে তৎকালীন হিন্দু স্বচ্ছল ব্যবসায়ি পরিবারের মানুষেরা ইংরেজি শিক্ষায় শিক্ষিত হওয়ার চেষ্টা করেছে। ইংরেজি স্কুলে পড়ে আধুনিক ও যুগবিরোধি নতুন মূল্যবোধের জনক হিসেবে আমরা যাদের চিহ্নিত করি তাদের পারিবারিক অবস্থা বিবেচনা করলেই এই কথার সত্যতা প্রমাণিত হবে। আধুনিক যুগে একলব্য নেই, উপমহাদেশ পৌরাণিক আমলে একলব্য তৈরি করলেও সামাজিক সংস্কৃতিই এমন এখানে একলব্য তৈরি হয় না। প্রথম আলোর পাতায় যেইসব ক্ষয়িষ্ণু এবং পরিশ্রমী মেধাবিদের খবর আসে তারাও আদতে একলব্য হয়ে উঠতে পারে না। একলব্য হয়ে উঠবার সামর্থ্য তাদের থাকে না। এসএসসিতে জিপিএ ৫ পেয়ে যাদের ছবি পেপারে আসে তারাই এইচএসসিতে আসবার আগেই ফর্মের টাকা জোগাড় করতে না পেরে ঝরে পরে। আমাদের আধুনিক হয়ে উঠবার এবং মধ্যবিত্ত মূল্যবোধ নিয়ে বেড়ে উঠবার সূচনা যাদের হাতে হয়েছিলো তাদের কেউই আদতে মধ্যবিত্ত ছিলো না, বরং উচ্চবিত্ত কাঠামোতেই তাদের বসবাস ছিলো।ব্যতিক্রমকে উদাহরণ হিসেবে নিয়ে আসা উচিত নয়। তাই দরিদ্র ইশ্বরচন্দ্র বিদ্যাসাগরকে উদাহরণ হিসেবে আনছি না আমি। তবে ইশ্বরচন্দ্র বিদ্যাসাগরের সামাজিক সংস্কারক হয়ে উঠবার প্রেরণা এবং সঙ্গতি জুগিয়েছে সংস্কৃত শিক্ষক হিসেবে তার অধ্যাপনার কাজটি। সেই সঙ্গতি না থাকলে আমরা অনেকগুলো সামাজিক সংস্কারের পুরোধা হিসেবে তাকে দেখতে পেতাম না।  তার বাংলা ব্যকরণ রচনা ও বাংলা ধারাপাত তৈরির কাজটিও নিজের আগ্রহে সম্পাদিত নয় বরং সম্মানিত শাসক ইংরেজগন বাংলা শিখিবেন বলিয়াই তার হাতে এমন সহজবোধ্য এবং সহজসাধ্য বাংলা বইয়ের উৎপত্তি হয়েছে। বাংলাভাষী আপামর জনসাধারণের জন্য টোলের শিক্ষাই যথেষ্ট ছিলো, তাদের জন্য বাংলাভাষা নির্মাণের প্রয়োজন ছিলো না কোনো।  ইংরেজী শিক্ষিত মানুষেরা নবগঠিত বাংলাভাষা নিয়ে ব্যপক নিরীক্ষা করেছেন। ইংরেজ যখন সম্পূর্ণ ক্ষমতা গ্রহন করলো তখন ফার্সি শিক্ষিত এবং বাংলাকে অবজ্ঞা করা মুসলিম আশরাফগন ক্ষমতাকেন্দ্র থেকে ছিটকে পড়লেন। একই সাথে ইংরেজগন যখন ফার্সিকে দাপ্তরিক ভাষায় দায়ভার থেকে মুক্ত করলেন তখন হঠাৎ করেই মুসলিম মধ্যবিত্ত চিহ্নিত হতে পারে মানুষেরা নিজের উপার্জনচিন্তায় চিন্তিত হয়ে পড়লেন। তাদের কল্যানেই ১৯০৫ সালে মুসলিম লীগ গঠিত হলো, মুসলিমদের রাজনৈতিক ও সামাজিক ক্ষমতা অর্জনের লড়াইয়ে পুরোধা হয়ে থাকবে এই মুসলিম লীগ। এই মুসলীম লীগ মুসলিমদের সামাজিক ও রাজনৈতিক ক্ষমতা অর্জনের লড়াইয়ের পুরোধা হয়ে থাকলেও বাংলাভাষাভাষী মানুষের মূল্যবোধ নির্মানের কাজটা সম্পাদিত হয়েছে ইংরেজি শিক্ষায় শিক্ষিত মূলত হিন্দু শিক্ষিত উচ্চবিত্তের হাতে। তাদের মূল্যবোধেই আমরা ঋদ্ধ।  

                    সর্বশেষ এডিট : ১০ ই মার্চ, ২০১১  রাত ৯:০৬                

