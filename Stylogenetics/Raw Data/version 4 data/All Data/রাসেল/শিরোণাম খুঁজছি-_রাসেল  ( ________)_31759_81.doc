শিরোণাম খুঁজছি-





                        মানিকের সাথে আমার প্রথম পরিচয় প্রাইভেট পড়তে গিয়ে, আমাদের ব্যাচেই পড়তো, সন্ধ্যার ব্যাচে আমরা সব মিলে ১২ জন পড়তে যেতাম, তাদেরই একজন ছিলো মানিক।একদিন সন্ধ্যায় প্রাইভেট শুরুর আগে মোড়ের দোকানে দাঁড়িয়ে সিগারেট টানছি, হঠাৎ একজন ডাক দিলো, তুমি আমাদের সাথে পড়ো না?আমি তাকিয়ে চিনবার চেষ্টা করলাম, হিরো সাইকেলে বসে থাকা লম্বা, পাতলমতো একটা ছেলে আমার দিকে তাকিয়ে কথা বলছে। তার মাথার চুল কোঁকড়া, কপালের দুই পাশের রগ একটা আয়তক্ষেত্র তৈরি করেছে, এবং সম্ভবত আমাদের সাথে পড়লেও আমি তার নাম জানি না।আমি মানিক, তোমার নাম কি?নাম বলবার পরে বললো সিগারেটটা দাও।তখনও অবশ্য সিগারেট ভাগাভাগি করে খাওয়ার মতো বন্ধুত্ব হয় নি কারো সাথে। মানে সিগারেট ভাগাভাগি করবার জন্য যে ন্যুনতম অন্তরঙ্গতা প্রয়োজন সদ্য পরিচিত একজনের সাথে সেই অন্তরঙ্গতা দেখানোর উপায় নেই। সুতরাং একটা সিগারেট কিনে তাকে দিলাম।সপ্তাহে ৩ দিন ছিলো প্রাইভেট, সুতরাং সপ্তাহে তিন দিনই তার সাথে ঠিক একই জায়গায় দেখা হতো, এইভাবে মাসখানেক যাওয়ার পরে হঠাৎ একদিন বললো আমি সিগারেট ছেড়ে দিয়েছি বুঝলে, তুমিও ছেড়ে দাও।কারণটাও জানালো, টিভিতে কোনো একটা অনুষ্ঠানে দেখিয়েছে সিগারেট খেলে থ্রোট ক্যান্সার হয়, সেইসব বীভৎস দৃশ্য দেখে ও সিদ্ধান্ত নিয়েছে আর সিগারেট নয়। আমি তার সিদ্ধান্তকে স্বাগত জানালাম, সিগারেট টানা কোনো কাজের বিষয় নয়, তবে ক্যান্সারের ভয়ে সিগারেট টানা ছেড়ে দেবো এমন দুর্বল মানুষ আমি না।একে একে অনেকের সাথে পরিচয় হলো, ছোটো শহরের সবাই সবাইকে চিনে, সুতরাং দেখা গেলো আমাদের আড্ডার সদস্য সংখ্যা বাড়ছেই, প্রত্যেকেরই কিছু না কিছু বয়ান আছে। মানিক সপ্রতিভ, কলেজে বিএনপির সমর্থক, কলেজ সংসদ নির্বাচন হচ্ছে, সবাই ভোট চাইতে যাচ্ছে, নেতারা আবেগী হয়ে বলছে যদি নির্বাচনে বিএনপি একটা কলাগাছকেও দাঁড়া করায় তবে তাকেই নেতা মনে করতে হবে। বন্ধুদের একাংশ আওয়ামী লীগে একাংশ বিএনপি, দেখা গেলো আমিও মিছিলে আছি, কেমন কেমন করে হঠাৎ দেখা গেলো এক উৎসাহী বন্ধু আমার নামও প্রস্তাব করেছে কলেজ সংসদের সাধারণ সদস্য হিসেবে। আমি ইন্ট্রোভার্ট মানুষ, আমার পক্ষে যেচে কারো কাছে ভোট চাওয়ার কোনো আগ্রহ নেই। সুতরাং বাইরে কড়া নির্বাচনী প্রচারণা চলছে, আমি চুপচাপ কলেজে ঢুকি, এক চক্কর মিছিল শেষ হলে আড্ডা দিতে বসি, এবং বিকেলে যাই একাডেমী স্কুলের মাঠে ক্রিকেট খেলতে।বায়োলজি প্রাকটিক্যালের যেতেই হয়, অন্তত মুখ চেনা হলে না কি ফাইনাল পরীক্ষায় সামান্য সুবিধা পাওয়া যায়, বোটানী প্রাকটিক্যাল রুমের সামনেই মেয়েরা দাঁড়িয়ে, সবাই ঢুকবার অপেক্ষা করছে, এমন সময় মানিক এসে দাঁড়ালো পাশে।সামনের একটা মেয়েকে ডেকে বললো এই শুনো- এর নাম রাসেল  এ নির্বাচনে দাঁড়িয়েছে, ওকে ভোট দিয়ো। বিব্রতকর অবস্থা যাকে বলে, আমার নাক-কান-গলা, গাল সবই লাল হয়ে আছে, নিতান্ত বেকুবের মতোই তাকিয়ে আছি সবার দিকে।নির্বাচনে আর যাই হোক আর না হোক সহপাঠীনিদের সাথে মানিকের অন্তরঙ্গতা হলো ভালো রকম। মানিক,তপু আর লিপন এক সাথে আসছিলো, হঠাৎ মৌসুমীর বাসায় সামনে এসে মানিক বললো এই তোরা একটু দাঁড়া আমি আসছি।দুপুরের কড়া রোদে দাঁড়িয়ে আছে দুই বন্ধু, মানিক এখনই আসবে, ঘড়ির কাঁটা চলতে চলতে আধাঘন্টা পথ পাড়ি দিলো, মানিকের দেখা নেই,বাঞ্চোত কি ভিতরে ঢুকে বসে আছে বাহির হওয়ার পথ পাচ্ছে না?আরে না, ওর কি সেই সাহস আছে?এইসব মাইগ্যাপোলাদের নিয়ে এই সমস্যা। ওরা হাত-পা নাড়াচাড়া করে এমন কথা বলবে, মেয়েরা ওকে দেখলে নিজেদের একজন ভাবে।মানিকের সাথে পরের দিন দেখা হলো। ও মৌসুমীর বাসায় গিয়ে জুস আর কেক খেয়ে এসেছে।তবে মানিককে প্রতিবার শীতের মৌসুমেই আমার মনে পড়ে-দিনাজপুরে শীতের দুপুরে একটা টিশার্ট পড়ে বের হওয়া যায়, পৌষের মাঝামাঝি পর্যন্ত এমন করে চললেও তেমন সমস্যা হয় না। বোধ হয় সামনেই নিউইয়ার ছিলো, সেই সাথে একটা টুর্নামেন্ট- একাডেমি স্কুলে গিয়েছি ক্রিকেট খেলতে। খেলা শেষ হতে হতে সন্ধ্যা। আর সন্ধ্যার আগে আগেই শীত জাঁকিয়ে বসেছে। পকেটে যা টাকা আছে সেটা দিয়ে রিকশা নিয়ে বাসায় যাওয়া যায়, কিন্তু পরে আর চা সিগারেটের টাকা থাকবে না পকেটে। তাই শীতে কাঁপতে কাঁপতে হাঁটছি বাসার দিকে।মানিক বেশ ভারি একটা জ্যাকেট পড়ে কোনো এক জায়গা থেকে উড়ে আসলো সাইকেলে চেপে, আরে দোস্তো যে, কি খবর বল?মানিককে দেখে ভালোই লাগলো, সাইকেলে একটা রাইড হলে অন্তত বাসায় হেঁটে যাওয়ার কষ্ট করতে হয় না।আমি একটা পাতলা টি শার্ট পড়ে ঠান্ডায় কাঁপতেছি, তোমার কি শীত লাগতেছে ?শুয়োরের বাচ্চার খোমা যদি বদলায় দেওয়া যাইতো চটকানা মাইরা ভালো লাগতো, কিন্তু তা করবার উপায় নেই, আমি মাথা নাড়াই, তা একটু লাগতেছে বন্ধু।বাসায় যাবো একটা জ্যাকেট আনতে হবে।আরে মামা তোমার আবার ঠান্ডা কি, একটা সিগারেট ধরাবা শরীর গরম হয়ে যাবে।মনে হলো ওর পুটকি দিয়ে একটা সিগারেট আগুন ধরায় ভরে দিতে পারলে খুবই ভালো লাগতো, কিন্তু সেটাও করা যাবে না। গালি গিলে আড্ডার নিকুচি করে বাসায় গেলাম।অবশ্য এইচএসসি শেষ হওয়ার পরে মানিকের সাথে তেমন দেখা হয় নি, দেখা হলো কোনো এক ঈদের আগে আগে দিনাজপুরের বাসে। আমি তখন এক মেয়েকে পছন্দ করি। শুধু পছন্দ বলা ভুল হবে, প্রেমে হাবুডুবু খাওয়া অবস্থা। অয়া দরুদ পড়ে প্রোপোজ করেও ফেলেছি, তবে সেটার জবাব না বোধক এসেছে, পাঁকে চক্রে তার সাথেই যাবো দিনাজপুর।মনটা ভীষণ রকম উৎফুল্ল। এতটা পথ এক সাথে যাওয়া যাবে এই উত্তেজনা নিয়ে বাস ছাড়বার আধাঘন্টা আগেই গিয়ে বসে আছি গাবতলী।টিকেটের সাথে বাসের সীট মিলিয়ে পকেটে হাত দিয়ে দেখলাম কত আছে? আছে ভালোই, বলা যায়, অন্তত কোথাও যদি বাস থেকে যায় তবে দুজনের ভাড়া হয়ে যাবে।পাশের সীট থেকে উৎফুল্ল আওয়াজ আসলো, আরে দোস্তো যে, কই যাচ্ছো।ঠিক আমার পাশের সীটে মানিক। সকালে নাস্তা করা হয় নি, সুতরাং আমি নাস্তা করতে বের হলাম, সাথে মানিক।কি রে নাস্তা করবি?না আমি খেয়ে বের হয়েছি, ঠিক আছে তোকে সঙ্গ দেওয়ার জন্য একটু খাচ্ছি। মামা একটা পরোটা লাগান আর একটা ডিম।মামা আরও একটা পরোটা লাগান। চা দিয়েন সাথে।আমি অনেক কষ্টে একটা পরোটা খেয়ে বিল মিটিয়ে দিয়ে বাইরে সিগারেট টানছি।মামা একটি বিড়ি দিও তো।প্যাকেট খুলে সিগারেট দিলাম।তখনও তার পাত্তা নাই। বাস ছাড়বার ৫ মিনিট আগে হুড়মুড় করে আসলেন তিনি। তাকে নিয়ে উঠলাম বাসে, সাথে মানিক। বাসের জানালার ধারের সীট আমার পছন্দ তবে বাসে উঠলেই তিনি বমি করবেন অবধারিত সুতরাং তাকে জানালার পাশের সীট দিয়ে আমি চুপচাপ একটা গল্পের বই খুলে বসি।দোস্তো তোমার বান্ধবীর সাথে পরিচয় করিয়ে দিলে না?আমি পরিচয় করিয়ে দিলাম।খুব ভালো হলো, সারাটা রাস্তা গল্প করতে করতে যাওয়া যাবে।আমি নিরস মুখে হ্যাঁ বললাম, অবশ্য এইসব সময়ে অন্য কিছু বলবার উপায় নেই। সাভারে পৌঁছানো আগেই মানিক শুরু করলো, বুঝলি দোস্তো আমার এক বান্ধবীতো আমার বাসায় যাওয়ার জন্য পাগল।ওর খুব আমার বাসায় যাওয়ার ইচ্ছা, একটু উড়াধুরা টাইপ বান্ধবী।আমি যাচ্ছি শুনে খুব করে আসতে চাইছিলো, বাসে সীট নেই বলে ওকে আনতে পারলাম না।ওর বাসা সামনেই।ঠিক আছে ওকে বাস স্ট্যান্ডে দাঁড়াতে বলো। সীট নাই তো কি হইছে, আমার কোলে বসে যাবে, সোয়ার আপঅন গড আমি সমস্ত রাস্তায় কিছু করবো না। বাসের ভেতরে পেট্রোলের হালকা গন্ধ পাওয়া যায়, এই গন্ধটা ধীরে ধীরে চেপে বসে সমস্ত বাসকে, আর জানালা খুলে এক বার বমি করে ক্লান্ত হয়ে শুয়ে আছেন উনি।অবশেষে ফেরীতে উঠলো বাস।বাসা থেকে কয়েকটা ডিম আর স্যান্ডুইচ নিয়ে এসেছে আমার জন্য। কিংবা আমার দুজনে খাবো বলে। ডিম-দুধ জাতীয় পুষ্টিকর খাদ্য আমার ঠিক পছন্দ না, স্যান্ডুইচ খাওয়ার আগ্রহ পাচ্ছি না। বাজে ১০টা, ৮টায় খাওয়া পরোটা এখনো পেটের ভিতরে সাঁতার দিচ্ছে, সুতরাং আমরা খাওয়ার ভর্তি টিফিন ক্যারিয়ার সামনে নিয়ে বসে আছি ফেরীর উপরে। মানিক এসে দাঁড়ালো। ও ডিম। ডিম আমার খুব পছন্দ, খাওয়ার মানুষ নেই?আমি ডিম খাই না,আমি তো খাই।সুতরাং মানিক ডিম আর স্যান্ডুইচ খেয়ে শেষ করবার পরে আমচা চা খেলাম, চা খাওয়ার পর অবধারিত ভাবেই সিগারেট ধরাতে হয়। তবে সামনে সিগারেট ধরানো যাবে না, তাই আমি নীচে নেমে সিগারেট টানি। মানিক থেকে গেলো সঙ্গ দিবে বলে।দুপুর পার হওয়ার পথে, বাস এসে থেমেছে শেরপুর। দুপুরের খাওয়ার খেতে যাবো, তবে ৪ বার বমি করবার পরে কাহিল হয়ে ঘুমাচ্ছে, সুতরাং আমি নিজেও খাওয়ার তেমন আগ্রহ পাচ্ছি না। ডেকে তুলতেও মায়া হচ্ছে।অনেকক্ষণ পর ভেবে দেখলাম নিজেকে এত কষ্ট দেওয়ার মানে হয় না। যাই একটা কিছু মুখে দেই।নিচে নেমে দেখলাম আসলে কিছুই খেতে ইচ্ছা করছে না। এক প্লেটে কয়েকটা সন্দেশ নিয়ে বসে আছি, অথচ সন্দেশের একটা টুকরা খাওয়ার পর সেটা বালির মতো লাগছে। উদ্ধার করতে এগিয়ে আসলো মানিক। সে সন্দেশ খেলো। আমি একটা চা খেয়ে বিল মিটিয়ে দেখলাম পকেটে আর কোনো ভাঙতি নেই।সিগারেট শেষ করে বাসে উঠে দেখি উনার কোনো পাত্তা নেই।কই ছিলে?এইতো খেতে গেলাম, তবে খেতে ইচ্ছা করলো না।আমিও খেতে গেলাম, তোমাকে না পেয়ে খেতে ইচ্ছা করলো না।একটু মিষ্টি খেতে পারতে কিন্তু।না থাক, আর লাগবে না, একেবারে বাসায় গিয়ে খাবো।ঠিক আছে, কি আর করার।আমার চশমাটা খুব ডিস্টার্ব করছে, একটু ধরে রাখতে হবে।আরে সমস্যা কি, আমাকে দাও।আমি এক হাতে চশমা নিয়ে বই পড়ার চেষ্টা করছি। একটু পড়ে ঠিক করলাম, কি আছে জীবনে, উপরে রেখে দি, পরে নামবার সময় মনে করে নামিয়ে নিলেই হবে।বাস বিকেলেই পৌঁছানো দিনাজপুর, আমার পকেটে একটা খুচরা টাকা নেই। অবশ্য তার কাছে রাইড নিয়ে যাওয়া যায়, কিন্তু এটাতেও তার সম্মতি নেই, হঠাৎ করে লোকে দেখলে কি বলবে?আমিও বিব্রত করতে চাই না তাকে, সুতরাং আমি মানিকের সাথে যাওয়ার চেষ্টা করলাম। এবং নামবার সময় খেয়াল করে দেখলাম সমস্ত বাসের কোথাও চশমা নেই। একটা বাসের ভিতর থেকে বেমালুম একটা চশমা কোথাও চলে যেতে পারে না, কিন্তু বাস্তবতা এটাই। বাসের ভিতরে, এই দিকে, ঐ দিকে, কোথাও চশমা নেই।থাক এত চিন্তার কিছু নাই, বাসায় চশমা আছে একটা, আমি নিয়মিত চশমা হারাই।মানিককে বললাম দোস্তো, আমার কাছে একটাও খুচরা পয়সা নেই, তুমি এক কাজ করো বন্ধু তুমি যাওয়ার পথে আমাকে একটু ড্রপ করে যেয়ো।সুতরাং আমি আর মানিক রিকশা চেপে যাচ্ছি, বাসার সামনে নামলাম, মানিকও লাফ দিয়ে নামলো।ঠ্যাঙ্ক ইয়ু ফর দ্যা রাইড বন্ধু। আমি এখান থেকে রিকশা নিয়ে বাসা চলে যেতে পারবো।

