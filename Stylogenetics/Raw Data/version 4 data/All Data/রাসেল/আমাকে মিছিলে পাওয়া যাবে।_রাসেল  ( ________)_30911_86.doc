আমাকে মিছিলে পাওয়া যাবে।





                        অদ্ভুত বাংলাদেশে বসবাস আমাদের, এখানে বিজয় দিবসে বানী দিচ্ছে নিজামী আর মুজাহিদ।অদ্ভুত বাংলাদেশে বসবাস আমাদের, এখানে বাংলাদেশ জামায়াতে ইসলামী নির্বাচনী ইশতেহারে লিখছে তারা ক্ষমতায় গেলে কিংবা নির্বাচিত হলে মুক্তিযোদ্ধাদের সম্মানী ভাতা বৃদ্ধি করবে। অদ্ভুত বাংলাদেশে বসবার আমাদের, এখানে যুবকেরা যুদ্ধাপরাধের দাবীতে এখনো মিছিলে যায়, তবে রাষ্ট্র কিংবা প্রশাসনের বধির কানে প্রবেশ করে না এই বিচারের দাবী। এখনো তারুণ্য মিছিলে উদ্দাম, তারা বাস্তবে যতটা ঘৃণা করে, ঠিক ততটাই ঘৃণা পুষে রাখে মনে ভেতরে, তাই বিচ্ছিন্ন মানুষেরা যুথবদ্ধ হয়, রাজাকারতোষণের বিরোধিতা করে। তারা বিচারের দাবী জানায়, যদিও তাদের জানা নেই, এইসব ভুংভাং এ কতটা কাজ হয়। ধরা যাক, আমরা ১ লক্ষ মানুষের সাক্ষর সংগ্রহ করলাম, যারা সর্বান্তকরণে যুদ্ধাপরাধীদের বিচার চায়, এই গণসাক্ষর অভিযানের ফলাফল দিয়ে কি যুদ্ধাপরাধীদের বিচার হয়ে যাবে? আমার জানা নেই। তবে জানি সবচেয়ে বড় আদালত এই মানুষের হৃদয়। সেখানে যে রায় দেওয়া হয়, সেটাই চুড়ান্ত রায়। এই রায় বলছে বাংলাদেশে বসবাসরত বিশাল এক দল মানুষ যুদ্ধাপরাধীদের বিচারের কাঠগড়ায় দেখতে চায়। তারা ৩৭ বছর আগে ঘটে যাওয়া অপরাধের বিচারের দাবী এখনও ছাড়ে নি। ১৯৭২ এর ফেব্রুয়ারীতে অনশন করেছে, শেখ সাহেবের বাসার সামনে মিছিল করেছে, তারা বিচারের প্রহসন দেখেছে, দেখেছে ছোটো ছোট, দূর্বল কিছু রাজাকার সদস্যের বিচারের রায় হলেও যারা বড় মাপের অপরাধী তাদের কারোই বিচার হয় নি বাংলাদেশের মাটিতে। মুজিব দালাল আইন করেছিলো, সেই দালাল আইনে আটককৃত ৩৫ হাজার বন্দী ১৯৭৬ এ মুক্তি পেলো। তাদের অপরাধের দায়মোচন করে সংবিধানে একটা আঁচড় পড়লো, তারা খালাস হয়ে গেলো। এর পরের ইতিহাস , যুদ্ধাপরাধীদের সাথে আপোষের ইতিহাস। জিয়া বহুদলীয় গণতন্ত্র পূনরুদ্ধারের জন্য বাংলাদেশের সংবিধান থেকে ধর্মভিত্তিক রাজনৈতিক দলের প্রতি নিষেধাজ্ঞা সংক্রান্ত বিষয়টি মুছে ফেললেন, সংবিধানের মাথায় ঝুলিয়ে দিলেন বিসমিল্লাহ হির রহমানির রহিম, আর প্রজাতন্ত্রের সকল কিছুর উপরে স্থান দিলেন আল্লাহকে। আল্লাহর ওয়াস্তে চলছে এরপর থেকে বাংলাদেশ। আল্লাহই সংবিধানের দেখভাল করছেন, এই দেশের নাগরিকদের দেখভাল করে রাখছেন স্বয়ং ইশ্বর। এরশাদের পতনের পরে ঘাতক দালাল নির্মূল কমিটি গঠিত হলো, জাহানারা ইমামের নেতৃত্বে গড়ে ওঠা আন্দোলনকে বাধা দিলো বিএনপি, কিন্তু সেদিন উন্মুক্ত আদালতে ঠিকই বিচারের রায় ঘোষিত হয়েছিল- গণদাবীর প্রতি শ্রদ্ধাশীল থাকা গণতান্ত্রিক সরকারের একটা বৈশিষ্ঠ্য, তবে বাংলাদেশ সেই অর্থে গণতান্ত্রিক হয়ে উঠতে পারে নি এখনও। সুতরাং এখনও মানুষের হৃদয় থেকে এই বিচারের দাবী মুছে যায় নি, তারা বিভিন্ন সময়েই বিচারের দাবীতে নিজের কণ্ঠ উচচকিত করেছে, তাদের সীমিত সামর্থে যতটা কুলায়, ততটাই করেছে। এখনও তারা এই দাবীতেই উচচকিত। সামহোয়্যারের কোনো এক অংশে তারা দাবী করছে যুদ্ধাপরাধীদের বিচারের দাবি সম্বলিত কিছু রাখবার। হয়তো বিষয়টা প্রতীকি হবে, হয়তো বিষয়তা নেহায়েত শিশুসুলভ আচরণ হবে। তবে এটা এক ধরণের চাওয়া।  এর বিরোধিতা করছে না কেউ, তবে বিষয়টা কতটা বাস্তবসম্মত এই নিয়ে প্রশ্ন উঠেছে, তাদের একজনের দাবি এইসব ব্যনার তিনি চান না, তিনি অন্য কোনো উপায়ে চাইছেন এই বিচারের দাবিটাকে বাস্তবায়িত করতে। তার বক্তব্য  এই বিষয়ে প্রতিদিন লিখি, জনমত সংগঠিত হবে, মানুষ এই বর্বরতা যটদিন স্মরণে রাখবে ততদিনই এই বিচারের দাবিটা মানুষের অন্তরে রয়ে যাবে। অমানুষিক নির্যাতনের স্মৃতি আমরা ভুলবো না।   তবে প্রশ্ন হলো প্রতি দিন স্মরণ করিয়ে দিলে কি বিচারের কাজটা সমাধা হবে? প্রতি দিন, প্রতি বছর, অন্তত ১০০০ মানুষ হলেও এই দাবীটা জানাচ্ছে- তবে তাতে কোনো উপকার হয়েছে কিংবা কোনো ফলাফল এসেছে এমনটা নজরে আসে নি। ১৯৭২ এর জানুয়ারী মাস থেকে যেই দাবি ক্রমাগত উত্থাপিত হচ্ছে, যেই দাবিতে ১৯৭২এর ফেব্রুয়ারীতে গণঅনশন হয়েছে, সেই বিচার কি আদৌ সমাপ্ত হয়েছে? ঘাদানিকের আন্দোলন, সেই সময়ে আহত যুবকদের রক্তাক্ত শরীর, তাদের বিচ্ছিন্ন হয়ে যাওয়া অঙ্গ, কোনো কিছুর বিনিময়ে কি আমরা বিচারের ব্যবস্থা করতে পেরেছি? যাদের শরীরের একটা অঙ্গ গিয়েছে ঘাদানিকের আন্দোলনে, তাদের বিকলাঙ্গ শরীরও এই যুদ্ধাপরাধীদের বিচারের দাবির একটা কুৎসিত ব্যনার। সেই ব্যনার নিয়মিত দেখছে তাদের পরিচিতজনেরা। অবশ্য  প্রত্যেকের ব্যক্তিগত অভিরুচি রয়েছে, কার কোনটা দেখতে ভালো লাগে, কোনটা দেখতে খারাপ লাগে, এই বিষয়ক নান্দনিক বোধগুলো নিয়ন্ত্রনের প্রচেষ্টা করাও অনুচিত। সেটা ব্যক্তিস্বাধীনতা হরণের সমতুল্য। যদি কতিপয় মানুষ ভেবেই থাকে, তারা এই ভার্চুয়াল দেয়াল কিংবা বাস্তবের দেয়ালে চিকা মেরে যুদ্ধাপরাধীদের বিচারের ব্যবস্থা করে ফেলতে পারবে, তারা সেটা করুক না। আপনি আপনার নান্দনিকতার বোধ সামান্য সময়ের জন্য ভুলে থাকেন। বাস্তব হতাশাটা গ্রাস করবার আগে তারা এইটুকু করে সান্তনা পাক,  অন্তত আমরা বিবেকের কাছে পরিস্কার ছিলাম। যথাসাধ্য চেষ্টা করেছি। মিছিলে নামি নি কোনো, যুদ্ধাপরাধীদের সমাবেশে বোমা ছুড়ে মারি নি, কিন্তু ঘৃণা করেছিলাম, ভার্চুয়াল একটা দেয়ালে চিকা মেরে সেটার নীচে দাঁড়িয়ে চেয়েছিলাম বাংলাদেশের মাটিতে যুদ্ধাপরাধীদের বিচার হোক। আমিও চাই এই অপরাধের বিচার হোক, এর প্রতিকী উপস্থাপন যদি হয় সামহোয়্যারের কোনো এক জায়গায় এই সম্বলিত একটি পোষ্টার, সেটাও আমি চাই।  যদি বলা হয় এই নিয়ে মিছিলে নামতে হবে, আমাকে মিছিলে পাওয়া যাবে।
                            
                    সর্বশেষ এডিট : ২০ শে ডিসেম্বর, ২০০৮  রাত ৩:৪২                

