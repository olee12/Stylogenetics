কবি যদি থাকেন ঈমানের বর্মে আবৃত _ আল মাহমুদ





কবি যদি থাকেন ঈমানের বর্মে আবৃতআল মাহমুদসব কিছুই দুঃখ-দুর্দশা ঠেলে এগিয়ে চলেছে। শুধু এগোতে পারছে না শিল্প-সাহিত্য, কবিতা ও উপন্যাস। কারণ হয়তো এটাই যে, কবি-সাহিত্যিকরা আপস করতে জানেন না। এর মধ্যেই একগুচ্ছ ভালো কবিতা বা একটি অখণ্ড উপন্যাস তালাশ করে ফিরেছি। না নেই। তবে কিছুই লেখা হচ্ছে না এটা আমার বলা উদ্দেশ্য নয়। অনেকে সময়ের সাথে সংঘর্ষে যাওয়ার আগে চিন্তা করে কোনো কূলকিনারা পাচ্ছেন না। তা ছাড়া ইতিহাসের সাথে আগ বাড়িয়ে লড়াই করতে যাওয়ার সাহস আছে কার? চিরকাল দেখেছি কবিরাই সত্যের সাক্ষ্য দিতে অগ্র-পশ্চাৎ বিবেচনা না করে লড়াইয়ে নেমে যান। এখন অবশ্য সে অবস্থা আর নেই। দেখা যাচ্ছে, বিপদ দেখলে কবি-সাহিত্যিকরাও দুই পা পিছিয়ে গিয়ে এক পা এগোনোর প্রয়াসী হয়েছেন। এটা মার খেয়ে ঘাড় উঁচু রাখার চেষ্টার মতো।সর্বাবস্থায় এ দেশে লেখকরা সময়ের সাক্ষ্য দিতে চেষ্টা করে এসেছেন। কেবল এখনি দেখছি কেউ এগোনোর কোনো চেষ্টা করেন না, প্রতিশ্রুতিও দেন না। আমি ব্যক্তিগতভাবে এই কলামটি লিখে যাওয়ার প্রতিশ্রুতিতে আবদ্ধ। অথচ আমি রাজনীতিক নই। সাহিত্য চর্চা করলেও অগ্র-পশ্চাৎ বিবেচনা করার চেষ্টা করি। আমার বয়স হয়েছে অনেক। বার্ধক্য এবং জরায় আমি যথেষ্ট বিপন্ন বোধ করছি। আমার সাধ ছিল ভালো কিছু কবিতা লেখার এবং এক-আধখানা বাস্তবসম্মত নিরপেক্ষ উপন্যাস রচনায় হাত দেয়া।ইচ্ছা করলেই তো আর সব হয় না। আমি ইচ্ছা করলেই সব কিছু সাহিত্যে পরিণত হবে এ হয় না। বহু দিন নিজেকে ভাঙিয়ে নিজের স্মৃতি বিক্রি করে লেখাটা চালিয়ে গেছি। এখন বিবেক এসে আমাকে সতর্কতা অবলম্বন করার তাগাদা দিচ্ছে। এই তাগাদার মূল্য বুঝি। কিন্তু লিখতে গেলে সত্যের সাথে কল্পনা মিশ্রিত হয়ে যায়। যাকে বলে কবির গদ্য। সেটা এখন যতই জনপ্রিয় হোক আমার মন সায় দেয় না। যদি আমার লেখাটা পাঠকদের না ভাবায় তাহলে তেমন লেখা আমি লিখব কেন? আমার কোনো বন্ধুবান্ধব নেই, যারা নিত্য লেখালেখি চর্চায় আছেন। হয়তোবা এটাই সত্য, আমি একাকী কথার স্রোতে নিজেকে ভাসিয়ে দিয়েছি। না আমি উদ্দেশ্যহীন লেখালেখিতে নিজেকে ভাসিয়ে দিতে আগ্রহী নই। সবার আগে আমার কাছে আমার দেশের মাটি ও মানুষ অপরিসীম ভালোবাসার স্ফূর্তি তৈরি করে। আমি চিরকাল কবি হলেও দায়িত্বজ্ঞানের পরিচয় দিতে চেষ্টা করেছি। অসংখ্য গল্প লিখেছি, গোটা কয়েক উপন্যাস ও বেশ কিছু কবিতা আমার পাঠকদের আমি পরিবেশন করে পরিতৃপ্তি লাভের চেষ্টা করেছি। আমার লেখা বলা বাহুল্য সাদামাটা গদ্যের আকারে প্রকাশ পেয়ে এসেছে। মানুষের দুঃখকষ্ট ও আশা ভঙ্গের ইতিহাস এবং নারীর বিলাপ নিয়ে সাধারণত আন্তরিকভাবে কিছু লেখার চেষ্টা করে থাকি। কাউকে দোষারোপ করা আমার কাজ নয়। শুধু পরিস্থিতিটা বর্ণনা করা আমার উদ্দেশ্য হয়ে থাকে। এতেও আমার পাঠকের সংখ্যা আল্লাহর রহমতে শুধু বেড়ে চলেছে। অনেক দূর-দূরান্ত, দেশ-বিদেশ থেকে আমার উদ্দেশে নানা ধরনের চিঠিপত্র পেয়ে আমি উৎসাহবোধ করি। আমি যখনই কিছু লিখি, ভাষাটা হৃদয় থেকে উৎসারিত হয়। কাউকে খোঁচাখুঁচি করতে লিখি না। বাংলাদেশের আধুনিক সাহিত্যের উদ্গাতাদের মধ্যে আমিও একজন। আমিও চাই আমাদের সাহিত্য আন্তর্জাতিক মানে পৌঁছুক। একই সাথে অনূদিত হয়ে নানা দেশ ও জাতির পাঠকদের কাছে উপস্থিত হোক। মোট কথা বাংলাদেশের চিন্তাশীল আধুনিক লেখকদের কিছু বক্তব্য আছে, যা তাদের নিজস্ব। সেটা অনূদিত হয়ে ছড়িয়ে পড়ুক এটাই আমার একান্ত বাসনা।বার্ধক্যকে আগে আমি অত মূল্য দিতাম না। কিন্তু নিজে বৃদ্ধ বলেই আমি বয়স্ক লোকের মর্যাদাজ্ঞান ও দূরদৃষ্টির প্রশংসা করতে আগ্রহী হয়ে উঠেছি। সমাজে তারুণ্যের যেমন একান্ত দরকার তেমনি বয়স্ক মানুষেরও বিবেকবুদ্ধি, উদ্দীপনা-উৎসাহ সর্বোপরি উপদেশ একান্ত দরকার। সব কিছু মিলিয়ে আমাদের আধুনিক সাহিত্যের এই অঙ্গনটিকে রক্ষা করতে হবে।আধুনিক সাহিত্যে প্রেম একটি বড় ব্যাপার। কিন্তু সাথে সাথে বিবেচনা করতে হবে প্রেম-ভালোবাসা ছাড়াও আধুনিক সাহিত্যের নানা দিক আছে। আছে প্রকৃতি, গাছপালা, পাহাড়-পর্বত, ঝড়বৃষ্টি, বন্যা, মড়ক। এ সবকিছুকেই সাহিত্যের কাব্যের বিষয় করে তুলতে আমরা সমর্থ হইনি। আমাদের মধ্যে সর্ববিষয়ে অভিজ্ঞ বড় লেখক নেই বলে সেটা সম্ভবপর হয়নি। তা ছাড়া বড় লেখক যদি থাকেনও, তাহলে নানা ক্ষুদ্র মতপার্থক্যের জন্য আমরা তাকে মর্যাদা দিতে অস্বীকার করেছি। হয়তো সেটা মহা পাপ হয়েছে, কিন্তু আমরা প্রতিহিংসায় উদ্বুদ্ধ হয়ে পাপকে স্বীকার করিনি। এই ত্রুটি ক্ষমার নয়। ভুলত্রুটি হলে তা আজ হোক কাল হোক শুধরে নিতে হবে, কবির অভিশাপ বলে একটা কথা আছে। সেই অভিশাপের ভাগি যেন আমরা কেউ না হই। কালের নিয়ম কারো জন্য বসে থাকবে না। সে আপতিত হয়ে চলেছে মহাকালের দিকে। আমি যদি আমার সাহিত্যের শস্য এই আবর্তনের মধ্যেই গোলায় তুলতে না পারি, তাহলে এর জন্য আমিই দায়ী থাকব। অন্য কারো ওপর দোষ চাপালে চলবে না। এর আগে হয়তো কোনো প্রবন্ধে লিখেছিলাম, কিছু ভালো কবিতা লিখতে চাই। অথচ মন্দ কবিতা কী তার কোনো ব্যাখ্যা আমি দেইনি। জানলে তো দেবো। আসলে কবিতা কবিতাই। এর আর ভালো-মন্দ যাচাই-বাছাই করা চলে না। আমি কবি আমার কাজ কবিতা লিখে স্বপ্ন সৃষ্টি করা। আগেও বহুবার এ কথা বলেছি। সাধারণত মানুষের দুঃখকষ্ট, প্রেম-ভালোবাসা, মর্মযাতনাকে ভাষা দেয়ার কোনো লেখক থাকেন না। একমাত্র কবিরা ছাড়া। এখন কথা হলো এ দেশে কবিদের কোনো পৃষ্ঠপোষকতা নেই। কবিতা হলো প্রশংসাহীন এক ধরনের পরিশ্রম, যাকে হৃদয়বৃত্তি বলে। এই নির্দয়তার দেশে সৃজনশীল কবি-সাহিত্যিকদের প্রতি কারা আগ্রহী তা আমার জানা নেই। তবে তাদের কিছু সমর্থক যে আছে তা তো অস্বীকার করা ঠিক হবে না। অনেক দুঃখ-দারিদ্র্যের মধ্যেও কবিতাবৃত্তি হৃদয়বৃত্তির মতোই ছুঁয়ে ছুঁয়ে পড়ছে। এই অমৃতরস কারা জাতির মর্মে সঞ্চিত করে রাখছেন তা আমার জানা নেই। আমার জানা না থাকলেও তারা আছেন। সর্বজাতির মধ্যেই এই গোষ্ঠীটি থাকেন। তা না হলে জগৎ মরুভূমি হয়ে যেত। আধুনিক সাহিত্যকে বাঁচাতে হলে একটা সঙ্ঘশক্তি দরকার, এটা অনেকের মত। আমি এই মতের ব্যাপারে একটু ভিন্ন মত পোষণ করি। আমি মনে করি সঙ্ঘশক্তি শেষ পর্যন্ত সাহিত্যের কোনো কাজে লাগে না, সঙ্ঘ কবিতাকে বাঁচাতে পারে না, কবিতাকে বাঁচাতে পারেন একমাত্র কবিরা নিজেরাই। কবিরা হলেন ব্যক্তি প্রতিভার নিজস্ব অভিব্যক্তি, দলবেঁধে কবিতা লেখা যায় না। কবির বিশ্বাসের বিপক্ষে দাঁড়িয়ে সমালোচনা করা যায়। কবিকে কুৎসিত ভাষায় গালাগালও করা যায়। কিন্তু কবি যদি থাকেন ঈমানের বর্মে আবৃত তাহলে কে তার অনিষ্ট সাধন করতে পারে? তবে কিছু জাগতিক বঞ্চনা সব সময় কবিকে মেনে নিতে হয়, এটাই কবির ভাগ্য। এক জায়গায় পুরস্কৃত না হলে অন্য জায়গায় তিনি মর্যাদা পেতেই থাকেন। কেবল বিশ্বাসের কারণে যারা কবিকে পুরস্কারের বদলে তিরস্কার করেন, ভবিষ্যতে তাদের আফসোসের সীমা থাকবে না। এটাই তো চিরকাল দেখে এসেছি। তা ছাড়া জগতের সাহিত্যের ইতিহাস পড়েও এসব জানতে আর বাকি নেই। এবার পাঠকদের জন্য নিজের অবস্থা একটু বর্ণনা করতে চাই। আমি যথেষ্ট বৃদ্ধ হয়েছি বটে, কিন্তু আমার লেখার যে বাসনা, সৃজনশীলতার যে বৈভব তা এখনো সমানতালে আমাকে উদ্দীপিত রাখছে। যদি আমি না লিখে ঘরে বসে থাকতাম তাহলে হয়তো আমার আয়ু ফুরিয়ে যেত। লেখালেখিতেই আমার পরমায়ু বেড়েছে। আমার প্রভু আমাকে হায়াত বর্ধিত করে অনুপ্রেরণা দিয়েছেন। আলহামদুলিল্লাহ, আমি এর প্রশংসায় পঞ্চমুখ থাকব এবং সিজদায় অবনত হয়ে এর কৃতজ্ঞতা প্রকাশ করব।অনেকেই আমার কাছে জানতে চান, আমার পারিবারিক অবস্থা আমাকে সাহায্য করে কি না। এই একটি ব্যাপারে প্রকৃতপক্ষে আমার একটু বলতে সঙ্কোচ বোধ হয়। তবু বলব, আমার পরিবেশ আমার কবিজীবনের অনেকটা সার্থকতা এনে দিয়েছে, যদিও কয়েক দিন আগে মৃত্যুর ঝঞ্ঝা বায়ু বয়ে গেছে আমাদের ক্ষুদ্র পরিবারটির ওপর দিয়ে। আমরা আমাদের প্রভুর শোকর গুজার করছি। কারণ শেষ পর্যন্ত আমাদের পরিবারটি টিকে আছে। ক্ষতবিক্ষত হয়ে মৃত্যুর সাথে লড়ে আমরা বেঁচে আছি। অসংখ্য মানুষের দোয়া আছে আমার জন্য। হয়তো বা এ দোয়ার বরকতেই এই যাত্রা প্রাণে বেঁচে গেছি।এবার একুশের বইমেলায় অন্তত একটি কাব্যগ্রন্থ প্রকাশের বাসনা রাখি। কিন্তু গত বইমেলার পরে প্রকাশিত কোনো কবিতাই আমার পক্ষে সংগ্রহ করে রাখা সম্ভব হয়নি। তবে আমার বিশ্বাস আছে, আমার ভক্তবৃন্দের মধ্যে তা যথাযথভাবে সঞ্চিত আছে। প্রতি বছরই তারা আমাকে তাদের সঞ্চয় থেকে কবিতা এনে দিলে আমি পাণ্ডুলিপি তৈরি করি, এবারো তাদের ওপর ভরসা করে আছি। অন্তত দু’টি কাব্যগ্রন্থ প্রকাশের ইচ্ছা আমার আছে। তা ছাড়া একটি ছড়ার বই আশা করি হয়ে যাবে। উপন্যাস, গল্প, কবিতা, ছড়া সব মিলিয়ে কয়েকটি বই তো হতেই পারে। তা ছাড়া ‘দশ দিগন্তে উড়াল’ একটি খণ্ড প্রকাশিত হয়েছে। দ্বিতীয় খণ্ডটির আয়োজন কারা করবেন তা আমার জানা না থাকলেও সময়মতো সেটাও আশা করছি বের করা সম্ভব হবে। আমার কাজগুলো গুছিয়ে যাওয়ার চেষ্টা কখনো ছাড়িনি, যেটুকু পারব না সেটা নিয়ে চিন্তাভাবনা করার অবকাশ আমার নেই।আমি লিখে গেছি আন্তরিকতার সাথে, দরদ দিয়ে। ছাপাও হয়েছে অত্যন্ত পরিচ্ছন্নভাবে। এখন নিখুঁত বইয়ের জন্য প্রকাশকদের ওপর ভরসা করে বসে থাকব। যা ঘটবে আশা করছি আল্লাহর রহমতে তা পাঠকদের কাছে গ্রাহ্য হবে, কোনো বছরই তো ফাঁকা যায় না, যারা আমাকে ভালোবাসে তারা আমার গ্রন্থ সংগ্রহ করেন। এ ব্যাপারে আমার কিছুই করার থাকে না। দেশ-বিদেশে আমার কিছু পাঠক আছেন, যারা আমার বইয়ের জন্য হাপিত্যেশ করেন, কিন্তু আমি তাদের কোনো সাহায্য করতে পারি না। যারা বাইরে বাংলাদেশ থেকে বই নিয়ে বিক্রি করেন তাদের দয়ার ওপর আমি খানিকটা নির্ভরশীল হলেও বই আন্তর্জাতিক পণ্য তা একভাবে না একভাবে উড়ে চলে যায়। লেখকের কিছু করার থাকে না। যারা বিদেশে আমার বইয়ের জন্য আগ্রহী তারাই তাদের উপায় খুঁজে নেবেন।(সুত্র. নয়া দিগন্ত, ৩০/১০/২০০৮)Click This Link

