সরকার অধ্যাদেশ দিয়ে নির্বাচন না করার ফিকির খুঁজছে _ সিরাজুর রহমান





                        বিশিষ্ট কলামিস্ট সিরাজুর রহমান এর লেখা পড়ুনসরকার অধ্যাদেশ দিয়ে নির্বাচন না করার ফিকির খুঁজছে : সিরাজুর রহমানমুক্তিযুদ্ধের সময় লন্ডনের রেড লায়ন্স স্কোয়ারের কনওয়ে হলে আমরা একটা সভা ডেকেছিলাম। সেকালের একজন বামপন্থী কর্মী (পরবর্তীকালে সংসদ সদস্য হয়েছিলেন) আমাকে একপাশে ডেকে নিয়ে অত্যন্ত সঙ্গোপনে কিছু কথা বলেছিলেন। সারমর্ম এই ছিলো যে, স্বাধীনতার জন্যে বাংলাদেশীরা এখনো যথেষ্ট মূল্য দেয়নি, স্বাধীনতা পেলেও তার কদর বুঝতে পারবে না; তার চাইতে স্বাধীনতা একটু দেরীতে এলে ভালো হতো নাকি? কয়েকটি রূঢ় বাক্যে আমি তাঁকে জবাব দিয়েছিলাম। কিন্তু তিনি যে গোপনে কথাগুলো আমাকে বলেছিলেন তারও কারণ ছিলো। কথাগুলো প্রকাশ্যে বললে হিতে বিপরীত হতে পারতো। দেশে এবং বিদেশে বাংলাদেশীদের মনের অবস্থা তখন সে রকমই ছিলো। অভাবনীয় হিংস্রতা লেলিয়ে দিয়েছিলো পাকিস্তানী সেনারা বাংলাদেশের ওপর। সকলেই পাকিস্তানীদের বিদায় দিয়ে স্বাধীনতা পেতে বদ্ধপরিকর ছিলো। একথা তখন ওঠেনি কে শেখ মুজিবের আওয়ামী লীগের সমর্থক, কিংবা ন্যাশনাল আওয়ামী পার্টিকে (ন্যাপ) সমর্থন করে। অধিকাংশ ক্ষেত্রেই কর্মীরা, রণাঙ্গনের যোদ্ধারা কোন দলেরই সমর্থক ছিলো না, সকলেই ছিলো স্বাধীনতার সমর্থক। সেজন্যেই স্বাধীনতা রুখবার ক্ষমতা কারো ছিলো না।লেঃ জেঃ এরশাদের অভ্যুত্থান বাংলাদেশের জন্যে একটা কলঙ্কজনক অধ্যায় ছিলো। শুনেছি গ্রাম বাংলায় ডাকাতেরা আগাম চিঠি দিয়ে ডাকাতি করতে আসতো। এরশাদের অভ্যুত্থান ছিলো সেরকম। মাত্র কয়েকমাস আগে বিপুল ভোটাধিক্যে নির্বাচিত প্রেসিডেন্ট বিচারপতি আবদুস সাত্তারকে গদিচ্যুত করে এরশাদ গদি দখল করেছিলেন ১৯৮২ সালের ২৪ মার্চ। কিন্তু তার আগে ১৬ জানুয়ারি তাঁর ভগ্নিপতি জনৈক হাবিবুর রহমান সেনাবাহিনীর চিফ অব স্টাফের পক্ষে ঢাকায় আমার সঙ্গে দেখা করেন। এ ব্যক্তি আমাকে বলেছিলেন, একটা ন্যাশনাল সিকিউরিটি কাউন্সিল গঠন করা না হলে জেনারেল এরশাদ রাষ্ট্রপতির ক্ষমতা গ্রহণ করতে বাধ্য হবেন। এরশাদের পক্ষে তিনি আরো দাবি করেন, সে কাউন্সিলে সশস্ত্র বাহিনীগুলোর গরিষ্ঠতা থাকবে এবং নির্বাচিত সরকারের ওপর সে কাউন্সিলের ভিটো ক্ষমতা থাকতে হবে। বাণীবদ্ধ সে সাক্ষাৎকারের সংক্ষিপ্ত বিবরণ বিবিসি থেকে তখন প্রচারিত হয়েছিলো।প্রেসিডেন্ট আবদুস সাত্তারেরও সাক্ষাৎকার নিয়েছিলাম আমি। তিনি আপোসহীন ভাষায় বলেন, নির্বাচিত সরকারের ওপর সশস্ত্র বাহিনী অথবা অন্য কারো ভেটো ক্ষমতা থাকার প্রশ্নই ওঠে না। বিবিসি থেকে সে সাক্ষাৎকারও প্রচারিত হয়েছিলো। তার পরের কথা সকলেই জানেন। সেনাবাহিনীর চিফ অব স্টাফ বঙ্গভবনে গিয়ে পদত্যাগপত্রে সই করতে প্রেসিডেন্টকে বাধ্য করেছিলেন। বিশ্ব সমাজে বৈধতা লাভের আশায় জেনারেল এরশাদ নির্বাচন দিতে রাজি হলেন। তারিখ স্থির হলো ১৯৮৬ সালের ৬ মে। আওয়ামী লীগ, বিএনপি, জাসদ, ন্যাপ এবং জামায়াতে ইসলামীসহ সবগুলো রাজনৈতিক দল ১৯ এপ্রিল এক বৈঠকের শেষে ঘোষণা করে যে তারা কেউ মিলিটারী শাসনের অধীনে নির্বাচনে অংশ নেবে না। কিন্তু মাত্র দুদিন পরে আওয়ামী লীগ ঘোষণা করে যে তারা এরশাদের নির্বাচনে যাবে। আওয়ামী লীগ সে নির্বাচনে মাত্র সিকি ভাগ আসন পেয়েছিলো। শেখ হাসিনা নিজেই বলেছিলেন যে দুর্নীতি করে আওয়ামী লীগকে হারিয়ে দেয়া হয়েছে। অবশ্যি সে দুর্নীতি যে হবেই সেটা সকলেই জানতো। ক্ষমতা ছেড়ে দেবার জন্যে এরশাদ নির্বাচন দেননি। এরশাদ ১৯৮৮ সালে একটা প্রেসিডেন্ট নির্বাচনও করেছিলেন। প্রায়-ভোটারবিহীন সে নির্বাচন দেখতে আমি নিজেও অনেকগুলো কেন্দ্রে গেছি। ছাত্রদের প্রশংসনীয় ভূমিকা তা সত্ত্বেও এরশাদ আরো দু’বছর ক্ষমতায় ছিলেন। রাজনৈতিক দলগুলো বিচ্ছিন্নভাবে তাঁকে সরানোর চেষ্টা করছিলো বটে, কিন্তু এরশাদ তাদের বিচ্ছিন্নতা ও পারস্পরিক বিরোধের পুরোপুরি সুযোগ নিয়েছেন। সেনাবাহিনীও তাঁকে সমর্থন দিয়ে গেছে, কেননা তাদের কোনো ইচ্ছাই এরশাদ অপূর্ণ রাখেননি। নয় বছর বাংলাদেশে কোনো সত্যিকারের নির্বাচন হয়নি। আওয়ামী লীগ, বিএনপি কিংবা অন্য কোনো দলের ক্ষমতা প্রাপ্তির প্রশ্নই উঠেনি। এটা সকলের কাছে পরিষ্কার হয়ে যায়, নিজেরা ক্ষমতা পাবার চাইতে প্রতিপক্ষের ক্ষমতা লাভ ঠেকানোই বড়ো দুটো দলের মূল উদ্দেশ্য ছিলো।আওয়ামী লীগের ফ্রন্ট সংস্থা ছাত্রলীগ এবং বিএনপির ছাত্রদল অত্যন্ত প্রশংসনীয় ভূমিকা নিয়েছিলো তখন। তারা দাবি করে প্রধান দুই দল এবং তাদের দুই নেত্রীকে ঐক্যবদ্ধভাবে সামরিক স্বৈরতন্ত্রের বিরুদ্ধে আন্দোলনে নামতে হবে। দেশের গণতন্ত্রকামী জনতাও তাদের সমর্থন দেয়। ঐক্যবদ্ধ আন্দোলনে সম্মত না হয়ে নেত্রীদের উপায় ছিলো না। তারপরে এরশাদের পতন অনিবার্য ছিলো।আমার মনে আছে ১৯৯০ সালের ২৫ নবেম্বর গভীর রাতে তিনি জেনারেলদের এক বৈঠকে ডাকেন। তিনি একদিকে তাদের প্রচুর প্রলোভন দেখান আর অন্যদিকে হুমকি দেন। কিন্তু সম্মিলিত জাতির আন্দোলনের মুখে সেনাবাহিনী ক’দিন পরেই এরশাদকে পরিত্যাগ করেছিলো। ঘটনাগুলোর কথা নতুন করে বলতে গেলাম দুটো কারণেঃ আজকের দিনের সক্রিয় ছাত্র-জনতার ঘটনাগুলো মনে থাকার কথা নয়; দ্বিতীয়ত, বাংলাদেশের বর্তমান পরিস্থিতির সঙ্গে সে কালের অবস্থার কিছু মিল আছে। যারা সশস্ত্র বাহিনীগুলোকে গরিষ্ঠতা দিয়ে একটা ন্যাশনাল সিকিউরিটি কাউন্সিল চাপিয়ে দিতে চায়, অথবা ক্ষমতা ভাগাভাগি এবং সাংবিধানিক কমিশন গঠনে রাজি হবার জন্যে রাজনৈতিক দলগুলোকে পীড়াপীড়ি করে, তারা ক্ষমতালিপ্সু জেনারেল এরশাদের চাইতে ভিন্ন গোত্রের নয়। এবং তারা আরো আট-ঘাট বেঁধে দীর্ঘমেয়াদী এজেন্ডা কার্যকর করার চেষ্টা করছে। তাদের ‘মাইনাস টু’ কিংবা ‘মাইনাস টু-টু-টু’ এজেন্ডার লক্ষ্যই ছিলো গণতান্ত্রিক শক্তিগুলোকে নেতৃত্বাবিহীন অবস্থায় জনসমষ্টিতে পরিণত করা। তাদের গড়া নির্বাচন কমিশন অনুগত ভৃত্য অথবা সম্মোহিত শিশুর মতো অন্ধভাবে তত্ত্বাবধায়ক সরকারের কালো ষড়যন্ত্রে অংশ নিচ্ছে। সুপরিকল্পিত কালক্ষেপ দুর্নীতি দূর করা, হেন-তেন অজস্র সংস্কার, ফটোযুক্ত ভোটার তালিকা ও জাতীয় আইডি কার্ড, তারপর সংলাপ-সংলাপ খেলা এবং আরো পরে গণপ্রতিনিধিত্ব অধ্যাদেশ সংশোধনের নামে অহেতুক বিতর্ক সৃষ্টি করে ২০টি মাস তারা ইতিমধ্যেই কাটিয়ে দিয়েছে। এই সময়ক্ষেপণের ব্যাপারটাও সুপরিকল্পিত। রাজনীতিকদের পেশা রাজনীতি করা, ক্ষমতা লাভের চেষ্টা করা। রাজনীতির ক্রিয়া-কলাপ বন্ধ থাকলে, ক্ষমতা লাভ সুদূর পরাহত মনে হলে, তাঁদের মনে নেমে আসে হতাশা, সন্দেহ আর অবিশ্বাস। দলগুলোর পারস্পরিক বিরোধ এবং অভ্যন্তরীণ কোন্দল ও ফাটল ইত্যাদি সৃষ্টি হয় তাতে। কর্মীদের হতাশা বিশৃঙ্খলা ডেকে আনে। গণতন্ত্রের অনুশাসনগুলো নির্জীব হয়ে পড়ে। অসাধু সুযোগ সন্ধানীরা সব সময়ই উদভূত পরিস্থিতির অপসুযোগ নেবার চেষ্টা করে।এসবের ওপরেও বর্তমান তত্ত্বাবধায়ক সরকার আরেকটি অপকৌশল অবলম্বন করেছে। সংলাপের নামে একটা নিয়ন্ত্রিত গণতন্ত্র, সংবিধানের প্রতি বিশ্বাসঘাতকতা, জরুরি অবস্থার মধ্যে প্রথমে উপজেলা ও তারপর সংসদ নির্বাচনে রাজি হওয়া এবং তত্ত্বাবধায়ক সরকারের যাবতীয় দুষ্কর্ম অনুমোদনের অঙ্গীকার আদায় করিয়ে নেয়ার জন্যে বড় দলগুলোর ওপর চাপ দেয়া হচ্ছে। এমন একটা অবস্থা সৃষ্টি করা হচ্ছে যাতে শেষ মুহূর্তে বলা হবে যে হয় সরকারের শর্ত অনুযায়ী নির্বাচনে দলগুলোকে রাজি হতে হবে, নয়তো নির্বাচন আদৌ হবে না। তেমন অবস্থায় একটা স্বৈরতন্ত্রী সরকারের ভিত্তি স্থাপিত হবে এবং বিদেশী প্রভুদের কাছে এই বলে রাজনৈতিক দলগুলোর ওপর দোষারোপ করা হবে যে তাদের অনড় মনোভাবের জন্যেই শেষ মুহূর্তে সরকার নির্বাচন স্থগিত করতে বাধ্য হয়েছে। বিলম্বের হেতু কি ছিলো? তা না হলে যে গণপ্রতিনিধিত্ব অধ্যাদেশের সংশোধন ২৮ ফেব্রুয়ারি তারিখের মধ্যে সমাধা হবার কথা ছিলো সেটা কেন ১৯ আগস্ট পর্যন্ত ঠেকিয়ে রাখা হলো? দলগুলোর অপ্রয়োজনীয় নিবন্ধীকরণ যেক্ষেত্রে ৩০ জুনের মধ্যে শেষ হবার কথা ছিলো সেটা কেন বাধ্যতামূলক করা হলো এবং সেটার জন্যে কেন ২৭ আগস্ট থেকে ১৫ অক্টোবর আবেদন আহবান করা হচ্ছে?গণপ্রতিনিধিত্ব অধ্যাদেশে দু’একটা ভালো দিক আছে। সবচাইতে উলেস্নখযোগ্য হচ্ছে, আমলার গদি অথবা ইউনিফর্ম ত্যাগের তিন বছরের মধ্যে রাজনৈতিক পদ গ্রহণ নিষিদ্ধ করা। ইউনিফর্ম পরিহিতদের রাজনৈতিক পদ দখল সুস্পষ্টভাবে নিষিদ্ধ করা হলে আরো ভালো হতো। কিন্তু এমন কতোগুলো বিধান সংযুক্ত করা হয়েছে যেগুলো গ্রহণ করা বড়ো রাজনৈতিক দলগুলোর পক্ষে আপাতত সম্ভব নয়। অঙ্গ সংগঠনগুলো বাংলাদেশের জন্মের সময় থেকেই রাজনৈতিক সংস্কৃতির অবিচ্ছেদ্য অঙ্গে পরিণত হয়েছে। রাতারাতি তাদের বাদ দেয়া কিছুতেই সম্ভব হতে পারে না। ছাত্রলীগ কিংবা ছাত্রদলকে বাদ দেয়া হয়েছে বললেই তারা বাদ পড়বে না। কমলিকে ছেড়েছি বললেই তো কমলি ছেড়ে যায় না! চারা গাছ সহজেই উপড়ে ফেলা যায় কিন্তু পুরনো গাছ কেটে ফেলাও সময়ের ব্যাপার। বিদেশে অবস্থিত দলগুলোর শাখা বন্ধ করার বিধানটাও অনুরূপ। এই শাখাগুলো গড়ে উঠেছে স্বতঃস্ফূর্তভাবে এবং গঠন করেছেন এমন ব্যক্তিরা যাদের ওপর তত্ত্বাবধায়ক সরকারের কোন কতৃত্ব নেই। এমনিতেই ভোটার তালিকায় প্রবাসীদের অন্তর্ভুক্ত না করে সরকার তাঁদের রোষানলে পড়েছে। সবচাইতে বড়ো কথা, এই শাখাগুলোর ব্যাপারে স্বাগতিক সরকারগুলো যখন আপত্তি করছে না তখন ঢাকার অনির্বাচিত ও অসাংবিধানিক সরকারের হুঙ্কারে কোন কাজ হবে না।কোন কোন লোক নাকি বিশিষ্ট এবং স্বতন্ত্র হবার জন্যে পা আকাশের দিকে তুলে মাথায় ভর দিয়ে হাঁটতে চায়। এ সরকারেরও হয়েছে সে অবস্থা। বাংলাদেশ পৃথিবীর একমাত্র দেশ যেখানে ভোটার তালিকায় ফটো সংযুক্ত করা হয়েছে। এখন আবার গণপ্রতিনিধিত্ব অধ্যাদেশে ‘না’ ভোট অন্তর্ভুক্ত হয়েছে। এ দেশে কোটি কোটি লোক অশিক্ষিত, তারা ভোট দেয় প্রতীক চিহ্ন দেখে। কোন প্রতীক দেখে তারা ‘না’ ভোট দেবে? এতে ভোটারদের বিভ্রান্ত করা ছাড়া আর কোন লাভ হবে না। নির্বাচন কমিশনে কেলেংকারি ভোটার তালিকায় নিবন্ধিত না হলে নির্বাচনে প্রার্থী হওয়া যাবে না-সংশোধিত গণপ্রতিনিধিত্ব অধ্যাদেশের এ বিধানটা সংবিধানের বিরোধী। এ ব্যাপারটা নিয়ে প্রধান নির্বাচন কমিশনার এবং তাঁর সহকারীদ্বয়ের কাণ্ডকারখানা রীতিমতো এক কেলেংকারি। কমিশনার ছহুল হোসেন আর কমিশনার সাখাওয়াত হোসেন রায় দিয়েছিলেন তাঁদের নির্ধারিত তারিখের মধ্যে খালেদা জিয়া জেলে বসে ভোটার তালিকায় নিবন্ধিত হননি, কাজেই তিনি নির্বাচনে প্রতিযোগিতা করতে পারবেন না। দেশের আইন ও সংবিধান বিশেষজ্ঞরা এবং সকল বুদ্ধিমান মানুষ তার প্রতিবাদ করেছেন। প্রধান নির্বাচন কমিশনার শামসুল হুদার তখন টনক নড়লো। তিনি বিবৃতি দিয়ে সহকারীদের উক্তির প্রতিবাদ করলেন। কিন্তু সংশোধিত অধ্যাদেশে শামসুল হুদার মতামতকে অগ্রাহ্য করা হয়েছে। বলা হয়েছে যে ‘কোন নির্বাচনী এলাকা থেকে ভোটার তালিকায় নিবন্ধিত না হলে’ কেউ নির্বাচনে প্রার্থী দাঁড়াতে পারবেন না। মনে হচ্ছে তাঁর দু’জন কমিশনারের মতো সরকারও শামসুল হুদার মতামতকে গ্রাহ্য করে না।সিইসি আর তাঁর দুই কমিশনারের উপরোক্ত কেলেংকারি নিয়ে পত্রিকান্তরে আমার একটা প্রবন্ধ প্রকাশিত হয়েছিলো। সেদিনই জনাব শামসুল হুদা নির্দেশ দেন যে তাঁর কমিশনারদ্বয় ‘অন রেকর্ড’ কিংবা ‘অফ রেকর্ড’ মিডিয়াকে কোনো বক্তব্য দিতে পারবেন না। এ নির্দেশে কিছুটা স্বস্তির কারণ ঘটতে পারতো, কিন্তু সিইসি একই নির্দেশে একটা হাস্যকর কাজ করলেন, কমিশনারদ্বয়কে টেলিভিশনের ‘টক শো’ ইত্যাদিতে অংশ নেবার অনুমতি দিলেন। কিছু কাণ্ডকারখানা থেকে সিইসিকে অবশ্যই ‘তরল ব্যক্তিত্বের মানুষ’ বলে মনে হয় এবং তাঁর কমিশনারদ্বয়ের পূর্ব পরিচয়ও বোধকরি অনুসন্ধানের দাবি রাখে। শুনেছি ‘সমকাল’ পত্রিকা কিছুদিন আগে প্রকাশ করেছিলো যে, নির্বাচন কমিশনারদের একজন অতীতে দুর্নীতির দায়ে চাকরি হারিয়েছিলেন। এ অভিযোগ সম্বন্ধে তদন্ত হওয়া দরকার। কিছুতেই সম্ভব নয় দলগুলোর নিবন্ধীকরণ নিয়ে নির্বাচন কমিশন যেসব শর্ত দিয়েছে বর্তমান পরিস্থিতিতে সেগুলো পূরণ করা কোন বড়ো দলের জন্যেই সম্ভব নয়। সেজন্যে প্রয়োজন জাতীয় পর্যায়ে কাউন্সিল অধিবেশন, কেন্দ্র থেকে ইউনিয়ন পর্যন্ত সকল স্তরে কমিটি গঠন, তারপর বিস্তর আলাপ-আলোচনা, তর্কবিতর্ক ইত্যাদির মাধ্যমে সিদ্ধান্তে আসা। জরুরি অবস্থার অধীনে সেটা সম্ভব বলে উন্মাদেই ভাবতে পারে। জরুরি অবস্থা না থাকলেও এ প্রক্রিয়ায় অন্তত বছর খানেক সময় তো লাগবেই। রিকশা পার্টি এবং পকেট পার্টিগুলোর কথা অবশ্যি ভিন্ন। তারা ফখরুদ্দীন আহমেদের স্বৈরতন্ত্রী সরকারের মতো কলমের এক আঁচড়েই সিদ্ধান্ত নিয়ে নিতে পারে। কিন্তু নির্বাচনের জন্যে, গণতন্ত্রের জন্যে মানুষ অধৈর্য হয়ে উঠেছে। তারা নির্বাচনের জন্যে একদিনও দেরী করতে রাজি নয়। নিবন্ধনের শর্তগুলো পূরণের জন্যে সময় তারা দেবে না। এমতাবস্থায় একমাত্র সমাধান সংশোধিত গণপ্রতিনিধিত্ব অধ্যাদেশ এবং রাজনৈতিক দলের নিবন্ধন সংক্রান্ত বিধিমালা নির্বাচিত সংসদের বিবেচনার জন্যে স্থগিত রাখা।চলতি বছরের শুরু থেকেই প্রধান দুই দল আওয়ামী লীগ এবং বিএনপিতে মনোভাবের বহু সমতা দেখা গেছে। বিএনপি ও আওয়ামী লীগ নিজেদের নেত্রীর মুক্তি এবং জরুরি অবস্থা প্রত্যাহারের দাবিতে সরকারের সঙ্গে সহযোগিতা বর্জনের সিদ্ধান্ত পুনঃ পুনঃ ঘোষণা করেছে। সে সিদ্ধান্তে বিএনপি এখনো অটল আছে। শেখ হাসিনার প্যারোলে মুক্তির পর আওয়ামী লীগ নয়টি পৌরসভা ও চারটি সিটি কর্পোরেশন নির্বাচনে অংশ নিয়েছে। কিন্তু তারাও এখন বলছে যে জরুরি অবস্থায় তারাও কিছুতেই নির্বাচনে যাবে না এবং জাতীয় নির্বাচনে আগে উপজেলা নির্বাচন হতে দেয়া হবে না। সকলেই জানে এবং প্রধান নির্বাচন কমিশনার শামসুল হুদাও বলেছেন, কোন একটি বড় দল নির্বাচন বর্জন করলে সে নির্বাচন গ্রহণযোগ্য কিংবা বিশ্বাসযোগ্য হবে না। অন্যদিকে নির্বাচন না হওয়াটাই তত্ত্বাবধায়ক সরকারের কাম্য বলে মনে হয়। কিন্তু সেটা সুস্থ রাজনীতি এবং গণতন্ত্রের মৃত্যু সূচিত করবে। কোন দল সরকার গঠন করবে না, কেউ প্রধানমন্ত্রী কিংবা বিরোধী দলের নেতা হবেন না এবং সংসদ সদস্য হিসেবে ৩০০ রাজনীতিক যে সুযোগ-সুবিধা এবং প্রভাব প্রতিপত্তি ভোগ করতেন সেসব থেকেও তাঁরা বঞ্চিত হবেন। পথ একটাই এই ক্রান্তি লগ্নে সকল প্রকৃত রাজনৈতিক দলের সামনে একটাই পথ খোলা আছে। ঐক্যবদ্ধ ভাবে না হলেও সমান্তরালভাবে তাদের কাজ করতে, সিদ্ধান্ত নিতে এবং প্রয়োজন বোধে আন্দোলনে যেতে হবে, যাতে অহেতুক বিলম্ব না করে সরকার নির্বাচন দিতে বাধ্য হয়। তারপরই শুধু তাদের পৃথক পৃথকভাবে প্রতিযোগিতামূলক রাজনীতি করার সময় আসবে। অন্যথায় এ সরকার গণতান্ত্রিক নির্বাচন দেবে না। নাক কেটে পরের যাত্রা ভঙ্গ করার রাজনীতির জন্যে বাংলাদেশকে অতীতে অনেক মূল্য দিতে হয়েছে। এক/এগারো তারিখের জন্যে দু’বছর তাঁরা রাজনীতি থেকে নির্বাসিত থেকেছেন, তাতে গণতন্ত্রের বিবর্তন বহু বছর পিছিয়ে গেছে। বর্তমান মুহূর্তের দাবিতে তাঁরা যদি সাড়া দিতে ব্যর্থ হন তাহলে বহু বছর তাঁরা গণতন্ত্রের আস্বাদন থেকে বঞ্চিত থাকবেন। সবচাইতে ক্ষতিগ্রস্ত হবে দেশের মানুষ। তাদের অর্থনীতি বিধ্বস্ত হয়েছে। বিশ্ব ব্যাংকের হিসাবেও বলা হয়েছে যে আরো ৪০ লাখ মানুষ দারিদ্র্য সীমার নিচে নেমে গেছে, অন্যান্য হিসাবে সে সংখ্যা এক কোটির বেশি।বাংলাদেশের মানুষের মানবাধিকার বলতে এখন আর কিছু অবশিষ্ট নেই। হাজার হাজার মানুষকে বিনা বিচারে আটক রাখা হয়েছে। গোপন সেন্সরশিপ দিয়ে বাক-স্বাধীনতা হরণ করা হয়েছে। রাজনীতিকদের ভীতি প্রদর্শন ও হয়রানি করার জন্যে ‘রাজনৈতিক পুলিশ’ গঠন করা হয়েছে। এখন আবার সর্বসাধারণের টেলিফোন আড়ি পেতে শোনার ব্যবস্থা হয়েছে। এই শ্বাসরুদ্ধকর অবস্থা থেকে দেশকে বাঁচাতে সক্ষম একমাত্র রাজনীতিকরা-যদি তাঁরা ঐক্যবদ্ধ প্রচেষ্টা চালান। নইলে ইতিহাস তাঁদের ক্ষমা করবে না। 
                    
