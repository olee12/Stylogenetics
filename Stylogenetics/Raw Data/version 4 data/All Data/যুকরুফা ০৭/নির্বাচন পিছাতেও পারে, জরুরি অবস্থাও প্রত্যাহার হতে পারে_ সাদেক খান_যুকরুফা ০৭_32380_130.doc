নির্বাচন পিছাতেও পারে, জরুরি অবস্থাও প্রত্যাহার হতে পারে_ সাদেক খান





নির্বাচন পিছাতেও পারে, জরুরি অবস্থাও প্রত্যাহার হতে পারে- সাদেক খান  জরুরি অবস্থার কতৃত্ববাদিতাপুষ্ট তত্ত্বাবধায়ক সরকারের শিক্ষা ও বাণিজ্য উপদেষ্টা ড. হোসেন জিল্লুর রহমান বলেছেন, ‘সবাই এখন নির্বাচনী মহাসড়কে। এত দিন সড়কের এক পাশে থাকলেও এখন সব দল নির্বাচনী মহাসড়কে উঠে গেছে।’ তিনি অবশ্য বলতে চেয়েছেন তত্ত্বাবধায়ক সরকারের জরুরি অধ্যাদেশ বলে ‘নির্যাতিত’ প্রধান দলগুলোর কথা। ওই সব দলের তরফে ‘নিয়ন্ত্রিত’ গণতন্ত্রের নির্বাচনে অংশগ্রহণে ‘নিরুপায়’ সম্মতির কথাই ড. হোসেন জিল্লুর সোল্লাসে ব্যক্ত করেছেন। অন্য দিকে জরুরি অবস্থায় গজিয়ে ওঠা কিছু নব্য অথবা খোলস-পাল্টানো ‘প্রগতিশীল’ গণতন্ত্রবাদী এখনো ‘অর্থবহ’ গণতন্ত্র চাই, রাজনৈতিক দুরাচার দমন ‘অসম্পূর্ণ’, এসব ধুয়া তুলে চলেছে। বায়না ধরেছে, নির্বাচন পিছাতে হবে। নির্বাচন হয়তো পিছাতে হবে। তবে সেটা ওসব বায়নার কারণে নয়। নির্বাচনী এলাকার সীমানা পুনর্নির্ধারণ করে যে বিজ্ঞপ্তি নির্বাচন কমিশন প্রকাশ করেছে, তার ওপর ৬ নভেম্বর পর্যন্ত আদালতের স্থগিতাদেশ জারি রয়েছে। আদালতে এখন নির্বাচন কমিশনের দ্বিতীয়বার নির্বাচনী এলাকার সীমানা পুনর্নির্ধারণের বৈধতা নিয়ে শুনানি চলছে। সাতটি নির্বাচনী এলাকার বিক্ষুব্ধ বাদিপক্ষের দাবি, ডিসেম্বরের আসন্ন নির্বাচন নবম জাতীয় সংসদের ‘স্থগিত’ নির্বাচন। নবম সংসদের নির্বাচনী এলাকা হালনাগাদ করে ২০০৭ সালের স্বাভাবিক সময়সীমার মধ্যে নির্বাচনী তফসিল ঘোষণার আগেই চূড়ান্ত করা হয়েছিল। বিজ্ঞপিত হয়েছিল। ২০০৭ সালের ২২ জানুয়ারির নির্বাচন রাষ্ট্রপতি স্থগিত করেছিলেন। ভোটার তালিকা নিয়ে বিতর্কের অবসানের জন্য প্রণীত তালিকা বাতিল করে বিতর্কাতীত ভোটার তালিকা প্রণয়নের লক্ষ্যে নির্বাচন কমিশন পুনর্গঠিত করেছিলেন। কিন্তু নবম সংসদ নির্বাচনের অন্যান্য আনুষঙ্গিক প্রক্রিয়াগুলো স্থগিত করেছিলেন মাত্র। তাই নতুন করে নির্বাচনী সীমানা নির্ধারণের এখতিয়ার পুনর্গঠিত নির্বাচন কমিশনের নেই। নির্বাচন কমিশনের পক্ষ নিয়ে আদালতে দাঁড়িয়ে ‘আপত্তি’ দাখিলের সময় ‘অরাজনৈতিক’ তত্ত্বাবধায়ক সরকারের অ্যাটর্নি জেনারেল এসব আইনি যুক্তি এড়িয়ে গিয়েছেন। ‘রাজনৈতিক’ বায়না ধরেছেনঃ এসব মামলা খারিজযোগ্য, কারণ এ ধরনের মামলা আমলে নিলে ঘোষিত সময়ে নির্বাচনী তফসিল ঘোষণা সম্ভব হবে না। মামলাগুলো ডিসেম্বরের নির্বাচন যাতে সময়মতো অনুষ্ঠিত না হতে পারে, তারই ‘ষড়যন্ত্র’। উচ্চ আদালত অবশ্য রাজনীতিতে বহুল ব্যবহৃত ‘ষড়যন্ত্র’ আবিষ্কারের থিওরিতে সন্তুষ্ট হননি। সাফ জানিয়ে দিয়েছেন, নির্বাচনী এলাকার সীমানা নির্ধারণসংক্রান্ত সব মামলার শুনানির পর আইনি বিবেচনা সম্পন্ন করেই রায় হবে। অবশ্য সে রায় পেতে দেরি হলে কিংবা রায় নির্বাচন কমিশনের এ সংক্রান্ত দ্বিতীয় বিজ্ঞপ্তির বিরুদ্ধে গেলেও ডিসেম্বরে নির্বাচন অনুষ্ঠান সম্ভব। সে ক্ষেত্রে নির্বাচন কমিশনকে ২০০৬ সালে নির্ধারিত ও বিজ্ঞপ্তি নির্বাচনী এলাকাগুলোর সীমানা অনুযায়ী আসন্ন নির্বাচনের তফসিল ঘোষণা করার একটা সুযোগ ছিল। সরকারের সম্মতিক্রমে সেই পূর্ব বিজ্ঞপ্তি বাতিল করে নির্বাচন কমিশন এখন সে পথও বন্ধ করে দিয়েছে। ২ নভেম্বরের কিছু দিন পরও যদি নির্বাচনী তফসিলের ঘোষণা দেয়া হয়, তাহলেও নির্ধারিত সময়ে ১৮ ডিসেম্বর নির্বাচনানুষ্ঠান সম্ভব। নির্বাচনানুষ্ঠানের আগে ৩০-৩৫ দিনের মতো ব্যবধানে তফসিল ঘোষণার নজিরও এ দেশে রয়েছে। তবু বলতে হবে, ডিসেম্বরের নির্বাচন কিছুটা পেছানোর সম্ভাবনাই বেশি। কারণ, নিবন্ধনের জন্য যে ১০৭টি দল নির্বাচন কমিশনের কাছে আবেদনপত্র পেশ করেছে, তাদের আবেদনপত্রের বিশদ পরীক্ষা, অসঙ্গতি সংশোধনের সুযোগদান এবং নিবন্ধীকরণ বা প্রত্যাখ্যানের কাজ যথাসময়ে সম্পন্ন করতে পারেননি নির্বাচন কমিশন কর্মকর্তারা। নিবন্ধীকরণ প্রত্যাখ্যাত হলে কিংবা নিবন্ধীকরণের কাজ শেষ হওয়ার আগেই নির্বাচনী তফসিল ঘোষিত হলে বিক্ষুব্ধ কোনো কোনো দল আদালতে যেতে পারে। সম্ভবত স্থগিতাদেশও পেতে পারে। যথাসত্বর নির্বাচনানুষ্ঠানের দাবি প্রধান রাজনৈতিক দলগুলোর চেয়েও বেশি করে চায় এ দেশের সাধারণ মানুষ। তারা যথাসত্বর বর্তমান আমলানির্ভর সুশীলসমাজচালিত বিদেশ মুখাপেক্ষী তত্ত্বাবধায়ক সরকারের প্রশাসনিক অচলায়তনে জিম্মিদশা থেকে মুক্তি চায়। তারা জনপ্রতিনিধি চায় যাদের কাছে অবিচার-অভিযোগ নিয়ে কথা বলা যাবে, যারা রাষ্ট্রীয় ব্যবস্থাপনার সাথে জনজীবনের চাহিদার সংযোগ রক্ষা করবেন। মহাজোটের অবরোধের তেলেভাজার কড়াই থেকে আমলা-সুশীল জোটের জরুরি অধ্যাদেশের আগুনে পড়ে দেশবাসী অতিষ্ঠ। তারা গণবিচ্ছিন্ন কতৃত্ববাদী চাপিয়ে দেয়া সরকারকে একেবারেই আর ক্ষমতাসীন দেখতে চায় না। সাধারণ মানুষের এই অদম্য চাহিদার কারণেই তত্ত্বাবধায়ক সরকারের উপদেষ্টারা, নেপথ্যের শক্তি সেনাকর্মকর্তারা, নির্বাচন কমিশন এবং প্রধান রাজনৈতিক দলগুলো সবাই নির্বাচনের লক্ষ্যে বেশ তৎপর হয়ে উঠেছেন। গণতান্ত্রিক আচরণের স্বতঃপ্রবৃত্ত প্রতিশ্রুতির বাইরেও ‘চাপিয়ে দেয়া’ নানা শর্তের বেড়াজাল মেনে নিয়েই প্রতিষ্ঠিত রাজনৈতিক দলগুলো নতুনভাবে নিবন্ধিত হওয়ার বাধ্যতা মেনে নিয়েছে, নির্বাচনে অংশ নেয়ার জন্য এগিয়ে এসেছে। অবশ্য আমলা-সুশীল জোটের কিংবা তত্ত্বাবধায়ক সরকারের অংশীদার পদস্থ বা অবসর প্রত্যাগত সেনাকর্মকর্তাদেরও কোনো ‘গোপন মতলব’ আছে কি না, সে সম্পর্কে নিঃসংশয় নয় রাজনৈতিক মহল। তাই একটা ‘আন্দোলন’ প্রস্তুতিও মানসিকভাবে বজায় রেখেছে প্রধান রাজনৈতিক দলগুলো। তবে এখন পর্যন্ত নির্বাচনী প্রচারই সেসব আন্দোলন-আন্দোলন ভাবের মুখ্য অবলম্বন। সেই প্রত্যাশা পূরণে বিএনপি নেতৃত্বাধীন চারদলীয় জোট কিংবা বিএনপি প্রভাবাধীন অঙ্গদল অন্য দল ক্ষুদ্র গোষ্ঠী সমন্বিত বৃহত্তর রাজনৈতিক মহলে নির্বাচনী প্রস্তুতির লক্ষণ প্রতিদ্বন্দ্বী মহাজোটের চেয়ে কম বলে মনে করছেন পর্যবেক্ষক মহলের অনেকেই। মোটা দাগে বলা চলে, বিএনপি’র দল গোছানো কিংবা জোট বাড়ানোর প্রক্রিয়া এখনো গতি লাভ করেনি। তবে শীর্ষ নেতৃত্বের মানসিক সিদ্ধান্ত দৃঢ়তা পেয়েছে বলেই সবাই মনে করছেন। ইতোমধ্যে দুই নেত্রীকে নির্বাচন থেকে বিরত রাখতে গোপন চাপ এবং আইনি বাধা সৃষ্টির যে জনরব রয়েছে, সে সম্পর্কে সাংবাদিকদের প্রশ্নের জবাবে নির্বাচন কমিশন বলছেঃ প্রচলিত আইন অনুযায়ী খালেদা জিয়া ও শেখ হাসিনার নির্বাচনে অংশ নিতে এখন পর্যন্ত কোনো বাধা নেই। কেননা, তাদের কোনো মামলায় সাজা হয়নি। তারা চাইলেই নির্বাচনে প্রার্থী হতে পারবেন। তবে জরুরি বিধিমালার আওতায় দায়ের করা মামলায় সাজাপ্রাপ্তরা নির্বাচনে অংশ নিতে পারবেন না। প্রধান নির্বাচন কমিশনার জোর দিয়ে বলেছেন, ‘দুই নেত্রী ইলেকশন করতে পারবেন না এই প্রশ্নটা আসবে কেন? ইলেকশনের বাকি আছে আরো সোয়া দুই মাস। তাদের কোনো কনভিকশন (সাজা) নেই, কিছু নেই। তারা দণ্ডিত না হলে ইলেকশন করতে পারবেন। কোনো অসুবিধা নেই।’ বেগম জিয়া নিজেই বলেছেনঃ ‘নিশ্চয়ই নির্বাচনে দাঁড়াতে পারব, ভোটারও হবো।’ বলেছেন, ‘আমার নির্বাচনে অংশ নিতে কিসের বাধা, কিসের সংশয়? কেন নির্বাচনে অংশ নেবো না? বিএনপি নির্বাচনমুখী দল। নির্বাচনের পাশাপাশি আমাদের আন্দোলনের প্রস্তুতিও থাকবে।’প্রায় অর্ধশত মিডিয়াকর্মীর সাথে শুভেচ্ছা বিনিময়কালে আলাপচারিতায় তিনি আরো বলেন, ‘বিএনপি’র নির্বাচনী ইশতেহার তৈরির জন্য কমিটি করে দেয়া হয়েছে। এ ব্যাপারে কমিটি কাজ করছে। তাদের কাজ শেষ হলে মিডিয়ায় প্রকাশ করা হবে। এবার দেশের যে অবস্থা হয়েছে তাতে নির্বাচনী ইশতেহারে গুরুত্বপূর্ণ সব বিষয় থাকবে। ইশতেহার খুবই গ্রহণযোগ্য এবং যুগোপযোগী হবে। বিএনপি কখনো লোক দেখানো ইশতেহার তৈরি করেনি, আগামীতেও করবে না। বিএনপি নির্বাচনমুখী, জনপ্রিয় এবং সবচেয়ে বড় রাজনৈতিক দল। নির্বাচনের প্রস্তুতি তো থাকবেই। নির্বাচন ও আন্দোলন সব কিছুর প্রস্তুতি আমাদের থাকবে। জরুরি অবস্থা প্রত্যাহার না করলে নির্বাচনে যাওয়ার ব্যাপারে জোটের একটি অবস্থান রয়েছে। জোটই এ ব্যাপারে সিদ্ধান্ত নেবে।’ নিজের ভোটার হওয়া প্রসঙ্গে এক প্রশ্নের জবাবে তিনি বলেন, ‘ভোটার হবো না কেন? নিশ্চয়ই হবো। আমি তো এ দেশেরই নাগরিক। তবে আমরা এখনো সেভাবে নির্বাচনের জন্য কাজ শুরু করিনি। এখনো সিদ্ধান্ত নেইনি কে কোথা থেকে নির্বাচন করবেন। আমরা আস্তে আস্তে এগোচ্ছি। দল ও জোটের সাথে আলোচনা করেই এসব বিষয়ে সিদ্ধান্ত নেবো।’অন্য দিকে তত্ত্বাবধায়ক সরকারের সাথে সর্বশেষ সংলাপের পর আওয়ামী লীগ দলের পক্ষ থেকে বলা হয়েছে, শেখ হাসিনা নিঃশর্ত মুক্তি পাবেন এবং তার নেতৃত্বেই আওয়ামী লীগ নির্বাচনে অংশ নেবে। নির্বাচনের আগেই শেখ হাসিনার নিঃশর্ত মুক্তির বিষয়টি নিশ্চিত হবে। তিনি মুক্ত মানুষ হিসেবে নির্বাচনে আওয়ামী লীগের নেতৃত্ব দেবেন।শেখ হাসিনার নিরাপত্তা সম্পর্কে আওয়ামী লীগকে আশ্বস্ত করে উপদেষ্টা হোসেন জিল্লুর রহমান বলেছেন, নির্বাচনের সময় দুই নেত্রীকেই রাষ্ট্রের সর্বোচ্চ নিরাপত্তা দেয়া হবে। এ ব্যাপারে সরকার নীতিগত সিদ্ধান্ত নিয়েছে। বলা যায়, শেখ হাসিনা নির্দ্বিধায় দেশে ফিরে আদালতে জামিন প্রার্থনা ও মামলার মোকাবেলা করতে পারবেন, এমন নিশ্চয়তা দেয়া হয়েছে। শেখ হাসিনার নিঃশর্ত জামিন পেতে কিংবা নির্বাচনে অংশ নিতে যে কোনো আইনি বাধা নেই, সরকারি প্রতিশ্রুতির কথা বাদ দিলেও সে কথা বিশ্বস্তভাবে বলেছেন শেখ হাসিনার অন্যতম কৌঁসুলি ব্যারিস্টার রফিক-উল হক। অন্য দিকে জরুরি অবস্থা বহাল থাকাকালে সাধারণ নির্বাচন অবাধ হবে কি না সে সম্পর্কে প্রধান রাজনৈতিক দলগুলোর সংশয়ের আইনি ব্যাখ্যাও অকাট্যভাবে তুলে ধরেছেন ব্যারিস্টার রফিক-উল হক। পত্রিকা-সাক্ষাৎকারে তিনি বলেছেনঃ ‘আমরা সবাই জানি ১৮ ডিসেম্বর নির্বাচন হবে। তার পরও জনগণ প্রশ্ন করছে, নির্বাচন কি হবে? তার কারণ জরুরি অবস্থা বহাল রেখে নির্বাচন করতে চাওয়া। সরকার বলছে, জরুরি অবস্থা শিথিল করা হবে। আবার শুনলাম জরুরি আইনের ১ ধারা থেকে ৮ ধারা পর্যন্ত শিথিল করা হবে। যদি ১৬ ধারা বহাল থাকে তাহলে যেকোনো সময় একজন লোককে গ্রেফতার করা যাবে। এটা সাংবিধানিক অধিকারের পরিপন্থী। আপিল বিভাগ থেকে কিংবা হাইকোর্ট থেকে কেউ জামিন পেল। কিন্তু বলা হলো, রাজউক’র সামনে তিনি বক্তৃতা দিয়েছেন। ব্যস, তাকে আবার গ্রেফতার করা হলো। নির্বাচনের সময় ১৬(২) ধারা যদি বহাল রাখা হয়, তাহলে কিভাবে নির্বাচন হবে? কেউ তো কথা বলতে পারবে না। মানুষের ঘাড়ের ওপর একটি খাঁড়া ঝুলিয়ে রেখে আপনি বলছেন নির্বাচন করো। এ কারণে লোকের ধারণা, ইলেকশনের নামে সরকার সিলেকশন করতে চাইছে। ১৬(২) ধারা বহাল রাখলে এই সিলেকশন করা আরো সহজ। যেমন ধরুন তিনজন প্রতিদ্বন্দ্বিতা করবেন। দু’জনকে এ ধারায় গ্রেফতার করা হলো। ব্যস, সিলেকশন সহজ হয়ে গেল। (ফলে) জরুরি অবস্থায় ইলেকশন নয়, সিলেকশন সহজ হবে। এ কাজের জন্য জরুরি বিধির ব্যবহার হচ্ছে সবচেয়ে ভালো উপায়।... জরুরি বিধির ১৬(২) ধারায় বলা হয়েছে, ফৌজদারি কার্যবিধির পুলিশ কর্মকর্তাদের তল্লাশি ও গ্রেফতার বিষয়ে যেরূপ ক্ষমতা রহিয়াছে উপবিধি (১)-এর অধীন অন্যান্য আইনশঙ্খলা রক্ষাকারী বাহিনীর সদস্যগণেরও অনুরূপ সব ক্ষমতা থাকিবে। এবং দায়িত্বে নিয়োজিত আইনশৃঙ্খলা রক্ষাকারী বাহিনীর কোনো সদস্য কোনো ব্যক্তিকে এই বিধিমালার অধীন কিংবা প্রচলিত অন্য কোনো আইনের অধীন আমলযোগ্য কোনো অপরাধ করিতে দেখিলে কিংবা কোনো অপরাধের সহিত সংশ্লিষ্ট বলিয়া যুক্তিসঙ্গতভাবে সন্দেহ করিলে উক্ত ব্যক্তিকে বিনা পরোয়ানায় গ্রেফতার এবং আবশ্যক অন্যান্য আইনানুগ ব্যবস্থা গ্রহণ করিতে পারিবে।’ বিধিতে আইনশৃঙ্খলা রক্ষাকারী বাহিনীর সংজ্ঞায় নিরাপত্তা বাহিনী ও গোয়েন্দা বাহিনীকেও যুক্ত করা হয়েছে। আর আইনশৃঙ্খলা রক্ষাকারী বাহিনীর সংজ্ঞায় জরুরি বিধিতে বলা হয়েছে, ‘আইনশৃঙ্খলা রক্ষাকারী বাহিনী’ অর্থ পুলিশ বাহিনী, আর্মড পুলিশ ব্যাটালিয়ন, র্যাপিড অ্যাকশান ব্যাটালিয়ন, আনসার বাহিনী, ব্যাটালিয়ন আনসার, বাংলাদেশ রাইফেলস, কোস্ট গার্ড, জাতীয় নিরাপত্তা গোয়েন্দা ও প্রতিরক্ষা গোয়েন্দা সংস্থার সদস্যরা এবং বাংলাদেশ সশস্ত্র বাহিনী; তাহলে দেখা যাচ্ছে এই আইনে সবাইকে হয়রানি করা যাবে। তাহলে বুঝুন, সিলেকশন কারা করবে। এই ক্ষমতা নিয়ে সব কিছু করা যাবে। শুনেছি তারা নাকি (দুই দলকেই অবাঞ্ছিত প্রার্থীদের) তালিকা দিয়েছে। এই তালিকা ধরেও ১৬(২) ধারা প্রয়োগ করা হতে পারে। (এ ছাড়াও জরুরি বিধির) ১১ ধারায় বলা হয়েছে, এই আইনে শাস্তি হলে কিংবা আপিল করা না হলে নির্বাচন করতে পারবেন না। এই আইনে কাটুন আঁকার কারণে কারো শাস্তি হলেও তিনি নির্বাচন করতে পারবেন না। অথচ সাংবিধানিক বিধান হচ্ছে, নৈতিক স্খলনজনিত কারণে দুই বছরের শাস্তি হলে আপনি নির্বাচন করতে পারবেন না এবং পাঁচ বছর পার হয়ে গেলে তারপর নির্বাচন করতে পারবেন।’ ওয়াকিবহাল মহল এবং বাস্তববাদী রাজনৈতিক মহলের অনেকে বলছেন, জরুরি অবস্থায় নির্বাচনের বিরুদ্ধে প্রধান রাজনৈতিক দলগুলোর অবস্থানের আসল কারণ, সাজার বিরুদ্ধে আপিলাদেশ পেলেও জাঁদরেল প্রার্থীরা অনেকেই জরুরি অধ্যাদেশের কারণে নির্বাচনে অংশগ্রহণ করতে পারবেন না। প্রতিদ্বন্দ্বী দুই জোটই এ নিয়ে বিব্রত। বিএনপি সে জন্য বেগম জিয়াসহ অন্য নেতাদের বিরুদ্ধে ‘হয়রানিমূলক’ মামলা তুলে নেয়ার বিষয়টি সরকারের সাথে সংলাপে সাত দফার অন্যতম দাবি হিসেবে তুলে ধরেছে। আওয়ামী লীগ মূলত শুধু শেখ হাসিনার বিরুদ্ধে বিচারাধীন দুর্নীতির মামলাগুলো তুলে নিয়ে আদালতের বাইরে অভিযোগের ‘রাজনৈতিক’ নিষ্পত্তির দাবি করেছে, যেমন ঘটেছে পাকিস্তানে বেনজির ভুট্টোর ক্ষেত্রে। এই প্রসঙ্গে সরকারের জন্য একটা আইনানুগ মধ্যপন্থার উপায় বাতলে দিয়েছেন দুদক’র অন্যতম আইন-পরামর্শদাতা অ্যাডভোকেট ড. শাহদীন মালিক। তিনি একটি পত্রিকার প্রতি-সম্পাদকীয় মন্তব্যে লিখেছেনঃ ‘কথা উঠেছে, জরুরি বিধিমালায় আপিল চলাকালে দণ্ডপ্রাপ্তরা নির্বাচন করতে পারবেন না, এ বাধাটা দূর করার জন্যই রাজনৈতিক দলগুলো নির্বাচনের আগে জরুরি অবস্থা তুলে নেয়ার দাবি করছে। জরুরি অবস্থার অবসান হলে ওই বিধিটি জরুরি বিধিমালার ১১(৫) অপসারিত হবে। দণ্ডপ্রাপ্তরা আপিল দায়ের করে নির্বাচনে প্রার্থী হওয়ার সুযোগ পাবেন। নির্বাচনের আগে জরুরি অবস্থা তুলে নেয়ার কারণ ও যুক্তি অনেক। তার মধ্যে ১১(৫) বিধিটাও হয়তো একটা যুক্তি। সরকার যদি এই বিধির আওতায় দণ্ডপ্রাপ্তদের নির্বাচন থেকে বাইরে রাখতে চায়, তাহলে তার দুটো সহজ আইনি সমাধান আছে। প্রথমটা হলো, নির্বাচনে প্রার্থী হওয়ার শেষ দিন অর্থাৎ মনোনয়নপত্র জমা দেয়ার শেষ দিনের পরের দিন জরুরি অবস্থা তুলে নেয়া। মনোনয়নপত্র জমা দেয়ার শেষ পর্যন্ত জরুরি অবস্থা বা এই বিধিটা বহাল থাকলে সাজার বিরুদ্ধে আপিল দায়ের করা সাজাপ্রাপ্তরা মনোনয়নপত্র দাখিল করতে পারবেন না, নির্বাচনে প্রার্থীও হতে পারবেন না। আর মনোনয়নপত্র দাখিলের শেষ দিনের পর জরুরি অবস্থা তুলে নিলে নির্বাচনের সময় জরুরি অবস্থা থাকবে না। রাজনৈতিক দলগুলোর দাবি অনুযায়ী নির্বাচনের সুষ্ঠু পরিবেশ অর্থাৎ জরুরি অবস্থাবিহীন পরিস্থিতিও থাকবে। অন্য দ্বিতীয় সমাধানও আছে। জরুরি বিধিমালার ১১(৫) অর্থাৎ দণ্ডের বিরুদ্ধে আপিল চলাকালে দণ্ড বা সাজাপ্রাপ্তরা নির্বাচনে প্রার্থী হতে পারবেন না। এই বিধান বা নিষেধাজ্ঞাটা জরুরি বিধিমালা থেকে তুলে সংশোধনীর মাধ্যমে গণপ্রতিনিধিত্ব আদেশ ১৯৭২-এ প্রোথিত সব অযোগ্যতা এই অর্ডার অর্থাৎ নির্বাচনসংক্রান্ত এই মূল আইনেই আছে। ঋণখেলাপি হলে নির্বাচন করা যাবে না, এখন সরকারি চাকুরে হলে চাকরি শেষ হওয়ার পর তিন বছরের মধ্যে নির্বাচনে প্রার্থী হওয়া যাবে না ইত্যাদির সাথে দণ্ডের বিরুদ্ধে আপিল চলাকালে নির্বাচন করতে না পারার অযোগ্যতা এখানে জুড়ে দিলেই ল্যাঠা চুকে যায়। আইনি দিক থেকে এ দুটোর যেকোনো একটা আইনসিদ্ধ হবে। কিন্তু সেটা কি নৈতিক হবে? অর্থাৎ এভাবে আইন প্রয়োগ বা আইন সংশোধন করা কি নৈতিক? ড. শাহদীন মালিকের এই নৈতিক প্রশ্নটি চলতি বাস্তবতায় অবান্তর। কারণ যে ‘রাজনৈতিক সংলাপ’ ও দরকষাকষির ভিত্তিতে বর্তমান তত্ত্বাবধায়ক সরকার তার নিরাপদ গমনপথ খুঁজছে, তার সবটাই সুনীতিবিবর্জিত, সবটাই জোড়াতালি।লেখকঃ বিশিষ্ট সাংবাদিক ও কলামিস্ট(সুত্র. নয়া দিগন্ত, ৩১/১০/২০০৮)  Click This Link

                    সর্বশেষ এডিট : ০৩ রা নভেম্বর, ২০০৮  রাত ৮:৩৪                

