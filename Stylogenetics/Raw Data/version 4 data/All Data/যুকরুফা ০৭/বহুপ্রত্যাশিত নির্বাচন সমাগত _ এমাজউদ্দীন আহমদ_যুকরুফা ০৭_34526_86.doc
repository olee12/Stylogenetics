বহুপ্রত্যাশিত নির্বাচন সমাগত _ এমাজউদ্দীন আহমদ





বহুপ্রত্যাশিত নির্বাচন সমাগত : এমাজউদ্দীন আহমদবাংলাদেশে বহুপ্রত্যাশিত সাধারণ নির্বাচন অনুষ্ঠিত হতে চলেছে আগামীকাল ২৯ ডিসেম্বরে, দীর্ঘ দু’বছর পর, ২০০১ সালে সাধারণ নির্বাচনের পরে দু’বছরের ধারাবাহিকতা বিচ্ছিন্নতা-সৃষ্ট শূন্যস্থান পূরণ করতে। সেই শূন্যস্থান কেন সৃষ্টি হয়েছিল সে সম্পর্কে অনেক আলোচনা হয়েছে। পেছনে ফিরতে চাই না তথাপি এটুকু বলা প্রয়োজন যে, ২০০৭ সালের প্রথম অংশটা ছিল বাংলাদেশের জন্য অত্যন্ত দুর্ভাগ্যজনক। এ জন্য দুর্ভাগ্যজনক বলছি যে, তখন যে ঘটনাক্রম একটু একটু করে বিস্তার লাভ করে সে জন্য দায়ী শুধু বাংলাদেশের রাজনীতিকদের অপরিণামদর্শী কার্যাবলিই নয়; দায়ী ছিল বাংলাদেশকে ঘিরে বাইরের বেশ কিছু শক্তির হাজারো স্বার্থের সুতোর বনে রচিত অসংখ্য গ্রন্থি। এই গ্রন্থি রচনায় যেমন জড়িয়েছিলেন বাংলাদেশে অবস্থানকারী বেশ কয়েকজন বিদেশী কূটনীতিক, তেমনি ছিলেন বেশ কয়েকটি আন্তর্জাতিক সংস্থার শীর্ষ পর্যায়ের কর্মকর্তা। লক্ষ্য ছিল, বাংলাদেশের রাজনৈতিক মানচিত্র থেকে কয়েকজন রাজনীতিককে অপসারণ, বাংলাদেশের রাজনীতিকে নিজেদের মনের মতো করে নতুনভাবে সাজানো এবং সেই লক্ষ্যে ‘আমার মাটি’, ‘আমার মানুষ’, ‘আমার দেশ’, অনুভূতিসিক্ত জাতীয় চেতনা থেকে বাংলাদেশকে মুক্ত করা এবং যুক্তরাষ্ট্র কর্তৃক সূচিত ‘সন্ত্রাসের বিরুদ্ধে আন্তর্জাতিক যুদ্ধে বাংলাদেশকে ঘনিষ্ঠভাবে সংশ্লিষ্ট করা। বিদেশে বসবাসরত বাংলাদেশের নাগরিকদের দৃষ্টিতে এগারো জানুয়ারির দুর্ঘটনা এই আলোকেই ধরা দিয়েছিল। কিভাবে, কারা কোন কোন মহলের পছন্দের মানুষ, কাদের প্রণোদনায় তত্ত্বাবধায়ক সরকারের উপদেষ্টা হলেন তা পর্যালোচনা করুন, দেখবেন চিত্রটি আস্তে আস্তে স্পষ্ট হয়ে উঠবে।যাক, সেই দুর্ভাগ্যপীড়িত দিনগুলোর অবসান হতে চলেছে। ২০০৯ সাল থেকে নির্বাচিত সরকারের পদচারণায় আবারো মুখরিত হবে বাংলাদেশের রাজনৈতিক অঙ্গন। হোক না আমাদের রাজনীতিকরা অপরিণত, না-ই বা রইল তাদের উন্নতর রাজনৈতিক প্রজ্ঞা, তবুও অনির্বাচিত সরকার জনপ্রতিনিধিদের সমন্বয়ে গঠিত সরকারের কোনো বিকল্প হতে পারে না। হয়নি কোথাও। প্রতি মুহূর্তে নির্বাচিত সরকারের কাছে দিল্লি, লন্ডন বা ওয়াশিংটন থেকে নির্দেশ তো আর আসবে না। আসবে না কোনো হুমকি বা ধমক। অমিত সম্ভাবনার এ বাংলাদেশ প্রতিনিয়ত হস্তক্ষেপের চাপে আর হবে না পীড়িত। গত দু’বছরে বাংলাদেশ শিখেছে প্রচুর। অন্তত অদূরভবিষ্যতে সেই শিক্ষা কাজে লাগুক সমাজজীবনের সর্বস্তরে।বাংলাদেশের জন্মকাহিনী প্রতিবেশী ভারত বা পাকিস্তানের জন্মের কাহিনীর মতো নয়। কোনো দেনদরবার বা আলোচনা-পর্যালোচনার টেবিলে কিংবা কোনো শক্তির দাক্ষিণ্যে বাংলাদেশের জন্ম হয়নি। এর জন্ম হয়েছে মুক্তিযুদ্ধের রক্তাক্ত প্রান্তরে। সীমাহীন ত্যাগ-তিতিক্ষার মধ্য দিয়ে। এক রক্ত নদী সাঁতরে আমাদের মুক্তিযোদ্ধারা তুলে এনেছেন স্বাধীন সার্বভৌম বাংলাদেশের পতাকা জাতীয়তার জয়গানে চার দিক মুখর করে। জাতীয় স্বার্থ তাই এ জাতির কাছে এত বেশি মূল্যবান। জাতীয়তাবাদী চেতনা তাই জনগণের কাছে এত মূল্যবান মহারত্ন।বাংলাদেশকে ঘিরে যেসব প্রভাবশালী রাষ্ট্র তাদের স্বার্থের জাল বুনে চলেছে, তাদের কাছে জাতীয়তাবাদী চিন্তাভাবনা অগ্রহণযোগ্য। অগ্রহণযোগ্য এ জন্য যে, জাতীয়তাবাদী চেতনার লৌহবর্ম ভেদ করে এই জাতিকে পদানত করা অসম্ভব। এ জন্য এই নির্বাচন যেন অবাধ ও সুষ্ঠু না হয় সে বিষয়ে চক্রান্ত অব্যাহত রয়েছে। এ চক্রান্তে দেশী-বিদেশী অনেক চেনা মুখ দৃষ্টিতে আসছে। ব্রিটেনের দ্য ইকোনমিস্ট পত্রিকার ১১ ডিসেম্বরের সংখ্যায় বলা হয়েছে, বাংলাদেশ জাতীয়তাবাদী দল যদি বিজয়ী হয় তাহলে আওয়ামী লীগ তা মেনে নেবে না। প্রতিবেদক এখানেই থেমে থাকেননি। তিনি আরো বলেছেন, আওয়ামী লীগ কেন, সামরিক বাহিনীও তা মানবে না। এভাবে বাংলাদেশের দেশপ্রেমিক সৈনিকদের জনগণের মুখোমুখি করার অশুভ প্রয়াস চালানো হয়েছে। যদিও বাংলাদেশের সামরিক কর্মকর্তারা বারবার অঙ্গীকার করেছেন, ‘বাংলাদেশের রাজনৈতিক সমস্যার সমাধান রাজনৈতিকভাবেই সম্ভব। এর সামরিক সমাধান নেই। উপরে উল্লেখিত কথাগুলো বলার লক্ষ্য একটাই এবং তা হলো, বাংলাদেশের সামরিক বাহিনীর ভাবমর্যাদাকে ধূলিধূসরিত করা।অন্য দিকে জার্মানির সিমেন্স কোম্পানির মতো বহুজাতিক এক সংস্থার কার্যক্রমের বিবরণ দিয়ে হেরাল্ড ট্রিবিউনের মতো পত্রিকায় প্রতিবেদন এসেছে, কিভাবে সিমেন্স বিশ্বব্যাপী মোটা অঙ্কের উৎকোচ দানের মাধ্যমে ব্যবসা আদায় করে থাকে এবং কিভাবে বাংলাদেশ জাতীয়তাবাদী দলের নেত্রীর এক সন্তানকে জড়িয়ে নির্বাচনকে প্রভাবিত করার অপপ্রয়াস চালানো হয়েছে। এ যেন ১৭৫৭ সময়কালে বাংলার নবাব সিরাজুদ্দৌলার ভাবমর্যাদা ্লান করার সেই চক্রান্ত। ক্লাইভ, ওয়াটস, ড্রেক প্রমুখের বাংলা দখলের প্রহসনমূলক কুমতলবের কুশলী ড্রেস রিহার্সাল। এ দিকে ভারতের এক গোয়েন্দা সংস্থার রিপোর্টটি ভারতেরই এক টেলি-চ্যানেলে অতি নাটকীয়ভাবে প্রচারিত হলো ক’দিন আগে। একটি নির্মম বুলেট অতি সঙ্গোপনে অনুসরণ করে চলেছে বাংলাদেশ আওয়ামী লীগের নেত্রী শেখ হাসিনাকে। যে গোয়েন্দা সংস্থা মুম্বাইয়ের সন্ত্রাসী ঘটনা সম্পর্কে কোনো বিশ্বাসযোগ্য তথ্য সংগ্রহে অপারগ, প্রতিবেশী দেশের রাজনৈতিক অঙ্গনে কত তৎপর তারা। এই তথ্যকে বাংলাদেশের কয়েকটি সংবাদপত্র আরো নাটকীয়ভাবে উপস্থাপন করেছে দেশের অভ্যন্তরে। তাই মনে হয়, ক্লাইভ-ডুপ্লেরা এখন আর একা নয়। ট্রান্সপারেন্সি ইন্টারন্যাশনাল জার্মানিতে জন্মলাভ করে জার্মানির সিমেন্স সম্পর্কে একটি বাক্য উচ্চারণ না করলেও বাংলাদেশ চষে বেড়াচ্ছে দুর্নীতির খোঁজে।কিন্তু ১৭৫৭ সালের সময়কালের বাংলা আর ২০০৮ সালের বাংলাদেশ এক নয়। বাংলাদেশে দেশপ্রেমিক জনসমষ্টির অভাব ঘটেনি, বরং বেড়েছে। দেশপ্রেমিকদের সংখ্যা বেড়েছে বলেই সম্ভবত তারা জাতীয়তাবাদীদেরকে টার্গেট করেছেন। ১৭৫৭ সালের জুলাই মাসের প্রথম সপ্তাহে যখন ক্লাইভের নেতৃত্বে মুর্শিদাবাদ থেকে শতাধিক নৌকা ভর্তি করে নবাবের কোষাগার থেকে ধনরত্ন ফোর্ট উইলিয়ামে নেয়া হচ্ছিল, তখন ভাগীরথীর তীরে দাঁড়িয়ে সাধারণ মানুষ মজা দেখছিলেন। ব্রিটিশ পর্যালোচকদের ধারণা, ওইসব মানুষ যদি মাত্র একটি করে ঢিল বা পাথর ছুড়ে মারতে পারত, তাহলে ধনরত্ন বোঝাই ওইসব নৌকার স্থান হতো ভাগীরথীর তলায়। তা হয়নি। বাংলার মানুষ তখন আপন-পর বিচারে সক্ষম ছিলেন না। এখন কিন্তু তারা আপন-পর চিনেছেন। পাকিস্তানের প্রশিক্ষিত বাহিনীর সাথে সম্মুখ সমরে লড়ে, লাখ লাখ প্রাণের বিনিময়ে, হাজারো ধারায় রক্ত ঝরিয়ে পূর্ব পাকিস্তানকে স্বাধীন-সার্বভৌম বাংলাদেশে রূপান্তরিত করেছেন তারা। তাই ষড়যন্ত্র বা চক্রান্তের গ্রন্থিতে আটকা পড়ার আশঙ্কা এখন সেই পরিমাণে হ্রাস পেয়েছে। নব আবিষ্কৃত ব্যর্থ রাষ্ট্রের ফাঁদে পড়ার ভয়ও কমে গেছে।যে সাধারণ নির্বাচন অনুষ্ঠিত হতে যাচ্ছে ২৯ ডিসেম্বরে, তা অনুষ্ঠিত হোক। ২০০৯ সাল থেকে বাংলাদেশের জনগণ প্রত্যাশা করছেন, তাদের রায়ে সংগঠিত নির্বাচিত সরকার ক্ষমতাসীন হবে। নির্বাচিত সরকারের কোনো বিকল্প এখনো আবিষ্কৃত হয়নি। হোক নির্বাচিত সরকার অপরিণত; হোক তা অদক্ষ। জনগণের রায় নিয়ে সরকার সংগঠিত হলে এবং তা জনতার সমর্থনপুষ্ট হলে আর ভয় কিসের? আমরা সেই দিনটির অপেক্ষায় রয়েছি।লেখকঃ প্রখ্যাত রাষ্ট্রবিজ্ঞানী ।(সূত্র, নয়া দিগন্ত ২৮/১২/২০০৮) Click This Link

