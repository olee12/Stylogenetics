মিথ্যার আবরণে ঢাকা থাক হতাশার হাহাকার - আল মাহমুদ





মিথ্যার আবরণে ঢাকা থাক হতাশার হাহাকার - আল মাহমুদগভীর হতাশা এবং দুঃখ-দুর্দশার মধ্যেই দিন কেটে যাচ্ছে। সময় যে কারো জন্য বসে থাকে না, তা আমার চেয়ে বেশি আর কে জানে? বসে থাকি আমার সামান্য লেখালেখি নিয়ে। এই লেখালেখির একটা দাম আছে। যখন বুঝতে পারি বেশ কিছু পাঠক আমার লেখার জন্য সপ্তাহব্যাপী অপেক্ষা করে আছেন। কিন্তু লিখতে বসলেই বিষয় ভাবনায় এসে আমাকে মুহ্যমান করে ফেলে। কী লিখব সেটা যেমন আমার পূর্বপরিকল্পনায় থাকে না, তেমনি লেখা শুরু করলে শেষ পর্যন্ত অনেক কিছুই বলতে হয়, যা হয়তো আমার পাঠকদের জন্য নানা জিজ্ঞাসার জন্ম দেয়। আমি সবজান্তা ব্যক্তি নই। আর লেখায় আমার সমস্যা যে বার্ধক্য এটা বলাই বাহুল্য। আমি লিখি এ নিবন্ধটির স্থায়ী পাঠক আছে বলে। তা ছাড়া লেখা ছাড়া আমার করণীয়ই বা কী!অনেক লেখক আছেন, যারা ভবিষ্যৎদ্রষ্টা, কিন্তু আমার এবং দেশের ভবিষ্যৎ নিয়ে আগাম মন্তব্য করতে চাই না। ভবিষ্যৎ জানি না বলেই সব কিছু ছেড়ে দিই ভবিতব্যের ওপর। এভাবে সময় যেন আর কাটতে চায় না। আমার কোনো নির্ধারিত বিষয় না থাকলেও আমি জানি লেখাটা বন্ধ করার চেয়ে চালিয়ে যাওয়াই শ্রেয়। কী লিখব সেটা আগে থেকে জানা না থাকায় আমি নিজেকে নিয়েই লেখাটা শুরু করি। তারপর লিখতে লিখতে বুঝি যে আমার বক্তব্য আছে। যদিও সব কথা গুছিয়ে বলার ক্ষমতা অবশিষ্ট নেই।আমার ধারণা, কবি হিসেবে জাতির জন্য যা কিছু করণীয় তা করতে সাধ্যমতো আমি খেটেছি। এ দেশে কোনো পরিশ্রমেরই সঠিক মূল্য পাওয়া যায় না। আমি নিজেও আমার কাজের উপযুক্ত প্রতিদান পাবো এমন ভাবি না। কিন্তু আমি তো লেখা বন্ধ করে দেইনি। আমার বিশ্বাস, অনেক প্রত্যাশা নিয়ে আমার পাঠকরা আমার জন্য অপেক্ষা করেন।আমি তাদের সব আশা পূরণ করতে পেরেছি এমন দাবি করি না। তবু আমি চেষ্টা ছাড়িনি। সাহিত্য হলো প্রতিদানহীন এক সাধনার মতো। কেউ হাতে তুলে কিছু দেয় না। অন্য দিকে আমার হাত খালিও থাকে না। সব সময় ভাবি আমার হাতে কারা যেন কোন মুহূর্তে কিছু সোনার টাকা ধরিয়ে দিয়ে চুপচাপ চলে গেছে। আমার হাত খালি নেই এতেই আমি খুশি।যখন চোখ বন্ধ করে ভাবতে বসি তখনই মনে পড়ে একটি কাজ আমি করে যেতে পারিনি। আর সেটা হলো আমার জীবনের কিছু অন্ধকার দিকে আলো ফেলতে আমি ভয় পেয়েছিলাম। আজো সে দিকগুলো অন্ধকারে আবৃত আছে। আমি চোখ বন্ধ করলে শুধু রোদনধ্বনি শুনতে পাই, নারীর কান্না। অসহনীয় হৃদয়বিদারক।যতই দুঃসহ হোক, আমি তা ভাষায় রূপ দিতে নিজের সাথে লড়াই করে যাবো। হয়তো সত্য উদঘাটিত হবে কিংবা মৃত্যু এসে এর একটা সমাধান বের করে দেবে।হয়তো আগে কোথাও উল্লেখ করেছি যে, মৃত্যুর ঝড়ঝঞ্ঝা আমার ওপর দিয়ে ভীষণ বেগে সব তোলপাড় করে দিয়ে বয়ে গেছে। এখন খানিকটা দিগভ্রান্তের মতো আমি নিজের জায়গায় বসে আছি। নিজের জায়গা বলতে আমি লেখার টেবিলকে বুঝাই। সব চলে গেলেও আমার নিজস্ব অবস্থান তো এই লেখার টেবিল। এখানে বসেই আমাকে কত কিছু ভাবতে হয়। অনেক দূরে ফেলে আসা জীবনের স্মৃতি কী করে ব্যক্ত করব। কিছু মানুষ আছেন, যারা আমার অনিষ্ট সাধনের জন্য আন্তর্জাতিক ক্ষেত্রগুলোতে আমাকে মৌলবাদী বলে প্রচার চালিয়ে আমার অনিষ্ট সাধনের চেষ্টা করেছেন। কখনো প্রতিবাদ করিনি, কারণ আমি জানি আমার লেখাই আমি কেমন ছিলাম তা সাক্ষ্য দেবে। মৌলবাদী হই কিংবা না হই আমি আমার দেশের বাদি-প্রতিবাদী সব ধরনের মানুষকে বুকে চেপে ধরেছিলাম। আমার কর্তব্যের নাম দিয়েছিলাম ভালোবাসা। এখনো আমি এই ভালোবাসাবাসিরই পক্ষাবলম্বন করে এ দুর্ভাগ্যের দেশে নিঃশ্বাস নিয়ে বেঁচে আছি। সাধ্যে যতটুকু কুলায় এখনো লিখে যাচ্ছি। এবারকার ঈদে একটি উপন্যাস আমি রচনা করেছি। ‘আলোক পুলক শিহরণ’ এতে অবশ্য উপন্যাসের সাবেক স্থাপত্যরীতি আমি মেনে চলিনি। লিখেছি ইচ্ছেমতো। হৃদয়ের রসে সিক্ত করে এর আনন্দ-নিরানন্দ, মিলন-বিরহ নির্ধারিত হয়েছে। এর সমাপ্তি কোথায় আমার জানা ছিল না। তবে আরম্ভটা চিরকালই আমি উত্তম রূপে জানতাম। আমি সব আরম্ভই জানি। সমাপ্তিটা আমার আয়ত্তের মধ্যে নেই। বলা যায় আমি জানি না।আমার প্রকাশক আমার আটটি উপন্যাস নিয়ে একটি সমগ্র বের করেছেন। অথচ আমার উপন্যাসের সংখ্যা এর দ্বিগুণ বলে আমি জানি। ওই প্রকাশকই আমার গল্পের একটি সমগ্র প্রকাশে আগ্রহী। আমার কোনো বাধা নেই। আমি নিয়তিনির্ভর মানুষ। বইয়ের কাজটা সব সময় দৈবের ওপর ছেড়ে দিয়ে আমি স্বস্তি অনুভব করি। আমি জানি, যা ঘটার তা ঘটবেই। কবির সম্মান রচয়িতার সম্মান। যতটুকু আমার ভাগ্যে জুটবে তা পূর্বনির্ধারিত। আমি কাড়াকাড়ি করে আমার জন্য কিছুই কেড়ে নিতে চাই না।কত দিন ধরে লিখে চলেছি। কত দিন কত মাস কত বছর। ভাবলে গা শিউরে ওঠে। এত পরিশ্রম আমি করতে পারলাম কী করে। কে আমাকে পুরস্কৃত করবে, কে করবে তিরস্কার, সেটাও তো নিয়তিনির্ধারিত। আমি শুধু ‘প্রেম’ বলে একটা বিষয়কে সাহিত্যে ব্যাখ্যা করতে এসেছিলাম।ব্যাখ্যা গ্রাহ্য হোক বা না হোক, না পড়ে আমার ব্যাখ্যাকে বাতিল করা যাবে না। আমার বিষয় কিনতে হলে মূল্য চুকিয়ে কিনতে হবে। আমার মনে দুরন্ত বাসনা জেগেছে আরো একটা নিয়মভাঙা উপন্যাস লেখা। ভাবনাচিন্তা করছি, লেখাটা কিভাবে শুরু করব। আমি লেখক, আমার বৃত্তি কেবল লিখে যাওয়া। শুধু মৃত্যুই আমাকে থামাতে পারে। মৃত্যুর চেহারা দেখলে সে বিবরণও আমার পাঠকদের জন্য লিখে রাখব।আমাকে অনেকে জিজ্ঞাসা করেন, তারা সাহিত্যের পথে আসতে চান, কবি হতে চান। আমার মন্তব্য কী? আমি সব সময় বলেছি, এ পথে না আসাই ভালো। তবে দুঃখ-দুর্দশা, কষ্ট-যাতনা সইতে পারলে কেউ যেন প্রতিজ্ঞাবদ্ধ হয়ে এ পথে আসেন। যদি সত্যি কষ্ট সয়ে কেউ এ পথে এসেই যান, তাহলে তার হাতে সোনার টাকা। অন্তত তার হাত খালি থাকবে না। আমার কথা জিজ্ঞাসা করলে আমি বলি, জীবনটা আবার নতুন করে শুরু করার সুযোগ থাকলে আমি কখনো কিছুতেই এ পথে পা বাড়াব না। তেপান্তরে হারিয়ে যাবো। হালছাড়া নৌকার মতো ভেসে যাবো। তবু সাহিত্যের পথে নৈব নৈবচ।...একদা সাংবাদিকতা আমার পেশা ছিল। কত মানুষের দুঃখ-কষ্ট অশ্রুজলের কারণ উদঘাটনে আমাকে তৎপর থাকতে হয়েছিল। আজো স্মৃতির মণিকোঠায় সেসব জমা করে রেখেছি। রেখেছি উপন্যাস লিখব বলে। উপন্যাসের নানা বিস্তারের কাহিনী অল্পবিস্তর আমার জানা আছে। কারণ এখনো আমি একটি বৃহৎ উপন্যাস লেখারই প্রয়াসী। আমার প্রভু মহান আল্লাহ যদি আমাকে অনুগ্রহ করেন তা হলে আমি এক বহুমাত্রিক চরিত্রের জটিলতা নিয়ে একটি উপন্যাসই লেখার বাসনা রাখি।অনেকে জিজ্ঞাসা করেন, কেন এত অতীতবাদী। কেন অতীতের দিকে মুখ ঘুরিয়ে বসে আছি। জবাবে বলি, একেকটা দিনকে অতীতে মিলিয়ে যেতে দেখছি। ভবিষ্যৎকে আমার কুয়াশাচ্ছন্ন তেপান্তরের মাঠ ছাড়া আর কিছুই মনে হয় না। এমতাবস্থায় অতীতই আমাকে শিক্ষা নিতে আগ্রহ জাগায়। আমরা যখন কাল কী ঘটবে তা জানি না, তখন অতীতচারী হলে মন্দ কী। কারণ, যত দূর চোখ যায় আমি অতীতকে অবলোকন করতে পারি। ভবিষ্যৎ ভবিতব্যের কুয়াশায় আবরিত থাকলে অতীতই দৃষ্টান্তস্বরূপ। আমি আজ আছি কাল যদি না থাকি? এ জন্যই আজ, কালে মিলিয়ে যাওয়ার আগে আজকেই ভালো করে ভাঁজ করে রেখে দিতে চাই।আজ আমার পাঠকদের জিজ্ঞাসা করতে ইচ্ছে করে, লেখক হিসেবে, কবি হিসেবে আমার দায়িত্ব কি পালন করিনি। আমি কোথাও হার মেনে আপস করিনি। তবে সব জায়গায় যে আমার জিত হয়েছে এটাও দাবি করতে পারি না। কিছু ইচ্ছা মানুষের পূরণ হয় না। আমারও হয়নি। তবে আক্ষেপ, আমার প্রতি অনেকের অনেক বিশ্বাস ছিল। এরা আমার ওপরও এখনো ভরসা করে আছে। অথচ আমি জানি এরা মিথ্যা মরীচিকার পেছনে আশায় বুক বেঁধে দাঁড়িয়ে আছেন। আমি যদি তাদের কাছে সত্য বলি, তাহলে তারা যে হাহাকার করে উঠবেন সেটা সইবার ক্ষমতা আমার নেই। নারীর বিলাপ আমি সইতে পারি না। তার চেয়ে মিথ্যা অনেক ভালো। মিথ্যা যদি সান্ত্বনা দেয়, স্বস্তি দেয়, তাহলে মিথ্যার আবরণে ঢাকা থাক হতাশার হাহাকার।(সুত্র.নযাদিগন্ত, ২৩/১০/২০০৮) Click This Link

