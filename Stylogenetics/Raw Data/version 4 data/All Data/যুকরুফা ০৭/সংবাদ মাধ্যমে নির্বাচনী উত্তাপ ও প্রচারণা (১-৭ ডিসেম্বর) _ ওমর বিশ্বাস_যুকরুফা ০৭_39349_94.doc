সংবাদ মাধ্যমে নির্বাচনী উত্তাপ ও প্রচারণা (১-৭ ডিসেম্বর) _ ওমর বিশ্বাস





সংবাদ মাধ্যমে নির্বাচনী উত্তাপ ও প্রচারণা (১-৭ ডিসেম্বর): ওমর বিশ্বাস   সারা দেশে নির্বাচনের উত্তাপ ছড়িয়ে পড়ছে। ৩০ নভেম্বর মনোনয়ন পত্র জমা দেয়ার পর থেকেই জল্পনা কল্পনা শুরু হয়ে যায় প্রার্থিতা চূড়ান্ত করা নিয়ে। পত্রপত্রিকাগুলো নির্বাচন সংক্রান্ত সংবাদ নিয়েই ব্যস্ত। পত্রিকার কলামের পর কলাম জুড়ে নির্বাচনের খবর আর খবর। প্রায় প্রতিটি পত্রিকাতেই দেখা যায় পক্ষে-বিপক্ষে নানা সংবাদ পরিবেশন করতে। মতপথের মিলের সাথে তাল রেখে সংবাদগুলোতে গুরুত্ব দেয়া হচ্ছে পছন্দনীয় প্রার্থীকে। আর সুযোগ পেলেই প্রতিপক্ষ বা অপছন্দের প্রার্থীর বিরুদ্ধে তুলে ধরা হচ্ছে নানা কাহিনী। ব্যক্তিকেন্দ্রিক সিন্ডিকেট আক্রমণও করতে দেখা গেছে কোনো কোনো ক্ষেত্রে। সারা দেশে মনোনয়ন পত্র জমার পরার পর প্রার্থিতা বাছাই শুরু হয়েছে। সব শেষ হিসেব মতে ৮৮ জনকে ঋণ খেলাপী ঘোষণা করে সারাদেশে প্রায় ছয়শত জন প্রার্থীর মনোনয়ন বাতিল হয়। তবে নাম বিভ্রাটের জন্য ঋণ খেলাপীর অভিযোগে মনোনয়ন বাতিল হয়ে যাওয়া দুই জন প্রার্থী অভিযোগ করে। তারা দুই জনই চারদলীয় জোটের অন্তর্ভূক্ত বিএনপি ও জামায়াতের প্রার্থী ছিল। বি বাড়িয়া-৪ আসনে মনোনয়ন প্রাপ্ত বিএনপি মনোনীত চারদলীয় জোটের প্রার্থী ব্রিগেডিয়ার (অবঃ) মোঃ আবদুর রহীম ও জামায়াত মনোনীয় চারদলীয় জোটের সিরাজগঞ্জ-৪ আসনের রফিকুল ইসলাম খানের মনোনয়ন পত্র বাতিল করা হয়। পরবর্তীতে রফিকুল ইসলাম খানের বিষয়টি পরিস্কার ভাবে মিথ্যা প্রমাণিত হয়। প্রার্থিতা যাচাই বাছাইর মধ্যে একটি খবর সবার মুখে মুখে ছড়িয়ে পড়ে ৪ ডিসেম্বর। এদিন মহাজোটের পাবনা ২ আসনের প্রার্থী জনাব একে খন্দকার ঋণখেলাপী হওয়ায় তার মনোনয়ন পত্র বাতিল হয়ে যায়। তিনি সেক্টর কমান্ডারস ফোরামের আহবায়ক। তিনি আইএফআইসি ব্যাংকের ১৪ কোটি টাকার ঋণখেলাপী। যুদ্ধাপরাধীদের বিচারের দাবিতে তিনি বেশ সক্রিয় ভূমিকা রাখেন এবং সেক্টর কমান্ডারস ফোরামের শীর্ষ নেতৃবৃন্দের মধ্যে একমাত্র প্রার্থী ছিলেন। অবশেষে তিনিও বাদ পড়ে গেলেন। এর আগে সেক্টরস ফোরামের আরেক শীর্ষ নেতা কে এম শফিউল্লাহ আওয়ামী লীগ থেকে মনোনয়ন থেকে বঞ্চিত হন। একে খন্দকারের ঋণখেলাপী হওয়ার বিষয়টি সারা দেশেই বেশ আলোড়ন তোলে। তাঁরা বিভিন্ন সময়ে সৎ রাজনীতির কথা বলে থাকেন। অথচ বাস্তবতা হয়েছে উল্টা। পত্রিকাগুলোতে নির্বাচনের সংবাদের পাশাপাশি একটি সংবাদকে খুবই গুরুত্ব দিয়ে পরিবেশন করে। এই সংবাদের মূল কেন্দ্র ছিল জামায়াতে ইসলামীর সেক্রেটারি জেনারেল আলী আহসান মুহাম্মদ মুজাহিদ। তার প্রার্থিতা, নির্বাচনে অংশগ্রহণের পক্ষে-বিপক্ষে, যোগ্যতা ইত্যাদি বিষয় নিয়ে অনেক গুরুত্ব সহকারেই সংবাদগুলো পরিবেশিত হয়। গত ২ ডিসেম্বর বিভিন্ন পত্রিকার এরকম কয়েকটি শিরোনাম ছিল, ‘ফরিদপুরে মুজাহিদকে অবাঞ্ছিত ঘোষণা’ (যুগান্তর), ‘এবার যুদ্ধাপরাধী মুজাহিদের বিরুদ্ধে বিএনপি নেতাকর্মীদের বিক্ষোভ! মনোনয়ন বাতিলের দাবি’ (ভোরের কাগজ), ‘ফুঁসে উঠছে বিএনপি, মুজাহিদকে বয়কটের সিদ্ধান্ত’ (যায়যায়দিন)। ডেইলি স্টারের শিরোনাম ছিল Commotion over nomination brews BNP men declare Mujahid unwanted in Faridpur. সংবাদে পরিবেশিত নির্বাচন সংক্রান্ত একটি রিপোর্ট ছিল ‘ফরিদপুর সদরে অবাঞ্ছিত মুজাহিদ! কুমিল্লায় প্রতিবাদ সভা’। সংবাদগুলো দেখে মনে হয় নির্বাচনে দুটি পক্ষ - যার একটি পত্রিকা এবং অন্যটি মুজাহিদ। আমার দেশ গত ডিসেম্বরের ২ তারিখ একটি নিউজ ছাপে। তারা প্রেসিডেন্ট জিয়া হত্যা মামলার সাজাপ্রাপ্ত আসামী ক্যাপ্টন (অব) গিয়াসউদ্দিনকে মহাজোটের প্রার্থী হিসেবে মনোনয়ন দেয়া হয়। আওয়ামী লীগের হয়ে ময়মনসিংহ ১০ (গফরগাঁও) আসনে তিনি মনোয়ন পান। সংবাদটি পাঠকদের দৃষ্টি কাড়ে। মুম্বাইয়ের ভয়াবহ ঘটনার অবসান হয়েছে ঠিকই। কিন্তু এর জের চলছে। এই ঘটনার এখনো কোনো সমস্যার সমাধান করা যায়নি। কোনো নতুন ক্লুও উদঘাটিত হয়নি। এদিকে আমাদের দেশে একটি দুঃখজনক ঘটনা ঘটে যায়। মহাজোট মনোনীত গণতন্ত্রী পার্টির সভাপতি নুরুল ইসলাম তার নিজ বাসভবনে এক অগ্নিকাণ্ডে আহত হওয়ার একদিন পর সিএমএইএ মারা যান। গত ২ ডিসেম্বর গভীর রাতে তার লালমাটিয়ায় নিজ বাসভবনে সংঘটিত এক অগ্নিকাণ্ডে গুরুতর আহত হয়ে সিএমএইচ-এ ভর্তি হন। ঘটনাস্থলেই তার একমাত্র পুত্র তমোহর ইসলাম অগ্নিদগ্ধ হয়ে মারা যান। এটা দুর্ঘটনা না নাশকতা সে ব্যাপারটি এখনো পুরোপুরি পরিস্কার হয়নি। তবে ফ্রিজের কম্প্রেশার বিস্ফোরণ, বৈদ্যুতিক শর্ট সার্কিট, সিগারেটের আগুন থেকে নিয়ে ঘটনার সাথে কোনো কোনো পত্রিকা মৌলবাদের গন্ধও পেয়ে যায়। নির্বাচনের ডামাডোলের মধ্যেও একটি খবর বেশ চাঞ্চল্যের সৃষ্টি করে। দুদকের চেয়ারম্যান লে. জেনারেল হাসান মশহূদ চৌধুরী তার বিরুদ্ধে আনীত অভিযোগের সাংবাদিকদের এক প্রশ্নের জবাবে তিনি প্রয়োজনে স্থায়ীভাবে দুদক ছেড়ে চলে যেতে আগ্রহী বলে ঘোষণা দেন। দি ট্রাস্ট ব্যাংকের ২২ কোটি ৪১ লাখ টাকা তসরূপের অভিযোগ তদন্তেও জন্য মন্ত্রিপরিষদ বিভাগ থেকে আইন মন্ত্রনালয়ের মতামত চাওয়া হলে মন্ত্রণালয় সুষ্ঠু তদন্তের স্বার্থে চেয়ারম্যানকে ছুটিতে পাঠানোর পক্ষে মতামত দেয়। অভিযোগ ও স্থায়ীভাবে ছুটিতে যেতে চাওয়ার বিষয়টি নিয়ে জনমনে প্রতিক্রিয়ার সৃষ্টি হয়। এতে কেউ কেউ দুদকের চেয়ারম্যানের বিরুদ্ধে আনীত দুর্নীতির বিষয়টিকে বাকাভাবে দেখতে থাকে। দৈনিক সংগ্রাম দুর্নীতি বিষয়ে তিন কলামে ‘জনগণই যদি দুর্নীতি দমন করবেন তাহলে দু’বছরে এতো ঘটনা ঘটানো হলো কেন?’ শিরোনামে একটি মন্তব্য প্রতিবেদন ছাপে। তাতে বলা হয়, “দুর্নীতি দমনের নামে গত দুই বছরে দেশে অনেক ঘটনাই ঘটে গেছে। দেশকে রাজনৈতিক ও অর্থনৈতিক বিপর্যরের মধ্যে ঠেলে দেয়া হয়েছে। চেষ্টা করা হয়েছে দেশে রাজনৈতিক শূন্যতা সৃষ্টি করা। রাজনৈতিক নেতৃবৃন্দের বিরুদ্ধে ঢালাওভাবে দুর্নীতির মামলায় জড়িয়ে জেলে ঢোকানো হয়। প্রাপ্ত সূত্রে জানা যায় ৪৩৫টি দুর্নীতি সংক্রান্ত মামলা হয়েছে। ৮৯ মামলার রায় ঘোষণা করা হয়েছে বিশেষ আদালতে। ১২১টি মামলার তদন্ত করে দেখা গেছে যে, এসব মামলার চার্জ গঠন করার মতো নূন্যতম কোনো আলামতও অভিযোগের মধ্যে নেই। অর্থাৎ এসব মামলার কোনো ভিত্তি নেই। গত দুই বছরে কমপক্ষে আড়াইশ শীর্ষ স্থানীয় রাজনীতিবিদ ও বিশিষ্ট ব্যক্তির বিরুদ্ধে দুর্নীতির অভিযোগ এনে জনগণের সামনে তাদেরকে দুর্নীতিবাজ উল্লেখ করে করে জাতীয় ও আন্তর্জাতিকভাবে হেয় করা হয়। অথচ তাদের বিরুদ্ধে কোনো অভিযোগই প্রমাণ করতে পারেনি।” তাতে আরো বলা হয়, “দুর্নীতি দমন করতে গিয়ে গত দু’বছরে দেশের আর্থ-সামাজিক খাতকে বিপর্যয়ের মধ্যে ঠেলে দেয়া হয়েছে। দেশের অর্থনৈতিক মেরুদণ্ড ভেঙ্গে দেয়া হয়েছে। অর্থনৈতিক প্রবৃদ্ধিতে ধস নেমেছে। দেশী-বিদেশী বিনিয়োগ বন্ধ হয়ে গেছে। থমকে গেছে শিল্প-কারখানায় উৎপাদন, বাণিজ্যিক খাতেও ধস নেমেছে। নতুন করে লাখ লাখ কর্মক্ষম ব্যক্তি বেকার হয়েছে। দুর্নীতি দমনের নামে হত-দরিদ্র ভাসমান, ক্ষুদ্র ও মাঝারি ব্যবসায়ীসহ ১৪ লাখ লোককে উচ্ছেদ করা হয়েছে। দুর্নীতির অভিযান গেছে ঐসব নিরীহ অসহায় মানুষের ওপর দিয়ে। দেশের মানুষের গণতান্ত্রিক অধিকার হরণ করে, জরুরি অবস্থা জারি করে চালানো হয়েছে ঢালাও দুর্নীতি বিরোধী অভিযান।” মন্তব্য প্রতিবেদনের শেষে কয়েকটি প্রশ্ন রেখে বলা হয় “দুই বছর পর এসে বলা হচ্ছে যে দুর্নীতি দমন সম্ভব নয়। জনগণই উদ্যোগ নেবে। তাহলে গত দু’বছরে কেন এই সর্বনাশ করা হলো? জনগণের রাজনৈতিক, গণতান্ত্রিক ও অর্থনৈতিক উন্নয়নের অগ্রগতি কেন বাধাগ্রস্ত করা হলো? এই প্রশ্ন সচেতন নাগরিক সমাজের।” বাংলাদেশ নিয়ে বিভিন্ন সময়ে বিভিন্ন বিদেশী ব্যক্তিবর্গ, কূটনীতিক, বিভিন্ন সংস্থা নানান কথা বলে থাকে। সম্প্রতি বাংলাদেশের মানুষ ধর্মীয়ভাবে অনেক সহিঞ্চু বলে মন্তব্য করেছেন বাংলাদেশে নিযুক্ত মার্কিন রাষ্ট্রদূত জেমস এফ মারিয়ার্ট। যুক্তরাষ্ট্রের আন্তর্জাতিক ধর্মীয় স্বাধীনতা বিষয়ক কমিশন আয়োজিত বাংলাদেশের ‘ধর্মীয় স্বাধীনতা, উগ্রবাদ, নিরাপত্তা ও আগামী জাতীয় নির্বাচন’ বিষয়ক এক শুনানিতে তিনি এ মন্তব্য করেন। নয়া দিগন্তে ৬ ডিসেম্বর প্রকাশিত সংবাদ থেকে জানা যায় মরিয়ার্ট বলেন, “জঙ্গিবাদ ও ইসলাম সমার্থক হতে পারে না। ইসলামিস্ট হলেই চরমপন্থী হবে এমন ধারণাও সঠিক নয়। বাংলাদেশের প্রেক্ষাপটে এ বিষয়টি যথার্থ বলে মন্তব্য করেন তিনি। তিনি বলেন, বিগত দুই বছরে বাংলাদেশে যে পরিবর্তন এসেছে নির্বাচন অনুষ্ঠানের মাধ্যমে তা একটি সুষ্ঠু পরিণতির দিকে যাচ্ছে। এ বিষয়ে সেনাবাহিনীও কোনো হস্তক্ষেপ করবে না বলে নিশ্চিত করা হয়েছে আমাকে। অনুষ্ঠানে উপস্থিত হিন্দু বৌদ্ধ খ্রিস্টান ঐক্য পরিষদের একজন নেতা সেনাবাহিনীতে ইসলামপন্থীদের আধিক্য প্রসঙ্গে প্রশ্ন করলে জেমস মারিয়ার্ট বলেন, আমি সেরকম কিছু দেখেনি। আর ইসলামপন্থী হলেই চরমপন্থী হবে এমন কথাও ঠিক নয়। তিনি বলেন, সেনাবাহিনীতে অনেক মহিলা অফিসার আছেন। তাদের সংখ্যা দিন দিন বাড়ছে। সেখানে বোরখা পরা কাউকে তেমন চোখে পড়ে বলে মনে হয় না। তাই সেনাবাহিনীতে ইসলামপন্থীদের আধিপত্য বাড়ছে এমনটি আমার মনে হয় না। জামাযাত দিন দিন বিএনপিকে দিন দিন গ্রাস করে নিচ্ছে - এমন এক প্রশ্নের জবাবে রাষ্ট্রদূত জেমস এফ মারিয়ার্ট বলেন, সংগঠন হিসেবে এর ভালো উত্তর দিতে পারবে বিএনপি ও জামায়াতের লোকজন। তবে একজন পর্যবেক্ষক হিসেবে বলতে পারি, বিএনপি তাদের স্বাতন্ত্র্য ও নিজস্ব বৈশিষ্ট্য বজায় রেখে জামায়াতের সাথে জোট করেছে। আর জামায়াতও তাদের স্বকীয়তাকে ধরে রেখেই বিএনপি’র সাথে কাজ করছে। কারণ দু’টি দলেরই রয়েছে আলাদা কর্মসূচি ও গঠনতন্ত্র। ••• বাংলাদেশ একটি ঐতিহাসিক গণতান্ত্রিক পরিবর্তনের দ্বারপ্রান্তে অবস্থান করছে, যা এ দেশকে উদার মুসলিম দেশগুলোর মধ্যে সুশাসনের মডেল হিসেবে প্রতিষ্ঠিত করতে পারে।” এদিকে ‘বাংলাদেশে ইসলামী উগ্রপন্থীদের উত্থান-দমন’ বিষয়ে আওয়ামী লীগের সভানেত্রী ও সাবেক প্রধান মন্ত্রী শেখ হাসিনার পুত্র সজীব ওয়াজেদ জয়ের একটি লেখা সকলের দৃষ্টি আকর্ষণ করে। লেখাটি ইরাক ও সৌদি আরবে দায়িত্বপালনকারী একজন মার্কিন সেনা কর্মকর্তা কার্ল জে. সিওভাক্কোর সঙ্গে যৌথভাবে লিখিত। লেখাটিতে বাংলাদেশে মৌলবাদের উত্থান, বিস্তার, সামরিক বাহিনীতে প্রভাব বিস্তারসহ বেশ কিছু গুরুত্বপূর্ণ বিষয় তুলে ধরা হয়। সেই সাথে লেখাটিতে আওয়ামী লীগের ভবিষ্যত করণীয় কি হওয়া উচিত সেই সম্পর্কে বেশ জোর দিয়ে দিক নির্দেশনা আছে। নিবন্ধের শুরুতেই জয়কে শেখ হাসিনর উপদেষ্টা হিসেবে পরিচয় দেয়া হয়। নিবন্ধটি মার্কিন যুক্তরাষ্ট্রর হার্ভার্ড ইন্টারন্যাশনাল রিভিউতে ১৯ নভেম্বর প্রকাশিত হয় এবং তা অনলাইনের মাধ্যমে সারা বিশ্বে ছড়িয়ে পড়ে। এ বিষয়টি নিয়ে আমাদের সময় ৩ ডিসেম্বর সাপ্তাহিক প্রোব ম্যাগাজিনের উদ্ধৃতি দিয়ে একটি তিন কলাম নিউজ করে। পাঠকের সুবিধার্থে আমাদের সময়ে পরিবেশিত নিউজের কিছু অংশ এখানে তুলে ধরা হলো। সেখানে নিবন্ধের একটি অংশে বলা হয়েছে “স্বল্প সময়ের ইতিহাসে বাংলাদেশ কয়েকটি সামরিক অভ্যুত্থানের মুখোমুখি হয়েছে। তারপরও দেশটি প্রতিবার ফিরে গেছে ধর্মনিরপেক্ষ গণতান্ত্রিক আঙিনায়। তবে এখন ইসলামি মৌলবাদ মাথাচাড়া দিয়ে ওঠার যে লক্ষণ দেখা যাচ্ছে, তাতে দেশটির ধর্মনিরপেক্ষতার পবিত্রতা নষ্ট হতে পারে। গত দুবছরের জরুরি অবস্থায় সরকারের বেশকিছু পদক্ষেপ যখন রাজনৈতিকভাবে ভুগছিল, তখন থেকেই হয়তো ইসলামি মৌলবাদ’ই দেশের সংবিধান ও ধর্মনিরপেক্ষতার বড় শত্রু হয়ে উঠছিল। শেখ মুজিবুর রহমানের আওয়ামী লীগ গোড়া থেকে ধর্মনিরপেক্ষতাকে লালন করে আসছে। তাই দলটি নির্বাচিত হলে, এটি দেশ থেকে ইসলামি মৌলবাদের জোয়ারকে পুরোপুরি স্তিমিত করবে। সফল হলে, বিশ্বে মুসলিম দেশে ধর্মনিরপেক্ষ সরকারের উদাহরণ সৃষ্টি করবে আওয়ামী লীগের নেতৃত্বাধীন বাংলাদেশ।” সজীব ওয়াজেদ জয়ের নিবন্ধ নিয়ে ৭ ডিসেম্বর আমার দেশ ‘জয়ের লেখায় তোলপাড়’ শিরোনামে পাঁচ কলামে একটি নিউজ ছাপে। সেখানে নিবন্ধের কিছু কিছু অংশ তুলে ধরা হয়। উল্লেখ্য যে কলামিস্ট ফরহাদ মাজহার ২২ ও ২৫ নভেম্বর নয়া দিগন্তে দুই কিস্তি লেখার মাধ্যমে বিষয়টি প্রথম জনসমক্ষে তুলে ধরেন। বাংলাদেশের ক্রিকেট নিয়ে অনেক কথা থাকলেও সেটা নীরবে সরবে ভবিষ্যৎ চিন্তায় যাও জনগণ তাদের তামাশা দেখছিল তার সাথে সবশেষে যোগ হয়েছে একটি লজ্জাজনক ঘটনা। ক্রিকেটারদের ব্যাগে এবার মদ পওয়া যায়। ৩ ডিসেম্বর আমাদের সময় প্রথম পৃষ্ঠায় এক কলামের সংবাদ শিরোনাম ছিল, ‘ক্রিকেটারদের ব্যাগে মদ! ক্রীড়াঙ্গনে ছি ছি’। দক্ষিণ আফ্রিকা ফেরত ক্রিকেটারদের ব্যাগ চেক করে মোট ৩৪ বোতল মদ পাওয়া যায়। আমাদের সময়ের জিয়া বিমানবন্দর প্রতিনিধি এনাম আহমেদের উদ্বৃতিতে পত্রিকাটি জানায়, ‘৮ জন ক্রিকেটারের ব্যাগে মদের বোতলগুলো পাওয়া যায়। শুল্ক কর্মকর্তাদের জিজ্ঞাসাবাদে সদুত্তর দিতে পারেনি ক্রিকেটাররা। তবে জাতীয় দলের ক্রিকেটার হওয়ায় তাদের ব্যাগে পাওয়া মদের বোতলগুলো রেখে তাদের ছেড়ে দেয়া হয়। ভাগ্যিস তারা জাতীয় দলে খেলোয়াড় বলে কথা (?)! আসলে আন্তর্জাতিক পর্যায়ে দেশের হয়ে প্রতিনিধিত্বকারীদের দ্বারা এটা শুধু ছি ছি এর মতো কোনো ঘটনা নয়। এটা গোটা জাতির জন্য কলঙ্ক। ওমর বিশ্বাসঃ কবি, প্রাবন্ধিক, সম্পাদক - চাঁড়ুলিয়া।   Click This Link

                    সর্বশেষ এডিট : ১১ ই ডিসেম্বর, ২০০৮  সন্ধ্যা  ৭:৩২                

