ভারতীয় সেনাপ্রধানের সফর ও অন্যান্য কথা





                        বিশিষ্ট কলামিস্ট সাদেক খান এর একটি দারুন লেখা পড়ুন ভারতীয় সেনাপ্রধানের সফর ও অন্যান্য কথাসাদেক খান   ঘটনাচক্রে শ্রাবণের ঘন বর্ষার মধ্যেই এখন বাংলাদেশের রাষ্ট্রনৈতিক-রাজনৈতিক-সমাজনৈতিক নানা আনুষ্ঠানিকতার ঘটা জেঁকে বসেছে। উঁচুমহলে ক্ষমতাচ্যুত, ক্ষমতাসীন ও ক্ষমতাপ্রত্যাশীদের মধ্যে চলেছে নির্বাচন প্রক্রিয়া, নির্বাচনে অংশীদারিত্ব, নির্বাচন বর্জন, ক্ষমতা হস্তান্তর বা ক্ষমতার রূপান্তর ইত্যাদি প্রকাশ্য বা গোপন লক্ষ্যভেদের জোর দরকষাকষি, টেক্কা মারার দান চালাচালি। সব তরফেই নীতিনিষ্ঠার মুখোশ খসে পড়েছে। চলছে ব্যক্তিত্বকেন্দ্রিক প্রভাব ও ইচ্ছাশক্তি প্রতিষ্ঠার দ্বন্দ্ব। রাজনৈতিক সংস্কার এবং সংলাপ এখন গৌণ, মুখের কথা মাত্র। ক্ষমতার পরিবর্তনের খেলায় হারজিতের অবস্থান পাল্টে সুবিধা পাকাপোক্ত করার কৌশলই মুখ্য হয়ে দাঁড়িয়েছে।  সেসব বাদেও রাজধানীর রঙ্গমঞ্চ এখন ঘটনাবহুল। কলম্বোর আসন্ন সার্ক সম্মেলন উপলক্ষে প্রস্তুতিপর্বের আঞ্চলিক উচ্চপর্যায়ের কমিটিগুলোর কোনো কোনো বৈঠক ঢাকায় বসেছে। সেজন্য বৈদেশিক সরকারি-বেসরকারি অভ্যাগতরা ঢাকায় এসেছেন, চলে গেছেন। প্রাসঙ্গিক এনজিও আদান-প্রদান, সুশীল সমাজের বৈঠকি আলোচনা, সেমিনার, টকশো ছিল জমজমাট। একই সাথে দেশে চলছে স্থানীয় নির্বাচন বিতর্ক এবং কিছু কিছু স্থানীয় নির্বাচনানুষ্ঠানের টেস্ট কেস-এর পূর্বালোচনা পর্যালোচনা প্রচারাভিযান। ৪ আগস্ট ওই টেস্ট কেস অনুষ্ঠানের ব্যবস্থাপনায় নির্বাচন কমিশন সৎ ও যোগ্য প্রার্থীর মাপকাঠি প্রয়োগে গাফিলতি করেছে বিবেচনায় হাইকোর্ট এক নির্দেশনামা জারি করেছেন, স্থানীয় নির্বাচন প্রার্থীরা তাদের হলফনামায় প্রকাশিতব্য তথ্য গোপন কিংবা ভুল বা অসম্পূর্ণ তথ্য সংযোজন করেছে কি না, সেটা কমিশনকে আবার পরীক্ষা করে দেখতে হবে। কার্যত তার কোনো অবকাশ আছে কি না, কিংবা নির্বাচনী আপিল আবেদনের সময় সুযোগের আগে একটা সাংবিধানিক প্রক্রিয়ায় উচ্চ আদালতের এমন হস্তক্ষেপ প্রার্থনা সঙ্গত কি না, সে কথা আবেদনকারীর বিজ্ঞ আইনজীবী বা মীমাংসাদাতা বিচারাসন আমলে নেয়ার প্রয়োজন বোধ করেননি।  আদালতপাড়া অবশ্য নানা রঙ্গেই সরগরম। ন্যায়বিচার ও মৌলিক অধিকারের কষ্টিপাথরেই একের পর এক জামিনে মুক্তিলাভ করছেন জরুরি আইনে দুর্নীতি বা দুর্নীতিসহায়ক দুষ্কর্মের দায়ে অভিযুক্ত রাজনৈতিক ব্যবসায়িক নেতারা। প্রধানত তার কারণ, যারা পালিয়ে যাবেন না, এমন লোককেও জরুরি অধ্যাদেশের আওতায় বিনা জামিনে তদন্ত ও বিচারকালীন আটকের ব্যবস্থা হয়েছিল, যাতে তারা দ্রুত বিচার কার্যক্রমকে আইনের কৌশলে বিঘ্নিত কিংবা রাজনৈতিক প্রভাবে বিপথচালিত করার সুযোগ না পান। কিন্তু জরুরি অধ্যাদেশেই তদন্ত শেষ করে অভিযোগপত্র আদালত গ্রাহ্য করার সময়সীমা ৬০ দিন বেঁধে দেয়া হয়েছিল। বিনাবিচারে (তথা আইনানুগ বিচার প্রক্রিয়া শুরু না করেই) ষাট দিনের বেশি গারদের শাস্তিদান অবৈধ ঘোষণা করেছেন হাইকোর্ট। অভিজন সমাজে বেশ কিছু বিশিষ্টজনের গারদের পোশাক ছাড়ার আলোড়ন পর্বের পাশাপাশি বিশিষ্ট বৈদেশিক অভ্যাগতদের জন্য সরকারি কর্মসূচি ও সংবর্ধনার পোশাকি ব্যস্ততাও কম নয়। ভারতীয় কংগ্রেস পার্টির তরুণ নেতা পণ্ডিত নেহরুর দৌহিত্র পুত্র রাহুল গান্ধী বাংলাদেশে গ্রামীণ ও ব্র্যাক সমাজসেবা দর্শনে ১ আগস্ট ঢাকায় পৌঁছার কথা ছিল। রাহুলের সাথে তার বোন প্রিয়াঙ্কা ভদ্রাও আসার কথা। তাদের ঘনিষ্ঠরা চান না, এ সফর নিয়ে কোনো রকম হইচই হোক। তবে ঢাকায় অবস্থানকালে তত্ত্বাবধায়ক সরকারের উপদেষ্টাদের সাথে রাহুল গান্ধীর বৈঠক হওয়ার কথা। প্রকাশ, বাংলাদেশ সরকারের ঊর্ধ্বতন মহলের অনুরোধে রাহুলের এ সফর পিছিয়ে দেয়া হয়েছে। কারণ, এ সময় প্রধান উপদেষ্টা, পররাষ্ট্র উপদেষ্টাসহ সরকারের ঊর্ধ্বতন কর্মকর্তারা সার্ক শীর্ষ সম্মেলন উপলক্ষে শ্রীলঙ্কার রাজধানী কলম্বোয় অবস্থান করবেন। ইতোমধ্যে রাহুল গান্ধীর নিরাপত্তার বিষয়টি নিশ্চিত করতে সঞ্জীব শর্মার নেতৃত্বে বিশেষ সুরক্ষা দলের তথা স্পেশাল প্রোটেকশন গ্রুপের সদস্যরা ঢাকায় এসে পৌঁছেছেন।  ইতঃপূর্বে ভারতের সেনাপ্রধান জেনারেল দীপক কাপুর ২৮ থেকে ৩১ জুলাই এই চার দিনের সফরে ঢাকায় এসেছিলেন। গত ফেব্রুয়ারির শেষদিকে বাংলাদেশের সেনাবাহিনীর চিফ অব স্টাফ জেনারেল মইন উ আহমেদ ভারতে ছয় দিনের এক হাইপ্রোফাইল বর্ণাঢ্য সফর করে এসেছেন। ওই সময় বাংলাদেশের সেনাপ্রধান ভারতের সেনাপ্রধান জেনারেল দীপক কাপুর ছাড়াও শীর্ষ সামরিক কর্মকর্তা এবং ভারতের পররাষ্ট্র ও প্রতিরক্ষা মন্ত্রীদ্বয়ের সাথে গুরুত্বপূর্ণ বৈঠকে মিলিত হয়েছিলেন। ভারতের সেনাপ্রধান জেনারেল দীপক কাপুরের বাংলাদেশ সফরকে বাংলাদেশ সেনাবাহিনী প্রধানের সফরের ফিরতি সফর হিসেবেই দেখা হচ্ছে। তবে বাংলাদেশ সেনাপ্রধানের ফেব্রুয়ারির সফরটি মিলিটারি টু মিলিটারি পর্যায়ের সফর নির্ঘণ্ট হলেও কার্যত তাকে হাইপ্রোফাইলের একটি রাজনৈতিক সফর বলে আখ্যায়িত করেছিল ভারতীয় সংবাদমাধ্যম।  ভারতে জেনারেল মইন উ আহমেদকে সরকারিভাবে যে হাইপ্রোফাইল প্রটোকল দেয়া হয়েছিল, তাকে সরকার বা রাষ্ট্রপ্রধানকে প্রদেয় প্রটোকলের সাথে তুলনা করা হয়। ভারতীয় প্রশাসনিক ও কূটনৈতিক মহল এবং সে দেশের মিডিয়া জেনারেল মইনের ভারত সফরকে ইতিবাচক এবং তাৎপর্যপূর্ণ অগ্রগতি হিসেবে বিবেচনা করে বিভিন্ন মন্তব্য প্রকাশ করেছে। ভারতীয় বিশ্লেষকদের মতে, বিগত চারদলীয় জোট সরকারের আমলে বাংলাদেশ-ভারত সম্পর্ক শীতলতার তলানিতে উপনীত হয়েছিল। জেনারেল মইনের সফর দুদেশের সম্পর্কের ব্যাপারে একটি মোড় পরিবর্তনের মাইলফলক বলে সাব্যস্ত করেছিল ভারতীয় ভূরাজনৈতিক পণ্ডিত ব্যক্তিরা।  জেনারেল মইনের তাৎপর্যপূর্ণ ভারত সফরের ফিরতি সফরে ভারতের সেনাপ্রধান দীপক কাপুরের বাংলাদেশ সফরকেও নিছক মিলিটারি টু মিলিটারি সফর বিনিময় বলা যাবে কি না, রাজনৈতিক বিশ্লেষকরা সেই প্রশ্ন তুলেছেন। গত ২৩ জুলাই ০৮ ভারতের সাউথ এশিয়া এনালাইসিস গ্রুপের গবেষক ড. সুভাষ কপিলা বাংলাদেশে ভারতীয় সেনাপ্রধানের তাৎপর্যপূর্ণ সফর নিয়ে দীর্ঘ বিশ্লেষণধর্মী নিবন্ধ প্রকাশ করেছেন। তাতে তিনি জেনারেল দীপক কাপুরের বাংলাদেশ সফরকে বাংলাদেশ সেনাপ্রধান জেনারেল মইন উ আহমেদের বিগত ফেব্রুয়ারির ভারত সফরের ধারাবাহিকতা হিসেবে উল্লেখ করে বলা হয় যে, মিলিটারি টু মিলিটারি যোগাযোগের লক্ষ্য হচ্ছে, ভারতের বৈদেশিক নীতি বাস্তবায়নে সহায়তা করা।  ভারতীয় সেনাপ্রধানের বাংলাদেশ সফরের ক্ষেত্রে সম্ভাব্য চারটি এজেন্ডাকে চিহ্নিত করেছেন ড. সুভাষ কপিলা। এগুলো হচ্ছেঃ প্রথমত, সাত বছর পর ভারতের সেনাপ্রধানের বাংলাদেশ সফরের মধ্য দিয়ে আস্থা ও যোগাযোগের দূরত্ব কমানো। (২০০১ সালে ভারতের সেনাপ্রধান সর্বশেষ বাংলাদেশ সফর করেন)। দ্বিতীয়ত, বিগত শেষ ফেব্রুয়ারিতে বাংলাদেশ সেনাপ্রধানের ভারত সফরের প্রায় অব্যবহিত পর দ্রুততার সাথে ভারতীয় সেনাপ্রধানের বাংলাদেশ সফরের মধ্য দিয়ে ভারত এই বার্তাই বাংলাদেশকে দিতে চায় যে, ভারত বাংলাদেশের সাথে সত্যিকারের সম্পর্ক গড়তে আগ্রহী। তৃতীয়ত, ভারতীয় সেনাপ্রধানের বাংলাদেশ সফরটি হচ্ছে সম্প্রতি দিল্লিতে অনুষ্ঠিত পররাষ্ট্র সচিব পর্যায়ের বৈঠকের ধারাবাহিকতা। চতুর্থত, স্বরাষ্ট্র সচিব পর্যায়ের বৈঠকের আলোচ্য বিষয় সীমান্ত সঙ্ঘাত ও অনুপ্রবেশ ইস্যু সেনাপ্রধানের আলোচ্য সূচিতে থাকছে। এর বাইরেও ভারতের সাথে বাংলাদেশের বিবদমান জ্বলন্ত সমস্যাবলি দুই দেশের সেনাপ্রধানের আলোচ্য সূচিতে থাকছে। ড. সুভাষ কপিলার মতে, বাংলাদেশ ভারতকে এই বার্তাই দিচ্ছে যে, বাংলাদেশ ভারতের স্ট্র্যাটেজিক বা ভূরাজনৈতিক বাস্তবতাকে গ্রহণ করতে যাচ্ছে, প্যান ইসলামিজমকে নয়।  মোদ্দা কথা হিসেবে ড. সুভাষ কাপিলা বলেন, এটি খুবই গুরুত্বপূর্ণ যে, তত্ত্বাবধায়ক সরকারের অভ্যুদয়ের পর বাংলাদেশ ভারতের ব্যাপারে নতুন ধারার অনেক সূক্ষ্ম নীতি নিয়ে এগিয়ে আসে। সাম্প্রতিক সময়ে উচ্চপর্যায়ে দ্বিপক্ষীয় সফর বিনিময় এ নতুন ধারার প্রতি নির্দেশ করে। এ থেকে বোঝা যায় যে, কৌশলগত বাস্তবতায় এ সম্পর্ক হতে যাচ্ছে ভারতভিত্তিক, প্যান ইসলামিক নয়। তার মানে, ইসলামিক ভ্রাতৃত্বের ভিত্তিতে সম্পর্ক প্রতিষ্ঠায় বাংলাদেশের যে ধারা আগে বলবৎ ছিল, সেটির পরিবর্তন ঘটতে যাচ্ছে।  ভারতীয় এই বিশ্লেষণ কি আদৌ বাস্তবসম্মত, না কি নিছক মনোবাঞ্ছা? বাংলাদেশের ইসলামি রাষ্ট্র সম্মেলন বা ওআইসি জোটে যোগদান রাষ্ট্রের প্রতিষ্ঠাতা প্রেসিডেন্ট শেখ মুজিবুর রহমান নিজে উদ্যোগ নিয়ে সম্পন্ন করেছেন। ইসলামি দেশগুলোতে এ দেশের বৈদেশিক কর্মসংস্থান সর্বাধিক এবং প্রায় অবাধ। শ্রমার্জিত বৈদেশিক মুদ্রার রেমিট্যান্সের অঙ্ক এখন বৈদেশিক পুঁজি সহায়তার সর্বমোট অঙ্ককে ছাড়িয়ে গেছে। প্রবাসী কর্মজীবীদের সেই বৈদেশিক রেমিট্যান্সের শতকরা সত্তর ভাগ আসে মধ্যপ্রাচ্য ও দক্ষিণ-পূর্ব এশিয়ার ইসলামি দেশগুলো থেকে। পাশাপাশি ভারত বাংলাভাষী দরিদ্র ভারতীয় বস্তিবাসীদের বাংলাদেশে পুশ-ইন করার জবরদস্তি কর্মসূচি এখনো বলবৎ রেখেছে, তবে তার বাড়াবাড়ি বন্ধ হয়েছে। সীমান্তে কাঁটাতারের বেড়ার ওপর থেকে সীমান্তবাসী বাংলাদেশী হত্যার একটা নিয়মিত মহড়া বছরের পর বছর ধরে বজায় রেখেছে ভারতীয় বিএসএফর সীমান্তরক্ষীরা। সে দিনও এ দেশে ঢুকে এলোপাতাড়ি গুলিতে বিডিআর হত্যা করে গেছে তারা। গঙ্গার পানির ন্যায্য হিস্যায় ভারত বঞ্চিত রেখেছে বাংলাদেশকে। ভারতীয় পণ্যের জন্য বাংলাদেশের বাজার উন্মুক্ত রাখা হয়েছে। অথচ ভারতের বাজারে বাংলাদেশী পণ্যের প্রবেশ দুরূহ। উপরি শুল্ক ও অশুল্কজাত নানা বাধা দিয়ে বাংলাদেশের রফতানি ঠেকিয়ে রেখেছে ভারত। ইন্দিরা-মুজিব চুক্তির চৌত্রিশ বছর পর আজো আমাদের নিজস্ব ছিটমহলগুলোতে আসা-যাওয়ার তিন বিঘা করিডোর মেলেনি, স্থলসীমান্ত নির্ধারণ পূর্ণাঙ্গভাবে সম্পন্ন করা যায়নি। সমুদ্র সীমান্তে দক্ষিণ তালপট্টি বেদখল, বিবাদ জিইয়ে রাখা হয়েছে আমাদের মহীসোপান পরিধিভুক্ত জ্বালানি অনুসন্ধানের সামুদ্রিক ক্ষেত্রগুলোকে নিয়ে। কোন ভরসায় এ দেশ ইসলামি দেশগুলোর সম্মেলনজাত সঙ্ঘশক্তিকে ভুলে ভারত মুখাপেক্ষী হবে? তাই ভারতীয় সেনাপ্রধানের এই সফরকে আমরা সামরিক সুসম্পর্কের দ্বিপক্ষীয় সফর হিসেবেই দেখব। এমন সামরিক পর্যায়ের যোগাযোগ চীন-ভারত-পাকিস্তান সবার সাথেই আমাদের বহাল রাখতে হবে। দ্বিপক্ষীয়ভাবেও এই সফরের ইতিবাচক দিক রয়েছে। তত্ত্বাবধায়ক সরকারের সময়ে বাংলাদেশের সেনাপ্রধানের ভারত সফরের অবিলম্বে ভারতীয় সেনাপ্রধানের বাংলাদেশ সফরের তাৎপর্য কী, এ নিয়ে বিবিসি বাংলাদেশের একজন সাবেক সেনাপ্রধান অবসরপ্রাপ্ত লে. জে. হারুণ অর রশিদকে প্রশ্ন করেছিলেন। অবসরপ্রাপ্ত জেনারেল হারুন বলেছেন, দুদেশের সেনাবাহিনীর মধ্যে সম্পর্কের উন্নয়ন এবং কিভাবে তা কার্যকর হবে, তা নিয়েই আলোচনা হবে বলে তিনি মনে করেন। তিনি এই সফরকে রাজনৈতিকভাবে দেখছেন না। ভারতীয় সেনাবাহিনী একটা পেশাদার সেনাবাহিনী। রাজনীতিতে জড়িত নয়। এটা একটা পেশাদারি সফর বলেই মনে করেন অবসরপ্রাপ্ত লে. জে. হারুন অর রশিদ। আরো একটা ইতিবাচক দিকের ইঙ্গিত পাওয়া যায় ভূরাজনীতি বিশেষজ্ঞ একজন বাংলাদেশী কূটনীতিবিদের বক্তব্য থেকে। ভারতে বাংলাদেশের দূতাবাসসূত্রে তিনি জেনেছেন বলে দাবি করেন, গত মাসে ভারতের নিরাপত্তাবিষয়ক কেবিনেট কমিটির এক বৈঠকে সেনাপ্রধান জেনারেল দীপক কাপুরকে আমন্ত্রণ জানানো হয়। তার উপস্থিতিতে কমিটির কাছে প্রদত্ত ভারতীয় শীর্ষ গোয়েন্দা সংস্থা র-এর বিশেষ প্রতিবেদনে পরামর্শ দেয়া হয়, বাংলাদেশে আশ্রিত অহোম-টিপরা-কামতাপুরি বিদ্রোহী নেতৃবৃন্দকে একটি নির্দিষ্ট সময়সীমার মধ্যে ভারতের কাছে হস্তান্তর করতে বাংলাদেশের ওপর যেন চাপ প্রয়োগ করা হয়। বাংলাদেশ এ বিষয়ে ভারত-সহায়ক ভূমিকা না নিলে পার্বত্য চট্টগ্রামে পুনরায় বিশৃঙ্খলা সৃষ্টির পরামর্শ দেয়া হয়। ওই প্রস্তাবের ওপর মতামত দিতে গিয়ে ভারতীয় সেনাপ্রধান ওই প্রস্তাবকে সম্পূর্ণভাবে বাতিল করে দেন। তিনি মন্তব্য করেন, ভারত যেখানে চীন ও মিয়ানমারের সেনাবাহিনীর সাথে সামরিক মহড়াসহ বিভিন্নভাবে সহযোগিতা অব্যাহত রাখতে পারছে সেখানে ভারতের জাতীয় স্বার্থেই বাংলাদেশ সেনাবাহিনীর সাথে কোনো রকম বিরোধে না গিয়ে আরো সুসম্পর্ক স্থাপনে ভারতের উদ্যোগী হওয়া উচিত। তিনি আরো মন্তব্য করেন, সে ক্ষেত্রে ভারতের বিরুদ্ধে সম্ভাব্য কোনো যুদ্ধে বাংলাদেশের পশ্চাৎভূমি বৈরী থাকবে না। পারস্পরিক আস্থা বাড়াতে সহায়ক হিসেবে এই পর্যায়ে বাংলাদেশের সেনাবাহিনী প্রধান জেনারেল মইনের সাথে তার সুসম্পর্কের কথাও জেনারেল দীপক কাপুর উল্লেখ করেন।  ওই বাংলাদেশী কূটনীতিবিদের মতে, বিশ্বমানচিত্রে নিয়মিত সামরিক শক্তি ও অনিয়মিত প্রতিদ্বন্দ্বীর যে নয়া বিন্যাস প্রক্রিয়া চলমান, তার বাস্তবতার পরিপ্রেক্ষিতেই ভারতীয় সমরবিদদের এই উপলব্ধি ঘটেছে। তবু হিসাব করেই বহুপক্ষীয়ভাবে এ দেশকে সব রকম অসম সামরিক সম্পর্ককে নিবিড় ও সাবলীল রেখে ভূরাজনৈতিক ভারসাম্য রক্ষা করতে হবে। এমন ভারসাম্য রক্ষায় বাংলাদেশ সক্ষম, জেনারেল কাপুরের সফরের দৃষ্টিভঙ্গিতে সেই স্বীকৃতিই বাংলাদেশ পেয়েছে বলে ওই বাংলাদেশী কূটনীতিবিদের ধারণা। কিন্তু জাতিরাষ্ট্রের টেকসই বুনিয়াদ গড়ে তুলতে খেয়ে না খেয়ে গতরে খেটে উৎপাদন বাড়িয়ে চলেছে যেসব মেহনতি মানুষ, উপরতলার এসব রাষ্ট্রনৈতিক তৎপরতায় তাদের মনোবল বাড়ছে কি? তারা সর্বশক্তি দিয়ে জীবনসংগ্রাম চালিয়ে যাচ্ছে বটে। কিন্তু তাদের মনমরা ভাব কাটছে না। কারামুক্ত রাজনীতিবিদ বা ক্ষমতাসীন প্রশাসক কারো মুখেই তারা তাদের বিপত্তি নিয়ে উদ্বেগের কথা শোনা যাচ্ছে না। বিশ্ব আবহাওয়ায় পরিবর্তনের যে তোলপাড় চলেছে, সম্ভবত তার প্রভাবেই শ্রাবণের মাঝামাঝি অকালে কিছুটা বর্ষবিরতি ঘটেছে। প্রকাশ, হিমালয় ফেরতা বর্ষার মেঘ শুষে নিচ্ছে দক্ষিণায়নমুখী সূর্যের উত্তাপে সৃষ্ট বঙ্গোপসাগরের নিুচাপ। কিন্তু সেই উত্তাপেই সম্ভবত হিমালয় থেকে বরফগলা ঢল ইতোমধ্যেই বর্ষাস্ফীত নদীগুলোকে ভরাট করতে শুরু করেছে। বাংলাদেশের প্রধান সব নদীই অনেক জায়গায় বিপদসীমার ঊর্ধ্বে প্রবহমান। দক্ষিণাঞ্চল ও উত্তর-পশ্চিমাঞ্চলের অনেক জেলা প্লাবিত। সর্বশেষ সংবাদে জানা যায়, যমুনা, ব্রহ্মপুত্র ও পদ্মায় কিছুটা পানি কমছে, কিন্তু নদীভাঙন ভয়ঙ্কর পর্যায়ে পৌঁছেছে। অন্য দিকে উজানে বাড়ছে গঙ্গার পানি। পদ্মা, ব্রহ্মপুত্র ও যমুনার ভাঙনে সহস্রাধিক পরিবার ঘরছাড়া, পানিবন্দী কয়েক হাজার মানুষ। তলিয়ে গেছে ফসল। বার্ষিক এসব দুর্যোগ এতই গাসহা হয়ে গেছে যে, অভিজন সমাজে তার প্রতিক্রিয়া এখন যৎসামান্য। পরিশ্রান্ত আমলানির্ভর বর্তমান প্রশাসন অতীতে কতটা সার্থক দুর্যোগ মোকাবেলা করেছে, সে কথা শুনে দুর্গত মানুষের চিঁড়ে ভিজবে না। সার্ক সম্মেলন ও অন্যান্য আনুষ্ঠানিকতার পর্বের মধ্যেও প্রশাসনকে দুর্যোগ মোকাবেলায় সদাজাগ্রত থাকতে হবে, এ কথা মনে করিয়ে দিতে হবে কেন?   

                    সর্বশেষ এডিট : ০৮ ই আগস্ট, ২০০৮  রাত ১০:১৬                

