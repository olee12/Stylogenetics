সব ইভিলের শিরোমণি যখন মিডিয়া _ মিনার রশীদ





                        মিনার রশীদ এর লেখাটি পড়ুনসব ইভিলের শিরোমণি যখন মিডিয়া : মিনার রশীদভারতের সুনীতা পাল একটি বোমা ফাটিয়েছেন। এই বোমা ফাটানো অনেকের শ্রুতিগোচর হয়েছে। কারণ, এত দিন যারা এরূপ বোমা ফাটাত এটি ফেটেছে খোদ তাদের আঙিনায়। তার শিরোনামটি ছিল ‘হোয়েন মিডিয়া টার্নস ইনটু ইভিল’। প্রতিবেদনটি পড়ে অনেকেই দুশ্চিন্তায় পড়ে যেতে পারেন। যে পত্রিকাটিকে বা তার মিডিয়া গ্রুপটিকে নির্লজ্জভাবে বিশেষ একটা দেশ বা গোষ্ঠীর স্বার্থ রক্ষায় সর্বদা নিয়োজিত থাকতে দেখা গেছে বা মাঝে মাঝে মনে হয়েছে এটি এ দেশের কোনো পত্রিকা নয়, বরং ওদেশের কাগজ। এখন খোদ সেই জায়গা থেকেই তার বিরুদ্ধে পাল্টা অভিযোগ দাঁড় করানো হয়েছে। সুনীতা পাল এমন একটি দেশের নাগরিক, যারা নিজের দেশের ও জাতির স্বার্থের বাইরে একটি পা রাখবে না, একটি কথাও উচ্চারণ করবে না। সেই দেশের সুনীতা পাল যখন এমন প্রশ্ন তোলেন, তখন সে দিকে মনোযোগ না দিয়ে থাকা যায় না।কাজেই এটা কি অবাধ তথ্যপ্রবাহের সুফল নাকি এর পেছনে আরো বড় কোনো উদ্দেশ্য রয়েছে, সে ব্যাপারে চূড়ান্ত সিদ্ধান্তে পৌঁছতে আরো সময়ের প্রয়োজন পড়বে।তবে কিছু মিডিয়ার সাথে সব ইভিলের শিরোমণি মানে ডেভিল বা শয়তানের কাজের কিছুটা মিল লক্ষ করা যায়। মিচকে সে শয়তান বড় ধরনের কোনো শয়তানিতে ব্যর্থ হয়ে একটা কাঠিতে সামান্য মিষ্টি লাগিয়ে দেয়। সেই মিষ্টির গন্ধে একটি মাছি সেখানে এসে বসে। সেই মাছিটিকে ধরার জন্য একটি টিকটিকি এগিয়ে আসে। আর সেই টিকটিকিকে ধরার জন্য একটি বিড়াল এবং বিড়ালকে ধরার জন্য একটি কুকুর এগিয়ে আসে। কুকুর ও বিড়ালের সেই ঝগড়াটি খুব সহজেই তাদের মালিকদের মাঝে ছড়িয়ে পড়ে। আর কুকুর-বিড়ালের মালিকের সহযোগিতায় এগিয়ে আসে নিজ নিজ গোত্র। তা থেকে বড় ধরনের একটি যুদ্ধ শুরু হয়ে যায়। তখন কেউ ভাবতেও পারেনি যে ছোট্ট একটি মিষ্টি কণা এই যুদ্ধটি বাধিয়েছে। সুনীতা বর্ণিত ইভিল মিডিয়ার কাজটিও একই পর্যায়ের।কাজেই সুনীতা পালের প্রতিবেদনটিতে উল্লিখিত তথ্যগুলো কিছু প্রশ্নের জন্ম দিলেও এর মূল সুরটিকে একেবারে প্রত্যাখ্যান করা কঠিন। পাঠকদের হয়তো ভালো করেই স্মরণে আছে, কয়েক বছর আগে গল্পে বর্ণিত কাঠিতে মিষ্টি লাগিয়ে দেয়ার স্টাইলে ব্যর্থ রাষ্ট্রের ধারণাটি প্রথম তারাই ছড়িয়ে দেয়। কী কী কারণে ব্যর্থ রাষ্ট্র হয়ে পড়বে, তা জানিয়ে দেয়া হয়। এরপর বিষয়টি অনেক দূর গড়িয়ে যায়। তারপর থেকে আমরা বিভিন্ন ধরনের বালা-মুসিবতের মুখোমুখি হতে থাকি। আমেরিকার রাষ্ট্রদূতের দেয়া খেতাব ‘মুসলিম মডারেট দেশ’ যতটুকু ছড়িয়েছে তার চেয়েও বেশি ছড়িয়ে পড়ে বা আলোচিত হয় এই পত্রিকার দেয়া খেতাবটি। দেশের জনগণ মুসলিম মডারেট দেশ হিসেবে পরিচিত হতে চাইলেও এ দেশের সুশীল সমাজের একটি অংশ ব্যর্থ রাষ্ট্রের খেতাবটি আমাদের জোর করে পরিয়ে দিতে চায়। এর সাথে যোগ দেয় অপরিণামদর্শী একটি রাজনৈতিক শক্তি। রাজনৈতিক বিরোধিতার একপর্যায়ে তারা অন্ধ হয়ে পড়ে। দেশের নাক কেটে তারা বিরোধীদের যাত্রা ব্যাহত করতে চায়।বিশ্বপরিস্থিতিও তখন এমন ছিল যে একবার ব্যর্থ রাষ্ট্র হিসেবে চিহ্নিত করতে পারলে বিশ্বমোড়ল ও তার স্থানীয় চামচা যখন-তখন যেকোনো অজুহাতে যেকোনো দেশে হামলা করতে পারত। ইরাক ও আফগানিস্তানের সাধারণ জনগণের মতো আমাদের তখন বলার কিছুই থাকত না। বিশ্বমোড়লদের স্মার্ট বোমা যতই স্মার্ট হোক না কেন, তারা সুশীল আর অ-সুশীলের মাঝে পার্থক্য করতে পারে না। মৌলবাদী-যৌগবাদী সবার জীবন ও ঘরবাড়ি একই উৎসাহ ও উদ্দীপনায় এসব স্মার্ট বোমা গুঁড়িয়ে দেয়। কাজেই দেশের জনগণ তাদের সার্বিক কর্মকাণ্ডে আঁতকে ওঠে। তবে ইরাক ও আফগানিস্তানে এই যুদ্ধবাজ জাতিগুলো আটকে পড়ায় সম্ভবত আমরা এবারকার মতো রক্ষা পেয়েছি। তা না হলে আমাদের দেশ ধ্বংস করার পর এসব মোড়ল টের পেত যে, আসলে মৌলবাদী একটি দেশ নয়, মুসলিম মডারেট একটি দেশকে ধ্বংস করে মৌলবাদকে তারা আরো উসকে দিয়েছে। যেকোনো ধরনের মৌলবাদ বা ফ্যানাটিসিজমকে মোকাবেলার জন্য উদার গণতন্ত্রই সর্বোত্তম পন্থা। পাশ্চাত্যের দেশগুলোও আজ এ ব্যাপারে তাদের ভুল পলিসিগুলো বুঝতে পারছে। জানি না এখনো হাফ ছাড়ার সময় এসেছে কি না। কারণ তাদের এই সুবুদ্ধি উদয়ের জন্য আমাদের জনগণকে ইরাক ও আফগানিস্তানের জনগণের মতো গিনিপিগ হতে হয়নি।ব্যাপারগুলো কাকতালীয় হতে পারে। তবে যখনই এই মিডিয়া গ্রুপটি কোনো ব্যক্তি বা প্রতিষ্ঠানকে টার্গেট করেছে তখনই সেই ব্যক্তি বা প্রতিষ্ঠানের কপালে ‘খারাপ কিছু’ রয়েছে বলে আশঙ্কার সৃষ্টি হয়েছে। বর্তমান সরকারের চার উপদেষ্টার নাম এই পত্রিকা ও তার সহযোগীদের ব্ল্যাকবোর্ডে স্থান পাওয়ার পরপরই অপরিসীম ক্ষমতাশালী সেসব উপদেষ্টার ভাগ্য নির্ধারিত হয়ে যায়। কাজেই কিছু দিন আগে যখন রাষ্ট্রপতি গিন্নীর খাল দখলের কাহিনী এই কাগজটিতে ছাপা হতে থাকে, তখন জনমনে একই আশঙ্কা দেখা দিয়েছিল। কিন্তু এবারো মহামান্য রাষ্ট্রপতি প্রমাণ করলেন সত্যিই তিনি কৈ মাছের প্রাণ নিয়ে এই সিংহ আসনটিতে বসেছেন। তার হয়তো সবচেয়ে বড় গুণটি হলো বদরুদ্দোজা চৌধুরীর বিদায়ের পর তার নিয়োগদাতা বিএনপি তাকে নিয়ে যতটুকু স্বাচ্ছন্দ্য অনুভব করত তেমনি পরবর্তী জরুরি সরকারকেও খুব বেশি আনকমফোর্টে তিনি ফেলেননি। আরো কৌতূহলের বিষয় হলো ১৪ দলও বেমালুম ভুলে গেছে যে, তাদের চক্ষুশূল এখনো সেই আসনটিতেই রয়ে গেছেন। সেটা অবশ্য ভিন্ন প্রসঙ্গ।একই ধারায় আমাদের বর্তমান স্পিকার এ কাগজটির সেই ব্ল্যাকবোর্ডে স্থান করে নিয়েছেন। ঢাল নেই নিধিরাম সরদারের মতো বিএনপি’র এই স্পিকার এক-এগারোর পর অহেতুক বিদেশ ভ্রমণ করে দেশের কত টাকা নষ্ট করেছেন কাগজটি তা দেশবাসীকে জানিয়ে দেয়ার প্রয়োজন মনে করল। এই ‘মাত্রাধিক’ দেশ ভ্রমণ তার অপরাধ নয়। তিনি ইদানীং বিএনপি’র বিভিন্ন বিষয় নিয়ে একটু বেশি মাতামাতি শুরু করেছেন। তাই তাকে একটু ‘সাইজ’ করা দরকার। তিনি কতটুকু সাইজ হবেন বা তার ভাগ্যে কী ঘটবে, এখনো তা বোঝা যাচ্ছে না।তবে ব্যক্তি হিসেবে এই কাগজটির টার্গেটের মধ্যে সাবেক প্রধানমন্ত্রীর সংসদবিষয়ক উপদেষ্টা সালাহউদ্দিন কাদের চৌধুরী অন্যতম। এক-এগারোর ঝড়ে পড়ে বিএনপি’র অনেক নেতা যখন সংস্কারপন্থী কিংবা নীরবপন্থী সেজে বসেছেন তখন তিনি জেলখানা থেকে মাথাটি বা মুখটি সামান্য বের করার সুযোগ পেলেই এ সুশীল সরকার ও তাদের সামনের বা পেছনের হর্তাকর্তাদের সম্পর্কে বিভিন্ন কঠিন মন্তব্য করে অনেকের দৃষ্টি আকর্ষণ করেন। তাতে মনে হয় এই পত্রিকাটির টার্গেটের সারির অনেক ওপরে উঠে যান তিনি। তারই আলোকে জামিনে মুক্তির পর তাকে নিয়ে বেশ কিছু প্রতিবেদন এই কাগজটির প্রথম পাতায় ছাপা হয়েছে।পত্রিকাটির এই ধারার সর্বশেষ সংযোজন হলো ৮ সেপ্টেম্বরের প্রধান শিরোনামটি। আঞ্চলিক বৈষম্যে বাংলাদেশ বিভক্ত পূর্বাঞ্চল এগিয়ে, পশ্চিমাঞ্চল পিছিয়ে। সাথে একটি মানচিত্রও দেয়া হয়েছে দেশটিকে উত্তর থেকে দক্ষিণে ভাগ করে। এই মানচিত্রটির সাথে বঙ্গভূমিওয়ালাদের সৃষ্ট মানচিত্রের বেশ মিল রয়েছে। এখন এই লাইন বরাবর পূর্ব-পশ্চিমের অর্থনৈতিক বঞ্চনার বোধটি যদি সৃষ্টি করে দেয়া যায় তবে কার উপকার হবে তা সহজেই অনুমেয়। কারণ অর্থনৈতিক বৈষম্যের বোধ সৃষ্টি করে দিতে এবং সেখানে কোনো আঞ্চলিক বা সামাজিক বর্ডার লাইন সৃষ্টি করতে পারলে সিঙ্গেল ইউনিটের এই দেশটিকে আচ্ছাভাবে জব্দ করা সম্ভব হবে। আজ কাঠিতে সামান্য যে মিষ্টি কণাটি লাগানো হয়েছে তার ফলাফল আসবে আরো কয়েক যুগ পরে। মানচিত্রের বুক বরাবর আজ যে লাইন টানা হয়েছে সময়ের সাথে সাথে সেখানে কি কাঁটাতার বা এ জাতীয় কোনো প্রাচীর দাঁড়িয়ে যাবে?এই লাইনের পূর্ব দিকে রয়েছে রাজধানী শহর ঢাকা ও দেশের মূল বাণিজ্যিক শহর চট্টগ্রাম। রয়েছে বেশিসংখ্যক প্রবাসীদের বিশেষ করে ব্রিটেনে অবস্থানরত প্রবাসীদের আবাসস্থল সিলেট। কাজেই এই তিনটি শহর বা জায়গাকে ঘিরে কেন বেশি কর্মসংস্থান সৃষ্টি হয়েছে ও বেশি সম্পদ পুঞ্জীভূত হয়েছে তা সহজেই অনুমেয়। অথচ এই প্রতিবেদনটিতে এই বিষয়টি সম্পূর্ণ এড়িয়ে যাওয়া হয়েছে। বর্তমান পুঁজিবাদী সিস্টেমে শহর থেকে গ্রামীণ অর্থনীতি পিছিয়ে পড়ছে। বড় শহর এগিয়ে যাচ্ছে ছোট শহরকে অনেক পেছনে ফেলে। কাজেই এই বৈষম্যটি দুয়েকজন সাইফুর রহমানের জন্য ঘটেনি। আরো অনেক কারণ এর পেছনে জড়িত রয়েছে। কাজেই একই জিনিসকে বিভিন্নভাবে উপস্থাপন করা যায়। এটি নির্ভর করে কোন উদ্দেশ্যে এটা উপস্থাপিত হচ্ছে সেই উদ্দেশ্যের ওপর। কাজেই সম্পদের এই বৈষম্য সৃষ্টির মূল কারণগুলোকে এড়িয়ে সরাসরি এভাবে একটি আঞ্চলিক বিভেদ লাইন সৃষ্টি কোনো ভালো উদ্দেশ্যে করা হয়েছে তা ভাবা কঠিন। যেখানে বঙ্গভূমিওয়ালা এবং তাদের প্রকাশ্য ও অপ্রকাশ্য সহযোগীরা ওঁৎ পেতে আছে এমন কোনো বঞ্চনাবোধ সৃষ্টির জন্য। বিষয়টি এই পত্রিকাটির না জানার কথা নয়।কাজেই সুনীতা পাল খুব বেশি লিখে ফেলেছেন বা বলে ফেলেছেন বলে মনে করা যায় না। সুনীতা পালেরা মাঝে মাঝে সাহস করে বলে ফেললেও আমরা কিছুই বলতে পারব না। শুধু হাঁ করে তাকিয়ে দেখব হাউ এ মিডিয়া টার্নস ইনটু ইভিল। 
                    
