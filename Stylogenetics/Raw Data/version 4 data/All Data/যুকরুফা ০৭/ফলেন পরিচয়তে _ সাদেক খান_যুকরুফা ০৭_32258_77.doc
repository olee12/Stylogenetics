ফলেন পরিচয়তে _ সাদেক খান





ফলেন পরিচয়তেসাদেক খানসাধারণ নির্বাচনে বিপুল ভোটে এবং বিপুলসংখ্যক আসনে জয়ী হয়েছে আওয়ামী লীগ নেতৃত্বাধীন মহাজোট। ভোটদাতাদের ৫৬ শতাংশ ভোট পেয়ে ৮৭ শতাংশ আসন লাভ করেছে মহাজোট প্রার্থীরা। বিজয়ী স্বতন্ত্র প্রার্থীদেরও কেউ কেউ মহাজোটপন্থী বিদ্রোহী। ফলে সংবিধানের মৌলিক কাঠামো পরিবর্তন না করে সংবিধান পরিবর্তনের অপ্রতিরোধ্য ক্ষমতালাভ করেছে মহাজোট।দলমতের ঊর্ধ্বে উঠে সরকার গঠনের অঙ্গীকার করেছেন মহাজোট নেত্রী শেখ হাসিনা। নির্বাচনোত্তর সংবাদ সম্মেলনে ৩১ ডিসেম্বর তিনি আরো বলেছেন, ‘বেগম খালেদা জিয়াও এ দেশের প্রধানমন্ত্রী ছিলেন। দেশ পরিচালনায় তারও অভিজ্ঞতা আছে। দেশ পরিচালনায় তার অভিজ্ঞতাকে কাজে লাগাতে চাই।... আমাদের সরকার হবে সবার সরকার। তাই দেশ পরিচালনায় সবার সহযোগিতা চাই। আমরা প্রতিহিংসার রাজনীতিতে বিশ্বাস করি না। হানাহানির রাজনীতি পরিহার করতে চাই। নতুন রাজনৈতিক সংস্কৃতি উপহার দিতে চাই।’আওয়ামী লীগের নেতাকর্মীদের উদ্দেশে শেখ হাসিনা বলেন, ‘আমরা বিজয় অর্জন করেছি, তাই সব কিছু ক্ষমাসুন্দর চোখে দেখতে হবে। সবাইকে সাথে নিয়ে দেশ গড়ার কাজে আত্মনিয়োগ করতে হবে। বিজয়ের আনন্দে আত্মহারা না হয়ে সংযত থাকতে হবে। আমাদের প্রকৃত বিজয় তখনই হবে, যখন আমরা বাংলাদেশকে একটি আধুনিক, বিজ্ঞান-প্রযুক্তিসম্পন্ন ডিজিটাল বাংলাদেশ হিসেবে উন্নত করতে পারব, আইনের শাসন, মানবাধিকার ও সুশাসন প্রতিষ্ঠা করতে পারব, বঙ্গবুর সোনার বাংলাদেশ গড়ে তুলতে পারব, মুক্তিযুদ্ধের চেতনা বাস্তবায়ন করতে পারব।’যুদ্ধাপরাধীদের বিচার প্রসঙ্গে তিনি বলেন, ‘দেশের মানুষ ব্যালট-বিপ্লবের মাধ্যমে যুদ্ধাপরাধীদের বিচার করেছে। এ বিচারের মাধ্যমেই আওয়ামী লীগের নেতৃত্বাধীন মহাজোট নিরঙ্কুশ সংখ্যাগরিষ্ঠতা পেয়েছে। তবে আইনগত বিচার তো হবেই।’শেখ হাসিনা একটি সুখী-সমৃদ্ধ বাংলাদেশ প্রতিষ্ঠায় মহান আল্লাহতায়ালার রহমত কামনা করেন। বেগম জিয়াকে শুভেচ্ছা জ্ঞাপন করে তিনি বলেন, ‘আমি খোলামনে এই সংবাদ সম্মেলনের মাধ্যমে তাকে অভিনন্দন জানাচ্ছি। আমি তাকে টেলিফোনও করতে চেয়েছিলাম। কিন্তু টেলিফোন করতে গিয়ে আমার মনে হয়েছে তিনি যদি এটাকে অন্যভাবে নিয়ে প্রত্যাখ্যান করেন তাহলে কী হবে? তাই করা হয়নি। আমরা সরকার পরিচালনায় তার সহযোগিতা কামনা করি।’অন্য দিকে ৩০ ডিসেম্বর রাত ১২টায় বিএনপি-প্রধানের গুলশান কার্যালয়ে সাংবাদিকদের কাছে দলের নির্বাচন সম্পর্কিত প্রাথমিক প্রতিক্রিয়া জানানো হয়। নবম জাতীয় সংসদ নির্বাচনের ফলাফল প্রত্যাখ্যান করে বিএনপি। একে প্রহসনের নির্বাচন আখ্যা দিয়ে বেগম খালেদা জিয়া বলেন, ‘ভোট মহাজালিয়াতির এমন দৃষ্টান্ত অতীতে নেই। বলা হলো, দুপুর ১২টার মধ্যে ৪৫ শতাংশ থেকে ৫০ শতাংশ ভোট পড়েছে। তারপর বেশির ভাগ কেন্দ্র ভোটারশূন্য ছিল। কিন্তু গণনায় দেখা যায় যে বহু কেন্দ্রে ৯০ শতাংশ ভোট পড়েছে।’প্রধান নির্বাচন কমিশনারকে ধন্যবাদ জানিয়ে বিএনপি’র চেয়ারপারসন বলেন, ‘তিনি একটি সাজানো নির্বাচন বাংলাদেশে বাস্তবায়ন করেছেন এবং নীলনকশা বাস্তবায়নের মধ্য দিয়ে বাংলাদেশে পুনরায় নব্যবাকশাল কায়েমের পথ উন্মুক্ত করেছেন।’বেগম জিয়া আরো বলেন, ‘আমরা যে নীলনকশার নির্বাচনের কথা আগে বলে আসছিলাম, নির্বাচনের ফলাফলে সেই নীলনকশার বাস্তবায়ন হতে দেখা গেল। পরাজিতদের তালিকায় এমন কিছু নেতাকে দেখা গেল, যারা বারবার নির্বাচিত হয়ে আসছেন।’বেগম জিয়ার শেষের এ কথাটি যুক্তিপূর্ণ নয় বলে মন্তব্য করেছেন সমালোচকরা। তারা বলেছেন, যারা বারবার জেতেন এমন বয়োজ্যেষ্ঠ নেতাদের ভরাডুবি হয়েছে তেমন ভূরি ভূরি উদাহরণ রয়েছে বিভিন্ন গণতান্ত্রিক দেশে। বাংলাদেশেও অতীতে বহুবার এমন ঘটেছে। তা ছাড়া বিএনপি’র ঝানু নেতাদের অনেকেই তারই দলের তরুণ প্রজন্মের কাছে গ্রহণযোগ্যতা হারিয়েছেন, এ কথাও বেগম জিয়া জানেন বলে সমালোচকরা মন্তব্য করেন। প্রশাসনিক এক ধরনের পক্ষপাতমূলক প্রচ্ছন্ন চাপ এবং মিডিয়ায় ফলাও করে পক্ষপাতমূলক খবর প্রকাশের কিছু বিশ্বাসযোগ্য উদাহরণ দিলেই ঢালাওভাবে সেসব মিহি পক্ষপাত নির্বাচনের ফলাফলকে প্রভাবিত করতে পারেনি, এই অভিমতই ব্যক্ত করেন বেশিরভাগ পর্যবেক্ষক। বাংলাদেশে ভোটাভুটির একটা রেওয়াজ, যখন ভোটাররা কোনো শাসকগোষ্ঠীকে প্রত্যাখ্যান করে প্রতিপক্ষকে সুযোগ দিতে চায়, তখন বিপুল ম্যান্ডেট দিয়ে অবারিত সুযোগ দেয়। সেই ট্রাডিশনেরই ধারাবাহিকতায় এবার মহাজোটকে ভোটাররা নিরঙ্কুশ সুযোগদান করেছে, ধৈর্য ধরে পরবর্তী নির্বাচন পর্যন্ত নতুন সরকারের গঠনমূলক সমালোচনা করে গণমুখিতা ও বিকল্প পথের নিশানা দিতে পারলে বিএনপি আবারো ক্ষমতায় আসতে পারে, এমন অভিমত ব্যক্ত করেছেন অনেকে। তাদের মতে, ৩৭ শতাংশ ভোটের প্রতিনিধি চার দলের সংসদ সদস্যদের দায়িত্ব সংসদে প্রমাণ করা যে পুরো জাতিরই সুরক্ষা ও জনস্বার্থের তারা প্রতিনিধি। আর দলীয় কর্মকাণ্ডেও তাদের দুর্নীতির কলঙ্কমলিন নেতাকর্মীদের অবসরে পাঠিয়ে নতুন প্রজন্মের নেতৃত্বকে আকৃষ্ট করতে হবে। মাত্র বারো দিনের জনসংযোগে সাবেক প্রধানমন্ত্রী ব্যাপক জনসমর্থন আকৃষ্ট করেছেন, তার প্রতি ব্যক্তিগত আস্থাও ভোটদাতারা প্রকাশ করেছেন, কারণ তিন আসনেই তিনি বিপুল ভোটে জিতেছেন। কিন্তু এলাকাভিত্তিক তার মনোনীত ‘পুরনো’ নেতারা ভোটারদের আস্থা ফিরে পাননি। তা ছাড়া যেহেতু বেগম জিয়া নির্বাচনী প্রচারে বর্তমান তদারকি প্রশাসনকেই তার আক্রমণের প্রধান লক্ষ্যবস্তু হিসেবে স্থির করেছিলেন, প্রশাসনিক কিছু বিরূপতা যে কার্যত তার প্রতিবক হয়ে দাঁড়াবে এটা স্বাভাবিক। কৌশলগতভাবে এ ক্ষেত্রে তার যে ভুল হয়েছে, বিরোধী দলনেত্রী হিসেবে তার সে ভুলের সংশোধনের সুযোগ দেখা দেবে। তবে নির্বাচনের ফলাফল সম্পর্কে গভীর সন্দেহ থাকলেও বেগম জিয়া সংসদ বয়কটের যেকোনো ঘোষণা দেননি। ২০০১ সালে শেখ হাসিনা যেমন ‘সূক্ষ্ম’ কারচুপির ধুয়া তুলেছিলেন, তেমনি নির্দিষ্ট কতগুলো ক্ষেত্রে আলামতসহ আপত্তি পেশের নিয়মতান্ত্রিক পথেই তিনি অগ্রসর হচ্ছেন। তাতে সন্তোষ প্রকাশ করেছেন অনেক বিশ্লেষক ও রাজনৈতিক পর্যবেক্ষক।বিএনপি’র মতোই সংসদ নির্বাচনের ফলাফল সম্পর্কে প্রাথমিক প্রতিক্রিয়ায় বাংলাদেশ জামায়াতে ইসলামী বলেছে, ‘সরকারের রোডম্যাপ অনুযায়ী নির্বাচন অনুষ্ঠিত হলেও নির্বাচনের ফলাফল অস্বাভাবিক এবং এতে জনগণের মতামত সঠিকভাবে প্রতিফলিত হয়নি। দৃশ্যত উৎসাহ-উদ্দীপনার মাধ্যমে নির্বাচন অনুষ্ঠিত হলেও নির্বাচনের রহস্যজনক ফলাফল নিয়ে জনমনে অনেক প্রশ্ন রয়েছে। সাজানো ছকে নির্বাচন হবে বলে যে আশঙ্কা ছিল, তা-ই সঠিক প্রমাণিত হয়েছে। দেশবাসী এ নির্বাচনী ফলাফলে স্তম্ভিত ও হতবাক।’ তবে নিয়মতান্ত্রিক পথই অনুসরণ করে জামায়াত তার রাজনৈতিক দায়িত্ব পালন করবে এ কথা স্পষ্ট করে বলা হয়েছে জামায়াতে ইসলামীর প্রাথমিক প্রতিক্রিয়ায়ঃ ‘নির্বাচনের গ্রহণযোগ্যতা নিয়ে প্রশ্ন থাকা সত্ত্বেও নির্বাচন ও গণতন্ত্রে বিশ্বাসী দল হিসেবে বাংলাদেশ জামায়াতে ইসলামী মনে করে অনির্বাচিত সরকারের পরিবর্তে নির্বাচিত সরকারেরই দেশ পরিচালনা করা উচিত। দেশবাসী আশা করে, আওয়ামী লীগ সভানেত্রী শেখ হাসিনার সংবাদ সম্মেলনে প্রদত্ত বক্তব্য অনুযায়ী সুশাসন ও শান্তি প্রতিষ্ঠা করবে এবং প্রতিহিংসা ও প্রতিশোধের রাজনীতি বর্জন করবে।’কিন্তু শেখ হাসিনার স্পষ্ট ঘোষণায়, ‘প্রতিশোধের রাজনীতি’ বর্জনের ডাক গ্রাহ্য করেনি বিভিন্ন এলাকায় মহাজোটের নেতাকর্মী ও পোষ্যরা। পত্রপত্রিকার খবরে প্রকাশ, দেশের বিভিন্ন স্থানে নির্বাচন-পরবর্তী সহিংসতায় দু’জন নিহত এবং আড়াই শ’র মতো আহত হয়েছে। আহতদের মধ্যে নারীও রয়েছে। আওয়ামী লীগের অভ্যন্তরীণ দলীয় কোন্দলের দু’টি ঘটনা ছাড়া বাকি সব ক্ষেত্রে আওয়ামী লীগ ও তার অঙ্গসংগঠনের নেতাকর্মী নামধারীরা চড়াও হয়েছে চারদলীয় জোটের নেতাকর্মীদের ওপর। নির্বাচনে বিজয়ী মহাজোট নেতাকর্মীদের তাণ্ডবের ধরনের মধ্যে রয়েছে­ চারদলীয় জোট নেতাকর্মীদের কোপানো, মারধর করা, তাদের দোকান ও বাড়িঘর ভাঙচুর ও লুটপাট, বিএনপি অফিস দখল ও ভাঙচুর, যানবাহন ছিনতাই, বাসস্ট্যান্ড, পরিবহন কাউন্টার ও চিংড়ি ঘের দখল, বাড়ি ঘেরাও করে লোকজনকে আটকে রাখা, হুমকি দিয়ে এলাকাছাড়া করা, বিষ প্রয়োগে গরু মেরে ফেলা, বিপুল অঙ্কের চাঁদা দাবি, এমনকি প্রচণ্ড শীতে পুকুরের ঠাণ্ডা পানিতে দাঁড় করিয়ে রাখা প্রভৃতি। পরিস্থিতি মোকাবেলায় বিভিন্ন মহল থেকে সেনা মোতায়েনের দাবি উঠেছে।সবচেয়ে বেশি আতঙ্কের সৃষ্টি করেছে বিভিন্ন এলাকায় ছোটবড় দোকানদার, ঠিকাদার, উঠতি ব্যবসায়ী, বিত্তবান পরিবার এদের কাছে বেনামি চিঠিঃ আগে কাদের চাঁদা দিতেন জানি না, এখন থেকে আমাদের চাঁদা দিতে হবে। ৩১ ডিসেম্বর রাতে বিএনপি’র দফতর সম্পাদক রিজভী আহমেদ এক সংবাদ সম্মেলনে বলেন, নির্বাচনের দিন থেকে শুরু করে এখন পর্যন্ত সারাদেশে বিএনপি নেতাকর্মীদের ওপর হামলা, বাড়ি দখল, অগ্নিসংযোগ, জ্বালাও-পোড়াও, ভাঙচুর চলছে। এটা নতুন করে বাকশালীদের আগমনী বার্তা দিচ্ছে। নির্বাচনের পর ধানক্ষেতে অনেক ব্যালট পেপার পাওয়া গেছে। পোলিং এজেন্টদের রেজাল্ট শিট দেখতে দেয়া হয়নি। বিএনপি কর্মীরা জাতীয় পরিচয়পত্র দেখানোর পরও ভোট দিতে পারেননি। আওয়ামী লীগের পক্ষে এনজিও কর্মীরা তৎপর ছিল। ভিপি জয়নালের এলাকায় হেলাল-বেলাল নামে দুই কর্মীকে কুপিয়ে হত্যা করা হয়েছে। মিরপুরের পল্লবী, নরসিংদীর মাধবপুর, মানিকগঞ্জের দৌলতপুর, শ্রীনগরসহ সারাদেশে বিএনপি নেতাকর্মীদের ওপর হামলা চলছে।তত্ত্বাবধায়ক সরকারের স্বরাষ্ট্র উপদেষ্টা এসব সহিংসতা ও জবরদস্তিকে বিচ্ছিন্ন ঘটনা বলে আখ্যায়িত করেছেন, কিন্তু তার নিবারণে ত্বরিত কোনো ব্যবস্থা নিচ্ছেন না, এমনকি পুলিশ অনেক ক্ষেত্রে মামলা নিতেও অপারগতা প্রকাশ করছে, ভয় পাচ্ছে, এমন খবর এসেছে অনেক পত্রপত্রিকায়। মহাজোট নেত্রী ক্ষমতা গ্রহণ করলে এ অবস্থার পরিবর্তন হবে কি না, দলীয় অসংযম, প্রতিহিংসা এবং গোপন চাঁদাবাজি নিবারণে তিনি আদপে কঠোর হতে পারবেন কি না, সেটা দেখার অপেক্ষায় তার সমর্থক সুশীল নাগরিকদেরও অনেকেই।এমন একজন সুশীল নাগরিক, সম্পাদক-ভাষ্যকার মতিউর রহমানের প্রাসঙ্গিক উদ্বেগ প্রণিধানযোগ্যঃ ‘সংসদ যেন অতীতের মতো অকার্যকর না হয়ে পড়ে, সে দিকে বিশেষ দৃষ্টি দিতে হবে। দ্রুত সংসদীয় কমিটি গঠন করে একে সক্রিয় করতে হবে। শুরু থেকেই বিরোধী দলকে আস্থায় নেয়ার চেষ্টা করা জরুরি। এ ছাড়া এই বিপুল বিজয় দলের নেতাকর্মীদের অসংযমী ও প্রতিশোধপরায়ণ করে তুলতে পারে, সেটা হবে খুবই বিপজ্জনক।... দেশের দু-একটি জায়গা থেকে সহিংসতার খবর এসে পৌঁছেছে আমাদের দফতরে।... মানুষের প্রত্যাশাও বহু গুণ বেড়ে গেছে। আওয়ামী লীগের সামনে এক অগ্নিপরীক্ষা।... যত বড় সংখ্যা, তত বড় ঝুঁকি। শুরু থেকেই তাদের অতি সতর্কভাবে চলতে হবে।’নির্বাচনসংক্রান্ত বিশ্লেষণে মতিউর রহমান বলেছেন, ‘প্রায় দুই কোটি ভোটার, নারী ভোটার আর দরিদ্র জনগোষ্ঠীই আওয়ামী লীগের এ বিপুল বিজয়ের নিয়ামক বলে বিশ্লেষকরা মনে করছেন। বিএনপি ও চারদলীয় জোটের জন্য এ পরাজয় মেনে নেয়া কঠিন হলেও নির্বাচন নিয়ে প্রশ্ন তোলার কোনো অবকাশ নেই।’পরাজিত জোটের কৌশলগত ভুল সম্পর্কে তার অভিমতঃ ‘বিএনপি কিছু বড় ভুল করেছে। নির্বাচনে অংশগ্রহণ নিয়ে তারা গড়িমসি করেছে।... তাদের আক্রমণাত্মক নির্বাচনী প্রচারের প্রধান লক্ষ্য ছিল তত্ত্বাবধায়ক সরকার। তত্ত্বাবধায়ক সরকারের অনেক ত্রুটি ছিল। কিন্তু তারা নানা ইতিবাচক পদক্ষেপ নিয়েছে। ফলে এই সরকারের বিরুদ্ধে এ ধরনের আক্রমণ মানুষ ভালোভাবে নেয়নি।’আর আওয়ামী লীগেরও মৃদু সমালোচনা করে তিনি বলেছেন, ‘আজ এ কথা স্পষ্ট, ২০০১ সালের নির্বাচনেও সন্ত্রাস, দুর্নীতির কারণে দেশের মানুষ আওয়ামী লীগকে প্রত্যাখ্যান করে বিএনপিকে ভোট দিয়েছিল। সে নির্বাচনে কিছু কারচুপি হলেও সামগ্রিকভাবে মানুষের রায় ছিল আওয়ামী লীগের বিরুদ্ধে। দুর্নীতিতে বাংলাদেশের প্রথম হওয়া শুরু হয়েছিল আওয়ামী লীগের শাসনামলেই। আওয়ামী লীগের ইশতেহারে এর দায়ও চাপানো হয়েছে বিএনপির ওপরে। এ সবকিছু সত্ত্বেও নিজেদের ইশতেহারে আওয়ামী লীগ তাদের শাসনামলকে দৃষ্টিকটুভাবে ‘স্বর্ণযুগ’ বলে অভিহিত করেছে।”তবে শেষ কথা হিসেবে তিনি বলেছেন, ‘মানুষ পরিবর্তন চেয়েছে এবং পরিবর্তনের পক্ষে বিপুল ভোট দিয়েছে।... আওয়ামী লীগের এবারের নির্বাচনী ইশতেহারে দ্রব্যমূল্য, বিশেষত চাল ও নিত্যপ্রয়োজনীয় দ্রব্যের দাম কমানো, বেকারদের কর্মসংস্থানসহ নানা কর্মসূচি এসবই মানুষকে আকৃষ্ট করেছে। তবে ক্ষমতায় গেলে ইশতেহারের কর্মসূচি উপেক্ষা করা, বাস্তবায়ন না করা, আমাদের রাজনৈতিক সংস্কৃতির অংশ হয়ে গেছে। তাই ইশতেহারে দেয়া প্রতিশ্রুতি আওয়ামী লীগের জন্য এক বড় চ্যালেঞ্জ।... যেসব প্রতিশ্রুতি দেয়া হয়েছে, সেগুলো বাস্তবায়ন করাও খুব সহজ নয়। এ ছাড়া জমা হয়ে আছে পুরনো নানা সমস্যা। আশু করণীয়ের তালিকাও ছোট নয়।’সাধারণভাবে আমজনতারও মোটামুটি তেমনই শেষ কথাঃ ফলেন পরিচয়তে। পরিবর্তনের যে প্রতিশ্রুতি, বিশেষ করে চালের দাম দশ টাকায় নামিয়ে আনার যে আশ্বাস মহাজোট দিয়েছে, সেটা পূরণ হবে কি না সেটাই এখন দেশবাসী দেখতে চায়।লেখকঃ বিশিষ্ট সাংবাদিক ও কলামিস্ট(নয়া দিগন্ত: ০৩/০১/২০০৯) Click This Link

