হাসিমুখ ঢাকাইয়া সমাজ চাই _ আল মাহমুদ





হাসিমুখ ঢাকাইয়া সমাজ চাইআল মাহমুদদেখতে দেখতে রহমত ও বরকতের মাস রমজান পার হয়ে যাচ্ছে। প্রশ্ন উঠেছে, আমার গৃহে যারা আসেন, আমার প্রতি যারা আগ্রহী ও সহানুভূতিশীল, কিভাবে কোথায় এবারের ঈদ কাটাব� এ নিয়ে তারা কৌতূহল দেখাচ্ছেন। আমি অবশ্য ঈদের দিন কোথাও না গিয়ে ঘরেই বসে থাকি। একটু আড়ালে থাকি। তা না হলে ঘুমিয়ে কাটিয়ে দিই। এতে অতি উৎসাহীদের হাত থেকে রেহাই পেতে একা থাকার চেষ্টা খানিকটা সফল হয়। শেষ পর্যন্ত পারি না। আর দশজনের মতো ঈদের মজাটা উপভোগ করার সুযোগ ঠিকমতো গ্রহণ করতে পারি না। এবার পরিকল্পনা করেছি ঈদের দিন একজন সঙ্গী নিয়ে রিকশায় ঘুরে বেড়াব। শেষ পর্যন্ত পারব কি না, স্বাস্থ্যে কুলাবে কি না তা আগাম বলতে পারছি না। আমার মতো লোকের ঈদের খুশি নীরবতার মধ্যেই কাটাতে হয় বলে মোটামুটিভাবে আনন্দেই কাটাই। আসলে সঙ্গীহীন মানুষের চিন্তার সাহচর্য না জুটলে সুখ হয় না। আমার মতো চিন্তাভাবনার মানুষ আর নেই, এমন নয়। কিন্তু ঈদের দিন তাদের সাক্ষাৎ পাওয়া একটু মুশকিল। ফলে সব ঈদই আমাকে নিঃসঙ্গ কাটাতে হয়। তবু আমি খুশি। কারণ বেঁচে আছি সুখ-দুঃখে মানুষের মধ্যে। মাঝে মধ্যে বিমর্ষ হয়ে বসে থাকি। মনে পড়ে যায় ঈদের দিন আমার পরলোকগত পিতা-মাতার কথা। ঈদের দিন আমাকে খুশি রাখার জন্য তারা কতই না চেষ্টা করতেন। পোশাক থেকে শুরু করে খাওয়া পর্যন্ত সব ব্যাপারে আমার জন্য অবলম্বন করতেন সতর্কতা। যেন আমি খুশি থাকি। অথচ আমি ছিলাম চির অসুখী মানুষ। কোনো কিছুতেই আমার সুখ উপচে পড়ত না। এ ধরনের মানুষের একা থাকাই নিয়তি। ঈদের দিনেও আমি থাকতাম একা। সঙ্গীবিহীন অসুখী। নতুন জামার নিচে অসুখী বুকের মধ্যে ধুকপুক করত আমার অতৃপ্ত আত্মা।এখনো সেই আগের নৈঃসঙ্গ অনুভব করি কি না তা ভাবলে লজ্জায় মাথা নুয়ে আসে। এ ঈদে সবাই খুশি। কিন্তু আমার কী হলো! কেবল আমিই কেন সুখী হতে পারি না? চোখের অসুবিধার জন্য বই পড়েও দিন কাটাতে পারি না। দরকার হয় অন্য একজন সাহায্যকারীর, যে পড়বে। আর আমি শুনব। এমন মানুষ কোথায় পাই?এবার গদ্য রচনার দুর্ভোগ বড় একটা পোহাতে হয়নি, কবিতাই লিখেছি বেশি। তাও আবার আমার প্রচলিত অভ্যেস মতো পয়ার ছন্দ বাদ দিয়ে অন্য ছন্দে। অন্যের সাহায্য নিয়ে লিখতে হলে অনেক চিন্তাভাবনা করে লেখাটা সাজাতে হয়, যাতে কারো বিরক্তির কারণ না হই।এ পৃথিবীতে একাকী হেঁটেছি। কোনো সঙ্গী ছিল না আমার। সহানুভূতিশীল মানুষ হয়তো ছিল, কিন্তু কেউ কোনো ব্যাপারে অর্থনৈতিক সহায়তার হাত বাড়িয়ে দেয়নি। আমিও আশা করিনি। তবু তো একটা আস্ত জীবন, যা সাহিত্য রচনায় সম্পূর্ণভাবে ব্যয় করা হয়েছে, কাটিয়ে দিলাম। এখন কোনো বিষয়ে আফসোস করা আমার শোভা পায় না। অনুতাপ করি না। কারো অনুগ্রহও চাই না। এখনো সম্ভব হলে একটি-দু’টি ভালো কবিতাই লিখে রেখে যেতে চাই। আমার ধারণা মতে, বাংলাদেশে শিল্প-সাহিত্যের পরিবেশ একেবারে ধ্বংস হয়ে না গেলেও স্রোতহীন হয়ে পড়েছে। সব কিছুই কেমন যেন দুর্গতিপ্রাপ্ত। মানুষের মধ্যে কোনো উৎসাহ নেই, উদ্যম নেই। অথচ আমার দেশের মানুষ অতীতে কতই না কর্মতৎপর ও আনন্দমুখর ছিল। বর্তমান নিরানন্দ পরিস্থিতির জন্য যদিও জনগণের অদৃষ্টকেই দায়ী করা হয়, তবুও এর প্রতিকার চিন্তার সময় এসেছে। দেশের ভাগ্য বদলাতে হলে শেষ পর্যন্ত লেখক-শিল্পীদেরকেই এগিয়ে আসতে হয়।আমার মনে হয়, আমাদের দেশে বর্তমান পরিস্থিতির ব্যাপারে অধিকাংশ লেখক-শিল্পীই নিশ্চুপ থাকতে পছন্দ করছেন। এটা তো কোনো দায়িত্ব পালনের কথা নয়। এ হলো নিজেকে সরিয়ে রাখার কথা। এটা কি লেখক-শিল্পীদের কাজ হতে পারে? তাদের কি উচিত নয় এখন দেশের দুর্ভাগ্য অবসানে কলরবমুখর হয়ে ওঠা? আমি লেখালেখির কাজ করি। আমি জানি, এ দেশের মানুষ বাদ-প্রতিবাদের মধ্য দিয়ে এগিয়ে চলতে চায়। কিন্তু বাংলাদেশে এই বাদ-প্রতিবাদের তরঙ্গ ঠিকমতো আবর্তিত হচ্ছে বলে আমার মনে হয় না। আমার মনে হয়, দেশের স্বাধীন লেখকরা কথা বলতে ইতস্তত করছেন। অথচ দেশবাসী সময়ের কণ্ঠস্বর শোনার জন্য উৎকর্ণ হয়ে আছে। সবাই চায়, কেউ কিছু বলুক। আমরা লেখক-শিল্পীরা আমাদের সাধ্যমতো কথার জোগান দিতে গিয়ে প্রতিবাদের জোগান দিয়ে এসেছি। এখন পরিস্থিতি পাল্টানোর সময় এসে উপস্থিত হয়েছে। দেশবাসী এখন সময়ের কণ্ঠস্বরই শুনতে চায়।এর মধ্যে ‘হাজী শরীয়ত উল্লাহ স্বর্ণপদক’ গ্রহণের জন্য অনুষ্ঠানস্থলে উপস্থিত হয়েছিলাম। রাজধানীর বসুন্ধরা সিটি এক্সিবিশন সেন্টারের একটি হলে বিপুল জনসমাগমের মধ্যে পুরস্কার বিতরণ করা হলো। আমিও পুরস্কার পেয়ে নিজেকে ধন্য মনে করেছি। এখানে একটা কথা উল্লেখযোগ্য, এত যানজট এবং ঘণ্টার পর ঘণ্টা অস্বস্তির মধ্যে কাটিয়ে আমার মনে হচ্ছিল, পুরস্কারটি আমি সাহিত্যের জন্য পাইনি, পেয়েছি এ যানজট অতিক্রম করে শেষ পর্যন্ত সেখানে হাজির হতে পারার জন্য।ঈদের দিনটা কিভাবে কাটাব এ নিয়ে চিন্তাভাবনার বিবরণ দিয়ে লেখাটা শুরু করেছিলাম। যদিও এখনো মনস্থির করতে পারছি না, তবু ভাবছি কাউকে সাথে নিয়ে একেবারে সারা ঢাকা শহর রিকশায় ঘুরেফিরে চকবাজার গিয়ে নামব। দেখব, আমার কৈশোরের হাসিখুশি দিনগুলো আবার ফেরত আনতে পারি কি না। আমার এ নিবন্ধ পড়ে অনেকের মনে হতে পারে, বুড়ো মানুষের ছেলেমানুষি।আসলে বয়স মানুষের কৈশোরকে চাপা দিতে পারে না। যার কৈশোর নেই সেসব লেখক প্রকৃতপক্ষে দেউলিয়া। কারণ জীবনের শ্রেষ্ঠ সময় হলো কৈশোর। দেখারও সময়, শেখারও সময়। আজকাল ভাবি আমার মতো লেখকদের মেলামেশার জন্য এই মস্ত শহরে কোথাও একটু আলাপ-আলোচনা, দেখা-সাক্ষাতের মত বিনিময়ের কেন্দ্র নেই। পৃথিবীর সব বড় শহরেই এটা আছে। আমাদের নেই। কারণ আমরা জন্মগতভাবে হিংসুটে ও ঈর্ষাকাতর। বৃহৎ কোনো কিছুই আমরা গড়ে তুলতে পারি না। আমাদের বিশ্রাম বা বিরাম কাটানোর এ শহরে কোনো রেস্টুরেন্ট বা কফি হাউস নেই। কেন কেউ গড়ে তুলতে পারে না, তা অবশ্য জানি না। তবে কেউ যদি গড়ে তুলতে পারত, তাহলে আমার মতো লেখকদের বড় উপকার হতো। লেখার জন্য আড্ডার একান্ত দরকার এটা আমি বলি না। তবে লেখার জন্য অন্য লেখকের সাথে মুখ দেখাদেখি একান্ত জরুরি। সাহিত্যের স্বার্থেই এসবের আঞ্জাম দিতে হয়। এসব ব্যাপারে আমাদের তরুণ লেখকদের আগ্রহ কেমন, তা জানা নেই। তবে লেখকদের মধ্যে মুখ দেখাদেখি, দেখা-সাক্ষাৎ, হাসি বিনিময় জরুরি মনে করি। আর সময় কাটানোর জন্য একটা কম পয়সার রেস্টুরেন্ট দরকার। যে রেস্টুরেন্ট কিছুক্ষণ পরই উঠে যেতে বলবে না। একটু বিশ্রাম ও আলোচনার সুযোগ দেবে। ঢাকায় কেন এসব হয় না? ঢাকার মতো বড় শহর, যা মেগাসিটির গৌরব অর্জন করতে যাচ্ছে তার কি কোনো ঐতিহ্যগত সংস্কৃতি থাকবে না?এটা কেমন কথা। না হয় আমরা কৃষিসমাজ থেকেই এসেছি। কিষানদেরও তো আইলের উপর আড্ডা হয়। রসালো কথা হয়। তাহলে আমাদের কেন চাষাড়ে সংস্কৃতি গড়ে উঠতে পারে না? আসলে আমরা প্রাণের আনন্দের জোগান দিতে পারি না বা চাই না। তা না হলে বাংলাদেশের এই রাজধানী নগরীতে কবি-সাহিত্যিকদের কয়েকটি চাষাড়ে আড্ডা গড়ে তোলা যেত। এগুলো আমাদের দেশে অভ্যন্তরীণ সংস্কৃতির পরিচয় বহন করত। যেখানে এসে একজন বিদেশী লেখকও বুঝতেন, এটাই হলো বাংলাদেশের আসল সংস্কৃতি। অনেক আন্তর্জাতিক লেখক আছেন যারা অবসরকালে সারাদুনিয়ায় ঘুরে বেড়ান। ঢাকার ওপর দিয়ে উড়ে যান। ঢাকায় নামেন না। কারণ আমরা বিদেশী লেখকদের জন্য সস্তায় থাকা-খাওয়ার ব্যবস্থা করতে সক্ষম হইনি। না হলে অনেকেই পৃথিবীর জনাকীর্ণ এই শহরে এক-আধ দিন অন্তত থেকে যাওয়ার কৌতূহল দেখাতেন।আমরা কোনো কিছুই গড়ে তুলতে পারি না অন্যকে আকর্ষণ করার জন্য। অথচ ঢাকার মানুষের অতিথিপরায়ণতার অতি প্রাচীন সুখ্যাতি আছে। আমরা যারা যানজট ও জনজটের এ শহরে বাস করতে করতে অভ্যস্ত হয়ে গেছি এবং এতদসত্ত্বেও যারা ঢাকাকেই ভালোবাসি আর প্রিয়তম নগরী বলে মনে করি, ভাবি ঢাকার এই দুর্ভাগ্য বেশি দিন থাকবে না, তারা নিজেদের জন্য অন্তত একটা রেস্তরাঁ বা কফি হাউসের মতো কোনো আয়োজন কেন সৃষ্টি করতে পারছি না, সেটা ভেবে দেখা দরকার। উদ্যোগ থাকলে উপায় হয়। আমাদের দরকার লেখকদের জন্য আলাপ-আলোচনা ও মতবিনিময়ের মতো কোনো জায়গার, যার মালিক হবেন সবার প্রতি মর্যাদাপূর্ণ আচরণে প্রতিশ্রুতির মতো। তাহলেই ঢাকার নিজস্ব নিগূঢ় সাংস্কৃতিক ঐতিহ্যে গর্ববোধ করার কারণ ঘটবে।মানুষকে ভালোবাসা হলো একধরনের মানবতাবোধ। যত রকমে মানুষকে প্রীতিপূর্ণ আচরণের মধ্যে আবদ্ধ রাখা যায় ততই তার মধ্যে বিচিত্র সব রসবোধের সৃষ্টি হয়। আমরা চাই হাসি মুখ একটা ঢাকাইয়া সমাজ; যে সমাজে অহরহ পরনিন্দা ও পরচর্চার সুযোগ থাকবে না। ঢাকার মতো বড় শহরের উচিত এর নিজস্ব সাংস্কৃতিক সম্মান তৈরি করা এবং এটা এখনি সম্ভব।Link : Click This Link

