সিইসি, কার হাসি কে হাসে _ ড_ রোজোয়ান সিদ্দিকী





সিইসি, কার হাসি কে হাসে : ড. রোজোয়ান সিদ্দিকীপ্রধান নির্বাচন কমিশনার ড. এ টি এম শামসুল হুদা যত বিতর্কের জন্ম দিয়েছেন, বাংলাদেশে আর কোনো নির্বাচন কমিশনার কোনো দিন এত বিতর্কের সৃষ্টি করেননি। প্রধান নির্বাচন কমিশনারের পদ সাংবিধানিক। এ পদের গুরুত্ব, ভাবমর্যাদা ও দায়িত্ব বিশাল। সে কারণে এ পদে অধিষ্ঠিত ব্যক্তির ব্যক্তিত্ববোধ, মিতাচার, সতর্ক কথাবার্তা সুষ্ঠু, অবাধ ও নিরপেক্ষ নির্বাচনের জন্য খুবই গুরুত্বপূর্ণ। তা ছাড়া প্রধান নির্বাচন কমিশনারের পদে আসীন ব্যক্তিকে থাকতে হয় দৃঢ়ভাবে নিরপেক্ষ। কারণ তার নিরপেক্ষতার ওপরই নির্ভর করে জাতীয় সংসদ নির্বাচন থেকে শুরু করে সব স্তরের নির্বাচনের গ্রহণযোগ্যতা ও বিশ্বাসযোগ্যতা।সাধারণত নির্বাচন কমিশন থাকে সরকারেরও ঊর্ধ্বে। তার কারণ সরকার যাতে নির্বাচনকে প্রভাবিত করার কোনো অপচেষ্টাই চালাতে না পারে। বাংলাদেশে যে কিম্ভূত তত্ত্বাবধায়ক সরকারব্যবস্থা চালু আছে, কোনো রাষ্ট্রে তার কোনো নজির নেই। এমনকি আফ্রিকার ভঙ্গুর গণতান্ত্রিক দেশগুলোতেও এমন অদ্ভুত কল্পনার জন্ম হয়নি। বাংলাদেশের রাজনীতিকদের জন্য এটা আত্মগ্লানিকর ও অবমাননাকর।বাংলাদেশে নির্বাচনের জন্য অনির্বাচিত যে সরকারকে আমদানি করার সাংবিধানিক ব্যবস্থা করা হয়েছে, এর নাম ‘নির্দলীয় তত্ত্বাবধায়ক সরকার’। লক্ষ্য ছিল, কোনো দলের প্রতি আনুগত্য নেই এমন শিশুতুল্য লোক একটি অবাধ, সুষ্ঠু ও নিরপেক্ষ নির্বাচন সম্পন্ন করে দিয়ে চলে যাবেন। কিন্তু সংশয় ছিলই। তা না হলে এ ধরনের সরকারের আমলে তো আর নির্বাচন কমিশনের প্রয়োজন ছিল না। কিন্তু এ রকম শিশুসুলভ লোক দ্বারা পরিচালিত সরকার সম্পর্কে নিঃসন্দেহ হতে পারেননি রাজনীতিবিদরা। ফলে নির্বাচন কমিশনকে তাদের রাখতেই হয়েছে, যাতে ‘নির্দলীয় তত্ত্বাবধায়ক সরকার’ কারো প্রতি পক্ষপাতিত্ব করতে না পারে। ফলে বর্তমান নির্বাচন কমিশন হওয়ার কথা ‘নিরপেক্ষর ওপর নিরপেক্ষ’, ‘নির্দলীয়ের ওপর নির্দলীয়’।কিন্তু হা হতোস্মি! ৯০ দিনের জন্য আসা তত্ত্বাবধায়ক সরকার ২০ মাস ধরে ক্ষমতায় আসীন রয়ে গেছে। থাকবে আরো সাড়ে তিন মাস। আর ক্ষমতায় আসীন হয়েই ‘নির্দলীয় তত্ত্বাবধায়ক সরকার’ এমন অপমানমূলক পদ্ধতিতে পূর্বতন নির্বাচন কমিশন সদস্যদের পদত্যাগে বাধ্য করেছে যে, ভাবতেও গা শিউরে ওঠে। হতে পারে, এক দিন এদের ‘অপমান হতে হবে তাদের সমান’। তারপর নিজেদের পছন্দের বর্তমান নির্বাচন কমিশনকে আমদানি করেছে এবারের নির্দলীয় তত্ত্বাবধায়ক সরকার।প্রথম থেকেই ড. ফখরুদ্দীন আহমদের নির্দলীয় তত্ত্বাবধায়ক সরকারের কর্মকাণ্ড পক্ষপাতদুষ্ট বলে প্রতীয়মান হচ্ছিল। তারা নির্বিচারে জোট সরকারের সাবেক মন্ত্রী, এমপি, নেতাকর্মীদেরকে ঢালাওভাবে গ্রেফতার শুরু করে। সংবিধানকে পাশ কাটিয়ে ক্ষমতায় এসে গণতন্ত্রের শক্তি, সব সাংবিধানিক প্রতিষ্ঠানকে তছনছ করে ফেলে। অনভিজ্ঞ ও দূরদৃষ্টিহীন হওয়ায় বিভিন্ন পদক্ষেপের মাধ্যমে দেশের অর্থনৈতিক ও সামাজিক সব স্থিতি ধ্বংস করে ফেলে। ফলে গোটা দেশ এখন রাজনৈতিক ও অর্থনৈতিক মন্দায় আক্রান্ত। কেবলই বিনাশ আর কেবলই পিছিয়ে পড়া। বর্তমান নির্বাচন কমিশন গঠিত হয়েছে বর্তমান তত্ত্বাবধায়ক সরকারের পছন্দের লোকদের নিয়ে। তারা আর তাদের ‘মামু’রা। ফলে প্রথম থেকেই এই সরকার যা বলে, নির্বাচন কমিশন ‘বলে তার শত গুণ’। সরকার যখন যা বলে, নির্বাচন কমিশন তখন সেই ঢাকই পেটাতে থাকে। সরকার বলল, ‘রাজনৈতিক দলগুলোর সংস্কার করতে হবে। দলের গণতন্ত্রায়ন করতে হবে। গঠনতন্ত্রে পরিবর্তন আনতে হবে।’ আর যায় কোথায়। নির্বাচন কমিশন সমস্বরে বলতে থাকল, হ্যাঁ, হ্যাঁ। করতে হবে, করতে হবে। এরপর রাজনৈতিক দলগুলোর ভেতরে কিছু সংস্কারবাজের আবির্ভাব ঘটল। বিএনপিতে সংস্কারবাজ। আওয়ামী লীগে সংস্কারবাজ। এসব সংস্কারবাজকে কোলে তুলে নিয়ে সরকার বলল, এরাই হলো খাঁটি বিএনপি, এরাই হলো খাঁটি আওয়ামী লীগ। একচক্ষু নির্বাচন কমিশন সাথে সাথে কোনোরূপ বিচার-বিশ্লেষণ ছাড়াই সরকারের সাথে সুর মিলিয়ে বলতে থাকল, এরাই খাঁটি, এরাই খাঁটি।কিন্তু রাজনীতির স্বাভাবিক নিয়মেই এক সময় হাঁপিয়ে ওঠা সংস্কারবাজরা আলপিনের ছোঁয়ায় একেবারে ফুটো হয়ে গেল। সরকারও মুখ ফিরিয়ে নিলো সংস্কারবাজদের ওপর থেকে। তখন নির্বাচন কমিশনও রাতারাতি কোনো সৌজন্য কিংবা দ্বিধা ছাড়াই মুখ ফিরিয়ে নিলো সংস্কারবাজদের ওপর থেকে। একবার একে বিএনপি বলে, আবার ওকে বিএনপি বলে। সরকার যাকে চায়, তাকে বিএনপি বলে স্বীকার করে। আবার সরকার যদি না চায়, তাহলে তাকে অস্বীকার করে বসে। এরপর সরকার যখন রাজনীতিবিদদের সাথে একটা সমঝোতার পথে অগ্রসর হয়, নির্বাচন কমিশন তখন বলে, সংস্কারবাজদের বিএনপি বলে স্বীকার করায় আমরা আন্তরিকভাবে দুঃখিত। বড় ভুল হয়ে গেছে। মূলধারার বিএনপি’র সাথে কথা না বলে আমরা আর কোনো সিদ্ধান্ত নেবো না, নির্বাচন কমিশনের এমন দেউলিয়াপনার নজির বাংলাদেশের ইতিহাসে নেই।সংবিধান অনুযায়ী নির্বাচন কমিশনের দায়িত্ব ছিল পূর্ববর্তী সংসদ ভেঙে যাওয়ার ৯০ দিনের মধ্যেই জাতীয় সংসদ নির্বাচন করা। সে নির্বাচন না করায় আদালত রায় দিয়েছেন, ‘নির্বাচন কমিশন সংবিধান লংঘন করেছে।’ তার পরও নির্বাচন কবে হচ্ছে, আদৌ হয় কি না হয়, তা নিয়ে নানা সংশয় সৃষ্টি হয়েছে।বাংলাদেশের সংবিধানে বর্ণিত বিধান অনুসারে তত্ত্বাবধায়ক সরকারের কাজ ৯০ দিনের মধ্যে জাতীয় সংসদ নির্বাচন অনুষ্ঠানে নির্বাচন কমিশনকে সর্বাত্মক সহযোগিতা করা। এ ক্ষেত্রে নির্বাচন কমিশনকে স্থান দেয়া হয়েছে তত্ত্বাবধায়ক সরকারের অনেক ওপরে। নির্বাচন কমিশন একটি অবাধ, সুষ্ঠু ও নিরপেক্ষ নির্বাচন অনুষ্ঠানের জন্য যা কিছু চাইবে, তার সব কিছুই করতে সরকার বাধ্য। কিন্তু যে নির্বাচন কমিশন সব সময় সরকারের হুকুমে মত বদল করেছে, তাদের পক্ষে সরকারের হুকুমের বাইরে যাওয়া একেবারে অসম্ভব।শেষ পর্যন্ত ঘটলও তাই। নির্বাচনের তারিখ ঘোষণার ক্ষেত্রে তত্ত্বাবধায়ক সরকার প্রধান নির্বাচন কমিশনকে দুই পয়সাও মূল্য দেয়নি। সরকারের নির্বাহী আদেশে শেখ হাসিনার মুক্তি এবং আদালতের জামিন আদেশে বেগম খালেদা জিয়ার মুক্তির পর রাজনীতিতে নতুন সমীকরণ সৃষ্টি হয়েছে। দৃশ্যত মনে হচ্ছে, সরকার বুঝি একটি নির্বাচন করতেই চাইছে। সে নির্বাচনের তারিখ ও শিডিউল ঘোষণা করার দায়দায়িত্ব সম্পূর্ণরূপে নির্বাচন কমিশনের। কিন্তু প্রধান উপদেষ্টা ও প্রধান নির্বাচন কমিশনারের মধ্যে কে সেই বাহবা নেবেন, তা নিয়ে রীতিমতো এক প্রতিযোগিতা চলল সেপ্টেম্বরের তৃতীয় সপ্তাহজুড়ে। গত ১৭ সেপ্টেম্বর এই প্রশ্নে প্রধান নির্বাচন কমিশনার বললেন, ‘প্রধান উপদেষ্টা নির্বাচনের তারিখ ঘোষণা করতে পারেন না। সংবিধান অনুযায়ী প্রধান নির্বাচন কমিশনারকেই এটা ঘোষণা করতে হয়। তাই করা হবে। সংলাপ শেষে কমিশন নির্বাচনসংশ্লিষ্ট সব কর্মকর্তাকে নিয়ে বসবে। তাদের পরামর্শ অনুসারে কমিশন বৈঠকে বসে কোন তারিখে কোন নির্বাচন করা যায় সে বিষয়ে সিদ্ধান্তে পৌঁছবে। এরপর প্রধান উপদেষ্টার সাথে দেখা করে তাকে সংলাপ ও নির্বাচনের তারিখ নির্ধারণ সম্পর্কে কমিশনের সিদ্ধান্ত অবহিত করা হবে।’নির্বাচন কমিশন জানিয়েছিল, ২২ সেপ্টেম্বর নির্বাচন কমিশন সব নির্বাচনের তারিখ ঘোষণা করবে। কিন্তু প্রধান নির্বাচন কমিশনারকে সে সুযোগ দেননি নির্দলীয় তত্ত্বাবধায়ক সরকারের প্রধান উপদেষ্টা ড. ফখরুদ্দীন আহমদ। গত ২০ সেপ্টেম্বর প্রধান উপদেষ্টা জাতির উদ্দেশে প্রদত্ত ভাষণে নির্বাচন কমিশনকে পাশ কাটিয়ে জাতীয় সংসদ ও উপজেলা নির্বাচনের তারিখ ঘোষণা করে দিলেন। সে অনুযায়ী ১৮ ডিসেম্বর অনুষ্ঠিত হবে জাতীয় সংসদ নির্বাচন এবং ২৪ ও ২৮ ডিসেম্বর উপজেলা নির্বাচন। প্রধান উপদেষ্টা বলেছেন, ‘আমি আজ জাতিকে এই মর্মে অবহিত করতে চাই যে, নির্বাচন কমিশন আমাকে জানিয়েছে, সংসদীয় নির্বাচন এ বছরের ১৮ ডিসেম্বর তারিখে অনুষ্ঠিত হবে। নির্বাচন কমিশন আরো সিদ্ধান্ত নিয়েছে, উপজেলা নির্বাচন হবে দু’দফায় আগামী ডিসেম্বরের ২৪ ও ২৮ তারিখে। নির্বাচন কমিশন নির্বাচনের বিস্তারিত তফসিল যথাসময়ে ঘোষণা করবে।’প্রধান উপদেষ্টা যে নির্বাচনের তারিখ ঘোষণা করে বসতে পারেন, এ বিষয়ে সম্ভবত নূনতম ধারণাও ছিল না প্রধান নির্বাচন কমিশনারের। ফলে ২০ তারিখ অপরাহ্নে সাংবাদিকদের তিনি বলেছিলেন, দুই-এক দিনের মধ্যেই নির্বাচনী শিডিউল ঘোষণা করা হবে। কে, কখন গিয়ে প্রধান উপদেষ্টাকে নির্বাচনের তারিখ জানিয়ে এলেন, তা এখনো স্পষ্ট হয়নি। ২২ সেপ্টেম্বর প্রধান নির্বাচন কমিশনারের আর নির্বাচনের তারিখ ঘোষণা করা হয়ে ওঠেনি।নিঃসন্দেহে এই ঘটনা প্রধান নির্বাচন কমিশনারের জন্য অবমাননাকর। কিন্তু এই অপমান তাকে সহ্য করতে হতো না যদি না তিনি প্রথম থেকেই নিজের আত্মমর্যাদা ও সাংবিধানিক দায়িত্বের ব্যাপারে সচেতন হতেন। নির্বাচন কমিশনের দায়িত্ব ছিল একটি অবাধ, সুষ্ঠু ও নিরপেক্ষ নির্বাচন অনুষ্ঠানের জন্য প্রয়োজনীয় সহযোগিতা নিশ্চিত করতে নির্দলীয় তত্ত্বাবধায়ক সরকারকে নির্দেশ দেয়া। সংবিধান অনুযায়ী সে নির্দেশ পালন করতে তত্ত্বাবধায়ক সরকার বাধ্য। কিন্তু তত্ত্বাবধায়ক সরকারের মর্জি অনুযায়ী তাদের ধামা ধরে সরকারের নির্দেশ পালন করে যাওয়ায়ই আজ এমন বিপাকে পড়েছেন প্রধান নির্বাচন কমিশনার ও নির্বাচন কমিশন। মোসাহেবদের পরিণতি কখনোই এর চেয়ে খুব একটা ভালো হয় না।তবে নির্বাচন কমিশনের সামনে এখনো অনেক কাজ। রাজনৈতিক দলগুলোর নিবন্ধন, গণপ্রতিনিধিত্ব অধ্যাদেশ, নির্বাচনী আসনগুলোর সীমানা পুনর্নির্ধারণ, মাত্র পাঁচ দিনের ব্যবধানে উপজেলা নির্বাচন, সর্বোপরি, জরুরি অবস্থা প্রত্যাহার, প্রভৃতি বিষয়ে সিদ্ধান্ত নিতে হবে কমিশনকেই। নির্বাচন কমিশন জাতীয় সংসদ ও উপজেলা নির্বাচনের এই তারিখ প্রকৃতই নির্ধারণ করেছে কি না, নাকি সরকার এই তারিখ তাদের ওপর চাপিয়ে দিলো, সেটা এখনো নিশ্চিত নয়। চাপিয়ে দিলেও বোধ করি কমিশন নিজের মেরুদণ্ডহীনতার কারণেই এখান থেকে আর বেরিয়ে আসতে পারবে না। একেই সম্ভবত ভাগ্যের নির্মম পরিহাস বলে।প্রধান উপদেষ্টার এই ঘোষণার পর নির্বাচন কমিশন একেবারে থমকে আছে। একেবারে চুপচাপ। গত কয়েক দিনে তারা কেউ কোনো কথা বলেননি। সংবাদপত্রের ছবিতে দেখলাম, কী এক অনুষ্ঠানে তিনজনই গালে হাত দিয়ে বিষণ্ন মনে বসে রয়েছেন।ইতোমধ্যে সরকার রাজনীতি নিয়ে আর এক দফা খেলাধুলা শুরু করেছে বলেই মনে হয়। আওয়ামী লীগের ভারপ্রাপ্ত সভাপতি জিল্লুর রহমান ও অন্যান্য নেতা বেগম খালেদা জিয়ার মুক্তির পর থেকে নির্বাচন নিয়ে নানা ধরনের বক্তব্য দিয়ে আসছিলেন। প্রধান উপদেষ্টার নির্বাচনী তারিখ ঘোষণার ভাষণের পরও জিল্লুর রহমান বলেছিলেন, ‘ভাষণ শুনতে ভালোই লেগেছে। তবে এতে শুভঙ্করের ফাঁকি রয়েছে। জাতীয় নির্বাচনের এক সপ্তাহ পর উপজেলা নির্বাচন হলে দেশে মারামারি ও হানাহানি ঘটতে পারে।’ তার আগে তিনি বলেছিলেন, সরকার পতিত শক্তির প্রতি বেশি আন্তরিকতা দেখাচ্ছে। সরকার বিএনপি, জামায়াতকে ধুয়েমুছে সাফ করার কাজ করছে এবং আওয়ামী লীগ নেতাকর্মীদের গায়ে কাদা লাগাচ্ছে। তারও আগে তারা নির্বাচনী আসনের সীমানা পুনর্নির্ধারণের বিরোধিতা করেছেন। এর মধ্যে তত্ত্বাবধায়ক সরকারের বাণিজ্য উপদেষ্টা ওয়াশিংটন গিয়ে গোপন বৈঠক করেছেন আওয়ামী লীগ নেত্রী শেখ হাসিনার সাথে। সে বৈঠকে আওয়ামী লীগের সাথে সরকারের কী সমঝোতা হয়েছে সেটা কোনো পক্ষই প্রকাশ করেনি। সেই সমঝোতার ভিত্তিতে গত ২১ সেপ্টেম্বর দলের জরুরি প্রেসিডিয়াম সভা ডাকে আওয়ামী লীগ। সেই সভায় আওয়ামী লীগ হঠাৎ করেই সরকার ও নির্বাচন কমিশনের সব সংস্কারের প্রতি সমর্থন ঘোষণা করেছে। সভা শেষে আওয়ামী লীগের ভারপ্রাপ্ত সাধারণ সম্পাদক সৈয়দ আশরাফুল ইসলাম সাংবাদিকদের জানান, ‘আমরা সরকারকে ও নির্বাচন কমিশনকে আশ্বস্ত করতে চাই যে, তাদের সব সংস্কারের প্রতি আমাদের সমর্থন রয়েছে। এখন সব কিছু আমাদের কাছে ইতিবাচক মনে হচ্ছে। তবে জরুরি অবস্থা এবং উপজেলা নির্বাচন নিয়ে আলোচনার মাধ্যমে একটি সমাধান আসবে বলে আমরা মনে করি।’ তিনি নির্বাচন কমিশনের সাথে বিএনপি’র আচরণকে ‘দুঃখজনক’ বলে অভিহিত করেন।নির্বাচন কমিশন ও সরকার নিয়ে এটি আওয়ামী লীগের ১৮০ ডিগ্রি উল্টো পথে যাত্রা। এর অর্থ দাঁড়ায়, আওয়ামী লীগ নিবন্ধনের শর্ত মেনে নিচ্ছে। আওয়ামী লীগ গণপ্রতিনিধিত্ব অধ্যাদেশ মেনে নিচ্ছে। যে অধ্যাদেশবলে আওয়ামী লীগকে বিলুপ্ত করতে হবে তার সব অঙ্গসংগঠন। উপজেলা নির্বাচনও দু-এক দিন হেরফেরে হয়তো তারা মেনে নেবে। জরুরি অবস্থা সম্পর্কেও তাদের নরম সুর। সরকারের মধ্যে নিশ্চয়ই বিরাট স্বস্তি।তাহলে নির্বাচন কমিশন এবার কী করবে? সরকার যদি নির্বাচনে জিতিয়ে দেয়ার জন্য আওয়ামী লীগের সাথে আঁতাত করে (দৃশ্যত তা হয়েছে বলেই মনে হয়), তাহলে নির্বাচন কমিশনও কি সেই আঁতাতের অংশ হিসেবে সরকারের অনুগামী হয়ে আওয়ামী লীগকে জিতিয়ে আনার সর্বাত্মক প্রয়াস পাবে? নির্বাচন কমিশনের এখন হয়তো ফিরে দেখার সময় হয়েছে। এই কমিশনের তিন সদস্যের কেউই ব্যক্তিত্বহীন মানুষ বলে চিহ্নিত ছিলেন না। কিন্তু কমিশনে এসে নিজেদের আত্মমর্যাদা বিসর্জন দিয়ে সরকারের অনুগামী হয়েছেন তারা। ফলে কমিশনের মর্যাদা এখন ভূলুণ্ঠিত। একটি অবাধ, সুষ্ঠু, নিরপেক্ষ ও গ্রহণযোগ্য নির্বাচন অনুষ্ঠানের জন্য কমিশনের ভাবমর্যাদা পুনরুদ্ধার জরুরি।যা হওয়ার তা তো হয়েই গেছে। এখন নির্বাচন কমিশনের ঘুরে দাঁড়ানোর সময়। সরকার চলুক সরকারের মতো। সরকারের সাথে লড়াই করে রাজনৈতিক দলগুলো আদায় করে নিক তাদের দাবিদাওয়া। কিন্তু নির্বাচন কমিশন থাকুক তার নিরপেক্ষ অবস্থানে। যা ন্যায্য, যা ন্যায়সঙ্গত, যা ন্যায়বিচারমূলক ও নিরপেক্ষ নির্বাচন কমিশনের সে পথ অবলম্বন করাই ভালো। প্রথম থেকেই নির্বাচন কমিশন যদি তার সাংবিধানিক দায়িত্বের কথা মনে রেখে অগ্রসর হতো, তাহলে এত প্রশ্ন, এত বিতর্কের জন্ম হতো না।প্রধান নির্বাচন কমিশনার অপ্রয়োজনীয় কথা বেশি বলেন। অনেক সময় সেসব কথা মশকারার পর্যায়ে চলে যায়। বিএনপি’র মূলধারা নিয়ে তিনি বলেছিলেন, ‘ওনাদের সাথে তো কোনো লোক দেখি না। ওনাদের সাথে তো কোনো নেতা, এমপি দেখি না। কেবল দু-একজন মহিলা দেখি।’ বাকি সবাইকে তিনি দেখেছিলেন আবদুল মান্নান ভূঁইয়াদের দলে। পরে ‘ওনাদের’ সাথে সবাইকে দেখতে পেয়ে দুঃখ প্রকাশ করতে বাধ্য হয়েছিলেন। তিনি নিজেই বলেছিলেন, জরুরি অবস্থার মধ্যে নির্বাচন সম্ভব নয়। ‘পরীক্ষামূলক’ ১৩টি স্থানীয় সরকার নির্বাচন জরুরি অবস্থার মধ্যে অনুষ্ঠানের পর তিনি ‘অবাক’। এত চমৎকার নির্বাচন হয়ে গেল জরুরি অবস্থার মধ্যে! সুতরাং তিনি বললেন, সব নির্বাচন জরুরি অবস্থার মধ্যেই সম্ভব। এ দিকে আবার গত ২২ সেপ্টেম্বর এক প্রেস ব্রিফিংয়ে তিনি জামায়াতে ইসলামী ও ইসলামী ঐক্যজোট সম্পর্কে তাদের দাবি-দাওয়ার বিষয়ে মন্তব্য করতে গিয়ে বললেন, ‘হায় আল্লাহ, রাহমানুর রাহিম। পবিত্র রমজানে হুজুরদের কাছ থেকে কী শুনতে পেলাম। আমি অবাক হলাম।’ একটি সাংবিধানিক পদে অধিষ্ঠিত থেকে এ রকম ইয়ার্কি মানায় না মোটেও। এ আচরণ দলীয় রাজনীতিকের মতো, নিরপেক্ষ প্রধান নির্বাচন কমিশনারের মতো নয়। কমিশন সতর্ক না হলে তাদের জন্য আরো অনেক হেনস্তা অপেক্ষমান। Link : Click This Link

