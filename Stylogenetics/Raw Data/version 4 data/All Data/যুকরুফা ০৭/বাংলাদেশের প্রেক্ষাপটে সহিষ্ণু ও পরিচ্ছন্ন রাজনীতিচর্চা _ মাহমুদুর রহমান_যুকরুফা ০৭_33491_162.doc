বাংলাদেশের প্রেক্ষাপটে সহিষ্ণু ও পরিচ্ছন্ন রাজনীতিচর্চা _ মাহমুদুর রহমান





বাংলাদেশের প্রেক্ষাপটে সহিষ্ণু ও পরিচ্ছন্ন রাজনীতিচর্চা : মাহমুদুর রহমানপর্ব-একঃ সহিষ্ণু রাজনীতিসমগ্র বিশ্বের দৃষ্টি এখন মার্কিন যুক্তরাষ্ট্রের আসন্ন প্রেসিডেন্ট নির্বাচনের দিকে। সেই নির্বাচনে ওবামা ও ম্যাককেইনের মধ্যে কে জিতবে সবখানে তা নিয়ে চলছে তুমুল আলোচনা। আমার অবশ্য ব্যক্তিগতভাবে এ বিষয়ে তেমন কোনো মাথাব্যথা নেই। কারণ, যে-ই জিতুক না কেন তাতে যুক্তরাষ্ট্রের ইসলামবিরোধী পররাষ্ট্র নীতিতে যে বিন্দুমাত্র পরিবর্তন ঘটবে না, সে ভবিষ্যদ্বাণী আমি এখনই এবং অনায়াসেই করতে পারি। বাংলাদেশের রাজনীতি নিয়ে আলোচনার আগে মার্কিন প্রেসিডেন্ট নির্বাচন প্রসঙ্গ উত্থাপন করেছি সেই দেশটির রাজনৈতিক সংস্কৃতি সম্পর্কে কিছুটা ধারণা পাওয়ার উদ্দেশ্যে। প্রেসিডেন্ট নির্বাচন নিয়ে যে ধরনের প্রচারণা মার্কিন যুক্তরাষ্ট্রে এখন চলছে, সে সংক্রান্ত দু’টি সংবাদের বিষয়বস্তু নিয়ে আজ আলোচনা করব। একটি সংবাদে বলা হয়েছে, রিপাবলিকান দলের কট্টরপন্থী অংশ প্রচার চালাচ্ছে যে, মার্কিন যুক্তরাষ্ট্রের প্রেসিডেন্টের কার্যালয় ও বাসভবনের নাম যেহেতু হোয়াইট হাউস, কাজেই সে নামের মর্যাদা রক্ষার্থে কোনো কালো গাত্রবর্ণের প্রেসিডেন্ট সেখানে প্রবেশ করতে পারে না। একমাত্র পরাশক্তি মার্কিন যুক্তরাষ্ট্র বিশ্বের প্রায় প্রতিটি দেশকেই মানবাধিকার, গণতন্ত্র, নারী অধিকার, সংখ্যালঘু অধিকার, দুর্নীতি, ইত্যাকার বিষয়ে অযাচিত পরামর্শ দিয়ে থাকে। বাংলাদেশের মতো দুর্বল রাষ্ট্রগুলোর ক্ষেত্রে পরামর্শ রীতিমতো নির্দেশে পরিণত হয়। ভেনিজুয়েলা, বলিভিয়া ও ইরানের নেতৃবৃন্দ ও জনগণ অবশ্য সর্বব্যাপী হতাশার মধ্যেও বিশ্ববাসীকে আলোকবর্তিকা দেখিয়ে চলেছেন। এক-এগারোর আগে বাংলাদেশে মিস প্যাট্রিসিয়া বিউটেনিসের চলাফেরা, বক্তব্য-বিবৃতি আমাদের ব্রিটিশ ঔপনিবেশিক আমলের মহাশক্তিধর গভর্নর জেনারেলদের স্মৃতি স্মরণ করিয়ে দিয়েছে। এখন আবার জেমস এফ মরিয়ার্টি একই কায়দায় দেশের সব ক্ষমতাবানকে নাকে দড়ি দিয়ে ঘোরাচ্ছেন। মুক্তিযুদ্ধের চেতনার সোল এজেন্টধারী আওয়ামী লীগ নেতৃবৃন্দের কাছে জামায়াত নেতারা সর্বত্র অস্পৃশ্য হলেও মরিয়ার্টির বাসভবনে বসে একসাথে খানাপিনা করতে তারা কোনো রকম অস্বাচ্ছন্দ্য বোধ করেন না। সম্প্রতি সৌদি রাষ্ট্রদূতের বাসভবনে অনুষ্ঠিত ইফতার পার্টিতে আওয়ামী লীগের ভারপ্রাপ্ত সভাপতি জিল্লুর রহমান জামায়াতে ইসলামী দলের আমীর মতিউর রহমান নিজামীর সাথে সহাস্যে করমর্দন করে হইচই বাধিয়ে দিয়েছেন। কথায় কথায় প্রসঙ্গের পরিবর্তন ঘটে গেল। আমাদের দেশের দ্বিমুখী রাজনীতি চর্চার বিষয়ে খানিক পরে আসছি।হোয়াইট হাউসে শুধু সাদা গাত্রবর্ণের প্রেসিডেন্টরাই প্রবেশ করতে পারবে, রিপাবলিকানদের এমন দাবির মাধ্যমে মার্কিনিদের চরম বর্ণবাদী চরিত্র প্রকাশিত হয়েছে। মার্কিন যুক্তরাষ্ট্রের নীতিনির্ধারকরা বহির্বিশ্বে যতই মানবাধিকার এবং গণতন্ত্রের আদর্শ ফেরি করে বেড়াক না কেন, প্রকৃতপক্ষে মানসিকভাবে মার্কিন যুক্তরাষ্ট্রের বেশির ভাগ নাগরিক সম্ভবত এখনো নারী অধিকারবিরোধী এবং চরমভাবে বর্ণবাদী। আমাদের ভুলে গেলে চলবে না যে, মাত্র চার দশক আগেই গত শতকের ষাটের দশকে মানবাধিকার এবং কালো মানুষের পক্ষে কথা বলার অপরাধে ১৯৬৮ সালে মার্টিন লুথার কিং (জুনিয়র ) বর্ণবাদীদের হাতে নিহত হয়েছিলেন। মার্কিন যুক্তরাষ্ট্রে মহিলারা পুরুষদের তুলনায় অনেক পরে ভোট দেয়ার অধিকার লাভ করেছেন। আমাদের দেশে বহুকাল ধরেই নারী-পুরুষ একসাথে ভোটাধিকার প্রয়োগ করে চলেছেন। আমি ব্যক্তিগতভাবে মনে করি না যে, মার্কিন নাগরিকরা এখনো একজন নারী কিংবা একজন কালো বর্ণের প্রেসিডেন্ট নির্বাচন করার মতো উদার মানসিকতা অর্জন করতে পেরেছে। সিনেটর হিলারি ক্লিনটন ডেমোক্র্যাটিক দলের মনোনয়ন লাভে ব্যর্থ হওয়ায় আমার ধারণার অর্ধেক ইতোমধ্যেই সঠিক প্রমাণিত হয়েছে। বাকি অর্ধেকের জন্য আগামী নভেম্বরের প্রেসিডেন্ট নির্বাচনের ফল ঘোষণা পর্যন্ত অপেক্ষা করতে হবে। কলামের শুরুতেই বলেছিলাম, মার্কিন যুক্তরাষ্ট্রের রাজনীতির সংস্কৃতি নিয়ে আলোচনা সাম্প্রতিক সময়ে আন্তর্জাতিক সংবাদমাধ্যমে প্রচারিত দু’টি সংবাদের মধ্যেই সীমিত রাখব। দ্বিতীয় বিষয়টি একান্তই পারিবারিক। বিষয়টি হচ্ছে রিপাবলিকান দলের ভাইস প্রেসিডেন্টের নমিনেশন মিস সারাহ পলিনের টিনএজ কন্যার কুমারী মাতা হওয়ার সংবাদ। রাজনীতিতে তুলনামূলকভাবে নবাগতা আলাস্কার গভর্নর সারাহ পলিনকে রানিংমেট হিসেবে ঘোষণা দিয়ে প্রেসিডেন্ট পদপ্রার্থী সিনেটর ম্যাককেইন আন্তর্জাতিক রাজনীতি সংক্রান্ত বিশেষজ্ঞদের রীতিমতো চমকে দিয়েছেন। সম্ভবত সাদা ও মহিলা ভোট নিজের পক্ষে টানার জন্যই এই হিসেবি ঝুঁকিটি তথা ক্যালকুলেটিভ রিস্কটি তিনি নিয়েছেন ম্যাককেইন। হয়তো রানিংমেট ঘোষণা দেয়ার আগে সারাহ পলিনের পারিবারিক সমস্যার বিষয়টি সিনেটর ম্যাককেইন এবং রিপাবলিকান নীতিনির্ধারকদের জানা ছিল না। সংবাদ মাধ্যমে এমন অনুমানও এখন করা হচ্ছে যে সারাহ পলিনের দুই বছর বয়সী সন্তানটিও প্রকৃতপক্ষে তার অবিবাহিতা কন্যারই। যা-ই হোক, রিপাবলিকান ভাইস প্রেসিডেন্ট পদপ্রার্থীর পারিবারিক ঘটনাটি সংবাদপত্রের শিরোনামে পরিণত হওয়ার পর ডেমোক্র্যাট নমিনি বারাক ওবামা কিন্তু বিষয়টিকে নিতান্তই পারিবারিক হিসেবে বর্ণনা করেছেন এবং এই বিব্রতকর বিষয়টি নিয়ে রাজনৈতিক ফায়দা লোটার কোনো চেষ্টা করেননি। মার্কিন যুক্তরাষ্ট্রের প্রেসিডেন্ট নির্বাচনের এখনো দুই মাসের কিছু অধিক সময় বাকি রয়েছে। এখন পর্যন্ত দেখা যাচ্ছে ম্যাককেইন ও ওবামা জনপ্রিয়তার বিচারে প্রায় সমান অবস্থানে রয়েছেন। কাজেই বলাই বাহুল্য, সামনের দুই মাসে প্রচারণা আরো তীব্র রূপ ধারণ করবে। সারাহ পলিনের কন্যার বিষয়টি নিয়ে ওবামা শিবির অদ্যাবধি যে সৌজন্যবোধ ও সংযমের পরিচয় দিয়েছে দেখা যাক আগামী দিনগুলোতে সেটা অব্যাহত থাকে কি না।মার্কিন রাজনীতির সংক্ষিপ্ত আলোচনাটা আবশ্যক ছিল এই কারণে যে বাংলাদেশে নিযুক্ত পশ্চিমা রাষ্ট্রগুলোর কূটনীতিকরা এবং তাদের এ দেশীয় পোষ্য সুশীল(?) সমাজ আমাদের দেশে দীর্ঘ দিন ধরে প্রচার চালিয়ে যাচ্ছেন যে, পাশ্চাত্যের রাষ্ট্রগুলোর তুলনায় আমাদের দেশের রাজনীতির সংস্কৃতি অতি নিুস্তরের। আর আমার বক্তব্য হচ্ছে, এগুলো সব আপেক্ষিক ব্যাপার। বিশ্বের কোথাও সর্ব বিচারে নিখুঁত কোনো রাজনৈতিক সংস্কৃতি কিংবা পদ্ধতির অস্তিত্ব নেই। এতক্ষণ মার্কিন যুক্তরাষ্ট্রের রাজনৈতিক সংস্কৃতিতে ভালো ও মন্দের পাশাপাশি অবস্থানের কথা বলছিলাম। এবার নিজের দেশের প্রসঙ্গে আসি। বিএনপি চেয়ারপারসন বেগম খালেদা জিয়ার জামিনে মুক্তি এবং রোজার দিনে প্রখর রৌদ্রতাপ উপেক্ষা করে অসংখ্য কর্মী-সমর্থকের অকৃত্রিম আনন্দ-উল্লাসই বাংলাদেশে গত এক সপ্তাহের রাজনীতির প্রধানতম ঘটনা। অবশ্য আওয়ামী লীগের সাধারণ সম্পাদক আবদুল জলিলকে নিয়ে যে রাজনৈতিক নাটক চলছে সেটিও নিঃসন্দেহে উল্লেখযোগ্য। আমজনতার কাছে প্রতীয়মান হতে পারে, বিএনপি’র যে ভাঙাগড়ার খেলা বিগত ২০ মাস ধরে দেখা গেছে, তারই বোধ হয় পুনরাবৃত্তি এবার হতে যাচ্ছে আওয়ামী লীগে। উচ্চ আদালতে জামিন লাভ করেই আবদুল জলিল যে ভাষায় এবং যে পদ্ধতিতে তার সাধারণ সম্পাদক পদ ফেরত নেয়ার ঘোষণা দিয়েছেন, তাকে অতিনাটকীয় না বলে উপায় নেই। আওয়ামী লীগের ভারপ্রাপ্ত সভাপতি জিল্লুর রহমান ‘ঘরের ছেলে ঘরে ফিরেছে’ বক্তব্য দিয়ে দল থেকে বিশেষ অবস্থায় পদত্যাগকারী সাধারণ সম্পাদকের পুনর্বাসনকে আপাত দৃষ্টিতে এক দিনের জন্য বৈধতা দিয়েছিলেন। জিল্লুর রহমানের বাসগৃহে ট্রাম্পকার্ড খ্যাত আওয়ামী লীগ সাধারণ সম্পাদকের সৌজন্য সাক্ষাতের সময় ভারপ্রাপ্ত সাধারণ সম্পাদক সৈয়দ আশরাফুল ইসলামের অনুপস্থিতিও ছিল চোখে পড়ার মতো। চব্বিশ ঘণ্টা পার না হতেই আওয়ামী লীগের ভারপ্রাপ্ত সভাপতি আগের অবস্থান থেকে সরে গিয়ে সংবাদমাধ্যমকে জানালেন যে টেকনিক্যাল কারণে আবদুল জলিলকে আপাতত সাধারণ সম্পাদকের দায়িত্ব দেয়া যাচ্ছে না। এ খবরে আবদুল জলিল যথোপযুক্ত প্রতিক্রিয়া দেখিয়ে বললেন জিল্লুর রহমানের আওয়ামী লীগের গঠনতন্ত্র পড়ে দেখা উচিত। যা-ই হোক, বিদেশ ভ্রমণরত এবং প্যারোলে মুক্ত শেখ হাসিনার নির্দেশে আবদুল জলিল আপাতত বিশ্রাম নিতে সম্মত হওয়ায় আওয়ামী লীগের অভ্যন্তরীণ দ্বন্দ্বকে সাময়িকভাবে হলেও ছাইচাপা দেয়া গেছে। তবে বিস্ময়ের কথা হলো, আওয়ামী লীগের এই বর্ষীয়ান নেতার বিশ্রামের পরামর্শটিও একজন চিকিৎসকের পরিবর্তে দলের সভানেত্রী দিলেন। যাকগে, আওয়ামী লীগের মতো দেশের অন্যতম বৃহৎ রাজনৈতিক দলের নিজস্ব বিষয়ে আমার মতো এক নগণ্য কলামিস্টের নাক না গলানোই শ্রেয়। আমি প্রধানত আলোচনা করতে চাচ্ছি প্রতিদ্বন্দ্বী রাজনৈতিক দলগুলোর প্রতি আওয়ামী লীগের চরম অসহিষ্ণু আচরণ নিয়ে। কারণ, এই প্রকৃতির মনোভাব নিয়ে কোনো ধরনের সুস্থ ও পরিচ্ছন্ন রাজনীতি চর্চা করা সম্ভব নয়।১৯৯০ সালে জেনারেল এরশাদের স্বৈরাচারী সরকারের পতনের পর বাংলাদেশে যখন বিএনপি ও আওয়ামী লীগকে কেন্দ্র করে সুস্পষ্ট দু’টি শক্তিশালী প্রতিদ্বন্দ্বী রাজনৈতিক ধারার উদ্ভব ঘটে, তখন আমার যত দূর স্মরণে আসছে দেশের তাবৎ রাজনৈতিক বিশ্লেষকই একে স্বাগত জানিয়েছিলেন। অনেক বোদ্ধাই বলতে আরম্ভ করেছিলেন মার্কিন যুক্তরাষ্ট্রের ডেমোক্র্যাট ও রিপাবলিকান এবং যুক্তরাজ্যে লেবার ও কনজারভেটিভদের আদলে বাংলাদেশের দ্বিধারার রাজনীতি আমাদের অনেক ত্যাগের বিনিময়ে পাওয়া গণতন্ত্রকে অধিকতর সংহত করবে। ১৯৯১ সাল থেকে তিনটি পাঁচ বছর মেয়াদি নির্বাচিত সরকারের দু’টিতে বিএনপি নেতৃত্বাধীন জোট এবং একটিতে প্রতিদ্বন্দ্বী আওয়ামী লীগ নেতৃত্বাধীন জোটের রাষ্ট্র পরিচালনার সুযোগ লাভের বিষয়টিকেই আমি অন্তত গণতন্ত্রের বিজয় হিসেবেই বিবেচনা করি। ২০০১ সালের নির্বাচনে চারদলীয় জোট বিপুল বিজয় লাভ করার পর থেকেই বাংলাদেশে একটি বায়বীয় তৃতীয় রাজনৈতিক শক্তির প্রয়োজনীয়তার প্রচারণা অনেকটা আকস্মিকভাবেই আরম্ভ হয়। প্রধানত বিদেশীদের ইন্ধন এবং আর্থিক সহায়তায় সাম্রাজ্যবাদের দোসর সুশীল (?) সমাজ আমাদের রাজনৈতিক প্রতিষ্ঠানগুলোকে দুর্বল করার অসৎ পরিকল্পনা নিয়েই এই কাজে ব্রতী হয়। বিএনপি ও আওয়ামী লীগের মধ্যে বিরাজমান দ্বন্দ্বের তীব্রতা সুশীল (?) সমাজের হাতে তাদের নেতিবাচক প্রচারণার কাঙ্ক্ষিত অস্ত্রটি তুলে দেয়। বাংলাদেশে একটি বিরাজনীতিকরণ প্রক্রিয়া জায়েজ করার জন্য সুশীল (?) সমাজের এমন একটি অস্ত্রের বড়ই প্রয়োজন ছিল। বিদেশীদের প্রত্যক্ষ অংশগ্রহণে এক-এগারো সংঘটিত করে বাংলাদেশকে পশ্চামুখী করার প্রকল্প বাস্তবায়নে বিএনপি ও আওয়ামী লীগের মধ্যকার রাজনৈতিক দ্বন্দ্বের অমার্জিত প্রকাশ নিঃসন্দেহে সহায়ক ভূমিকা পালন করেছে। কাজেই বাংলাদেশের বর্তমান দুর্ভাগ্যজনক পরিস্থিতির দায় প্রধান দুই রাজনৈতিক দল এড়াতে পারে না। তবে নিরপেক্ষভাবে বিচার করা হলে রাজনীতিকে এমন ব্যক্তিগত রেষারেষির পর্যায়ে নিয়ে যাওয়ার বেশির ভাগ দায় আওয়ামী লীগকে বহন করতে হবে। আমার এই মন্তব্য প্রমাণ করার জন্য খুব বেশি পেছনে যাওয়ার প্রয়োজন নেই। এক-এগারোপরবর্তী প্রায় ২১ মাস সময়কালে প্রধান দুই প্রতিযোগী দলের আচরণ নির্মোহভাবে পর্যালোচনা করা সত্যের খাতিরেই আবশ্যক।এক-এগারো পরবর্তী সময়ে সাবেক দুই প্রধানমন্ত্রীর মধ্যে শেখ হাসিনা প্রথমে গ্রেফতার হয়েছিলেন এবং তার গ্রেফতারের সময় সরকারের সংশ্লিষ্ট মহলের নিন্দনীয় আচরণের বিরুদ্ধে বিএনপি দলগতভাবে এবং বেগম খালেদা জিয়া ব্যক্তিগতভাবে প্রতিবাদ জানিয়েছিলেন। তারও আগে ২০০৭-এর মার্চের শেষ দিকে যখন বর্তমান সরকার মাইনাস-টু ফর্মুলা কার্যকর করার জন্য শেখ হাসিনার স্বদেশ প্রত্যাবর্তনে বাধা সৃষ্টি করছিল সেই সময় প্রায় গৃহবন্দী বেগম খালেদা জিয়া অত্যন্ত কড়া ভাষায় বিবৃতি দিয়ে শেখ হাসিনার আপন মাতৃভূমিতে ফিরে আসার অধিকারের প্রতি সমর্থন জানিয়েছিলেন। ড. ফখরুদ্দীন আহমদের তত্ত্বাবধায়ক সরকার দেশে বিরাজনীতিকরণ প্রক্রিয়া বাস্তবায়ন করা আরম্ভ করলে বিএনপি আনুষ্ঠানিকভাবে আওয়ামী লীগের কাছে যৌথভাবে আন্দোলনের প্রস্তাব করে। পাঠকদের স্মরণে থাকার কথা যে, বিএনপি মহাসচিব খোন্দকার দেলোয়ার হোসেন গণতন্ত্র প্রতিষ্ঠার স্বার্থে একসাথে আন্দোলনের জন্য আওয়ামী লীগ নেতৃত্বের কাছে প্রকাশ্যে রীতিমতো কাকুতি-মিনতি করেছিলেন। তার এই সময়োচিত উদ্যোগ নেয়ার জন্য তিনি নিজ দলের ভেতর থেকে ব্যাপকভাবে সমালোচিতও হয়েছিলেন। সেনাসমর্থিত সরকারের সাথে আঁতাতের মাধ্যমে ক্ষমতায় যাওয়ার সুখস্বপ্নে বিভোর আওয়ামী লীগ নেতৃবৃন্দ বিএনপি’র প্রস্তাবকে অতীব অসৌজন্যমূলক ভাষায় প্রত্যাখ্যান করেন। দলটির ভারপ্রাপ্ত সাধারণ সম্পাদক সৈয়দ আশরাফুল ইসলাম যুগপৎ আন্দোলনের প্রস্তাব ফিরিয়ে দিয়ে বলেছিলেন, আমরা আন্দোলন করব আর বিএনপি ক্ষমতায় যাবে এমন আন্দোলন আওয়ামী লীগ আর কখনো করবে না। ১৯৯১ সালের নির্বাচনে পরাজয়ের তিক্ততা থেকেই সম্ভবত আওয়ামী লীগ ভারপ্রাপ্ত সাধারণ সম্পাদকের এই অরাজনৈতিক মন্তব্য করে থাকতে পারেন। তিনি আরো বলেছিলেন, এবার আন্দোলনের দায়িত্ব বিএনপিকে দিয়ে আমরা ক্ষমতায় যাওয়ার রাজনীতি করব। বেগম খালেদা জিয়া গ্রেফতার হওয়ার পর থেকে বিএনপি দলগতভাবে কখনো এক নেত্রীর মুক্তি দাবি করেনি। তাদের লিখিত বক্তব্য এবং নেতৃবৃন্দের বক্তৃতায় সর্বদা সাবেক উভয় প্রধানমন্ত্রীর মুক্তি দাবি করা হয়েছে। শেখ হাসিনা প্যারোলে শর্তাধীনে মুক্তি লাভের পর বিএনপি স্বাগত জানিয়েছে। দুর্ভাগ্যজনকভাবে আওয়ামী লীগ দলগতভাবে তো দূরের কথা, দলটির কোনো নেতানেত্রী সাধারণ সৌজন্যবোধের তাগিদ থেকেও একবারের জন্যও গণতান্ত্রিক বাংলাদেশের দীর্ঘতম সময়ের প্রধানমন্ত্রী বেগম খালেদা জিয়ার মুক্তি দাবি করার প্রয়োজন বোধ করেননি। শহীদ জিয়ার জ্যেষ্ঠ পুত্র তারেক রহমানের উচ্চ আদালত থেকে জামিনে মুক্তি লাভের পর আওয়ামী নেতৃবৃন্দ সব রকম ভব্যতা ভুলে অমার্জিত ও অপ্রকৃতিস্থ আচরণ করেছেন। এই বিষয়ে গত সপ্তাহের কলামে বিশদ লেখার কারণে আজ তার পুনরাবৃত্তির প্রয়োজন বোধ করছি না।উচ্চ আদালতের জামিনে বেগম খালেদা জিয়ার সাম্প্রতিক মুক্তির পর আওয়ামী লীগ নেতৃবৃন্দের কথাবার্তায় নিুরুচির সাথে চরম ফ্যাসিবাদী মানসিকতাও প্রকাশ পেতে শুরু করেছে। বেগম খালেদা জিয়া ও শেখ হাসিনা উভয়েরই আইনজীবী ব্যারিস্টার রফিক-উল-হক দুই নেত্রীকে একসাথে বসে সমস্যা সমাধানের প্রস্তাব দেয়ার পর আওয়ামী লীগ কিংকর্তব্যবিমূঢ় হয়ে পড়েছে। এই প্রস্তাবে দ্রুত ইতিবাচক মনোভাব প্রদর্শন করে বেগম খালেদা জিয়া রাজনৈতিক শিষ্টাচারের প্রমাণ দিয়েছেন। অপর দিকে আওয়ামী লীগ নেতৃবৃন্দ যে ভাষায় কথা বলছেন, তাতে তাদের দলের উপযুক্ত রুচির প্রমাণ মিললেও সেগুলো ভদ্রসমাজে গ্রহণযোগ্যতা পেতে ব্যর্থ হয়েছে। আওয়ামী লীগের প্রেসিডিয়াম সদস্য আবদুর রাজ্জাক বলেছেন, খালেদা জিয়া এক নম্বর চোর। অপর প্রেসিডিয়াম সদস্য সুরঞ্জিত সেনগুপ্ত দাবি করেছেন যে বেগম খালেদা জিয়া তাদের কাছে করজোড়ে ক্ষমাভিক্ষা করার পরই নাকি কেবল তারা বিবেচনা করবেন যে, সাবেক দুই প্রধানমন্ত্রীর বৈঠক হবে কি না। কুরুচিপূর্ণ ও অশালীন বক্তব্যের প্রতিযোগিতা দেখে বছর দশেক আগে করা শেখ হাসিনার এক বিখ্যাত মন্তব্যের কথা স্মরণে এসে গেল। আবদুর রাজ্জাক ও সুরঞ্জিত সেনগুপ্ত মার্কা নানা রকম বিদ্বেষমূলক মন্তব্য করে শেখ হাসিনা রুচিহীনতার জন্য তখন খুব সমালোচিত হচ্ছিলেন। চতুর্দিকের সমালোচনায় স্বভাব অনুযায়ী ধৈর্যধারণ করতে না পেরে শেখ হাসিনা সরলভাবে স্বীকারোক্তি করে বলেছিলেন, যার যার রুচিবোধ তার তার কাছে। ক্ষমতায় যওয়ার জন্য অতিশয় উদগ্রীব আওয়ামী লীগের শীর্ষ নেতৃবৃন্দ এখন যেসব কদর্য ভাষা ব্যবহার করছেন, তার আসলে কোনো জবাব হয় না। নিুরুচির প্রতিযোগিতায় পেরে ওঠা সবার পক্ষে সম্ভব নয়। তবে ‘এক নম্বর চোর’ প্রসঙ্গে বলতে বাধ্য হচ্ছি যে মামলার সংখ্যা এবং টাকার অঙ্কে দুর্নীতির অভিযোগের বিচারে শেখ হাসিনাকে এখন পর্যন্ত পরাজিত করা সম্ভব হয়নি। বিএনপি ও আওয়ামী লীগের যত নেতাকর্মীর বিরুদ্ধে দুদক ও সরকার মামলা করেছে, তাদের সবার মধ্যে প্রথম স্থান অধিকার করে আছেন মহাজোট নেত্রী শেখ হাসিনা। সে তালিকায় বিএনপি চেয়ারপারসন বেগম খালেদা জিয়ার স্থান হবে একেবারে তলানিতে। আমি ব্যক্তিগতভাবে কারো বিরুদ্ধে দুর্নীতির অভিযোগ সর্বোচ্চ আদালতে প্রমাণিত না হওয়া পর্যন্ত তাকে দুর্নীতিবাজ আখ্যা দিতে রাজি নই। এটা অবশ্য আমার ব্যক্তিগত রুচি যা আবার আওয়ামী নেতৃবৃন্দের পছন্দ নাও হতে পারে।আজকের লেখা শুরু করেছিলাম মার্কিন যুক্তরাষ্ট্রের প্রেসিডেন্ট নির্বাচনের গল্প দিয়ে। সে দেশের রাজনীতিতে বর্ণবাদের কুশ্রী রূপ যেমন আছে, আবার প্রতিদ্বন্দ্বীর পারিবারিক গোপনীয়তাকে সম্মান জানানোর মতো উন্নত রুচিবোধও দৃশ্যমান। এদিকে বাংলাদেশে একশ্রেণীর রাজনীতিবিদের মুখনিঃসৃত দুর্গন্ধযুক্ত গরলসম বাক্যাবলি দেশের রাজনীতিকে কলুষিত করার পাশাপাশি ভয়াবহভাবে সাংঘর্ষিক করে তুলছে। অথচ এই দেশেই রাজনীতিবিদদের মধ্যে পারস্পরিক সৌজন্য প্রদর্শনের একটি চমৎকার ঐতিহ্য রয়েছে, যে বিষয়ে আমি আগে বিভিন্ন কলামে লিখেছি। পরবর্তী সপ্তাহে বাংলাদেশে পরিচ্ছন্ন ও সহিষ্ণু রাজনীতির চর্চা নিয়ে দ্বিতীয় পর্ব লেখার ইচ্ছা রইল, যেখানে সৌজন্যবোধের আগে না বলা উদাহরণ দেয়ার চেষ্টা করব। পবিত্র রমজানের সংযমের মাসে মহান আল্লাহ্‌তায়ালার কাছে প্রার্থনা জানাচ্ছি, যেন তিনি বাংলাদেশের রাজনীতিবিদদের সহিষ্ণুতার গুণে গুণান্বিত করেন। Link: Click This Link

