কেন এই অসম্ভব ফলাফল_ নির্বাচন - ২০০৮ _ তৃতীয় কিস্তি - মাহমুদুর রহমান





কেন এই অসম্ভব ফলাফল? নির্বাচন - ২০০৮ : তৃতীয় কিস্তি - মাহমুদুর রহমান   নবম জাতীয় সংসদ নির্বাচন নিয়ে আমার বিশ্লেষণের প্রথম দুই কিস্তি ইতোমধ্যে পাঠক সমীপে উপস্থাপন করেছি। উভয় কিস্তিতেই নির্বাচনের ফলাফল তৈরিতে প্রশাসনিক বন্দোবস্তের বিষয়টি নিয়েই প্রধানত আলোকপাত করা হয়েছে। পাঠক, সঙ্গত কারণেই প্রশ্ন তুলতে পারেন, এমন কোনো ধারণা দেয়ার চেষ্টা করছি কি না যে, কেবল প্রশাসনের ভূমিকার কারণেই নির্বাচনে চারদলীয় জোট এই অবিশ্বাস্য বিপর্যয়ের সম্মুখীন হয়েছে। দ্ব্যর্থহীনভাবে বলা প্রয়োজন, রাজনৈতিকভাবে জাতীয়তাবাদী ধ্যানধারণায় বিশ্বাসী হলেও আমার এ ধরনের কোনো সঙ্কীর্ণ ভ্রান্তিবিলাস নেই। এবারের নির্বাচনে এই অসম্ভব ফলাফলের পেছনে অনেক কারণ রয়েছে যার মধ্যে ‘প্রশাসনিক বন্দোবস্ত’ একটি মাত্র। আমার বিবেচনায় নি�ম্নোক্ত ১০ কারণের সমন্বয়ে বিশেষ মহলের প্রণীত প্রশাসনিক বন্দোবস্ত প্রয়োগের জন্য উর্বর ক্ষেত্রটি তৈরি করা হয়েছেঃ ১. আন্তর্জাতিক পরিকল্পনা, ২. আওয়ামী লীগের চটকদার, ছেলেভোলানো নির্বাচনী প্রচারণা, ৩. বিএনপি’র অভ্যন্তরীণ কোন্দল ও সাংগঠনিক দুর্বলতা, ৪. নির্বাচনের জন্য বিএনপি’র পর্যাপ্ত প্রস্তুতির অভাব, ৫. চারদলীয় জোট সরকারের বিরুদ্ধে দুর্নীতির জোর প্রচারণা, ৬. ১৯৭১ সালে মুক্তিযুদ্ধকালে সংঘটিত যুদ্ধাপরাধ প্রসঙ্গ, ৭. আসন বণ্টন নিয়ে বিএনপি ও জামায়াতের মধ্যে সম্পর্কে�র টানাপড়েন, ৮. বিএনপি’র নির্বাচনী তহবিল সঙ্কট, ৯. মিডিয়ার দলীয় অবস্থান এবং এর সংখ্যাগরিষ্ঠ অংশের চারদলীয় জোটবিরোধী প্রচারণা, ১০. আন্তর্জাতিক ও দেশীয় নির্বাচন পর্যবেক্ষকদের উদ্দেশ্যপ্রণোদিত অথবা সম্পূর্ণ ব্যর্থ পর্যবেক্ষণ। আন্তর্জাতিক পরিকল্পনাঃ বুশ ডকট্রিন আর সদ্যপ্রয়াত স্যামুয়েল হান্টিংটনের ‘সভ্যতার দ্বন্দ্ব’ তত্ত্বের আলোকে যুক্তরাষ্ট্র তার অন্যান্য সাম্রাজ্যবাদী ও আধিপত্যবাদী মিত্রদের অংশগ্রহণে বিশ্বব্যাপী মুসলিম নিধনের যে বর্বরোচিত পরিকল্পনা বাস্তবায়ন করে চলেছে, তার বিরুদ্ধে এক-এগারোর পর থেকেই এত লিখেছি যে, এই প্রসঙ্গে কিছু লিখলেই পুনরুক্তি মনে হবে। এক-এগারো বাস্তবায়ন এবং ২৯ ডিসেম্বরের নির্বাচন অনুষ্ঠানও যে মার্কিন যুক্তরাষ্ট্রের সামগ্রিক পরিকল্পনারই অংশ, এ বিষয়টি দেশবাসী এখনো বুঝতে না পারলে বাংলাদেশের কপালে অনেক দুঃখ অপেক্ষা করছে। গত নভেম্বরের ২৩ তারিখে দৈনিক ‘আমার দেশ’ পত্রিকায় ‘নবরূপে বাকশাল’ শিরোনামে আমার একটি মন্তব্য প্রতিবেদন ছাপা হয়েছিল। সেই লেখাটির শেষ অনুচ্ছেদের অংশবিশেষ প্রাসঙ্গিক বিবেচনা করে এখানে উদ্ধৃত করছি। ‘তদুপরি এবারকার আন্তর্জাতিক পরিস্থিতি একদলীয় শাসনব্যবস্থার প্রবক্তাদের অধিকতর অনুকূলে। সত্তরের দশকে বিশ্ব দু’টি বিবদমান শিবিরে বিভক্ত থাকায় বাংলাদেশের মতো ক্ষুদ্র রাষ্ট্রগুলোর দরকষাকষির একটা সুযোগ ছিল। আর এখন সারা বিশ্বে দাপট দেখাচ্ছে একমাত্র পরাশক্তি সাম্রাজ্যবাদী মার্কিন যুক্তরাষ্ট্র। সেই পরাশক্তি মার্কিন যুক্তরাষ্ট্র ও আঞ্চলিক আধিপত্যবাদী শক্তি ভারত বর্তমানে আণবিক মিত্রতা চুক্তিতে আবদ্ধ। এই মিলিত শক্তি বাংলাদেশে একটি সেকুলার একদলীয় শাসন দেখতেই যে অধিকতর আগ্রহী, সে বিষয়ে সন্দেহের কোনো অবকাশ নেই। স্মরণে রাখা দরকার, ইরাকে ধর্মনিরপেক্ষ বাথ পার্টির নেতা সাদ্দাম হোসেনকে ব্যবহার করেই সাম্রাজ্যবাদী মার্কিন যুক্তরাষ্ট্র দশকের পর দশক মধ্যপ্রাচ্যে অনৈক্য জিইয়ে রেখে প্রয়োজন ফুরানো মাত্র তাকে সপরিবারে হত্যা করেছে। দক্ষিণ এশিয়ার বাস্তবতায় মার্কিন-ভারত অক্ষশক্তির কাছে এখন বাংলাদেশে গণতন্ত্র কিংবা নাগরিকের মৌলিক অধিকার কোনো বিবেচ্য বিষয় নয়। প্রয়োজন হচ্ছে যেকোনো মূল্যে একটি পুতুল সরকার। কাজেই এবারের একদলীয় সরকার ১৯৭৫ সালের মতো ক্ষণস্থায়ী না হওয়ার আশঙ্কাই অধিক। জরুরি অবস্থাকে ব্যবহার করে একটি পাতানো নির্বাচনে অংশগ্রহণ করার মাধ্যমে এই অনৈতিক এবং দেশের স্বার্থবিরোধী প্রক্রিয়াকে বৈধতা দান করবে কি না সেটি চারদলীয় জোটের নিজস্ব ব্যাপার। তবে দেশপ্রেমিক, স্বাধীনতাকামী জনগণকে দেশের সার্বভৌমত্ব রক্ষার জন্য দীর্ঘস্থায়ী প্রতিরোধ সংগ্রামের প্রস্তুতি গ্রহণ করতে হবে এবং তা এখনই।’ আমার ২৬ নভেম্বরের লেখার সাথে ২৯ ডিসেম্বরের নির্বাচনের ফলাফল মিলিয়ে দেখলেই পাঠকের আন্তর্জাতিক পরিকল্পনার স্বরূপটি বুঝতে আর কোনো অসুবিধা হওয়ার কথা নয়। লোকমুখে শুনতে পাচ্ছি এবং আওয়ামী লীগ সমর্থনকারী পত্রপত্রিকায় পড়ছি, জাতীয়তাবাদী দলের হেরে যাওয়া এবং জেলফেরত নেতারা নাকি বিএনপিকে নির্বাচনে নিয়ে যাওয়ার ‘অপরাধে’ অনেকের সাথে আমারও দিনরাত মুণ্ডুপাত করে চলেছেন। এসব নেতা এবং তাদের বীরপুঙ্গব কর্মীবাহিনীকে জরুরি অবস্থার দীর্ঘ দুই বছর রাজপথে খুঁজে পাওয়া যায়নি। মরহুম জিয়ার পরিবারের প্রতি যখন বর্বর, মানবাধিকারবিরোধী আচরণ করা হচ্ছিল, তখনো নেতারা হয় জেলে অথবা পালিয়ে বেড়াচ্ছিলেন। এত বিশাল মাপের নেতৃবৃন্দ জরুরি অবস্থার কাছে যেভাবে অসহায়ভাবে আত্মসমর্পণ করেছিলেন, সেই ধরনের কাপুরুষোচিত আচরণের নজির জেনারেল (অবঃ) এরশাদের সামরিক জমানাতেও খুঁজে পাওয়া যাবে না। মনে পড়ছে, জেলে বন্দী থেকে তাদের অনেকেই লোকমারফত আমার কাছে খবর পাঠাতেন তাদের মুক্তির চেষ্টার জন্য। একদা রাজপথ কাঁপানো এক বিএনপি নেতা তার স্ত্রীর মাধ্যমে প্রস্তাব পাঠালেন, আমি যেন সরকারকে বলি যে, তিনি জীবনে আর কখনো রাজনীতি করবেন না� এমন মুচলেকা দিতেও সম্মত আছেন। রাজনীতিবিদ মহোদয় সম্ভবত আওয়ামী লীগের সাধারণ সম্পাদক আবদুল জলিলের দ্বারা বিশেষভাবে অনুপ্রাণিত হয়েছিলেন। বিএনপি’র জন্য আপাত-অপরিহার্য এসব নেতার বেশির ভাগ এখন অবশ্য মুক্ত জীবনযাপন করছেন। কিন্তু তারা ভুলে গেছেন যে, এই মুক্তি সম্ভব হয়েছে শুধু বেগম খালেদা জিয়ার কল্যাণে। নির্বাচনের আগে সহকর্মীদের মুক্ত করার জন্য বিএনপি’র শীর্ষ নেতৃত্ব বিগত তত্ত্বাবধায়ক সরকারের বিভিন্ন স্তরে তদবির করার কিছুটা প্রত্যক্ষদর্শী আমি নিজেই। আন্দোলনের পরিবর্তে তদবিরের মাধ্যমে মুক্তি লাভের পর এসব নেতা বীরবিক্রমে একাধিক পাজেরো এবং স্ত্রী, কর্মী-সমর্থকদের নিয়ে যেভাবে দলীয় চেয়ারপারসনের কার্যালয়ের সামনে শোডাউন করেছেন, তা দেখে শুধু কৌতুক ও করুণা বোধই করা যেতে পারে। এসব নেতার কর্মীবাহিনীর জনপ্রিয় স্লোগান ‘অমুক ভাই এগিয়ে চলো, আমরা আছি তোমার সাথে’ কিংবা ‘অমুক ভাই ভয় নাই, রাজপথ ছাড়ি নাই’ শুনলে হাসি চেপে রাখা দায়। ভেবে পাই না, এই মাপের নেতারা আজকের বিশ্বরাজনীতির ঘোরপ্যাঁচই বা কতটা বোঝেন কিংবা তার আলোকে বাংলাদেশের স্বাধীনতা-সার্বভৌমত্ব রক্ষার কঠিন ও দীর্ঘ লড়াইয়ের কৌশল নির্ধারণেই বা কী ভূমিকা রাখবেন? আওয়ামী লীগের নির্বাচনী প্রচারণাঃ স্বপ্নবিলাসী জাতি হিসেবে বাঙালির খ্যাতি আছে। আমাদের সেই স্বপ্ন দেখার বাতিককে নির্বাচনী প্রচারণায় পারঙ্গমতার সাথে ব্যবহার করে জনমতকে প্রভাবিত করতে সক্ষম হয়েছেন মাননীয় প্রধানমন্ত্রী শেখ হাসিনা। এবারে ঢাকার কাওরানবাজারে তার প্রথম নির্বাচনী জনসভায় রাজধানীতে একই সাথে পাতাল রেল, সুড়ঙ্গ পথ, মনোরেল, দোতলা রাস্তা ইত্যাদি তৈরি করার বায়বীয় ঘোষণা ঢাকাবাসীকে নৌকায় ভোট প্রদানে যথেষ্ট উদ্বুদ্ধ করেছে। পরে গোপালগঞ্জের নির্বাচনী জনসভায় বিনামূল্যে সার দেয়ার ঘোষণা এবং বগুড়ায় ১০ টাকায় কেজিপ্রতি চাল বিক্রির প্রতিশ্রুতি দেশের নিম্নবিত্ত জনগোষ্ঠীর বিপুল অংশকে রাতারাতি মহাজোট সমর্থকে রূপান্তরিত করেছে। নির্বাচনে জয় লাভ করার পর অবশ্য আওয়ামী লীগের নীতিনির্ধারকদের এ জাতীয় অসম্ভব প্রতিশ্রুতির অবাস্তবতার বিষয়ে হুঁশ ফিরেছে এবং তারা এখন নির্বাচনী প্রচারণা চলাকালীন প্রতিশ্রুতি পালনের বাধ্যবাধকতা থেকে পিছু হটার পথ খুঁজছেন। মন্ত্রণালয়ের দায়িত্ব গ্রহণ করেই খাদ্যমন্ত্রী ড. আবদুর রাজ্জাক এ জাতীয় প্রতিশ্রুতি প্রদানের সত্যতা সরাসরি অস্বীকার করে বলছেন, ১০ টাকা কেজিতে চাল দেয়ার কথা কেউ বলেনি। অথচ দিনের পর দিন রাজপথে আওয়ামী লীগ সমর্থকদের, ‘১০ টাকায় চাল খাবো, নৌকায় ভোট দেবো’ স্লোগান শোনেননি, এমন লোকের সংখ্যা সারাদেশে অতি স্বল্পসংখ্যক হবে বলেই আমার ধারণা। রাজনৈতিক কর্মীদের স্লোগানের কথা না হয় বাদই দিলাম। স্বয়ং প্রধানমন্ত্রী চাল ও সার নিয়ে জাতিকে যে প্রতিশ্রুতি দিয়েছিলেন সেটি নির্বাচনী প্রচারণা চলাকালে দৈনিক ‘জনকণ্ঠ’ এবং ‘প্রথম আলো’ পত্রিকার রিপোর্ট থেকে উদ্ধৃত করছিঃ ১. দৈনিক জনকণ্ঠ পত্রিকায় ২৫ ডিসেম্বর সংখ্যায় বগুড়ার পথসভায় শেখ হাসিনার প্রদত্ত বক্তৃতা উদ্ধৃত করে লেখা হয়েছে, ‘এখানে সংক্ষিপ্ত পথসভায় শেখ হাসিনা বলেন, আপনারা নৌকায় ভোট দিন, আমরা আপনাদের সাথে আছি। নৌকা বিজয়ের মার্কা, ১০ টাকা কেজি চাল খাওয়ার মার্কা।’ ২. প্রথম আলো পত্রিকায় ১৮ ডিসেম্বর সংখ্যায় গোপালগঞ্জের কোটালিপাড়ার জনসভার সংবাদে লেখা হয়েছে, ‘আওয়ামী লীগ ক্ষমতায় গেলে দেশে আর গৃহহারা থাকবে না।... বয়স্কভাতা দ্বিগুণ করা হবে, তাদের চলাফেরা ফ্রি করে দেবো। কৃষকদের মধ্যে বিনামূল্যে সার বিতরণ করা হবে।’ উল্লিখিত পত্রিকা দুটোকে বোধ হয় কোনো সুস্থ মস্তিষ্কের পাঠক বিএনপি-জামায়াত সমর্থক বলে অভিহিত করে গাল দেবেন না। আসল কথা হলো, হাত থেকে ছোড়া ঢিল এবং মুখ থেকে বেরিয়ে যাওয়া কথা ফিরিয়ে নেয়া এক অসম্ভব প্রচেষ্টা। ২০২১ সালের মধ্যে ডিজিটাল বাংলাদেশ গড়ে তোলার স্বপ্নও তরুণ প্রজন্মকে বেশ দোলা দিয়েছে। আমি মধ্য-পঞ্চাশের এক প্রবীণ হিসেবে এই ডিজিটাল বাংলাদেশটি যে ঠিক কী প্রকার বাংলাদেশ, সেটি এখনো বুঝতে পারিনি সম্ভবত আমার অজ্ঞতার কারণেই। বাংলাদেশ সাবমেরিন ক্যাবলের মাধ্যমে ইনফরমেশন সুপার হাইওয়েতে সংযুক্ত হয়েছে চারদলীয় জোট সরকারের আমলেই। তরুণ পেশাজীবীদের কোলে কোলে ল্যাপটপ শোভা পাচ্ছে। জনাব ফরহাদ মজহারের ‘ডিজ্যুস প্রজন্ম’ কান থেকে মোবাইল ফোন নামানোর ফুরসত পাচ্ছে না। যদিও বা নামাচ্ছে, তখন ব্যস্ত থাকছে নিজস্ব ইংরেজিতে বু-বাবীদের এসএমএস পাঠানোর অতি প্রয়োজনীয় কাজে। চারদলীয় জোট সরকার ২০০১ সালে যখন ক্ষমতা গ্রহণ করেছিল, তখন সারাদেশে মোবাইল ফোন ব্যবহার হতো প্রায় ১৫ লাখ। আর ২০০৬ সালে যখন ক্ষমতা ছাড়ল, তখন ডিজ্যুস প্রজন্মের সংখ্যা কোটি ছাড়িয়েছে। ক্ষমতা নেয়ার সময় প্রতি মিনিট কথা বলার জন্য খরচ ছিল ৫ টাকা আর ছাড়ার সময় খরচ কমে এসেছিল ১ টাকারও নিচে। দু-একটি মোবাইল ফোন কোম্পানি তরুণ প্রজন্মের বারোটা বাজানোর মহান উদ্দেশ্যে রাত বারোটার পর থেকে ভোর পর্যন্ত বিনা পয়সায় কথা বলার সুযোগও করে দিয়েছে। এই বিপুল সাশ্রয় সম্ভব হয়েছিল মিসর থেকে ওরাসকম ও আরব আমিরাত থেকে ওয়ারিদ কোম্পানির বিনিয়োগ আসার কল্যাণে। এ দু’টি বিনিয়োগ আসার পেছনেই বিনিয়োগ বোর্ডের তৎকালীন নির্বাহী চেয়ারম্যান হিসেবে আমার ব্যক্তিগত ভূমিকা ছিল। এখন অবশ্য মনে হয়, অতিকথন দোষে দুষ্ট জাতিকে সস্তায় আরো কথা বলার সুযোগ সৃষ্টি করে সম্ভবত ভালো কাজ করিনি। পাগলকে সাঁকো নাড়ানো শিখিয়েছিলাম। যা-ই হোক, বাস্তবতা হলো, ডিজ্যুস প্রজন্মের কাছে ‘ডিজিটাল বাংলাদেশ’ চটকদার ্লোগান হিসেবে বিবেচিত হয়েছে এবং অন্তত শহরাঞ্চলের পেটি বুর্জোয়া মধ্যবিত্ত শ্রেণীর নতুন ভোটাররা অধিক হারে নৌকাকে ভোট দিয়েছে বলেই বিশ্বাস করি। এর পাশে বিএনপি’র ‘দেশ বাঁচাও’, ‘মানুষ বাঁচাও’ স্লোগান তাদের কাছে পুরনো ধাঁচের মনে হয়েছে। স্বাধীনতা রক্ষার লড়াই কিংবা বিশ্বব্যাপী মন্দা মোকাবেলায় অর্থনৈতিক প্রতিযোগিতার বিষয়টি তাদের উচ্চাকাঙ্ক্ষী তরুণ মনে রেখাপাত করতে ব্যর্থ হয়েছে। বিএনপি’র সাংগঠনিক দুর্বলতাঃ এক-এগারোর পর থেকেই বিগত তত্ত্বাবধায়ক সরকার বাংলাদেশের স্বাধীনতা-সার্বভৌমত্বের সপক্ষশক্তি জাতীয়তাবাদে বিশ্বাসী জনগোষ্ঠীকে হীনবল করার উদ্দেশ্যে বিএনপিকে খণ্ডবিখণ্ড করার উদ্যোগ গ্রহণ করে। জনাব আবদুল মান্নান ভূঁইয়ার নেতৃত্বে প্রথম প্রচেষ্টা ব্যর্থ হওয়ার পর বিএনপি’র স্ট্যান্ডিং কমিটির কয়েকজনের ওপর বিশেষ সংস্থা চাপ প্রয়োগের মাধ্যমে ২০০৭ সালের ২৯ অক্টোবর মধ্যরাতের নাটক মঞ্চস্থ করে। নির্বাচন কমিশনসহ ড. ফখরুদ্দীন সরকারের তাবৎ প্রশাসনযন্ত্রের একটি আজ্ঞাবহ বিএনপি তৈরির সব অশুভ প্রচেষ্টা দলটির তৃণমূল নেতাকর্মীরা ব্যর্থ করে দিলেও দলের মধ্যে যে বিভাজন ও অবিশ্বাস সৃষ্টি হয়, এর ফলে এবার নির্বাচনে বিএনপি ঐক্যবদ্ধভাবে কাজ করতে সক্ষম হয়নি। স্মরণে রাখা দরকার, ক্ষমতাসীন অবস্থাতেই বিএনপি ড. বদরুদ্দোজা চৌধুরী ও কর্নেল (অবঃ) অলি আহমেদের নেতৃত্বে দু’বার বিভক্তির কবলে পড়েছিল। এ দিকে আবার দলের চেয়ারপারসন বেগম খালেদা জিয়া কারাবন্দী থাকা অবস্থায় মূল ধারা বিএনপি’র মধ্যেও একাধিক ধারা তৈরি হয়। দলের মহাসচিব খোন্দকার দেলোয়ারের সাথে ব্রিগেডিয়ার (অবঃ) হান্নান শাহ্‌ , গয়েশ্বর চন্দ্র রায় প্রমুখের দ্বন্দ্ব জনগণের কাছে দৃশ্যমান ছিল। এসব নেতা সেই কঠিন সময়েও প্রায় প্রত্যহ সংবাদমাধ্যমে পরস্পরবিরোধী বক্তব্য দিয়ে তাদের মতবিরোধ প্রকাশ্যে নিয়ে আসতেন। ‘নয়া দিগন্ত’ পত্রিকায় আমার নির্ধারিত কলামে ‘বিপর্যস্ত বিএনপিতে এখন সবাই রাজা’ শিরোনামে যে লেখাটি প্রকাশিত হয়েছিল, সেখানে বিএনপি’র অভ্যন্তরীণ কোন্দলের চিত্র বর্ণিত হয়েছিল।  চেয়ারপারসনের কারাগার থেকে মুক্তি লাভের পর এই দ্বন্দ্ব সাময়িকভাবে চাপা পড়ে গেলেও যুদ্ধমান উপদলগুলোর মধ্যে পারস্পরিক সৌহার্দ� গড়ে ওঠেনি। এ ছাড়া বিভিন্ন আসনে বিএনপি’র মনোনয়নপ্রত্যাশীদের মধ্যে স্থানীয় দ্বন্দ্ব তো পুরনো কাহিনী। ঢাকা, মানিকগঞ্জ, সিলেট, চট্টগ্রাম ও বরিশালের বিভিন্ন আসনে বিএনপি’র মনোনয়নবঞ্চিতরা নিজেদের দলের বিজয় নিশ্চিত করার পরিবর্তে মনোনয়নপ্রাপ্তদের পরাজয়ের লক্ষ্যেই সর্বান্তকরণে প্রচেষ্টা চালিয়েছেন। এর চেয়েও বিস্ময়ের ব্যাপার হলো, অনেক ক্ষেত্রে মনোনয়নপ্রাপ্তরাও নিজেদের বিজয়ের জন্য প্রচেষ্টা বাদ দিয়ে তাদের ‘দলীয় শত্রু’দের পরাজয়ের কাজেই অধিক সময় ও শক্তি ব্যয় করেছেন। পরিণামে জেলায় জেলায় আন্তঃদলীয় শক্র পরাজিত হওয়ার পাশাপাশি জয়ের ব্যাপারে অতি আত্মবিশ্বাসী নেতারাও তাদের আসনে ধরাশায়ী হয়ে দলের ভরাডুবির ষোলকলা পূর্ণ করেছে। শহীদ জিয়ার গড়া বিএনপি প্রতিষ্ঠা হওয়ার পর তিন দশক পূর্ণ হলেও দুর্ভাগ্যজনকভাবে জাতীয়তাবাদ ও ধর্মীয় মূল্যবোধে বিশ্বাসী জনগণের বিপুল অংশের প্রতিনিধিত্বকারী সংগঠনটি এখন পর্যন্ত একটি প্লাটফরম হিসেবেই রয়ে গেছে, আদর্শভিত্তিক দল হিসেবে গড়ে উঠতে পারেনি। এই কারণেই বিএনপি বারবার ভাঙনের মুখোমুখি হয়েছে এবং দলটিতে সুবিধাবাদীদের এত পদচারণা। সদ্যসমাপ্ত নির্বাচনেও প্রমাণিত হয়েছে নেতাদের আদর্শহীনতা কর্মীদের মধ্যেও সংক্রমিত হয়েছে এবং এর ফলেই প্রশাসনের প্রায় প্রকাশ্য কারচুপির বিরুদ্ধেও কোনোরকম প্রতিরোধ গড়ে তোলা সম্ভব হয়নি। নির্বাচনের জন্য পর্যাপ্ত প্রস্তুতির অভাবঃ আগেই উল্লেখ করেছি, ইন্দো-মার্কিন পরিকল্পনার অংশ হিসেবে বিএনপিকে নিশ্চিহ্ন করে দেয়ার কোনো প্রচেষ্টা তথাকথিত দলনিরপেক্ষ, তত্ত্বাবধায়ক সরকার আর বাদ রাখেনি। বেগম খালেদা জিয়ার মুক্তি লাভের দিন পর্যন্ত দলটির কার্যালয় শ’খানেক পুলিশ দ্বারা অবরুদ্ধ করে রাখা হয়েছিল। চেয়ারপারসনের মুক্তিলাভের পর কার্যালয়টি প্রশাসনের অবরোধমুক্ত হওয়া সত্ত্বেও অজানা কারণে বিএনপি’র মহাসচিব তার ন্যাম ফ্ল্যাট থেকেই দল পরিচালনা করতে অধিকতর স্বাচ্ছন্দ্য বোধ করেছেন। ফলে একটি বৃহৎ দলের প্রধান কার্যালয় যেভাবে নেতাকর্মীদের পদচারণায় মুখরিত হওয়ার কথা, সে রকম কোনো দৃশ্য অদ্যাবধি বিএনপি’র নয়া পল্টনের প্রধান কার্যালয়ে দেখা যায়নি। দলের মধ্যে মূল ধারা এবং সংস্কারপন্থীদের মধ্যে এক সাথে দলের স্বার্থে কাজ করার মতো সম্পর্ক গড়ে ওঠার জন্য যে নূ�নতম সময় প্রয়োজন এর আগেই বিএনপিকে নির্বাচনের অসম মাঠে নেমে পড়তে হয়েছে। অপর দিকে, আওয়ামী লীগ কার্যালয় বহু আগেই প্রশাসনের নিয়ন্ত্রণমুক্ত হয়েছে। দলীয় সভানেত্রী বিদেশে বসে নির্বাচনের পরিকল্পনা করার সময় ও সুযোগ পেয়েছেন। এর সাথে যুক্ত হয়েছে সেকুলারদের প্রতি মার্কিন প্রশাসনের সরাসরি আশীর্বাদ। প্রয়োজনীয় প্রস্তুতি না থাকা সত্ত্বেও গণমানুষের মুক্তির আকাঙ্ক্ষাকে মূল্য দিতেই বিএনপি নির্বাচনে অংশগ্রহণ করতে বাধ্য হয়েছে। দলের মধ্যেও সংখ্যাগরিষ্ঠ অংশ নির্বাচনের পক্ষেই ছিল সংসদ যদিও পরাজয়ের পর তারা প্রত্যাশিতভাবেই ভিন্ন সুরে গান গাইতে শুরু করেছেন।  এর আগে সীমিত পর্যায়ের স্থানীয় সরকার নির্বাচনে বিএনপি’র নেতৃত্বে চারদলীয় জোট নির্বাচন বর্জন করার পর বহু নেতাকর্মীকে দলের বিরুদ্ধাচরণ করতে দেখেছি। স্বরণে আছে, রাজশাহীর এক বর্ষীয়ান বিএনপি নেতা আমাকে বলেছিলেন যে, স্থানীয় সরকার নির্বাচনে অংশগ্রহণ না করার সিদ্ধান্ত নিয়ে বিএনপি’র নীতিনির্ধারকরা দলের সর্বনাশ ঘটালেন। এই রাজনীতিবিদ দলের সিদ্ধান্ত অমান্য করে মেয়র নির্বাচনে প্রতিদ্বন্দ্বিতা করে জামানত হারিয়েছিলেন। এবারের নির্বাচনে অংশগ্রহণ না করলে আমি নিশ্চিত, বিএনপি পুনর্বার ভাঙনের সম্মুখীন হতো। দলের একটি বড় অংশ হয় বিভিন্ন দলে যোগদান করে অথবা স্বতন্ত্র প্রার্থী হিসেবে নির্বাচনে অংশ নিত। নির্বাচনে প্রতিদ্বন্দ্বিতা করে পরাজিত হওয়ার আগ পর্যন্ত সব রাজনীতিবিদই নিজেকে এলাকায় জনপ্রিয়তায় অপ্রতিদ্বন্দ্বী বলে বিবেচনা করে থাকেন। অবশ্য স্বীকার করতে হবে, খোন্দকার দেলোয়ারের নেতৃত্বে একটি অতি ক্ষুদ্র গোষ্ঠী প্রথম থেকেই নির্বাচনবিরোধী ছিলেন। তবে দলের চেয়ারপারসন যখন নির্বাচনে যোগদানের বিকল্প কর্মসূচি জানতে চেয়েছিলেন, তখন বিরুদ্ধবাদীরা কোনো পরিকল্পনা দিতে পারেননি। অধিকতর বিস্ময়ের বিষয় হলো, নির্বাচনে অংশগ্রহণের সিদ্ধান্ত গ্রহণের পর একই ব্যক্তিরা আত্মীয়স্বজনসহ মনোনয়ন লাভের জন্য উদগ্রীব হয়ে পড়েন। নির্বাচন বর্জনের গ্রহণযোগ্য কারণ ব্যাখ্যা না করে এবং আন্দোলনের জন্য জনগণকে তৈরি না করে নির্বাচন বর্জন করলে সে ক্ষেত্রে দেশের বেশির ভাগ জনগোষ্ঠী, তাবৎ মিডিয়া ও আন্তর্জাতিক গোষ্ঠী বাংলাদেশে গণতান্ত্রিক অগ্রযাত্রাকে বাধাগ্রস্ত করার জন্য নিশ্চিতভাবেই বিএনপিকে দোষারোপ করত। এর পরিণামে দলের শীর্ষ নেতৃত্ব অবধারিতভাবে অন্যায় ও নির্দয় সমালোচনার সম্মুখীন হতো। বিএনপি নেতৃত্বের সুবিধাবাদী অংশের ওই চরিত্র আমরা আশির দশক থেকেই অব্যাহতভাবে দেখে আসছি। অপর দিকে জামায়াতে ইসলামী নির্বাচনে অংশগ্রহণের জন্য এমনই অতি উৎসাহী ছিল যে, প্রয়োজনে জরুরি অবস্থার ভেতরেও নির্বাচন করতে কোনো আপত্তি ছিল না। এ দিক দিয়ে তাদের অবস্থান আওয়ামী লীগের অধিকতর নিকটবর্তী ছিল। নির্বাচনে ভরাডুবির পর আশা করি, জামায়াতে তাদের অতি উৎসাহের ভিত্তি যথাযথ বিশ্লেষণ করে দলে প্রয়োজনীয় সংস্কারসাধনে ব্রতী হবে। লেখকঃ সাবেক জ্বালানি ও খনিজসম্পদ উপদেষ্টা এবং বিনিয়োগ বোর্ডের সাবেক নির্বাহী চেয়ারম্যান  mahmudurart@yahoo.com (সূত্র,নয়া দিগন্ত, ১৪/০১/২০০৯)  

                    সর্বশেষ এডিট : ১৬ ই জানুয়ারি, ২০০৯  সন্ধ্যা  ৬:৫৮                

