স্বাস্থ্যসেবাকে ব্যবসায়ে পরিণত করবার নীতি, ক্ষমতাসীনদের কারবার _ ফরহাদ মজহার





স্বাস্থ্যসেবাকে ব্যবসায়ে পরিণত করবার নীতি, ক্ষমতাসীনদের কারবারফরহাদ মজহারএক মেয়ে দেখিয়ে অন্য মেয়ের সঙ্গে বিয়ে পড়িয়ে দেওয়া নামে একটা প্রবাদ আছে বাংলাদেশে। মেয়েদের নিয়ে এই প্রবাদ উল্লেখ করলে পাঠকরা আমাকে পুরুষতান্ত্রিক ভাবতে পারেন। অতএব ঘুরিয়ে বলি, এক ছেলে দেখিয়ে অন্য ছেলের সঙ্গে বিয়ে পড়িয়ে দিয়ে কন্যাকে প্রতারিত করা। কেমন লাগলো? সম্প্রতি স্বাস্থ্য ও পরিবার কল্যাণ মন্ত্রণালয় জাতীয় স্বাস্থ্য নীতি ২০০৮ (হালনাগাদ) প্রণয়ন করেছে। এই আপডেট করা নীতিটা পড়ছিলাম। তখন প্রবাদটা মনে পড়লো। কেন বললাম একটু পরেই ব্যাখ্যা করে বলছি। জাতীয় স্বাস্থ্য নীতি (আপডেট), ২০০৮ তড়িঘড়ি করেই করা হয়েছে। এমন সময় যখন মাত্র কয়েক মাস পরে নাকি নির্বাচন। এইসব কাজ নির্বাচিত সরকারেরই করার কথা। তাহলে এতো তড়িঘড়ি স্বাস্থ্য নীতি প্রণয়নের কী দরকার? সন্দেহ হওয়া অস্বাভাবিক নয়। কিন্তু কুকুর হাড্ডি খায় কি না সেটা প্রমাণ করবার জন্য এই বিষয়ে হাতেকলমে নতুন করে তদন্ত করার প্রয়োজন মনে করি না। আলবৎ খায়। কিন্তু সেটাও আমাদের মূল বিবেচ্য নয়। বাংলাদেশে যারা স্বাস্থ্য আন্দোলনের সঙ্গে জড়িত তাদের বাদ রেখেই নীতিটি করা হয়েছে। ফলে এখানে প্রক্রিয়ার প্রশ্ন আছে। ক্ষমতাসীনদের নিজেদের হাতবাছাই লোকজনদের দিয়ে কাজটি করেছে। সেখানে সকলেই মন্দ মানুষ ছিল, সেটা বলার ধৃষ্ঠতা আমার নাই। হয়তো অনেকে ভাল কিছু করবার চেষ্টা করেছেন। কিন্তু তাঁরা ব্যর্থ সেটা আমরা নীতিটি পড়ে বুঝেছি। সোজা কথায়, একটি ‘জাতীয় নীতি’ প্রণয়ন করবার সময় যাদের অংশগ্রহণ জরুরি নীতি নির্ধারকরা তাদের কথা শুনতে পারে, নাও পারে কিন্তু তাঁদের অন্ধকারে রেখেই করা হয়েছে। কী কারণে এমন তড়িঘড়ি স্বাস্থ্য নীতি আপডেট করা হোল, বোঝা যাবে যদি মনে রাখি স্বাস্থ্য খাত দুর্নীতির আখড়া হিশাবে পরিচিত। অন্য দিকে এগুলো হচ্ছে 'policy instrument' ’ বা নীতি প্রয়োগের হাতিয়ার। সেই ধরনের নীতি যাতে বহুজাতিক কম্পানির লাভ হয়, মুনাফাখোরদের ব্যবসা হয়, দুর্নীতিবাজদের লুটপাট চলে, আমলারা খুশি হয়, ইত্যাদি। রাজনৈতিক দলগুলোকে দুর্নীতির দায়ে কারাগারে যেতে হলেও লুটপাটে পারঙ্গম আমলারা পার পেয়ে যায়। এক দিকে স্বাস্থ্য খাতে বাজেট কম, অন্যদিকে খেয়ে-না খেয়ে দুর্নীতি স্বাস্থ্য খাতে আসা দ্বিপক্ষীয় ও বহুপক্ষীয় প্রকল্পের চুরিদারি দুয়ে মিলে স্বাস্থ্য ব্যবস্থার কী হাল দাঁড়ায় আমরা খানিক আন্দাজ করতে পারি। স্বাস্থ্যসেবার নানা দিক পর্যালোচনার সাথে যারা যুক্ত তারা বুঝতে পারলেও, সাধারণ মানুষ ব্যাপারটা ধরতে পারে না। ক্ষতি যা হবার হয়ে যায়। এমন একটি স্বাস্থ্য নীতি প্রণীত হবার আগে পত্রপত্রিকায় কোন প্রকার ঘোষণা করা হয় নি। কথা বলে দেখেছি, এমনকি বিভিন্ন ক্ষেত্রে নিয়োজিত সংশ্লিষ্ট ব্যক্তিরাও এই বিষয়ে খুব কমই জানেন। আশ্চর্য। স্বভাবতই যারা স্বাস্থ্য সংক্রান্ত বিষয় নিয়ে কাজ করেন তাঁরা চুপ করে বসে থাকার মানুষ নন। তাঁরা খসড়া স্বাস্থ্য নীতি জোগাড় করেছেন এবং পত্রপত্রিকায় দেখছি প্রতিবাদ জানিয়েছেন। বিশেষত স্বাস্থ্য আন্দোলন ও জনস্বাস্থ্য চিকিৎসক সমাজ ইতোমধ্যে সংবাদ সম্মেলন করে প্রতিবাদ জানিয়ে দাবি করেছেন অনির্বাচিত সরকার নয়, এটা নির্বাচিত সরকারের কাজ। বাংলাদেশ আওয়ামী লীগও প্রতিবাদ করেছে। নির্বাচিত সরকার জাতীয় সংসদে আলোচনা করেই স্বাস্থ্য নীতি অনুমোদন দিতে পারে। অতীতে নির্বাচিত সরকার আমাদের গণমুখী স্বাস্থ্য নীতি উপহার দিয়েছে এই কথা দাবি কি করা যাবে? থুক্কু। করা যাবে না। কিন্তু এটা নীতিগত প্রশ্ন। একটি অসাংবিধানিক, অর্থাৎ বেআইনি সরকার নীতিগত সিদ্ধান্ত নেবার অধিকারী নয়। সেই সিদ্ধান্ত নেবার অধিকার নির্বাচিত জাতীয় সংসদের। তারা হক কথা বলেছেন। দাবি করেছেন এখন এই স্বাস্থ্যনীতি স্থগিত করা হোক। ক্ষমতাসীনরা যদি জনগণের পক্ষে ভালো একটি নীতি প্রণয়নে আগ্রহী থাকে তাহলে কথাবার্তা হোক, সমালোচনা-পর্যালোচনাগুলোর সুরাহা হোক। এমন একটি খসড়া আগামী নির্বাচিত সরকারের অনুমোদনের জন্য দাঁড় করানো হোক যাতে জনগণের স্বার্থ যেমন রক্ষা হয়, তেমনি স্বাস্থ্য খাতে জড়িত নানা পক্ষও জনগণের স্বার্থে সেই নীতি যেন মেনে নিতে পারে। অসুবিধা যেন না নয়। কেউ কোনো বিপ্লবী প্রস্তাব দিচ্ছেন না, যা সরকারের পক্ষে শোনা অসম্ভব বা অনুচিত। এমন একটি প্রস্তাব দিচ্ছে যেন সকলের অংশগ্রহণের মাধ্যমে সত্যি সত্যিই একটি ‘জাতীয়’ নীতি প্রণীত হতে পারে। সংখ্যাগরিষ্ঠের কাছে গ্রহণযোগ্য হবার কারণে সেই নীতি যেন সহজেই বাস্তবায়নযোগ্য হয়। স্বাস্থ্য নীতির নামে এমন কিছু যেন না দাঁড়ায় যা আসলে একটি ‘সাহায্য প্রকল্পের প্রস্তাবনা’ হয়ে জনগণকে ব্যঙ্গ করে। এই লক্ষ্যে স্বাস্থ্য আন্দোলন একটি গণমুখী স্বাস্থ্য নীতি প্রণয়নের জন্য দীর্ঘদিন ধরে কাজ করছে। তার নজির হচ্ছে ২০০০ সালে দুই দিনব্যাপী ‘জাতীয় স্বাস্থ্য নীতির পর্যালোচনাঃ একটি গণমুখী স্বাস্থ্য নীতির সন্ধানে’ নামক সেমিনারের উদ্যোগ এবং একই শিরোনামে তাদের প্রকাশনা। কী কী বিষয়ে সেই সভায় আলোচনা হয়ছে সেই সম্পর্কে পাঠকদের ধারণা দেবার জন্য আমি কয়েকটি সেশনের উল্লেখ করছি। যেমন, ‘জাতীয় স্বাস্থ্য নীতির পর্যালোচনা।’ এই অধিবেশনে ১৯৯৮ সালে প্রণীত জাতীয় স্বাস্থ্য নীতির পর্যালোচনা করা হয়েছে। খুবই গুরুত্বপূর্ণ আলোচনা এবং রয়েছে ‘স্বাস্থ্য, অর্থনীতি ও কৃষি’ অর্থাৎ বিভিন্ন খাতের পারস্পরিক সম্পর্ক। স্বাস্থ্য নীতি একই সঙ্গে কোথায় এবং কিভাবে অর্থনীতি ব্যবস্থাপনা ও কৃষি নীতির সঙ্গে যুক্ত সেই বিষয়ে আলোচনা। এরপর রয়েছে ‘আদিবাসীদের স্বাস্থ্য’ নিয়ে আলোচনা। এই ক্ষেত্রে কেন আমাদের বিশেষভাবে নজর দিতে হবে তার সুপারিশ। তেমনি ‘প্রতিবন্ধীদের স্বাস্থ্য’ নিয়ে পর্যালোচনা। ‘শিশুস্বাস্থ্য ও টিকাদান’ সংক্রান্ত আলোচনা। পর্যালোচনা রয়েছে বাংলাদেশের ‘জনসংখ্যা নীতি, নারী স্বাস্থ্য এবং কর্মক্ষেত্রে স্বাস্থ্য’ সংক্রান্ত বিষয়ে। পরিবেশের সঙ্গে স্বাস্থ্যের সম্পর্ক সরাসরি। আলোচনা হয়েছে, ‘পরিবেশ ও পানি দূষণ’ নিয়ে। স্বাস্থ্য অধিকার রক্ষার আইনী দিক আছে, অতএব ‘স্বাস্থ্যের বৈধ দৃষ্টিভঙ্গি’ নিয়েও আলোচনা থেকে বাদ যায়নি। এই দিকগুলো আমরা পাঠকদের তুলে ধরছি এই কারণে আমাদের সমাজ চিন্তা, পরিকল্পনা ও ভবিষ্যৎ পথ নির্ণয়ের ক্ষমতার দিক থেকে মোটেও পিছিয়ে পড়া সমাজ নয়। আমাদের চিন্তার ক্ষমতা, উদ্যোগ ও অধ্যবসায়ের কোনো অভাব নেই। কিন্তু আমরা সব সময় দেখি অন্ধকার গুহার মধ্যে জনচক্ষুর আড়ালে জাতীয় জীবনের জন্য অত্যন্ত গুরুত্বপূর্ণ সিদ্ধান্ত নেয়া হচ্ছে। সমাজে যেসকল পর্যালোচনামূলক এবং ইতিবাচক চিন্তা, চেতনা, পরিকল্পনা দানা বাঁধে বা ইতোমধ্যেই দানা বেঁধেছে তার সঙ্গে রাষ্ট্র বা সরকারের কোনো যোগসূত্র নাই। এই ভয়াবহ পরিস্থিতি আমাদের ভাঙতে হবে।এমনকি বাংলাদেশ আওয়ামী লীগও এই অসাংবিধানিক বা বেআইনি সরকারের প্রণীত স্বাস্থ্য নীতির প্রতিবাদ জানিয়েছে। দুর্মুখেরা বলবে, এতে আওয়ামী লীগের রাজনৈতিক উদ্দেশ্য আছে। থাকতেই পারে। আওয়ামী লীগ রাজনৈতিক দল তারা যদি সত্যি সত্যি তাদের নিজেদের রাজনৈতিক অবস্থান থেকে স্বাস্থ্য নীতির প্রতিবাদ ও পর্যালোচনা করে তাহলে সেটা তাদের সচেতনতা ও শক্তির লক্ষণ। যদি প্রতিবাদ ন্যায়সঙ্গত হয় তবে তা অবশ্যই শুনতে হবে। আওয়ামী লীগকে ধন্যবাদ জানাতে আমরা বাধ্য। জনগণ নিশ্চয়ই আশা করে অন্যান্য রাজনৈতিক দলও তাদের বক্তব্য দিক, পর্যালোচনা হাজির করুক। কী ধরনের স্বাস্থ্য নীতি তারা চায় এবং তা বাস্তবায়নের উপায় বা কৌশল সম্পর্কে তারা বলুক। যতো বেশি আমরা সামাজিক শ্রেণী ও শক্তির বিভিন্ন পক্ষ থেকে আলাপ আলোচনা তর্কবিতর্ক শুনব ততো বেশি আমরা পরিচ্ছন্ন চিন্তার জায়গায় দাঁড়িয়ে সংখ্যাগরিষ্ঠের কাছে গ্রহণযোগ্য জাতীয় নীতি প্রণয়ন করতে পারব। মোট ১৮ পৃষ্ঠায় ইংরেজিতে লেখা এই স্বাস্থ্য নীতি নতুন স্বাস্থ্য নীতি কি না পরিষ্কার কিছুই বলা হয় নি। শুধু বলা হয়েছে আপডেট, অর্থাৎ হালনাগাদ করা হয়েছে। কোন নীতির হালনাগাদ করা হোল? কারণ প্রশ্ন উঠতে বাধ্য যে এই নীতি কি তাহলে ২০০০ সালে প্রণীত স্বাস্থ্য নীতি নাকি ২০০৬ সালে প্রণীত স্বাস্থ্য নীতির আপডেট? অক্ষরে অক্ষরে খোঁজ করেও তার কোন হদিস পাওয়া যায় নি। শুধু বলা হয়েছে স্বাস্থ্য বিষয়ক পরিস্থিতির পরিবর্তন ঘটেছে। কিন্তু পরিবর্তনটা কি, কোথায় এবং কিভাবে ঘটল তার কোন ব্যাখ্যা নাই। এর সঙ্গে গুরুগম্ভির তত্ত্বকথা জুড়ে দিয়ে বলা হয়েছে; কোন নীতিই স্থিতিশীল (static) বা চিরস্থায়ী নয়। বেশ। স্বাস্থ্য নীতি অবশ্যই বদলানো যেতে পারে। গণমানুষের স্বাস্থ্যসেবা নিশ্চিত করবার জন্য অবশ্যই বিদ্যমান স্বাস্থ্য নীতির পরিবর্তন দরকার। কিন্তু কী এমন পরিবর্তনের দরকার হয়ে পড়েছে যে স্বাস্থ্য নীতি বর্তমান ক্ষমতাসীনদেরই বদলাতে হবে? এখন প্রবাদ দিয়ে শুরু করলাম কেন বলি। স্বাস্থ্য নীতির শুরুতেই সংবিধানের [১৫ (ক)]-১৮ (১) ধারা উল্লেখ করা হয়েছে। এটাকেই আমি বলছি প্রথমে দেখানো হোল যাকে সেই পাত্রের সঙ্গে কিন্তু মেয়ের বিয়ে হবে না। শুরুতে যে কথা আর ভেতরে যে নীতিগত প্রস্তাব তার মধ্যে কোনই মিল নাই। অর্থাৎ যাকে দেখিয়ে বিয়ের প্রস্তাব হচ্ছে জায়গায় অন্য পুরুষ বরের আসনে বসছে। বলা হচ্ছেঃ Constitutionally the government of Bangladesh is obliged to ensure provison of basic necessities of life including medical care to its citizens [Article 15(a)] and to raise the level of nutrition and to improve public health [Article 18 (1)]. অথচ স্বাস্থ্য নীতি এর পরে যা হাজির করেছে তা হচ্ছে স্বাস্থ্যসেবার বিরাষ্ট্রীয়করণ। অর্থাৎ স্বাস্থ্যসেবা দেবার ক্ষেত্রে রাষ্ট্রের যে ‘দায়’, সেই দায় রাষ্ট্র কিভাবে পালন করবে সেই বিষয়ে আর কোন কথাবার্তাই নাই। সুনসান। চুপচাপ। কে নেবে সেই ‘দায়’? না, রাষ্ট্র নেবে না। নেবে প্রাইভেট হাসপাতাল, ক্লিনিক, ওষুধ কোম্পানি, কর্পোরেশান এবং বড় বড় এনজিও স্বাস্থ্যসেবা দেবার দায় আছে রাষ্ট্রের বলে স্বাস্থ্যসেবাকে তুলে দেওয়া হোল মুনাফার বাজারে, সেখানে দায় নেওয়া দূরে থাকুক, টাকা দিয়ে হলেও জনগণ আদৌ স্বাস্থ্যসেবা পাবে কি না সেই বিষয়েও কোন নীতি নাই। স্বাস্থ্যসেবাকে মূলত ব্যবসার লুণ্ঠনের দুর্নীতির শোষণের ক্ষেত্রে পরিণত করবার নীতিই গ্রহণ করা হয়েছে। দেখানো হোল কাকে, আর বিয়ে হচ্ছে কার সঙ্গে কার!! ভেবে দেখুন। খুবই ইন্টারেস্টিং কারবার। এখানে একটু শুধরে দেওয়া প্রয়োজন। বাংলাদেশের সংবিধানের যে অনুচ্ছেদগুলো স্বাস্থ্য নীতি ২০০৮-এ উল্লেখ করা হয়েছে তারা সংবিধানের ‘দ্বিতীয় ভাগ’ বা ‘রাষ্ট্র পরিচালনার মূল নীতি’ অংশ থেকে টোকা হয়েছে। টোকা হয়েছে আমাদের প্রতারণা করার জন্য, সেটা তো আমরা দেখলামই। কিন্তু আমাদের মনে রাখতে হবে, এই মূলনীতি বর্তমান বাংলাদেশ রাষ্ট্রের জন্য কোন ‘দায়’ বা obligation নয়। অর্থাৎ সাংবিধানিক ভাবে বাংলাদেশের রাষ্ট্র বাধ্য নয় যে স্বাস্থ্যসেবা ও পুষ্টি সে নিশ্চিত করবে। এটা নীতি মাত্র। আদালতের মাধ্যমে বলবৎযোগ্য নয়। সংবিধানে পরিষ্কার বলা আছে এই সকল নীতি আদালতের মাধ্যমে বলবৎ হইবে না (দেখুন [অনুচ্ছেদ ৮(২)]। দেখা যাচ্ছে আমাদের সেকেন্ডটাইম প্রতারণা করা হয়েছে। শুধরে দেয়া প্রয়োজন বোধ করছি এই কারণে যে বাংলাদেশের বিদ্যমান সংবিধান দিয়ে আমরা নাগরিকদের স্বাস্থ্য নিশ্চিত করতে পারবো না। বরং আন্তর্জাতিক মানবাধিকারের যেসকল সনদ, বা ঘোষণায় বাংলাদেশ স্বাক্ষর করেছে সেই সব সনদের অজুহাত আমরা তুলে বা দিয়ে দেখতে পারি। তবে সেটা সম্ভব যদি দাতা সংস্থাগুলো সত্যি সত্যিই ‘দাতা’ হয়। তাই কি? যা-ই হোক এখন বাংলাদেশের সংবিধান যেভাবে আছে সেই সংবিধান অনুযায়ী জাতীয় স্বাস্থ্য নীতি ২০০৮-এ উল্লেখ করা ‘মূল নীতি’গুলো বাস্তবায়নের কোন সংবিধানিক বাধ্যবাধকতা রাষ্ট্রের নাই। এই দিকটা আমাদের বুঝতে হবে। সেই দায় বলবৎ করবার দায়িত্ব সাংবিধানিক ভাবে বাংলাদেশের নাই। স্বাস্থ্যসেবা অধিকার না হয়ে বাজার ব্যবস্থার মাধ্যমে নিছকই ‘পণ্য’ হিশাবে জনগণের কাছে পৌঁছানোর নীতিই হচ্ছে জাতীয় স্বাস্থ্য নীতি ২০০৮। অর্থাৎ স্বাস্থ্যসেবা যদি মৌলিক অধিকার হয় তাহলে রাষ্ট্রের দায়িত্ব থাকে স্বাস্থ্যসেবা নিশ্চিত করা। কিন্তু জাতীয় স্বাস্থ্য নীতি ২০০৮ যে ফাঁক দিয়ে ফসকে বেরিয়ে গিয়েছে সেটা হচ্ছে ‘নিশ্চিত’ করা আর ‘পৌঁছানো’র মধ্যে পার্থক্যের ফুটা। স্বাস্থ্যসেবা ‘জনগণের কাছে পৌঁছানো’-র কথা বলে বেসরকারি এমনকি মুনাফাভিত্তিক প্রতিষ্ঠানের মাধ্যমে সেবা দেবার ব্যবসায়িক নীতিই নতুন স্বাস্থ্য নীতিতে অনুসরণ করা হয়েছে। এই স্বাস্থ্য নীতি গণবিরোধী, স্বাস্থ্যবিরোধী ও জনগণের সঙ্গে চরম প্রতারণা ও ঠাট্টাতামাশার শামিল। ক্ষমতাসীনরা ক্রমাগত জনগণের সঙ্গে এই ধরনের তামাশা করে যাচ্ছে। এই ধরনের প্রস্তাবনা সংবিধানপরিপন্থী তো বটেই এমনকি তথাকথিত দারিদ্র্য বিমোচন কৌশল এবং মিলেনিয়াম ডেভেলপমেন্ট গোল বা সহস্রাব্দের উন্নয়ন লক্ষ্য অর্জনের দিক থেকেও বেকার। স্বাস্থ্যকে ব্যবসা বানানো ছাড়া এই নীতির অন্য কোনই উদ্দেশ্য নাই। এখানে পাঠকদের পরিষ্কার বলে রাখা ভাল যে বেসরকারি মুনাফাকারি সংস্থা, যেমন কর্পোরেশান বা ব্যবসায়ী শ্রেণী, কিম্বা এনজিওদের কোন ভূমিকাই আমরা চাই না, তা কিন্তু আমাদের কথার সার কথা নয়। রাষ্ট্রায়ত্ত স্বাস্থ্যসেবার নামে আমলাতান্ত্রিক পুঁজিতন্ত্র যেমন আমাদের অপছন্দ, ঠিক তেমন রাষ্ট্রের বা সমাজের প্রত্যক্ষ নিয়ন্ত্রণের বাইরে কাছাখোলা উলঙ্গ বাজারব্যবস্থারও আমরা ঘোর বিরোধী। তা ছাড়া মুনাফা করুক বা না করুক দুটোই কিন্তু প্রাইভেট সেক্টর। তাদের মধ্যে অবশ্যই ভালমন্দ আছে। কিন্তু স্বাস্থ্যসেবা ব্যবসায়ী প্রতিষ্ঠানের হাতে তুলে দেয়া যে অর্থে ‘বেসরকারীকরণ’ ও ‘প্রাইভেটাইজেশান’, ঠিক সেই অর্থেই এনজিওদের হাতে তুলে দেয়াও বেসরকারীকরণ ও প্রাইভেটাইজেশানই বটে। স্বাস্থ্যসেবা নিশ্চিত করবার ক্ষেত্রে রাষ্ট্রীয় খাতের বাইরে ব্যক্তি খাতের এনজিওদের হাতে তুলে দেওয়া ঠিক কি বেঠিক সেটাও আমাদের তর্কের মূল জায়গা নয়। রাষ্ট্র নিজেই সেবা প্রদানকারী প্রতিষ্ঠান হবে কি না সেটাও কি তর্কের জায়গা? অবশ্যই না। যেখানে প্রয়োজন সেখানে রাষ্ট্রকেই সেবা প্রদানকারী প্রতিষ্ঠান হতে হবে। তবে কোথায় কোন ক্ষেত্রে কী ধরনের সেবা এবং কাদের সেই সেবা দেবার জন্য রাষ্ট্রকে সরাসরি সেবা প্রদান অবশ্যই করতে হবে বা করা দরকার সেটা গবেষণা ও বিভিন্ন অভিজ্ঞতা যাচাই করে আমাদের নিশ্চিত হবে। মূল প্রশ্ন রাষ্ট্র কিভাবে স্বাস্থ্যসেবা নিশ্চিত করবে? বাজারের মাধ্যমে? স্বাস্থ্য সংক্রান্ত আইন প্রণয়ন করে, আইনী কায়দায় নিয়ন্ত্রণ বা শাসন-শাস্তি প্রয়োগের মাধ্যমে (regulatory regimes)? নাকি স্বাস্থ্য সম্পর্কে সচেতনতার মাধ্যমে? যারা স্বাস্থ্যসেবা কিনতে অক্ষম তাদের ক্ষেত্রে কী হবে? প্রাথমিক স্বাস্থ্য পরিচর্যা সেই ক্ষেত্রে কিভাবে সংগঠিত হবে ইত্যাদি বহু প্রশ্ন রয়েছে যার উত্তর দূরে থাকুক স্বাস্থ্য নীতিতে এই উৎকণ্ঠার কণামাত্র ইঙ্গিত পাওয়া যায় না। গ্লোবালাইজেশানের এই যুগে রাষ্ট্র কি ভূমিকা পালন করবে এবং ব্যক্তি খাতের ভূমিকাও বা কিভাবে ন্যস্ত করা হলে স্বাস্থ্যসেবা নিশ্চিত করা সম্ভব সেটা প্রশ্ন আকারেও উত্থাপন করা হয় নি। ব্যক্তি খাতে স্বাস্থ্যসেবা তুলে দিয়ে স্বাস্থ্যসেবা নিশ্চিত করা দূরে থাকুক, স্বাস্থ্যসেবা জনগণের কাছে আদৌ পৌঁছাবে কিনা সেটাই এখন ভয়াবহ বিপদ হিশাবে দেখা দিয়েছে। যে কোন নীতির মূল কাজ হচ্ছে কী কাজ হবে, কোন উদ্দেশ্যকে সামনে রেখে হবে তার দিকনির্দেশনা দেয়া এবং বিশেষ করে স্বাস্থ্যসেবা প্রদানের ক্ষেত্রে কাদের প্রাধান্য দেয়া হবে তা নির্ধারণ করা। এই স্বাস্থ্য নীতিতে কোথাও গোড়ার এই বিষয়টি পরিষ্কার করা হয় নি। আমাদের আপত্তি স্বাস্থ্য ‘সেবার’ দায়িত্ব সরকারের হাত থেকে সরে গিয়ে বেসরকারি প্রতিষ্ঠান এবং বহুজাতিক প্রতিষ্ঠানের হাতে চলে যাচ্ছে। এটা আর ‘সেবা’ থাকবে না, ‘পণ্য’ হয়ে যাবে। যার টাকা থাকবে সে বাজার থেকে সেবা ও চিকিৎসা কিনবে, টাকা না থাকলে মরবে। ব্যস। এই হোল জাতীয় স্বাস্থ্য নীতি ২০০৮। অন্য দিকে কাজগুলো করা হবে গরিবদের নামে। হয়তো কিছু লোক দেখানো দুই-একটি মধুর প্রকল্পও থাকবে। কিন্তু সামগ্রিকভাবে স্বাস্থ্যসেবার যে গুণগত পরিবর্তন ঘটানো হবে তার চরিত্র হবে বাজারমুখি, ব্যবসাকেন্দ্রিক ও মুনাফাসর্বস্ব। সরকারের চিকিৎসা সেবার ব্যবস্থা ভেঙে পড়বে এবং গরিব ও সাধারণ মানুষ স্বাস্থ্যসেবা থেকে বঞ্চিত হবে। স্বাস্থ্য পরিস্থিতি হবে ভয়াবহ। এই কারণে স্বাস্থ্য নীতি ২০০৮কে নীতি বলা যাবে কি না সন্দেহ, একে বড়জোর বাজারব্যবস্থায় স্বাস্থ্যসেবা প্রদানের প্রকল্প প্রস্তাবনা বলা যেতে পারে, যার মধ্যে ক্ষমতাসীনদের পছন্দের কয়েকটি সুনির্দিষ্ট বিষয় স্থান পেয়েছে। অনুপস্থিত রয়েছে সাধারণ মানুষের স্বাস্থ্যসেবা পাওয়ার অধিকার। স্বাস্থ্যকে ব্যবসায়ে পরিণত করবার এই নীতি প্রত্যাখ্যান করে জনগণের পক্ষ থেকে নতুন স্বাস্থ্য নীতি প্রণয়নের জন্য আন্দোলন করতে হবে আমাদের। একটি গণমুখী খসড়া জনগণের কাছে হাজির করা এবং সাধারণ মানুষের কাছে জনপ্রিয় করে তোলাই এখন কাজ।Link: Click This Link

