দেশ এভাবেই বিক্রি হয় মাহমুদুর রহমান





দেশ এভাবেই বিক্রি হয়মাহমুদুর রহমানক’দিন আগেই বাংলাদেশের এক ভারতপন্থী জাঁদরেল ব্যবসায়ী নেতা ভারতকে করিডর প্রদানের উদ্যোগের বিরোধিতাকারীদের উপহাস করে মন্তব্য করেছিলেন, দেশ আবার বেচা যায় কি না? আমার জানা মতে, ভদ্রলোক প্রধানত একজন সফল পোশাক শিল্প ব্যবসায়ী হলেও বর্তমানে সব ধরনের ব্যবসায়ী মহলেই দোর্দণ্ড প্রতাপে বিরাজমান। আচার-ব্যবহারে, বহিরাঙ্গে চৌকস এই ব্যবসায়ী নেতার প্রাতিষ্ঠানিক লেখাপড়ার দৌড় সম্পর্কে আমি তেমন একটা অবহিত নই। তবে উপর্যুক্ত মন্তব্য থেকে একটি বিষয় পরিষ্কার বোঝা যাচ্ছে, ব্যবসাসংক্রান্ত বিষয়ে তিনি যথেষ্ট ব্যুৎপত্তি অর্জন করলেও রাষ্ট্রের কাঠামো এবং পৃথিবীর ইতিহাস সম্বন্ধে তার জ্ঞান একেবারেই অনুল্লেখ্য। অনেকেরই সম্ভবত জানা প্রকৃত অর্থেই দেশ বিক্রির একটি তথ্যে দিয়েই আজকের কলাম আরম্ভ করছি।১৮৬৭ সালের ৩০ মার্চ রাশিয়ার জার দ্বিতীয় আলেক্সান্ডার মাত্র ৭.২ মিলিয়ন মার্কিন ডলারের বিনিময়ে ৫,৮৬,৪১২ বর্গমাইল ভূখণ্ডবিশিষ্ট আলাস্কা অঞ্চল মার্কিন যুক্তরাষ্ট্রের কাছে বিক্রি করেছিলেন। ভূগোল সম্পর্কে যারা কিছুটা খোঁজখবর রাখেন তাদের জানার কথা যে বাংলাদেশের দশ গুণ ভৌগেলিক সীমানার এই বরফাচ্ছাদিত মার্কিন স্টেটটির ভূগর্ভ জ্বালানি তেল, প্রাকৃতিক গ্যাসসহ নানা ধরনের মূল্যবান খনিজসম্পদে ভরপুর। পাঠক-পাঠিকাদের নিশ্চয়ই স্মরণে রয়েছে ২০০৮ সালের মার্কিন প্রেসিডেন্ট নির্বাচনে পরাজিত রিপাবলিকান প্রার্থী জন ম্যাক্কেইনের রানিংমেট ছিলেন আলাস্কার গভর্নর মিজ সারাহ পলিন। মার্কিন যুক্তরাষ্ট্রের নাগরিকদের সাথে পৃথিবীর অন্যান্য অঞ্চলের মানুষদের অপার সৌভাগ্য যে নির্বাচনে জয়লাভ করে এক সময়ের মডেল ও অতি রক্ষণশীল এই সারাহ পলিন বর্তমান বিশ্বের একমাত্র পরাশক্তির ভাইস প্রেসিডেন্টের চেয়ারটিতে বসে পড়েননি। বুশ জুনিয়রের মতো একজন নিকৃষ্টমানের রাজনীতিককে দু-দু’বার প্রেসিডেন্ট নির্বাচিত করার মতো নির্বুদ্ধিতা প্রদর্শনের পর এবার অন্তত মার্কিন ভোটাররা সুবিবেচনার পরিচয় দিয়েছেন। প্রত্যাশা করছি বাংলাদেশের ভোটাররাও ঠেকে শিখবেন। কিন্তু তত দিনে আলাস্কার মতো দেশ বিক্রি হবে কি না তা এখনো না জানলেও দেশের সার্বভৌমত্ব যে অপরের হাতে অর্পণ করা হয়ে যাবে তার আলামত ইতোমধ্যেই দেশবাসী উল্লিখিত ব্যবসায়ী নেতার মতো নিতান্ত অন্ধ না হলে সম্ভবত দেখতে আরম্ভ করেছেন।২৯ ডিসেম্বরের নির্বাচনের অস্বাভাবিক ফলাফল শেখ হাসিনাকে ১৯৭৩ সালের মতোই সংসদের অভ্যন্তরে স্বৈরতন্ত্র প্রতিষ্ঠা করার সুযোগ এনে দিয়েছে। ১৯৭৫ সালের ২৫ জানুয়ারি মরহুম শেখ মুজিব সংসদীয় ক্যু-দেতার মাধ্যমে একদলীয় শাসনের জোয়াল দেশের কাঁধে চাপিয়ে দিয়েছিলেন। এবার সম্ভবত একই কায়দায় মার্কিন সাম্রাজ্যবাদ ও ভারতীয় আধিপত্যবাদের চাহিদা পূরণ করা হবে। অতীব হীনম্মন্যতার পরিচয় দিয়ে সরকারি দল সংসদের প্রথম অধিবেশনেই বিশেষ উদ্দেশ্যে বিরোধী দলকে সংসদছাড়া করেছে। ক্ষমতা গ্রহণের মাত্র ৩০ দিনের মধ্যেই শেখ হাসিনার সরকার মার্কিন যুক্তরাষ্ট্র ও ভারতের স্বার্থরক্ষায় যেসব চুক্তি সম্পাদনের জন্য অতি উৎসাহ দেখাচ্ছে, সেই চুক্তিগুলো সম্পাদন করা হয়ে গেলে বাংলাদেশের জমি যথাস্থানেই থাকবে, দেশের ১৫ কোটি মানুষ হয়তো সেই ভূমিতে বসবাসও করবে। কিন্তু যা থাকবে না তা হলো দেশের সার্বভৌমত্ব। বাংলাদেশ সেনাবাহিনীর বর্তমান কর্মরত সেনাপতি তার সম্প্রতি প্রকাশিত গ্রন্থে স্বীকার করেছেন, জাতিসঙ্ঘের এক কর্মকর্তার নির্দেশেই তিনি শৃঙ্খলা ভঙ্গ এবং দেশের সংবিধান লঙ্ঘন করে এক-এগারো বাস্তবায়ন করেছিলেন। অন্য দেশ হলে সেনাপ্রধানের ভাগ্যে কী ঘটত জানি না। তবে এমন ভয়াবহ স্বীকারোক্তির পরও বাংলাদেশে জেনারেল মইন ইউ আহমেদ স্বপদে বহাল রয়েছেন। সেনাপ্রধানের পরোক্ষ নিয়ন্ত্রণাধীন তত্ত্বাবধায়ক সরকার এক-এগারো পরবর্তী সময়ে ভারত তোষণের যে পররাষ্ট্রনীতি গ্রহণ করেছিল, প্রত্যাশিতভাবেই বর্তমান সরকার সেই নীতি শুধু অক্ষুণ্ন রাখেনি বরং সব ক্ষেত্রেই অধিকতর নতজানু হয়েছে। কর্নেল (অবঃ) ফারুক খান যে ভাষায় ভারতকে করিডর দেয়ার জন্য দিবারাত্র ওকালতি করছেন তাতে তিনি ভারতের না বাংলাদেশের বাণিজ্যমন্ত্রী সেটাই তো ঠাহর করা যাচ্ছে না। ভারতের পররাষ্ট্রমন্ত্রী তার সাম্প্রতিক বাংলাদেশ সফরকালে যে বাণিজ্যিক চুক্তিটি নবায়ন করে গেলেন সেটি আমাদের স্বাধীনতাপ্রাপ্তির অব্যবহিত পরই প্রথম সম্পাদিত হয়েছিল। তারপর প্রতি তিন বছর অন্তর অন্তর ধারাবাহিকতা রক্ষার্থে চুক্তিটির নবায়ন করা হয়েছে। দ্বিপক্ষীয় বাণিজ্য চুক্তির আট নম্বর ধারাটি বাংলাদেশের অভ্যন্তর দিয়ে ভারতের এক অংশ থেকে অন্য অংশে পণ্য পরিবহনের একটি সুযোগ প্রথমাবধি সৃষ্টি করে রেখেছে। কিন্তু মরহুম শেখ মুজিব থেকে আরম্ভ করে মরহুম জিয়াউর রহমান, জেনারেল (অবঃ) এরশাদ, বেগম খালেদা জিয়া এমনকি ১৯৯৬ থেকে ২০০১ সময়কালে শেখ হাসিনা পর্যন্ত এই ধারাটি বাস্তবায়নের কোনো উদ্যোগ গ্রহণ করেননি। মার্কিন যুক্তরাষ্ট্র ও ভারতের মধ্যকার কৌশলগত, সম্প্রসারণবাদী মৈত্রীর সুযোগ নিয়েই বাংলাদেশের বাণিজ্যমন্ত্রী এবার আর কোনোরকম কালক্ষেপণ না করে আমাদের মাতৃভূমিকে বহুধাবিভক্ত করে ভারতের চরণতলে উপহার দিতে উদগ্রীব হয়ে উঠেছেন। পরিতাপের বিষয় হলো, বাংলাদেশে কোনোকালেই মীরজাফরদের তেমন কোনো অভাব হয়নি।বাংলাদেশকে যে ভারত একটি বিশেষ শত্রুরাষ্ট্র হিসেবেই বিবেচনা করে তার কয়েকটি প্রমাণ দেয়া যাক। ভারতে যেকোনো সন্ত্রাসী হামলা ঘটামাত্র কোনোরকম তদন্ত ও সাক্ষ্যপ্রমাণ ছাড়াই বাংলাদেশের সব বায়বীয় এবং আজগুবি ইসলামি চরমপন্থী সংগঠনকে দায়ী করতে ভারত সরকার এবং সেখানকার সংবাদমাধ্যম সদাতৎপর। আমাদের দেশের তিন দিকে ভারত যেভাবে কাঁটাতারের বেড়া নির্মাণ করেছে তার সাথে কেবল জায়নবাদী রাষ্ট্র ইসরাইল কর্তৃক প্যালেস্টাইনকে অবরুদ্ধ করে রাখার জন্য নির্মিত কংক্রিটের প্রাচীরেরই তুলনা চলে। ঠিক ইসরাইল যেভাবে মানবাধিকার লঙ্ঘন করে প্রতিনিয়ত প্যালেস্টাইনের জনগণকে হত্যা করে চলেছে সেই একইভাবে ভারতীয় সীমান্তরক্ষী বাহিনী বাংলাদেশ-ভারত সীমান্ত অঞ্চলে বসবাসরত আমাদের নাগরিকদের স্বাধীনতার পর থেকেই নিয়মিতভাবে হত্যা করছে। মানবাধিকার রক্ষার কাজে নিয়োজিত বেসরকারি বাংলাদেশী সংগঠন ‘অধিকার’ ভারতীয় পররাষ্ট্রমন্ত্রীর সফরের প্রাক্কালে বিএসএফ’র এই হত্যাকাণ্ডের ওপর একটি প্রতিবেদন প্রকাশ করেছে। অধিকারের প্রতিবেদনের তথ্য অনুযায়ী ২০০০ থেকে ২০০৮ সাল পর্যন্ত গত আট বছরে বিএসএফ প্রায় ৮০০ জন বাংলাদেশী নাগরিককে গুলি এবং নির্যাতন করে হত্যা করেছে। ১৫ কোটি মানুষের বাংলাদেশ ভারতীয় পণ্যের এক বিশাল বৈধ এবং অবৈধ বাজারে পরিণত হয়েছে। অথচ বাংলাদেশে উৎপাদিত পণ্য ভারতে রফতানি নিরুৎসাহিত করার জন্য সে দেশের সরকার অসংখ্য শুল্ক এবং অশুল্ক বাধার প্রাচীর তৈরি করে চলেছে। প্রতি বছর হাজার হাজার ভারতীয় নাগরিককে বাংলাদেশে চাকরি করার জন্য সরকারিভাবে ওয়ার্ক পারমিট প্রদান করা হলেও বাংলাদেশের নাগরিকদের ভারতে কাজ করার জন্য ওয়ার্ক পারমিট পাওয়া প্রায় অসম্ভব ব্যাপার। বাংলাদেশের মতো ভৌগোলিক আয়তনে ক্ষুদ্র, সামরিক শক্তিতে দুর্বল এবং অর্থনৈতিকভাবে দরিদ্র একটি দেশের প্রতি আঞ্চলিক পরাশক্তির এমন বৈরী আচরণ সত্ত্বেও এ দেশে ভারতপ্রেমীরা ৩৭ বছর ধরে একই ভাঙা রেকর্ড বাজিয়েই চলেছেন যে মুক্তিযুদ্ধে সহায়তা করার ঋণ নাকি আজো আমাদের শোধ করা হলো না। তাদের মতে, করিডর প্রদান করা হলে সেই ঋণের ভার কিছুটা লাঘব হতে পারে। এই গোষ্ঠীর পক্ষে জনমত সৃষ্টির কাজে নিয়োজিত বুদ্ধিজীবী মহল আরো উচ্চমাপের জ্ঞানপাপী। করিডর প্রদানের মাধ্যমে নাটকীয় অর্থনৈতিক উন্নয়নের এক সর্বৈব মিথ্যা তথ্যসংবলিত গল্প ফেঁদেছেন তারা। সুশীল(?) সংগঠন সিপিডি’র চেয়ারম্যান প্রফেসর রেহমান সোবহান দাবি করেছেন এই করিডরের আয় দিয়েই নাকি বাংলাদেশকে সিঙ্গাপুরের মতো উন্নত রাষ্ট্রে পরিণত করা সম্ভব। সিঙ্গাপুর নামক নগর রাষ্ট্রটির (City-State) মাথাপিছু আয় বছরে ৩৫ হাজার মার্কিন ডলার। বাংলাদেশকে সিঙ্গাপুর বানাতে হলে আমাদের জাতীয় আয় ৫ ট্রিলিয়ন মার্কিন ডলারে উন্নীত করতে হবে যার অর্থ বর্তমান ৬৫ বিলিয়ন ডলারের জিডিপি ৮০ গুণ বাড়াতে হবে। আর এই অসম্ভবকে নাকি সম্ভব করে ফেলা যাবে এমন একটি দেশের ক্ষুদ্র অংশের পণ্য আনানেয়া করে যে দেশের নিজেদেরই জাতীয় আয় ডলারের অঙ্কে এক ট্রিলিয়নেরও নিচে! বারো হাত কাঁকুড়ের তেরো হাত বিচির চেয়ে মোক্ষম উদাহরণ আমার অন্তত জানা নেই। প্রধানমন্ত্রী শেখ হাসিনার ১০ টাকা সের দরে চাল খাওয়ানো কিংবা বিনা পয়সায় কৃষকদের যাবতীয় সার সরবরাহ করার প্রতিশ্রুতিকেও ফেল মেরে দিয়েছেন বাংলাদেশের সুশীল(?) সমাজের এই পরম পূজনীয় প্রবীণ অর্থনীতিবিদ। সিপিডি’র ‘গবেষকরা’ সম্ভবত নবম জাতীয় সংসদ নির্বাচনের ফলাফল দ্বারা অনুপ্রাণিত হয়েছেন। বাংলাদেশের জনগণ মহাজোট নেত্রীর একগাদা অবাস্তব প্রতিশ্রুতিতে বিনা প্রশ্নে আস্থা স্থাপন করতে পারলে প্রফেসর রেহমান সোবহানের মতো ‘মহান’ ব্যক্তির গালগল্প দ্বারাই বা প্রভাবান্বিত হবে না কেন? খাঁটি যুক্তি। তবে বেরুবাড়ী, তালপট্টি, সমুদ্রসীমানা, কাঁটাতারের বেড়া, ফারাক্কা বাঁধ ইত্যাকার তিক্ত অভিজ্ঞতা থাকা সত্ত্বেও কর্নেল (অবঃ) ফারুক খান এবং প্রফেসর রেহমান সোবহানের মতো বংশীবাদকদের পেছন পেছন সমগ্র জাতি দল বেঁধে আত্মহননের পথ বেছে নিয়েছে এমন ভয়ঙ্কর দুঃস্বপ্ন আমি এখনো দেখতে রাজি নই।বাংলাদেশের রাষ্ট্রক্ষমতায় আসীন হওয়ার জন্য যে তিনটি পূর্বশর্তে শেখ হাসিনা বিদেশী প্রভুদের কাছে আগাম সম্মতি প্রদান করেছেন বলে প্রতীয়মান হচ্ছে তার মধ্যে একটি হলো ভারতকে স্থল করিডর প্রদান। অপর দু’টি যথাক্রমে মার্কিন যুক্তরাষ্ট্রের সাথে টিফা (TIFA) চুক্তি সই এবং তথাকথিত দক্ষিণ এশীয় আঞ্চলিক টাস্কফোর্স গঠন। টিফা চুক্তি সই হয়ে গেলে মার্কিন বাণিজ্য স্বার্থ রক্ষার নামে বাংলাদেশের সব বিষয়ে মার্কিন সরাসরি হস্তক্ষেপের এবং সব ধরনের সুযোগ সৃষ্টি হবে। অনেক পাঠকই প্রশ্ন তুলতে পারেন, মার্কিনিরা চাইলে কি এখনই আমাদের অভ্যন্তরীণ বিষয়ে নাক গলাতে পারে না কিংবা নাক গলাচ্ছে না? অত্যন্ত ন্যায্য প্রশ্ন সন্দেহ নেই। তবে চুক্তি সই করা থাকলে মার্কিন প্রশাসনকে তাদের আগ্রাসী কর্মকাণ্ডের আইনগত বৈধতা নিয়ে আর কোনোরকম দুশ্চিন্তা করতে হবে না, এই আর কী। দশকের পর দশক ধরে বহুপক্ষীয় বিশ্ব বাণিজ্য সংস্থা (WTO) নিয়ে মাতামাতি করার পর টিফা নামক দ্বিপক্ষীয় চুক্তি করার বিষয়ে মার্কিন ব্যগ্রতা জনমনে সন্দেহের সৃষ্টি করলে জনগণকে মার্কিনবিরোধী বলে গাল দেয়ার কোনো যুক্তিসঙ্গত কারণ থাকতে পারে না। করিডর এবং টিফা যথাক্রমে ভারত ও মার্কিন যুক্তরাষ্ট্রের স্বার্থসংশ্লিষ্ট হলেও দক্ষিণ এশীয় টাস্কফোর্স একটি মার্কিন-ভারত যৌথ প্রকল্প। বাংলাদেশকে একটি ইসলামি জঙ্গি রাষ্ট্র হিসেবে প্রচারণার সুযোগ বর্তমান প্রধানমন্ত্রী শেখ হাসিনা তার প্রথমবারের সরকারপ্রধানের দায়িত্ব পালনকালীনই করে দিয়েছিলেন। বাংলাদেশের জনগণের নিশ্চয়ই স্মরণে রয়েছে, ২০০০ সালে তৎকালীন মার্কিন প্রেসিডেন্ট বিল ক্লিনটন বাংলাদেশ সফরে এসে নিরাপত্তাজনিত কারণ দেখিয়ে সাভারে অবস্থিত আমাদের জাতীয় স্মৃতিসৌধে আনুষ্ঠানিক সম্মান প্রদর্শনের জন্য যেতে অস্বীকার করেছিলেন। সেই সময় বাংলাদেশ সরকারেরই পররাষ্ট্র মন্ত্রণালয়ের বিভিন্ন প্রকাশনায় আমাদের দেশে নানা প্রজাতির ‘জঙ্গি’ দলের অস্তিত্বের কথা জোরেশোরে প্রচার করা হতো। ক্ষমতাসীন সরকার কর্তৃক নিজ দেশ সম্পর্কে এমন অপপ্রচারের নজির বিশ্বের দ্বিতীয় কোনো দেশে খুঁজে বের করা যথেষ্ট কষ্টসাধ্য হবে বলেই আমার ধারণা। যা হোক, এই প্রচারের ফলস্বরূপ তদানীন্তন প্রধানমন্ত্রীকে রাষ্ট্রাচার ভঙ্গ করে বারিধারার মার্কিন দূতাবাসে গিয়ে বিল ক্লিনটনকে সঙ্গ দিতে হয়েছিল। শান্তির ধর্ম ইসলামের মর্মবাণী বুঝতে ব্যর্থ, বিপথগামী ক্ষুদ্র, দুই-একটি গোষ্ঠীর চরম নিন্দনীয় কার্যকলাপ পরবর্তীকালে বাংলাদেশবিরোধী প্রচারণার পালে হাওয়া জুগিয়েছে। দেশীয় এবং আন্তর্জাতিক চক্রান্ত বাস্তবায়নের ফলে বাংলাদেশের জনগণকে এতটাই বিভ্রান্ত করা গেছে যে নির্বাচনী ম্যানিফেস্টোতে ‘দক্ষিণ এশীয় টাস্কফোর্স’ গঠনের আপত্তিজনক এবং সার্বভৌমত্ববিরোধী ঘোষণা দেয়ার পরও আওয়ামী লীগ নবম জাতীয় সংসদ নির্বাচনে গণরোষের সম্মুখীন হওয়ার পরিবর্তে এক অস্বাভাবিক বিজয় লাভ করতে সক্ষম হয়েছে।আমরা যদি ধরে নিই, প্রায় একদলীয় বর্তমান সংসদে একচেটিয়া সংখ্যাধিক্যের জন্য শেখ হাসিনার নেতৃত্বাধীন মহাজোট সরকার করিডর প্রদান, টিফা চুক্তি এবং দক্ষিণ এশীয় টাস্কফোর্স গঠনসংক্রান্ত তিনটি প্রস্তাবই অনুমোদন করে নিয়েছে। এমতাবস্থায় নিশ্চিতভাবেই তার পরের বাংলাদেশকে কোনো অবস্থাতেই একটি স্বাধীন, সার্বভৌম রাষ্ট্র নামে অভিহিত করার আর কোনো সুযোগ থাকবে না। ইতোমধ্যে ভারতীয় পররাষ্ট্রমন্ত্রীর সফরসঙ্গী সাংবাদিকরা বাড়ি বয়ে এসে বাংলাদেশকে বাফার স্টেট (Buffer State) হিসেবে বর্ণনা করে এ দেশের ১৫ কোটি নাগরিকের গালে সপাটে চড় মেরে গেছেন। বাংলাদেশ-ভারত পররাষ্ট্রমন্ত্রীদ্বয়ের যৌথ সংবাদ সম্মেলনে কথাবার্তা শুনে আমাদের কাছে মনে হয়েছে বাংলাদেশ সরকারের পররাষ্ট্রমন্ত্রী দীপু মনি চড়টি বেশ উপভোগও করেছেন। হাজার হলেও দাদাদের হাতের চড় তো! মুক্তিযুদ্ধের চেতনার সোল এজেন্সিপ্রাপ্ত দলটি স্বাধীনতার চার দশকের মধ্যেই কোন কৌশলে দেশের স্বাধীনতা বিসর্জন দিচ্ছে সেই দৃশ্য আমরা নির্বিবাদে মূক ও বধিরের মতো সহ্য করে যাচ্ছি। আমাদের ব্যবসায়ী নেতারা টেলিভিশনের টক শোতে অংশগ্রহণ করে প্রকাশ্যেই বলে যাচ্ছেন চাহিদামাফিক টাকা-পয়সা পেলে আঞ্চলিক পরাশক্তি ভারতের সাথে কোনো চুক্তিতেই তাদের কোনো আপত্তি নেই। যেন বাংলাদেশ একটি রাষ্ট্র নয়, এই স্বাধীন দেশটির ৫৬ হাজার বর্গমাইলে ১৫ কোটি গর্বিত নাগরিক বসবাস করে না, এটি শুধু একটি ব্যক্তিমালিকানাধীন কোম্পানি। কাজেই কোম্পানির মালিক পক্ষ যেমন মুনাফা ছাড়া আর কিছু বোঝে না তেমনভাবেই রাষ্ট্র পরিচালনার দায়িত্বে যারা থাকবেন তাদেরও একমাত্র কাজই হবে টাকা-পয়সা গোনা। আমাদের দুর্ভাগ্য, বাংলাদেশের সুশীল(?) সমাজভুক্ত ব্যবসায়ী, অর্থনীতিবিদ, শিক্ষক, বুদ্ধিজীবী নির্বিশেষে প্রতিটি সদস্য এক দাসসুলভ এবং লোভী মুনাফাখোরের মানসিকতায় আক্রান্ত হয়েছেন। এই শ্রেণীভুক্তরা যদি মনে করে, বাংলাদেশ ভারতের প্রদেশে পরিণত হলে তারা ব্যক্তিগতভাবে লাভবান হবে তাহলে দেখা যাবে ভারতভুক্তির পক্ষে যুক্তি খাড়া করতেও এদের বিবেকে বাঁধবে না। ‘মুক্তিযুদ্ধের চেতনা’র নামে অখণ্ড ভারত প্রতিষ্ঠার দিকে ক্রমাগত এগিয়ে যাওয়া সুশীল(?) সমাজের কাছ থেকে এই জাতীয় বয়ান শোনার জন্য আমাদের আর বেশি দিন অপেক্ষা করতে হবে না বলেই অবস্থাদৃষ্টে মনে হচ্ছে। ফেব্রুয়ারি মাসের ৯ তারিখে নিউজউইক (Newsweek) পত্রিকায় মি. সুনিল খিলনানি (Sunil Khilnani ) রচিত ‘ The Revenge of the Near শিরোনামে একটি প্রতিবেদন প্রকাশিত হয়েছে। প্রতিবেদনটি মূলত লেখা হয়েছে ২০০৮ সালের ২৬ নভেম্বর ভারতের অর্থনৈতিক রাজধানী মুম্বাই নগরীতে সংঘটিত সন্ত্রাসী হামলাকে কেন্দ্র করে। লেখাটিতে প্রতিবেদক প্রসঙ্গক্রমে ভারতের মুসলমানদের মানবেতর জীবনযাপন সম্পর্কে বর্ণনা দিয়েছেন। আমাদের প্রতিবেশী পরাশক্তির প্রকৃত চরিত্র বোঝানোর চেষ্টায় ‘নিউজইউক’ থেকে সংশ্লিষ্ট অংশটি উদ্ধৃত করছি। As a goverment commission documented in 2006, the conditions of India’s Muslims are dire Although they represent 13.4 percent of the population, they make up only 4 percent of its undergraduate, 5 percent of government employes and 7 percent of legislators. Nearly 40 percent of urban Muslims live in poverty, a larger number than even the worst-off Hindu.(যেমনটি ২০০৬ সালে সরকারি কমিশনের প্রতিবেদনে উল্লিখিত হয়েছে, ভারতীয় মুসলমানরা অত্যন্ত করুণ অবস্থায় জীবনযাপন করছে। যদিও তারা দেশের মোট জনসংখ্যার ১৩.৪ শতাংশ, কিন্তু স্নাতক পর্যায় পর্যন্ত তাদের লেখাপড়ার হার মাত্র ৪ শতাংশ, সরকারি কর্মচারীদের মধ্যে ৫ শতাংশ এবং আইনপ্রণেতাদের মধ্যে ৭ শতাংশ। শহরাঞ্চলের মুসলমানদের মধ্যে ৪০ শতাংশ চরম দারিদ্র্যের মধ্যে বসবাস করে যে হার অতি নিুবর্ণের হিন্দু জনগোষ্ঠীর চেয়েও অনেক বেশি।)আমাদের দেশের যেসব ভারতপ্রেমী বুদ্ধিজীবী এবং রাজনীতিক ১৯৪৭ সালের ভারত বিভাগের শোকে এখনো মুহ্যমান তারা সংখ্যালঘু মুসলমানদের নিয়ে লেখা ভারত সরকারের উপরি উক্ত প্রতিবেদনটি কষ্ট করে পাঠ করলে উপকৃত হবেন। আজকের কলামটি লেখা আরম্ভ করেছিলাম করিডর দেয়ার সপক্ষে ওকালতিতে রত এক ব্যবসায়ী নেতার উক্তির প্রসঙ্গ নিয়ে। লেখার সমাপ্তিতে ভাবছি সবটাই বোধ হয় পণ্ডশ্রমই করলাম। যারা জেগে ঘুমায় তাদের ঘুম থেকে জাগানোর চেষ্টা করার মতো নির্বুদ্ধিতা আর কীই বা হতে পারে? তবুও অপেক্ষা করে আছি ইন্দ্রজালের মায়ায় ঘুমিয়ে থাকা ১৫ কোটি মানুষের জাগরণের জন্য। মার্কিন-ভারত যৌথ আগ্রাসন মোকাবেলা করে বাংলাদেশের স্বাধীনতা এবং সার্বভৌমত্ব অক্ষুণ্ন রাখতে হলে দেশপ্রেমিক জনগণের প্রতিরোধই এখন শেষ ভরসা।লেখকঃ সাবেক জ্বালানি ও খনিজসম্পদ উপদেষ্টা এবং বিনিয়োগ বোর্ডের সাবেক নির্বাহী চেয়ারম্যানmahmudurart@yahoo.com

