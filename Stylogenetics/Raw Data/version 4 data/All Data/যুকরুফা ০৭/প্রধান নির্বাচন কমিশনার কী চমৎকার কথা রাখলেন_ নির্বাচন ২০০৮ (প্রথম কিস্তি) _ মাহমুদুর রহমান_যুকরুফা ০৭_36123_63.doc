প্রধান নির্বাচন কমিশনার কী চমৎকার কথা রাখলেন_ নির্বাচন ২০০৮ (প্রথম কিস্তি) _ মাহমুদুর রহমান





প্রধান নির্বাচন কমিশনার কী চমৎকার কথা রাখলেন: নির্বাচন ২০০৮ (প্রথম কিস্তি) : মাহমুদুর রহমান   অক্ষরে অক্ষরে কথা রাখার জন্য প্রধান নির্বাচন কমিশনার ড. এ টি এম শামসুল হুদাকে বিনয়ের সাথে আজকের কলামটি উৎসর্গ করছি। পাঠকদের স্মরণে থাকার কথা যে, ড. হুদা জাতিকে পাকিস্তান আমলে অনুষ্ঠিত ১৯৭০ সালের নির্বাচন উপহার দেয়ার প্রতিশ্রুতি দিয়েছিলেন। যে দেশে সমাজের প্রতিটি স্তরে প্রতিশ্রুতি ভাঙার প্রতিযোগিতা চলে, সে রকম একটি দেশে এমন প্রতিশ্রুতি রক্ষা ইতিহাস হয়ে থাকবে। তবে বোঝা দরকার, প্রধান নির্বাচন কমিশনার এবং তার দুই দক্ষ সহযোগী কাজটি মাত্র এক দিনে করেননি। নির্বাচন কমিশনের মসনদে আসীন হয়ে প্রায় দু’টি বছর ধরে সব রকমভাবে চেষ্টা করেছেন বাংলাদেশী জাতীয়তাবাদের চেতনা ধারণকারী দল বিএনপিকে খণ্ডবিখণ্ড করার জন্য। ২০০৭ সালের ২৯ অক্টোবরের মধ্যরাতের কু প্রচেষ্টায় সামরিক-বেসামরিক হোতাদের সাথে হাতে হাত মিলিয়ে নির্দ্বিধায় কাজ করেছেন। বিএনপি’র দলীয় গঠনতন্ত্র সম্পর্কে হরহামেশা অবজ্ঞাসূচক মন্তব্য করেছেন এবং দলটির শীর্ষ নেতৃত্বের প্রতি অবমাননাকর উক্তিসহ তাচ্ছিল্য প্রদর্শন করেছেন। এত কৌশল প্রয়োগের পরও জাতীয়তাবাদী দলের তৃণমূল নেতাকর্মীদের বিভ্রান্ত করতে নিদারুণভাবে ব্যর্থ হওয়ার পরই কেবল প্রধান নির্বাচন কমিশনার মহোদয় নির্বাচনের মাত্র কিছু দিন আগে এক গোলটেবিল বৈঠকে তার কৃতকর্মের জন্য অবশেষে দুঃখ প্রকাশ করেছেন। অপর দিকে আওয়ামী লীগের প্রতি সর্বদাই তার মনোভাব ছিল একজন অনুগত দলীয় কর্মীর মতো। তিনি প্রকাশ্যে স্বীকার করেছেন যে, মহাজোটের লাঠি-বৈঠা বর্বরতার ফলেই তিনি প্রধান নির্বাচন কমিশনার হতে পেরেছেন। এক এগারো-পরবর্তী সরকার মুখে পরিবারতন্ত্রবিরোধী হলেও পরিবারের প্রতি এতটা দুর্বল কোনো অতীত সরকারের স্মৃতি অন্তত আমার স্মরণে আসছে না। কোনো এক সময় তো ড. ফখরুদ্দীন আহমদের প্রায় সম্পূর্ণ তত্ত্বাবধায়ক সরকারটাই আত্মীয়স্বজনের মধ্যেই সীমাবদ্ধ ছিল। একই চিত্র নির্বাচন কমিশনেও বিদ্যমান। লোকমুখে শুনেছি তিন কমিশনারের মধ্যে দু’জন আবার পরস্পরের আত্মীয়। সেই আত্মীয়যুগল হচ্ছেন প্রধান নির্বাচন কমিশনার ড. শামসুল হুদা এবং অবসরপ্রাপ্ত ব্রিগেডিয়ার জেনারেল সাখাওয়াত হোসেন। ১৯৭০ সালের মতো নির্বাচন উপহার দেবেন, এ কথার মাধ্যমে প্রধান নির্বাচন কমিশনার ঠিক কী বোঝাতে চেয়েছিলেন সেটি তিনি জাতির কাছে কখনো খোলাসা করেননি। তবে দেশব্যাপী সমালোচনার মুখে তার পক্ষাবলম্বন করে সম্ভবত ব্রিগেডিয়ার সাখাওয়াত একবার বলেছিলেন যে, ১৯৭০ সালে ড. শামসুল হুদা পাকিস্তানের লায়ালপুরে কর্মরত ছিলেন এবং সেখানকার মধুর অভিজ্ঞতার আলোকেই নাকি প্রধান নির্বাচন কমিশনার তার বিচিত্র মন্তব্যটি করেছিলেন। লায়ালপুরে ঠিক কী ঘটেছিল তা আমাদের জানার কোনো উপায় নেই। তবে তৎকালীন পূর্ব পাকিস্তানের নির্বাচনের সেই স্মৃতি এই মধ্য পঞ্চাশে পৌঁছেও যথেষ্ট উজ্জ্বলই রয়েছে। আমি ব্যক্তিগতভাবে ১৯৭০ সালের নির্বাচনের সাথে এবারের নির্বাচনের একটি বৃহৎ অমিল দেখতে পাচ্ছি। পাকিস্তান যুগের সেই নির্বাচনটি ছিল আমাদের স্বাধিকার অর্জনের লড়াইয়ের একটি অতীব গুরুত্বপূর্ণ অধ্যায়। ১৯৭০ সালের নির্বাচনে আওয়ামী লীগ একচেটিয়া বিজয় লাভ করার প্রতিক্রিয়া হিসেবেই আমরা ১৯৭১ সালে মহান মুক্তি সংগ্রাম আরম্ভ করেছিলাম এবং নয় মাসের মধ্যে হানাদার পাকিস্তানি বাহিনীকে পরাভূত করে বিজয় লাভ করেছিলাম। এবারের নির্বাচনে একই দল স্বাধীন বাংলাদেশের ইতিহাসে দ্বিতীয়বার বিস্ময়কর বিজয় লাভ করেছে। ১৯৭৩ সালের নির্বাচনেও আওয়ামী লীগ যে প্রায় একই ধরনের অবিশ্বাস্য বিজয় লাভ করেছিল সেই বিষয়টি অজানা কারণে বর্তমানের রাজনৈতিক বিশ্লেষকরা এখন পর্যন্ত উল্লেখ করার প্রয়োজন বোধ করেননি। ১৯৭৩ সালের নির্বাচনের ইতিহাসে পরে আসছি। যে দলের নেতৃত্বে বাংলাদেশের সাড়ে সাত কোটি জনগোষ্ঠী স্বাধীনতা সংগ্রামে অংশ নিয়েছিল দুর্ভাগ্যজনকভাবে সেই দলের এবারের একচেটিয়া বিজয় আমাদের দেশের সার্বভৌমত্বকে দুর্বল করবে বলেই আমার ধারণা। বিশেষত আওয়ামী লীগের ইশতেহারের দক্ষিণ এশীয় টাস্কফোর্স গঠনের সংকল্পে আমি আতঙ্কিত বোধ করছি। শেখ হাসিনা তার অবিশ্বাস্য বিজয় লাভের পর আয়োজিত সংবাদ সম্মেলনেও এই বিতর্কিত এবং বাংলাদেশের স্বাধীনতা হরণের জন্য উদ্দেশ্যমূলক টাস্কফোর্স গঠনকে অগ্রাধিকারের তালিকাভুক্ত করার ঘোষণা দিয়ে বাংলাদেশের ভবিষ্যৎকে অনিশ্চয়তার দিকে ঠেলে দিয়েছেন। ভারতের সাথে আমাদের দ্বিপক্ষীয় সহযোগিতার পূর্ব অভিজ্ঞতা যথেষ্ট তিক্ত। আঞ্চলিক আধিপত্যবাদী এই দেশটির সাথে জেআরসি (জয়েন্ট রিভার কমিশন) এবং জেইসি (জয়েন্ট ইকোনমিক কমিশন) নামের দু’টি কমিশনের বিষয় এখানে উল্লেখ করা প্রয়োজন। জেআরসি গঠন করার সময় আশা প্রকাশ করা হয়েছিল যে, এর ফলে আন্তর্জাতিক নদীগুলোর পানিপ্রবাহের ন্যায্য হিস্যা ভাটির দেশ বাংলাদেশের কপালে জুটবে। কিন্তু, বাস্তবতা হলো বিগত ৩৭ বছরে আমাদের একদা প্রমত্তা পদ্মা বিশাল বালুচরে পরিণত হয়েছে, দেশের অধিকাংশ নদ-নদী নাব্যতা হারিয়েছে এবং দক্ষিণবঙ্গের নদীগুলোর পানিতে ভয়াবহভাবে লবণাক্ততা বেড়েছে। এখন শুনতে পাচ্ছি কিছু দিনের মধ্যেই টিপাইমুখ প্রকল্পের মাধ্যমে সিলেট অঞ্চলকে মরুভূমিতে পরিণত করা হবে এবং পরে উজানে আন্তঃনদী সংযোগ প্রকল্প বাস্তবায়ন করে বড় দাদা ভারত নিশ্চিতভাবেই বাংলাদেশের দিকে পানিপ্রবাহ একেবারেই রুদ্ধ করে দেবে। আজকের প্রজন্মের মধ্যে কতজন জেআরসি নামক প্রতিষ্ঠানটির নামটি পর্যন্ত জানে, সেটি নিয়েই আমার যথেষ্ট সন্দেহ রয়েছে। এ তো গেল জেআরসি’র মাধ্যমে বাংলাদেশের পানিপ্রাপ্তির কাহিনী। অপর দিকে জেইসি গঠন করে বাংলাদেশকে ভারতীয় পণ্যের এক বিশাল বৈধ ও অবৈধ বাজারে পরিণত করা হয়েছে। অথচ আমাদের দেশে উৎপাদিত পণ্য ভারতের বাজারে প্রবেশের ক্ষেত্রে তৈরি করা হয়েছে শুল্ক ও অশুল্ক বাধার নানাবিধ সুউচ্চ প্রাচীর। এসব বিষয়ের কোনো একটিরও সমাধান আমরা দ্বিপক্ষীয় আলোচনার মধ্যে দিয়ে করতে পারিনি ভারতের দাম্ভিক ও অসহযোগিতামূলক আচরণের কারণে। বাংলাদেশে উৎপাদিত গাড়ির ব্যাটারি ভারতে রফতানির সম্পূর্ণ অন্যায্য শুল্ক ও অশুল্ক বাধা দূর করার জন্য আমাদের জেনেভার ডব্লিউটিও সদর দফতরে দৌড়াতে হয়েছে। যখন ভারত নিশ্চিত হয়েছে যে, তারা আন্তর্জাতিক আদালতে আমাদের যুক্তির কাছে পরাজিত হতে যাচ্ছে কেবল তখনই ব্যাটারি আমদানির ক্ষেত্রে আরোপিত অশুল্ক বাধা প্রত্যাহার করতে তারা রাজি হয়েছে। ভারতের মতো বিশাল শক্তিধর দেশের সাথে আন্তর্জাতিক আদালতে লড়াই করে নিজেদের অধিকার আদায়ের কাজটি চারদলীয় জোট সরকারকেই সম্পন্ন করতে হয়েছিল। এ ধরনের অসংখ্য উদাহরণ আমি দিতে পারি। বুবেশে সর্বদা বৈরী ভারতের সাথে দক্ষিণ এশীয় টাস্কফোর্স গঠনের জন্য ভাবী প্রধানমন্ত্রী শেখ হাসিনা এবং আওয়ামী লীগের অতি উৎসাহ দেখে তাদের মুক্তিযুদ্ধের চেতনার স্লোগানকে অসার মনে হলে আশা করি খুব বড় অপরাধ হয়ে যাবে না। বিষয়টি বোঝানোর চেষ্টা হিসেবে ফরাসি দেশের ইতিহাস বর্ণনার লোভ সামলাতে পারছি না। দ্বিতীয় বিশ্বযুদ্ধের শুরুতে ১৯৪০ সালের জুন মাসে জার্মানির কাছে ফ্রান্সের শোচনীয় পরাজয়ের পর সে দেশে যে পুতুল সরকারটি প্রতিষ্ঠা করা হয় তার রাষ্ট্রপ্রধানের দায়িত্ব দেয়া হয়েছিল হেনরি ফিলিপ পেঁতা বা মার্শাল পেঁতাকে। তার বয়স তখন ৮৪ বছর। মার্শাল পেঁতাকে সঠিকভাবে চিনতে হলে তার অতীত জীবন সম্ব েজানা আবশ্যক। ১৮৭৬ সালে ফিলিপ পেঁতা ফরাসি সেনাবাহিনীতে যোগদান করেন এবং প্রথম বিশ্বযুদ্ধের সময় তার বীরত্ব রীতিমতো কিংবদন্তিতে পরিণত হয়। ১৯১৬ সালের ফেব্রুয়ারি মাসে ভার্দুনের যুদ্ধে আক্রমণকারী জার্মান বাহিনীকে পরাজিত করে তিনি ‘ভার্দুনের রক্ষাকারী’ (ঝথংমসৎড় সফ ঠপড়নৎষ) নামে পরিচিতি লাভ করেন। ১৯১৭ সালে জেনারেল পেঁতা ফরাসি সেনাপ্রধানের দায়িত্ব লাভ করেন এবং ১৯১৮ সালে তাকে সে দেশের সর্বোচ্চ মার্শাল পদে উন্নীত করা হয়। এক কথায় দ্বিতীয় বিশ্বযুদ্ধের আগ পর্যন্ত একজন দেশপ্রেমিক এবং অকুতোভয় বীর সেনাপতি হিসেবে ফ্রান্সে তার স্থান ছিল যুক্তরাষ্ট্রের গৃহযুদ্ধকালীন সেনাপতি ইউলিসিস গ্রান্টের (পরে দুই মেয়াদে ব্যর্থ মার্কিন প্রেসিডেন্ট) সমতুল্য। ফ্রান্সের সর্বাপেক্ষা জননন্দিত রাষ্ট্রনায়ক চার্লস দ্য গল ছিলেন এই মার্শাল পেঁতার একজন শিষ্য। অথচ বিস্ময়করভাবে এত বড় মাপের একজন বীর যোদ্ধা ১৯৪০ সালে মাতৃভূমির সাথে বিশ্বাসঘাতকতা করে হিটলারের লেজুড়বৃত্তি করেন। দ্বিতীয় বিশ্বযুদ্ধে জার্মানির পরাজয়ের পর মুক্ত ফ্রান্সের বিশেষ সামরিক আদালত দেশদ্রোহিতার জন্য মার্শাল পেঁতাকে মৃত্যদণ্ড প্রদান করে। কিন্তু একদা শিষ্য চার্লস দ্য গল প্রথম বিশ্বযুদ্ধের অবদানের জন্য তার মৃত্যুদণ্ড রদ করে যাবজ্জীবন কারাদণ্ড প্রদান করে এবং ১৯৫১ সালে ৯৫ বছর বয়সে মার্শাল পেঁতা কারগারেই মারা যান। একদা দেশপ্রেমিক একজন বীর যোদ্ধা পরে যে বিশ্বাসঘাতক দেশদ্রোহীতে রূপান্তরিত হতে পারেন তার উদাহরণ হিসেবে মার্শাল পেঁতার নাম বিশ্বের সর্বত্র উচ্চারিত হয়ে থাকে। আশা করি, মহান মুক্তিযুদ্ধে নেতৃত্ব প্রদানকারী দল আওয়ামী লীগ সদ্যসমাপ্ত নির্বাচনে সংসদের প্রায় সব আসন দখলের দম্ভে এমন কোনো পদক্ষেপ নেবে না যাতে রাষ্ট্রের নিরাপত্তা বিপন্ন হতে পারে। ভাবী প্রধানমন্ত্রীকে প্রশ্ন করা যেতে পারে­ কেন করতে হবে এই দক্ষিণ এশীয় টাস্কফোর্স? আওয়ামী লীগের বক্তব্য হচ্ছে বাংলাদেশ নাকি ইসলামি জঙ্গি দিয়ে পূর্ণ হয়ে গেছে। বাংলাদেশের পুলিশ, বিডিআর, র‌্যাব এবং সেনাবাহিনী এই কথিত ভয়ঙ্কর জঙ্গিদের ঘাঁটি খুঁজে বের করতে এখন পর্যন্ত নিদারুণভাবে ব্যর্থ হয়েছে। কাজেই দক্ষিণ এশীয় টাস্কফোর্সের ছদ্মাবরণে ভারতীয় সেনাবাহিনীকে দাওয়াত দিয়ে বাংলাদেশের অভ্যন্তরে নিয়ে আসতে হবে ইসলামি জঙ্গি নিধন করার জন্য। দক্ষিণ এশীয় টাস্কফোর্স গঠনের জন্য যৌক্তিকতা প্রমাণ করতে গিয়ে নিজ মাতৃভূমি সম্পর্কে ইতোমধ্যে দু’টি সম্পূর্ণ মিথ্যা এবং নেতিবাচক প্রচারণার স্বীকৃতি দিয়ে ফেলেছেন জনগণের বিপুল ভোটে নির্বাচিত আমাদের ভাবী প্রধানমন্ত্রী। প্রথমটি হচ্ছে, বাংলাদেশ প্রকৃতপক্ষে ভয়ঙ্কর সব ইসলামি জঙ্গির আবাসভূমিতে পরিণত হয়েছে। আর দ্বিতীয়টি হলো আমাদের আইনশৃঙ্খলা রক্ষাকারী বাহিনী হয় নিজেরাই এই সন্ত্রাসের সাথে সরাসরি যুক্ত অথবা এতটাই অপদার্থ যে দেশের বিপদ উদ্ধারের জন্য বিদেশী সৈন্যের সাহায্য নেয়া ছাড়া অন্য কোনো উপায় নেই। ক’দিন আগে অনুষ্ঠিত নির্বাচনের ফলাফলকে যদি জনমতের প্রকৃত প্রতিফলন হিসেবে আমরা মেনে নিই তাহলে ব্যথিতচিত্তে এটাও মেনে নিতে হবে যে, বাংলাদেশের স্বাধীনতা-সার্বভৌমত্ব নিয়ে দেশের সংখ্যাগরিষ্ঠ জনগোষ্ঠীর কোনো মাথাব্যথা নেই। এখানেই হিসাব মেলাতে পারি না। প্রায় চার দশক আগের মহান মুক্তিযুদ্ধের চেতনায় যে জাতির তরুণ প্রজন্ম এতটা আলোড়িত হয়, তারাই আবার বিদ্যমান বিদেশী আগ্রাসনের মুখে এত নির্লিপ্ত থাকে কী করে? ইতিহাস সাক্ষ্য দেয় যে, পৃথিবীর সব ক্ষুদ্র দেশের অধিবাসীই তাদের বৃহৎ প্রতিবেশীর আগ্রাসন মোকাবেলার জন্য সর্বদাই একতাবদ্ধ থাকে। কিউবা, বলিভিয়া, ভেনেজুয়েলা, বসনিয়া, ইরান, ভিয়েতনাম এমনকি ইসরাইল, বর্তমান বিশ্বেও তো সর্বত্র কত লড়াকু রাষ্ট্রের উদাহরণ রয়েছে। বাংলাদেশের তরুণমানসের মধ্যে কেন ব্যতিক্রম লক্ষ করছি এর জবাব রাষ্ট্রবিজ্ঞানীরাই ভালো দিতে পারবেন। এ দেশে মনে হচ্ছে একটি বিশাল জনগোষ্ঠী বৃহৎ প্রতিবেশীর কাছে স্বদেশপ্রেমের আত্মসমর্পণের জন্য সদা প্রস্তুত হয়ে রয়েছে যা শুধু দুর্ভাগ্যজনকই নয়, দেশের স্বাধীনতা-সার্বভৌমত্ব রক্ষার বিবেচনায় অতীব উদ্বেগের বিষয়। নির্বাচনের ৪৮ ঘণ্টা আগে বাংলাদেশের সমুদ্রসীমার অভ্যন্তরে ভারতীয় জাহাজের উপস্থিতি এবং ভারতীয় হাইকমিশনারের ঔদ্ধত্য আচরণের প্রতিক্রিয়ায় বাংলাদেশের জনগণের নির্লিপ্ততা আমাকে যারপরনাই হতাশ ও বিস্মিত করেছে। নির্বাচন প্রসঙ্গে ফিরে আসি। প্রধান নির্বাচন কমিশনার তার বিদেশী সমর্থকদের সহায়তায় এমন একটি নির্বাচনের আয়োজন করেছেন যে নির্বাচনে সংসদকে প্রায় বিরোধী দলশূন্য করে ফেলা হয়েছে। দেশের পঞ্চাশ পেরিয়ে যাওয়া জনগোষ্ঠীর স্বাধীন বাংলাদেশে ১৯৭৩ সালে একই প্রকৃতির একটি নির্বাচন প্রত্যক্ষ করার অভিজ্ঞতা রয়েছে। সেই নির্বêাচনে বিরোধী দলের যে ছিটেফোঁটা দু-একজন শত প্রতিকূলতার মধ্যেও নির্বাচিত হয়েছিলেন তাদের মধ্য থেকেও বাছাই করে পরে নির্বাচনের বেসরকারি ফল ঘোষণার পরও বাদ দেয়া হয়েছিল। নির্বাচনে বিজয় লাভ করার পরও প্রশাসনিক নির্দেশে যাদের বাদ দেয়া হয়েছিল তাদের মধ্যে বরিশালের মরহুম মেজর জলিল, কুমিল্লার মরহুম রশীদ ইঞ্জিনিয়ার এবং টাঙ্গাইলের মরহুম আলীম আল রাজীর নাম মনে পড়ছে। যত দূর মনে আছে, বর্তমানের বঙ্গবু সৈনিকদের মধ্যে অন্যতম রাশেদ খান মেননকেও ১৯৭৩ সালের নির্বাচনে প্রশাসনযন্ত্রের সহায়তাক্রমে পরাজিত করা হয়েছিল। বলাই বাহুল্য তিনি সেই সময় বর্তমানের মতো নৌকার সওয়ারী ছিলেন না। ১৯৭৩ সালের সেই একতরফা নির্বাচনের ফলস্বরূপ বাংলাদেশের জনগণ ১৯৭৪ সালের দুর্ভিক্ষ এবং ১৯৭৫ সালের চরম স্বৈরতান্ত্রিক বাকশালী শাসন দেখার দুঃসহ অভিজ্ঞতা লাভ করেছিল। ১৯৭৫ সালে রক্তক্ষয়ী ও করুণ ঘটনার পরিণতিতে একদলীয় স্বৈরাচারী সরকার পরিবর্তন হলে যে মরহুম খন্দকার মোশতাক আহমেদ আওয়ামী লীগ সরকারের রাষ্ট্রপতি হয়েছিলেন তাকেও প্রশাসনিক কারচুপির মাধ্যমেই ১৯৭৩ সালের নির্বাচনে কুমিল্লা জেলার দাউদকান্দি থেকে জয়লাভ করানো হয়েছিল। এসবই ইতিহাসের শিক্ষা। পরিতাপের বিষয় হলো, ক্ষমতাসীনরা কখনোই ইতিহাস থেকে শিক্ষা গ্রহণ করতে চান না। ১৯৭৩ সালের নির্বাচনের আঙ্গিকেই ২০০৮ সালের ২৯ ডিসেম্বরের নির্বাচন প্রক্রিয়া এবং ফলাফলকে বিশ্লেষণ করা আবশ্যক। আমার ধারণা, প্রধান নির্বাচন কমিশনার ড. শামসুল হুদা জাতিকে প্রতিশ্রুতি প্রদানের সময় সম্ভবত বছর গুলিয়ে ফেলেছিলেন। তিনি দেশবাসীকে ১৯৭০ সাল নয়, প্রকৃতপক্ষে ১৯৭৩ সালের মতো একটি নির্বাচন উপহার দিতে চেয়েছিলেন। এবারের নির্বাচন নিয়ে সেই আলোচনা দ্বিতীয় কিস্তিতে করার প্রতিশ্রুতি দিয়ে আজকের কলামের সমাপ্তি টানছি। তবে পাঠকদের জানিয়ে রাখা ভালো যে, আওয়ামী লীগের প্রতি সহানুভূতিশীল পত্রিকাগুলোর সংবাদে বিশ্বাস করলে তত্ত্বাবধায়ক সরকার নাকি আসন্ন ‘গণতান্ত্রিক’ সরকারকে খুশি করার জন্য আমার বিদেশযাত্রার ওপর ইতোমধ্যে নিষেধাজ্ঞা জারি করেছে। ধরেই নিচ্ছি নবনির্বাচিত সরকার ও ড. ফখরুদ্দীন আহমদের সেনাবাহিনীর বিশেষ সমর্থনপুষ্ট সরকারের মতোই আমার প্রতি তাদের বিশেষ নেক নজর অব্যাহত রাখবে। বলতে বলতে এবং লিখতে লিখতে ক্লান্ত হয়ে গেলাম যে এসব সংবাদ আমাকে মোটেই বিচলিত করে না। দুই বছর ধরে সাংবিধানিকভাবে একটি অবৈধ, স্বৈরাচারী সরকারের সব আক্রমণ আল্লাহর অপার রহমতে এবং পাঠকদের দোয়ায় সাহসের সাথে মোকাবেলা করেছি। বাংলাদেশবিরোধী আন্তর্জাতিক পরিকল্পনার সফল বাস্তবায়ন করে যে সরকারকে ক্ষমতাসীন করা হচ্ছে ইনশাআল্লাহ্‌ আগামী পাঁচ বছরও কোনো রকম আপস না করে তাদের আক্রমণের বিরুদ্ধে একই রকম লড়াই করারও আগাম ঘোষণা দিয়ে রাখলাম। আর এসব নিষেধাজ্ঞা দেয়ার তামাশার কোনো প্রয়োজন দেখি না। বিদেশে পালিয়ে যাওয়ার মতো কাপুরুষ যে আমি নই, তার প্রমাণ তো দেশবাসী গত দুই বছরে দেখতেই পেয়েছেন। চলবে .. লেখকঃ সাবেক জ্বালানি ও খনিজসম্পদ উপদেষ্টা এবং বিনিয়োগ বোর্ডের সাবেক নির্বাহী চেয়ারম্যানmahmudurart@yahoo.com  (নয়া দিগন্ত ০৪/০১/২০০৮)   Click This Link

                    সর্বশেষ এডিট : ১৯ শে জানুয়ারি, ২০০৯  সন্ধ্যা  ৭:২২                

