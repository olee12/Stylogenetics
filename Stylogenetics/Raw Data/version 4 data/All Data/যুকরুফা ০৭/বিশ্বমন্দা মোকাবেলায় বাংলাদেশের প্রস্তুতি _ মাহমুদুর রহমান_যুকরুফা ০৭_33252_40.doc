বিশ্বমন্দা মোকাবেলায় বাংলাদেশের প্রস্তুতি _ মাহমুদুর রহমান





বিশ্বমন্দা মোকাবেলায় বাংলাদেশের প্রস্তুতিমাহমুদুর রহমানমহাজোট সরকারের রাষ্ট্রের ক্ষমতা গ্রহণের প্রথম দুই মাস অতিবাহিত হয়েছে। নানা কারণে ২৯ ডিসেম্বরের নির্বাচনে শেখ হাসিনার নেতৃত্বাধীন জোট এক অবিশ্বাস্য এবং একতরফা বিজয় লাভ করেছে। দিনবদলের সনদের ্লোগান দিয়ে যারা ক্ষমতায় এসেছেন আশা করা হয়েছিল, তারা নিজেদের আচরণের পরিবর্তন দিয়েই প্রকৃত দিন বদল আরম্ভ করবেন। বিশ্বব্যাপী মহামন্দার আবির্ভাব মোকাবেলার জন্য ক্ষমতাসীন গোষ্ঠীর কাছ থেকে নূনতম মাত্রায় হলেও দায়িত্বশীল আচরণের প্রত্যাশা ছিল সব নাগরিকের। বিশেষত, বিজয়ী জোট কর্তৃক নির্বাচন-পূর্ববর্তী প্রচারণাকালে ১০ টাকা কেজি দরে চাল, বিনা মূল্যে সার এবং প্রতিটি পরিবারের জন্য কমপক্ষে একটি চাকরি প্রদানের প্রতিশ্রুতি দেয়া হয়েছে। দুর্ভাগ্যজনকভাবে বাস্তবতাবিবর্জিত এসব প্রতিশ্রুতি প্রদান করে জনগণকে বিভ্রান্ত করার পর এখন জনগণের দলের দাবিদারদের অ্লানবদনে সব প্রতিশ্রুতি অস্বীকারের প্রতিযোগিতা দেখছি। বাংলাদেশের জনগণ সময়মতো এসব মিথ্যাচারের হিসাব কড়ায়-গণ্ডায় উসুল করে নেবে বলেই আমাদের বিশ্বাস। সরকারের এই প্রাথমিক অবস্থায় যেখানে কর্তব্য ছিল কেবল দেশের অর্থনীতির বিষয়ে মনোনিবেশ করা, সে অবস্থায় অর্থনীতি ব্যতীত আর সব বিষয়েই ক্ষমতাসীনরা মাথা ঘামিয়েছেন। নির্বাচনের পর জাতিকে ঐক্যবদ্ধ করার পরিবর্তে চরম দায়িত্বজ্ঞানহীনভাবে অধিকতর বিভাজিত করা হয়েছে। সুশীল(?) সমাজের সমর্থনপুষ্ট সরকার সাংবিধানিক কর্তব্যকে অবহেলা করার প্রতিফল মাত্র ৬০ দিনের মধ্যেই প্রকৃতির অমোঘ নিয়মে পেতে আরম্ভ করেছেন। বাংলাদেশের অসুস্থ রাজনৈতিক সংস্কৃতি অনুযায়ী বর্তমান সরকারের এই লেজে-গোবরে অবস্থায় পুলক অনুভব করার পরিবর্তে ১৫ কোটি দরিদ্র জনগোষ্ঠীর সামনের দিনের অর্থনৈতিক সংগ্রামের ভয়াবহতা কিছুটা হলেও উপলব্ধি করে আতঙ্কের মধ্যে বসবাস করছি।বিনা মেঘে বজ্রপাতের মতো অর্থনৈতিক মন্দা সমগ্র বিশ্বকে গ্রাস করতে উদ্যত হওয়ার কার্যকারণ নিয়ে চার দিকে অর্থনীতিবিদদের মধ্যে বিতর্ক চলছে। অধিকাংশ অর্থনীতিবিদের মত হচ্ছে, পুঁজিবাদী অর্থনৈতিক ব্যবস্থার অনিয়ন্ত্রিত লোভের কারণেই বিশ্ব অর্থনীতির এই নিমজ্জন। বর্তমান বিশ্বের একমাত্র মুরুব্বি যুক্তরাষ্ট্রের বিখ্যাত অর্থলগ্নিকারী প্রতিষ্ঠান মেরিল লিঞ্চের একটি উদাহরণ দিলেই অনৈতিক ও সীমাহীন লোভের মাত্রা পাঠক-পাঠিকরা বুঝতে পারবেন। মার্কিন যুক্তরাষ্ট্রের দৈত্যাকৃতি প্রায় সব আর্থিক প্রতিষ্ঠানের মতোই মেরিল লিঞ্চও দেউলিয়াত্বের একেবারে শেষ প্রান্তে দাঁড়িয়ে আছে। বুশ প্রশাসন তাদের মেয়াদের শেষ দিকে রাষ্ট্রীয় কোষাগার থেকে সে দেশের জনগণের করের ৮০০ বিলিয়ন ডলার (বাংলাদেশের জিডিপি’র ১২ গুণ ) বেসরকারি খাতে না ঢাললে মেরিল লিঞ্চ এত দিনে লিম্যান ব্রাদার্সের ভাগ্য বরণ করে সদর দরজায় তালা লাগাতে বাধ্য হতো। ১৯৩০ সালের পর সবচেয়ে ভয়াবহ মন্দায় মার্কিন আর্থিক ব্যবস্থাপনা যখন ধ্বংসের দ্বারপ্রান্তে সে সময় প্রতিষ্ঠানটির বড় কর্তারা কেবল বোনাস হিসেবে ২০০৮-এর ডিসেম্বরে ৪ বিলিয়ন ডলার নিজেদের মধ্যে ভাগাভাগি করে নিয়েছেন। এই অর্থের মধ্যে প্রধান নির্বাহী জেফ থেইন একাই নিয়েছেন ১০ মিলিয়ন মার্কিন ডলার যা আমাদের মুদ্রায় প্রায় ৭০ কোটি টাকা। প্রধান নির্বাহীর যুক্তি হলো, এই মন্দার মধ্যেও মেরিল লিঞ্চের এক বছরের লোকসান মাত্র ১২ বিলিয়ন ডলারের মধ্যে সীমিত রাখার জন্য পুরস্কার হিসেবে এই বোনাস নাকি তারা পেতেই পারেন। যে দেশের বিভিন্ন প্রতিষ্ঠানের বড় কর্তারা জনগণের করের টাকা হরিলুট বিবেচনা করে আত্মসাতের প্রতিযোগিতায় মেতে ওঠে, সেই দেশের রাষ্ট্রদূতরা লাজলজ্জার বালাই না রেখে বাংলাদেশের মতো দুর্বল রাষ্ট্রগুলোকে দিনরাত সুশাসনের বিষয়ে শিক্ষা দিয়ে বেড়ান। বাংলাদেশে সাম্রাজ্যবাদের দালাল, সুশীল(?) সমাজভুক্ত পরজীবী বুদ্ধিজীবীরা তাদের প্রভুকুলের এসব বচনামৃত যত্রতত্র ফেরি করে আবার জীবিকাও নির্বাহ করেন।বিশ্ব অর্থনীতিতে সর্বশেষ মন্দা আমরা দেখেছিলাম বিগত শতাব্দীর শেষ দশকের শেষার্ধে। সেবার মন্দা সীমিত ছিল প্রধানত পূর্ব এশিয়ার নতুন শিল্পোন্নত রাষ্ট্রগুলোয়। ১৯৯৭ সালে মন্দার সূত্রপাত ঘটেছিল থাইল্যান্ডে এবং পরবর্তী ছয় মাসের মধ্যে এর বিস্তার লাভ ঘটেছিল মালয়েশিয়া, দক্ষিণ কোরিয়া, ফিলিপাইন ও ইন্দোনেশিয়ায়। বর্তমান মন্দার বৈশিষ্ট্যের সাথে ফারাক বোঝার জন্য পূর্ব এশীয় মন্দা নিয়ে সংক্ষিপ্ত আলোচনা আবশ্যক। যে রাষ্ট্রগুলোয় সে সময় মন্দা আঘাত হেনেছিল সমষ্টিগতভাবে তাদের ‘এশিয়ান মিরাকল্‌’ নামে অভিহিত করা হতো। মন্দার আগ পর্যন্ত দীর্ঘ প্রায় দুই দশক ধরে দেশগুলোতে প্রতি বছর উচ্চহারে জাতীয় আয় বৃদ্ধি পেয়েছে, দরিদ্র মানুষের সংখ্যা উল্লেখযোগ্যভাবে কমেছে, সঞ্চয় ও বিনিয়োগ বৃদ্ধি পেয়েছে এবং শিক্ষার মান উন্নত হয়েছে। সেই সময়কার অর্থনৈতিক সূচক বিশ্লেষণে এই আকস্মিক মন্দার কোনো যুক্তিগ্রাহ্য কারণ না থাকা সত্ত্বেও প্রধানত অর্থনৈতিক ব্যবস্থাপনার দুর্বলতার কারণেই স্বল্পমেয়াদে এ সমস্যার সৃষ্টি হয়েছিল। থাইল্যান্ড ও দক্ষিণ কোরিয়ার উদাহরণ থেকেই বিষয়টি স্পষ্টভাবে বোঝা সম্ভব। দ্রুত প্রবৃদ্ধির ফলে থাইল্যান্ডে বাণিজ্যিক ব্যাংকগুলো কোনো সতর্কতামূলক ব্যবস্থা গ্রহণ ছাড়াই বেসরকারি খাতে ঋণপ্রবাহ এতটাই বাড়িয়ে ফেলেছিল যে, দেশে স্থানীয় মুদ্রার (Baht) মূল্যপতনের গুজব ছড়িয়ে পড়ে। এই সুযোগে মুদ্রাব্যবসায়ীরা আন্তর্জাতিক মুদ্রার ফটকাবাজি ব্যবসায় বিপুল পরিমাণ টাকা খাটিয়ে বাথের পতনকে অবশ্যম্ভাবী করে তোলে। ব্যবসায়ীরা ব্যাংক থেকে বিপুল পরিমাণ স্থানীয় মুদ্রা ঋণ নিয়ে মার্কিন ডলার ক্রয় করতে থাকে। থাই সরকার বাথের মূল্য ধরে রাখার প্রাণান্ত প্রচেষ্টায় রাষ্ট্রীয় কোষাগার থেকে প্রচুর ডলার বাজারে ছেড়েও আন্তর্জাতিক মুদ্রা ব্যবসায়ীদের সম্মিলিত শক্তির কাছে পরাজিত হলো। এক দিকে বাণিজ্যিক ব্যাংকগুলো থেকে বেসরকারি খাতে ঢালাওভাবে ঋণ বিতরণ এবং অপর দিকে আন্তর্জাতিক মুদ্রা ব্যবসায়ীদের কারসাজিতে মুদ্রাব্যবস্থার পতন আরম্ভ হয়ে মাত্র ২৪ ঘণ্টার মধ্যে থাই মুদ্রার ২৫ শতাংশ মূল্যহ্রাস ঘটে।দক্ষিণ কোরিয়ার অভিজ্ঞতা কিছুটা ভিন্ন। দ্বিতীয় বিশ্বযুদ্ধ-পরবর্তী সময়ে ভারতের চেয়ে তুলনামূলকভাবে দরিদ্র দক্ষিণ কোরিয়া ১৯৯০ সালের মধ্যে শিল্পোন্নত রাষ্ট্রগুলোর সংগঠনের ঙঊঈউ OECD (Organization for Economic Cooperation and Development) সদস্যপদ লাভ করে। এই সময়ের মধ্যে শাসকরা যে দীর্ঘমেয়াদি উন্নয়ন কৌশল গ্রহণ করেছিলেন, এর ফলে মাত্র ৩০ বছরের মধ্যে দক্ষিণ কোরিয়ার মাথাপিছু গড় আয় আট গুণ বৃদ্ধি পায়, শিক্ষার হার শতভাগে উন্নীত হয় এবং আধুনিক প্রযুক্তির বিকাশে দেশটি প্রায় উন্নত বিশ্বের সমকক্ষতা অর্জন করে। এ সময়ের মধ্যে দক্ষিণ কোরিয়া বিশ্বের অন্যতম বৃহৎ কম্পিউটার চিপ উৎপাদনকারী রাষ্ট্রে পরিণত হয়। স্যামসাং, দেইয়ু, হুনদাই, এলজি’র মতো বিশাল বিশাল কোম্পানি বহুজাতিক প্রতিষ্ঠানের মর্যাদা পায় এবং তাদের পণ্যসম্ভার পৃথিবীব্যাপী বাজার সৃষ্টিতে সক্ষম হয়। উন্নয়নের প্রাথমিক পর্যায়ে দক্ষিণ কোরীয় সরকার দেশের মুদ্রাবাজারকে কঠোর নিয়ন্ত্রণে রাখার ফলে সুশৃঙ্খল অর্থনৈতিক ব্যবস্থাপনা বিরাজমান থাকে। কিন্তু পরবর্তী সময়ে মার্কিন চাপে দেশটি অভ্যন্তরীণ মুদ্রাবাজার শিথিল করতে বাধ্য হয় এবং দেশীয় বৃহৎ প্রতিষ্ঠানগুলো আন্তর্জাতিক বাজার থেকে বিপুল পরিমাণে ঋণ গ্রহণ করতে থাকে। এশীয় মুদ্রা সঙ্কটকালীন দক্ষিণ কোরিয়ার অর্থনৈতিক বিপর্যয়ের গুজব ছড়িয়ে পড়লে বিদেশী অর্থলগ্নিকারী প্রতিষ্ঠানগুলো তাদের ঋণ নবায়ন করতে অস্বীকৃতি জানানোর ফলে দেশটির অর্থনৈতিক বিপর্যয় ত্বরান্বিত হয়। পূর্ব এশিয়ার এই মন্দার জন্য বিখ্যাত নোবেল বিজয়ী অর্থনীতিবিদ জোসেফ স্টিগলিজ তার Globalization and its Discontents নামক গ্রন্থে প্রধানত আন্তর্জাতিক মুদ্রা তহবিলের (IMF) ভ্রান্ত নীতিকেই দায়ী করেছেনঃ‘Indeed, in retrospect, it became clear that the IMF policies not only exacerbated the downturns but were partially responsible for the onset: excessive rapid financial and capital market liberalization was probably the single most important cause of the crisis.’(অতীত পরিস্থিতি বিশ্লেষণে দেখা যাচ্ছে, আইএমএফ’র নীতিমালা অর্থনৈতিক বিপর্যয়কে কেবল অধিকতর কষ্টসাধ্যই করে তোলেনি বরং এই বিপর্যয় আরম্ভ হওয়ার পেছনেও তার ভূমিকা রয়েছে। অতিরিক্ত দ্রুততার সাথে দেশগুলোর মুদ্রা ও শেয়ারবাজারের উদারীকরণ এই অর্থনৈতিক বিপর্যয়ের সম্ভাব্য প্রধান কারণ।)পূর্ব এশীয় রাষ্ট্রগুলোর মৌলিক অর্থনৈতিক ভিত্তি মজবুত হওয়ার ফলে পাঁচ বছরের মধ্যেই দেশগুলো আর্থিক বিপর্যয় কাটিয়ে উঠতে সক্ষম হয়। একমাত্র ইন্দোনেশিয়াতেই মন্দা তুলনামূলকভাবে কিছুটা দীর্ঘ হয়েছিল। উপরিউক্ত মন্দা বহুলাংশে অঞ্চলভিত্তিক হওয়ার ফলে পূর্ব এশিয়ার বাইরে কেবল রাশিয়া এবং দক্ষিণ আমেরিকার গুটিকতক দেশ তখন ক্ষতিগ্রস্ত হয়। সৌভাগ্যবশত বাংলাদেশে পূর্ব এশীয় মন্দার কোনো প্রভাব পরিলক্ষিত হয়নি। বরং ১৯৯৭ সাল থেকে ২০০৭ পর্যন্ত দশ বছরে বাংলাদেশের জাতীয় আয়ে বার্ষিক গড় প্রবৃদ্ধি ছিল ৫.৬ শতাংশ, যা আমাদের রাষ্ট্রের ইতিহাসের যেকোনো দশ বছর মেয়াদের মধ্যে সর্বোচ্চ।আশঙ্কার বিষয় হলো, ২০০৮-এর মন্দার প্রকৃতি একেবারেই আলাদা। প্রথমেই যে বিষয়টির দিকে দৃষ্টি দেয়া আবশ্যক সেটি হলো, এবারের মন্দার উৎপত্তিস্থল বিশ্বের বৃহত্তম অর্থনৈতিক শক্তি যুক্তরাষ্ট্রে। এ কারণেই মার্কিন মুলুকে শুরু হওয়া মন্দা মাত্র ছয় মাসের মধ্যে সমগ্র পশ্চিম ইউরোপে ছড়িয়ে পড়েছে এবং আশঙ্কা করা হচ্ছে, অর্থনীতির বর্তমান ধারা আর ছয়টি মাস অব্যাহত থাকলে সমগ্র বিশ্বের অর্থনীতি বিপর্যয়ের কবলে পড়ে যাবে। ২০০৮ সালের সেপ্টেম্বর মাসে লিম্যান ব্রাদার্স, মেরিল লিঞ্চ, বেয়ার স্টিয়ার্নসের মতো বিশালকায় অর্থলগ্নিকারী প্রতিষ্ঠান টুইন টাওয়ারের মতো রাতারাতি ধসে পড়েছে। ২৪ ঘণ্টার মধ্যে আমেরিকান এক্সপ্রেস, সিটি গ্রুপ এবং জে পি মরগ্যান চেজের শেয়ারের দরপতন ঘটে যথাক্রমে ৮.৬, ১০.৯ এবং ১২.২ শতাংশ। বিস্ময়ে বিমূঢ় বিশেষজ্ঞ ও অর্থনীতিবিদরা বিতর্ক জুড়ে দিয়েছেন যে, এই বিপর্যয় কি পুঁজিবাদী অর্থনীতির ধ্বংসপ্রক্রিয়ার প্রারম্ভ, নাকি সার্বিক বিশ্ব অর্থনীতির একটি স্বল্পমেয়াদি সংশোধনপ্রক্রিয়া মাত্র। তবে একটি বিষয়ে সব বিশেষজ্ঞই একমত পোষণ করছেন যে পুঁজিবাদের নিয়ন্ত্রণহীন লোভের দিন এবার বোধ হয় সমাপ্ত হয়েছে। যে বিশ্বব্যাংক, আইএমএফ বাংলাদেশের মতো তৃতীয় বিশ্বের দরিদ্র মানুষের জীবনযাত্রার ক্লেশ লাঘবের জন্য যেকোনো রকম ভর্তুকির অবধারিত সমালোচনা করত, তারাই এখন বেসরকারি খাতে মার্কিন সরকারের ট্রিলিয়ন ডলার ভর্তুকি অবনত মস্তকে দেখতে বাধ্য হচ্ছে। বিশ্ব অর্থনীতির এই নাজুক প্রেক্ষাপটে বাংলাদেশের পরিস্থিতি বিশ্লেষণ করা আবশ্যক। ক্ষমতাসীন মহাজোটের বক্তব্য-বিবৃতি দেখলে এমন ভুল ধারণা করা স্বাভাবিক যে, শেখ হাসিনা সরাসরি বেগম খালেদা জিয়ার কাছ থেকে তার প্রধানমন্ত্রিত্বের গদিখানি লাভ করেছেন।তিনি এবং তার পারিষদবর্গ সর্বাত্মক প্রচেষ্টা চালিয়ে যাচ্ছেন যাতে বাংলাদেশের জনগণ মহাজোটের লাঠি-বৈঠা আন্দোলনের ফসল ড. ফখরুদ্দীন আহমদের আধা সামরিক সরকারের দুই বছরব্যাপী সংবিধানবহির্ভূত অপশাসনকে যেকোনো প্রকারেই হোক ভুলে যায়। বেগম খালেদা জিয়ার নেতৃত্বাধীন সরকার তাদের মেয়াদ শেষ করে ২০০৬ সালের ২৮ অক্টোবর দেশের সামষ্টিক অর্থনীতি অত্যন্ত মজবুত রেখে বিদায় গ্রহণ করেছিল। তারপর আড়াই বছর অতিক্রান্ত হয়েছে। বাংলাদেশের সংবিধান অনুযায়ী গণতান্ত্রিকভাবে নির্বাচিত একটি সরকারের মেয়াদ পাঁচ বছর। কাজেই ড. ফখরুদ্দীন আহমদ খুব একটা স্বল্পসময় ক্ষমতায় অধিষ্ঠিত ছিলেন না। দেশের সার্বিক পরিস্থিতি নিয়ে শেখ হাসিনা দিনরাত যে বিষোদ্‌গার ও হতাশা ব্যক্ত করে চলেছেন যেকোনো যুক্তিতেই তার প্রধান লক্ষ্য হওয়া উচিত পূর্ববর্তী তত্ত্বাবধায়ক সরকার। কিন্তু শেখ হাসিনার সত্য কথা বলার উপায় নেই। তার মহাজোটের সাথী জেনারেল (অবঃ) এরশাদ প্রকাশ্যেই বলেছেন, এক-এগারোর সরকারের প্রত্যক্ষ সহযোগিতা না পেলে আওয়ামী লীগ নেতৃত্বাধীন বর্তমান সরকার ২৯ ডিসেম্বরের নির্বাচনে জয়লাভ তো দূরের কথা, জীবনেও নাকি ক্ষমতায় আসতে পারত না। যাদের কল্যাণে তিনি ক্ষমতায় এসেছেন অর্থনৈতিক অব্যবস্থাপনার জন্য তাদের সমালোচনা করার মতো অকৃতজ্ঞ আর হন কী করে?যা-ই হোক, বাংলাদেশের অর্থনীতির হালচাল বোঝার জন্য আমি বাংলাদেশ ব্যাংকের ফেব্রুয়ারি, ২০০৯-এর প্রতিবেদনের সাহায্য গ্রহণ করছি। আগেই বলেছি, শেখ হাসিনা প্রতিশ্রুতির জোয়ারে ভোটারদের রীতিমতো ভাসিয়ে দিয়ে ক্ষমতায় এসেছেন। তার বস্তা বস্তা প্রতিশ্রুতির মধ্যে একটি ছিল, দেশের প্রতিটি পরিবারপিছু একটি করে চাকরি প্রদান। বাংলাদেশে বিগত দেড় দশকে বেসরকারি খাতই যে প্রধানত কর্মসংস্থান করেছে এই তথ্য নিয়ে বোধ হয় তেমন কোনো বিতর্ক নেই। দীর্ঘদিন ধরেই নিট হিসেবে সরকারি খাতে বরং প্রতি বছরই কর্মসংস্থানের সুযোগ কমছে। বেসরকারি খাতে কর্মসংস্থান নিশ্চিত করতে নতুন কলকারখানা স্থাপন করা আবশ্যক এবং মূলধনী যন্ত্রপাতি আমদানির ধারা থেকেই অর্থনীতিবিদরা দেশে নতুন শিল্প স্থাপনের গতিধারা সম্পর্কে ধারণা নিয়ে থাকেন। বাংলাদেশ ব্যাংকের হিসাব অনুযায়ী জুলাই-ডিসেম্বর ২০০৮ অর্থবছরে দেশে মূলধনী যন্ত্রপাতি আমদানি হ্রাস পেয়েছে ২১ শতাংশ। এই খাতে ২০০৭ সালের একই সময়ে ৭৯২.৮৩ মিলিয়ন মার্কিন ডলার ঋণপত্র খোলার বিপরীতে তত্ত্বাবধায়ক সরকারের শেষ ছয় মাসে ঋণপত্র খোলা হয়েছে মাত্র ৬২৮.৮৭ মিলিয়ন মার্কিন ডলার মূল্যের মূলধনী যন্ত্রপাতির। উল্লেখ্য, চারদলীয় জোট সরকারের পাঁচ বছরে গড়ে প্রতি বছর মূলধনী যন্ত্রপাতির আমদানি বৃদ্ধির পরিমাণ ছিল ৩০ শতাংশ। সেই সময় বিশ্বব্যাংক তথ্য দিয়েছিল, ম্যানুফ্যাকচারিং খাতে উচ্চহারে বিনিয়োগের ফলেই প্রায় ২৫ লাখ নতুন কর্মসংস্থান হয়েছিল এবং শ্রমনির্ভর এই খাতটিতে প্রবৃদ্ধিও উপর্যুপরি দুই বছর ১০ শতাংশ অতিক্রম করেছিল।মূলধনী যন্ত্রপাতি আমদানি আশঙ্কাজনকভাবে হ্রাস পাওয়ার ফলে ধারণা করা যেতে পারে, নতুন কর্মসংস্থান তো দূরের কথা বর্তমানে যেসব শ্রমিক-কর্মচারী বিভিন্ন প্রতিষ্ঠানে কর্মরত রয়েছেন, তাদের চাকরিই বরং চলে যেতে পারে। তত্ত্বাবধায়ক সরকার তাদের দুই বছরে সামগ্রিকভাবে আমাদের শিল্প খাতের যে ক্ষতি করে গেছে, সেখান থেকে ঘুরে দাঁড়াতেই বেসরকারি খাতের দীর্ঘ সময় প্রয়োজন হবে। ভ্রান্ত নীতি প্রয়োগের মাধ্যমে বাংলাদেশের ম্যানুফ্যাকচারিং শিল্পের অন্যতম প্রধান উপখাত, বস্ত্র শিল্পকে প্রায় ধ্বংস করে দেয়া হয়েছে। উল্লেখ্য, শুধু এই খাতেই প্রায় ৫ লাখ শ্রমিক-কর্মচারী কর্মরত রয়েছেন। বাংলাদেশের বৈদেশিক মুদ্রা অর্জনে প্রবাসীদের প্রেরিত অর্থ এবং রফতানি আয় প্রধান ভূমিকা পালন করে থাকে। বর্তমান অর্থবছরের প্রথম ছয় মাসে প্রবাসীদের অর্থ প্রেরণে কোনোরকম নেতিবাচক প্রবণতা পরিলক্ষিত না হলেও রফতানি খাতে মন্দার আঘাত অনুভূত হচ্ছে। ২০০৮-০৯ অর্থবছরের প্রথম তিন মাসে তৈরী পোশাক রফতানিতে ৪৮ শতাংশ প্রবৃদ্ধি হলেও পরবর্তী তিন মাসে প্রবৃদ্ধি হয়েছে মাত্র ৪.৫ শতাংশ। এই খাতের ব্যবসায়ীরা আশঙ্কা করছেন, জানুয়ারি-মার্চ, ২০০৯ প্রান্তিকে তৈরী পোশাক রফতানি পূর্ববর্তী বছরের একই সময়ের তুলনায় হ্রাস পাবে। এই বছর জানুয়ারি থেকে বিদেশে শ্রমিক রফতানিতে শুধু ভাটাই পড়েনি, বিদেশে কর্মরত বাংলাদেশীরাও চাকরি হারিয়ে দেশে ফিরতে আরম্ভ করেছেন। ৭ মার্চ, দৈনিক ইত্তেফাক পত্রিকার সংবাদে বলা হয়েছে, মধ্যপ্রাচ্যের কয়েকটি দেশ এবং মালয়েশিয়া থেকেই প্রতিদিন শত শত প্রবাসী কর্মী জিয়া আন্তর্জাতিক বিমানবন্দরে অবতরণ করছেন। অর্থনীতির সার্বিক পরিস্থিতি নিয়ে স্বয়ং অর্থমন্ত্রী আবুল মাল আবদুল মুহিত মন্তব্য করেছেন, পাট ও পাটজাত পণ্য, হিমায়িত খাদ্য, নিটওয়ারসহ প্রতিটি রফতানি খাতে মন্দার প্রভাব পড়তে শুরু করেছে। যেখানে অর্থমন্ত্রী দেশবাসীকে মন্দার সতর্ক বার্তা শোনাচ্ছেন, সেই অবস্থায় প্রধানমন্ত্রীসহ মন্ত্রিসভার এ যাবৎ কার্যকলাপ দেখে মনে হচ্ছে বর্তমান সরকারের একমাত্র দায়িত্ব সাম্রাজ্যবাদী যুক্তরাষ্ট্র এবং তাদের আঞ্চলিক মিত্র ভারতের স্বার্থ রক্ষা করা। দেশের ভঙ্গুর অর্থনীতি পুনরুজ্জীবনের কোনো তাগিদ ক্ষমতাসীনরা অনুভব করছেন, এমন কোনো লক্ষণ সরকার গঠনের প্রথম দুই মাসে অন্তত দেখা যায়নি।এ দিকে বিশ্বখাদ্য পরিস্থিতি নিয়ে পুনর্বার উদ্বেগ সৃষ্টি হয়েছে। বিশ্বখাদ্য সংস্থা, বিশ্বব্যাংক এবং অন্যান্য সংস্থা জানিয়েছে, ২০০৯ ও ২০১০ সালে বিশ্বব্যাপী খাদ্য ঘাটতির আশঙ্কা রয়েছে। প্রধানমন্ত্রী শেখ হাwিসনার আনুকূল্যধন্য এবং আন্দোলনের ফসল, জরুরি সরকারের শাসনামলে মোটা চালের দাম ৩৫ টাকা কেজি পর্যন্ত উন্নীত হয়েছিল। ড. ফখরুদ্দীন আহমদের সরকারের সাথে মহাজোটের বিশেষ সখ্যের কথা সম্প্রতি জাতীয় পার্টি চেয়ারম্যান জেনারেল (অবঃ) এরশাদ কবুল করলেও নির্বাচনী প্রচারণার সময় শেখ হাসিনা নিত্যপ্রয়োজনীয় দ্রব্যের তৎকালীন উচ্চমূল্যের জন্য কোনো যুক্তি ছাড়াই বিএনপিকে দায়ী করেছিলেন। প্রচারণার জোয়ারে জনগণও বিস্মৃত হয়েছিল, ২০০৬ সালের অক্টোবরে চারদলীয় জোট সরকারের ক্ষমতা ত্যাগের সময় বাজারে মোটা চালের মূল্য ১৬ টাকা কেজি ছিল। বর্তমান সরকার ১০ টাকা কেজিতে চাল খাওয়ানোর প্রতিশ্রুতি দিয়ে ক্ষমতায় আসার পর দুই মাস অতিক্রান্ত হলেও চালের মূল্য এখনো ২২ থেকে ২৪ টাকার মধ্যেই ওঠানামা করছে। বিনামূল্যে সার সরবরাহের প্রতিশ্রুতির কথাও আবেগপ্রবণ বাঙালি মোটামুটি ভুলে যাওয়ায় সরকার এখন পর্যন্ত যথেষ্ট স্বস্তিতেই রয়েছে। কিন্তু বিশ্ব মন্দার পরিপ্রেক্ষিতে এই স্বস্তি ক্ষণস্থায়ী হবে বলেই সব অর্থনৈতিক বিশ্লেষকই ধারণা করছেন।বিশ্বব্যাংকের ঢাকা কার্যালয়ে কর্মরত একজন অর্থনীতিবিদ বলেছেন, মে-জুন মাস নাগাদ বাংলাদেশে মন্দার প্রতিক্রিয়া অনুভূত হবে। তিনি বিশেষত বিদেশে কর্মরত বাংলাদেশীদের চাকরিচ্যুতি এবং বিদেশ থেকে প্রবাসীদের প্রেরিত অর্থের প্রবাহ হ্রাস পাওয়ার আশঙ্কার কথা বলেছেন। বিগত আড়াই বছরে বার্ষিক উন্নয়ন পরিকল্পনা বাস্তবায়নে ব্যর্থতার ফলে অবকাঠামো নির্মাণ বাধাগ্রস্ত হওয়ার পাশাপাশি গ্রামীণ অর্থনীতি চাপের মধ্যে রয়েছে। দেশের অবকাঠামোর বেহাল অবস্থা গ্রীষ্মের প্রারম্ভেই লোডশেডিংয়ের মাত্রা থেকেই অনুমান করা যাচ্ছে। সামষ্টিক অর্থনীতির এই কঠিন সময়ে আশা করব, সরকার এবার অন্তত সঙ্কীর্ণ দলীয় রাজনীতি এবং বিদেশ তোষণ বাদ দিয়ে রাষ্ট্র পরিচালনার অধিকতর গুরুত্বপূর্ণ বিষয়ে মনোনিবেশ করবে। জাতির বৃহত্তর স্বার্থে প্রয়োজন মনে করলে সঙ্কট মোকাবেলার জন্য সর্বদলীয় পরামর্শ সভার আয়োজন করার বিষয়টি নীতিনির্ধারকরা বিবেচনা করতে পারেন। উপমহাদেশে দুই-তৃতীয়াংশ সংখ্যাগরিষ্ঠতার ইতিহাস খুব সুখকর হয়নি এই তথ্যটি সংশ্লিষ্টদের স্মরণ করিয়ে দিয়ে আজকের কলামের সমাপ্তি টানছি।লেখকঃ সাবেক জ্বালানি ও খনিজসম্পদ উপদেষ্টা এবং বিনিয়োগ বোর্ডের সাবেক নির্বাহী চেয়ারম্যানmahmudurart@yahoo.comClick This Link

