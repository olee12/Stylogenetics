বিদেশি বিনিয়োগের জন্য অতি আগ্রহ ভালো নয় _ আবু আহমেদ





                        বিশিষ্ট অর্থনীতিবীদ আবু আহমেদ এর লেখাটি পড়ুনবিদেশি বিনিয়োগের জন্য অতি আগ্রহ ভালো নয় : আবু আহমেদআমাদের অর্থনীতিতে বিদেশি বিনিয়োগ আকর্ষণ করার জন্য একটি বিনিয়োগ বোর্ড আছে। ওই বোর্ড সরাসরি সরকার প্রধানের অধীনে। ভাবনা বোধ করি এমন যে, সরকার প্রধানের অধীনে থাকলে বোর্ডের গুরুত্ব যেমন বাড়বে, কাজ করতেও সুবিধা হবে। বাস্তবে এই বোর্ডের অর্জন বেশি কিছু নেই। বাংলাদেশ অন্য অনেক দেশের তুলনায় কথিত বিদেশি বিনিয়োগ আকর্ষণের ক্ষেত্রে অনেক পিছিয়ে আছে। আবার যেসব বিনিয়োগ ইতিমধ্যে এসেছে, সেগুলোর ভার এত বেশি যে আজকে আমাদের উপার্জিত বৈদেশিক মুদ্রার একটা বিরাট অংশ তাদের মুনাফা বাবদ দিতে গিয়ে বাইরে চলে যাচ্ছে। আমাদের বিদেশি বিনিয়োগ বেশি এসেছে গ্যাস, বিদ্যুৎ ও টেলিফোন খাতে। গ্যাসক্ষেত্রে যে শর্তে এই দুর্ভাগা দেশ বৈদেশিক বিনিয়োগ লাভ করেছে, তা দেখে আফ্রিকার দেশগুলোও হতবাক হয়ে যায়। প্রোডাক্টশন শেয়ারিং কনট্রাক্ট (পিএসসি) আরও অন্য দেশও সই করেছে, তবে এত খারাপ শর্তে বোধ করি অন্য কোনো দেশ করেনি। বিদেশি কোম্পানির শর্ত মানতে গিয়ে আজকে শত শত কোটি টাকা পেট্রোবাংলাকে তাদের পক্ষ হয়ে কর দিতে হচ্ছে। তারপর ব্যয় তোলার একটা গোজামিল ধারা তো আছেই। ওই ব্যয় ওদের কখনো শেষ হওয়ার নয়! কেয়ার্ন এনার্জির নাকি ব্যয় তোলার আগেই গ্যাস শেষ হয়ে গেছে।পাঠকের বোঝার সুবিধার জন্য বলছি, পিএসসি চুক্তিতে বিদেশি গ্যাস কোম্পানিগুলোর কস্ট বা ব্যয় শেষ হয়ে গেলেই কেবল বাংলাদেশের পাওনা গ্যাসের হিস্যা বাড়বে। এমন কোনো গ্যাস কোম্পানি যদি তাদের ব্যয়কে ফুলিয়ে-ফাঁপিয়ে দেখায়, তাহলে বাংলাদেশের কি উপায় আছে সেটাকে চ্যালেঞ্জ করার? এ জন্য অনেক দেশ কস্ট-রিকভারি নামের সর্বনাশা ধারা থেকে সরে এসে তেল-গ্যাস কোম্পানিগুলোর সঙ্গে চুক্তি সই করেছে। অন্য অনেক দেশ সই করা পুরোনো চুক্তিগুলোর ব্যাপারে নতুন করে দরকষাকষি করেছে। কোনো কোনো দেশ সাফ বলে দিয়েছে, হয় সরকারের দেওয়া শর্ত মানতে হবে, নইলে চলে যাও। আমরা আজকে যে দরে বিদেশি কোম্পানিগুলো থেকে গ্যাস কিনছি বা ভবিষ্যতে কেনার পরিকল্পনা করছি, তাতে আমাদের সার ও বিদ্যুতের মূল্য শুধু বাড়বেই। ভোক্তাদের তৈরি থাকতে হবে অতি অল্প সময়ের মধ্যে কয়েকগুণ বেশি মূল্যে এই দুটো পণ্য কেনার জন্য। নিজ দেশের কোম্পানি বাপেক্সকে দিয়ে গ্যাস উত্তোলন করলে এত মূল্য দিতে হতো না। বাপেক্স যদি আগে গ্যাস আবিষ্কার ও উত্তোলন করতে পারে, তাহলে এখন পারবে না কেন? একটা স্বার্থপর মহল বাপেক্সকে অদক্ষ ও অকার্যকর দেখিয়ে বিদেশিদের ব্যবসা দেওয়ার ক্ষেত্রে অতি উৎসাহ দেখায়। আবার এই দেশের আরও দুর্ভাগ্য, চুক্তিতে হুইলিং চার্জের কথা থাকলেও বিদেশি কোম্পানি শেভরন সেই চার্জ দিতে অস্বীকার করছে। শেভরন আমাদের সরকারের বিরুদ্ধে তাদেরই পছন্দের আন্তর্জাতিক আরবিট্রেশন কোর্টে মামলা করে দিয়েছে। আবার আমাদের এক বড় আইনজ্ঞ বাংলাদেশকে বলেছেন, শেভরনের বিরুদ্ধে স্থানীয় আদালতে দায়ের করা সব মামলা তুলে নাও এবং বিদেশের আদালতে ওই মামলা মোকাবিলা করো। হঠাৎ দেখা গেল মামলা চলে গেল আন্তর্জাতিক সালিস আদালতে। তবে আমাদের জানামতে, ওই সব সালিসি আদালত হলো তেল-গ্যাস কোম্পানিগুলোর পক্ষের আদালত, ওখানে তৃতীয় বিশ্বের বিবাদীরা জিতেছে এমন উদাহরণ খুবই কম। তবুও ভাবি, বাংলাদেশ যদি জিততে পারে তাহলে যাঁরা অভিমতে সাড়া দিয়েছেন, তাঁরা সবাই বাহবা পাবেন।আর এক বিদেশি তেল-গ্যাস কোম্পানি বায়না ধরেছে চুক্তিতে উল্লিখিত মূল্যে তারা গ্যাস বেচতে পারবে না। এই দেশে যখন চাইলে সবই পাওয়া যায়, তখন চাইতে ক্ষতি কী! একদিন দেখা যাবে আমাদের সরকারে আছেন এহেন লোকেরা নিজেরাই বলতে শুরু করেছেন, যেহেতু গ্যাসের বড়ই অভাব, তাই মূল্য কিছুটা বেশি দিয়েও নেওয়া হোক! এই দেশ এতই দুর্ভাগা যে বিদেশিদের চাপ প্রয়োগ করার কৌশলগুলো এই দেশেরই কিছু লোক যেন শিখিয়ে দেয়। টেলিফোন খাতেও এই দেশ অনেক বিদেশি বিনিয়োগ পেয়েছে। সেই বিনিয়োগ থেকে এই অর্থনীতি যোগাwেযাগের সুবিধা পেয়েছে সত্য, কিন্তু কত মূল্যে? বিদেশি টেলিফোন কোম্পানিগুলোকে বিনামূল্যে লাইসেন্স দেওয়া হয়েছে। ওইসব লাইসেন্সের কোনো কোনোটি আবার বিদেশিদের কাছে হস্তান্তর হয়েছে অনেক চড়া মূল্যে। কিন্তু বাংলাদেশ ওই হস্তান্তর থেকে কোনো অর্থ পায়নি। মোবাইল টেলিফোনের শেয়ারও হস্তান্তর হয়েছে, তবে দেশের জনগণের কাছে নয়, বিদেশিদের কাছে, আর এতে পরিচালনাকারী সংস্থা বিটিআরসি কোনো বাধা বা শর্ত আরোপ করেনি। এমন একটা দেশ বিশ্বে কেউ দেখাতে পারবে না, যেখানে জনগণের জন্য বা সরকারের জন্য অংশীদারের একটা অংশ সংরক্ষণ না করে টেলিফোনের ক্ষেত্রে লাইসেন্স দেওয়া হয়েছে। কিন্তু বাংলাদেশ এই ক্ষেত্রে পূর্ণাঙ্গ মূর্খতা দেখিয়েছে।অন্য বিদেশি বিনিয়োগের খাত হলো বিদ্যুৎ খাত। ওই খাতে বিদেশিরা সরকারকে ক্রেতা বানিয়েছে। ক্রেতা নিশ্চিত, বাজার নিশ্চিত, সুতরাং বিদেশিদের জন্য ব্যবসা করার এক উত্তম ক্ষেত্র তৈরি হয়েছে। এ ক্ষেত্রেও বাংলাদেশ পরামর্শক নিযুক্ত করেছে সেই বিশ্ব ব্যাংক ও এশীয় উন্নয়ন ব্যাংককে। তাদের পরামর্শে ৪৫০ মেগাওয়াটের বড় বিদ্যুৎ উৎপাদন কেন্দ্র হাতে নেওয়া হচ্ছে, যাতে করে দেশীয় কোনো কোম্পানি এগুলোর টেন্ডারে অংশ নিতে না পারে। অবস্থা হলো এমনই, বাংলাদেশ অচিরেই বিদেশি তেল-গ্যাস কোম্পানিগুলো থেকে বেশি মূল্যে গ্যাস কিনবে এবং বিদ্যুতের চাহিদারও বিরাট একটা অংশ আগের থেকে অনেক বেশি মূল্যে সেই বিদেশি আইপিপিগুলো থেকে কিনবে। এখানেও অবস্থাটাকে বাংলাদেশের পক্ষে কিছুটা আনা যেত যদি বাংলাদেশ নেগোসিয়েটিং শর্তে এটা বলে দিত যে বিনিয়োগ ইক্যুইটি বা শেয়ারের ২০-২৫ শতাংশ বাংলাদেশ সরকারকে দিতে হবে, নতুবা কমপক্ষে ওই অংশ আমাদের শেয়ারবাজার থেকে তুলতে হবে। এ ব্যাপারটা প্রথমেই বিনিয়োগ বোর্ডও বলতে পারত। কিন্তু ওই সব বোর্ডে এসব জানার মতো লোক আছেন বলে হয় না।অন্যত্র কিছু বিদেশি কোম্পানি ট্যাকনিক্যাল ফি ও রয়্যালটির নামে সমানে বাংলাদেশ থেকে অর্থ বাইরে নিয়ে যাচ্ছে। এই জাতিকে কখনো জানানো হয় না অন্য দেশে টেকনিক্যাল ও রয়্যালটির হার কত এবং কীভাবে নির্ধারণ করা হয়। এ ক্ষেত্রে দায়টা বেশি হলো বিনিয়োগ বোর্ড ও জাতীয় রাজস্ব বোর্ডের। আমরা যখন দেখি কোনো কোনো কোম্পানি তাদের টার্নওভার বা বিক্রয় মূল্যের ওপর এসব ফি নিচ্ছে, তখন ভাবতে অবাক লাগে। এমনও উদাহরণ আছে বিদেশি কোম্পানি তাদের পরিশোধিত মূলধন বা শেয়ার ক্যাপিটাল থেকে বেশি অর্থ টেকনিক্যাল এবং রয়্যালটি বাবদ নিয়ে গেছে। রপ্তানি প্রক্রিয়াকরণ অঞ্চলে আমরা ভালো বিদেশি বিনিয়োগ পাচ্ছি, কিন্তু কিসের বিনিময়ে? আমরা ওইসব বিনিয়োগকে যাবতীয় কর থেকে দূরে রেখেছি, আবার ওগুলোকে ভতুকি দেওয়া গ্যাস-বিদ্যুৎসহ অন্যান্য সুবিধা দিয়ে যাচ্ছি। এর বিনিময়ে বাংলাদেশ কী পাচ্ছে? আমার জানামতে, শুধু কিছু লোকের জন্য কর্মসংস্থান। আরও লক্ষণীয়, ইপিজেডে স্থাপিত কোনো কোম্পানি আমাদের শেয়ারবাজারে আসেনি গত এক যুগ ধরে। এর আগে যে দু-একটি কোম্পানি, যেগুলো আবার স্থানীয় উদ্যোক্তা কতৃক স্থাপিত, শেয়ারবাজার থেকে অর্থ নিয়েছিল, তবে সেগুলোও এখন রুগ্ণ তালিকায় স্থান করে নিয়েছে। এর অর্থ কী? অর্থ একটাই, এসব ঠকবাজ উদ্যোক্তা একদিকে ইপিজেডের সব সুবিধাই নিয়েছে, অন্যদিকে শেয়ারবাজারের বিনিয়োগকারীদের সঙ্গে প্রতারণা করার ক্ষেত্রে অনেক দক্ষতা দেখিয়েছে। কোরিয়ান বিনিয়োগকারীর জন্য একটি আলাদা রপ্তানি প্রক্রিয়াকরণ এলাকা (কেইপিজেড) দেওয়া হয়েছে। ওই ইপিজেডও শেষ পর্যন্ত অন্য উদ্যোক্তাদের কাছে ভাড়ায় ব্যবহৃত হতে পারে, যা থেকে বাংলাদেশ কোনো উপকার পাবে না।যা-ই হোক, পরিসংখ্যান দেখলে বোঝা যাবে, আজ এই অর্থনীতিতে যত অর্থ বিদেশি উদ্যোক্তাদের থেকে আসছে, তার থেকে অনেক বেশি অর্থ তাদেরই মাধ্যমে বিদেশে চলে যাচ্ছে। মাঝেমধ্যে এই জাতিকে বৈদেশিক মুদ্রার জন্য আহাজারি করতে দেখা যায়, কিন্তু এই জাতির নীতিনির্ধারকরা গভীরভাবে কোনো দিন ভেবে দেখেননি যে বিদেশি বিনিয়োগের নামে কত বেশি বৈদেশিক মুদ্রা এই জাতি হারাচ্ছে। ঢাকা বিমানবন্দর দিয়ে কেউ কয়েক হাজার ডলার-পাউন্ড বাইরে নিতে চাইলে তাকে পাকড়াও করা হচ্ছে। বলা হচ্ছে ইশ্, এসব লোক দেশে থেকে বৈদেশিক মুদ্রা পাচার করছে! কিন্তু বিদেশি কোম্পানিগুলো যে একচেটিয়া ব্যবসা করে আমাদেরই মূর্খতার সুযোগ নিয়ে লাখ লাখ ডলার বেশি নিয়ে যাচ্ছে, সে ব্যাপারে আমাদের কোনো খবর নেই। সেদিন আমাদের একজন জ্যেষ্ঠ অর্থনীতিবিদ আমাকে খবর দিলেন শেয়ারবাজার নিয়ে কথা বলার জন্য। ওই অর্থনীতিবিদ আমাদেরও শিক্ষক। তাই তাঁর বার্তা পাওয়ার সঙ্গে সঙ্গে আমি গিয়ে হাজির হলাম। সেখানে আমার একজন ছাত্রও ছিল, যে নিজেও এখন অধ্যাপক। আমার ছাত্র শেয়ারবাজার ব্যবহার করে গরিবদের জন্য কিছু করতে চাইছে। আমার জ্ঞান-বুদ্ধিতে যা কুলায় এ ব্যাপারে তাকে তা বললাম। আমার শিক্ষক বললেন, আচ্ছা বলো তো, আমাদের এই অর্থনীতি থেকে বিদেশি বিনিয়োগের নামে যে আয় বাইরে চলে যাচ্ছে, এটা বন্ধ করার উপায় কী? তিনি এও বললেন, যেসব বড় বিদেশি বিনিয়োগ আসছে, ওগুলোর ইক্যুইটির একটা অংশ বাংলাদেশ সরকার এবং বাংলাদেশের জন্য রাখলে তো ওই অনুপাতে আয় এই দেশেই থেকে যেত। আমি স্যারকে ধন্যবাদ দিয়ে বললাম, এ কথাটাই তো আমি এত দিন প্রায় একা বলে আসছি। এখন আপনিও যদি এই কথাটা বলেন, তাহলে এই অর্থনীতির অনেক উপকার হবে। বরং, আমার থেকে আপনার আওয়াজ বড়। সরকারের নীতিনির্ধারকদের বলুন টেলিফোন, বিদ্যুৎ, অবকাঠামো খাতে যখন বিদেশি বিনিয়োগের জন্য এত আগ্রহ দেখায়, তখন তারা যেন ২০-২৫ শতাংশ শেয়ার এই দেশের জনগণের জন্য রাখে বা ওই শর্তে আলোচনা, দরকষাকষি করে।তিনি এটাও বললেন, পুরোনো বিনিয়োগগুলোর ক্ষেত্রে আমরা এটা করতে পারি না কেন? আমি বললাম, অন্য দেশ পুরোনো বিনিয়োগগুলোর ক্ষেত্রেও এই ইস্যুটাকে সামনে এনেছে। তবে আমাদের লোকেরা এত বোঝে বা এত সাহস রাখে বলে মনে হয় না।আর একটা কথা আমি বলব, এসব ক্ষেত্রে কথিত উন্নয়ন সহযোগীরা কোনো বুদ্ধি আমাদের লোকদের বাতলিয়ে দেবে বলে মনে হয় না। অন্য দেশ যেটা করছে, সেটাই শুধু এই দেশকে করতে হবে। 
                    
