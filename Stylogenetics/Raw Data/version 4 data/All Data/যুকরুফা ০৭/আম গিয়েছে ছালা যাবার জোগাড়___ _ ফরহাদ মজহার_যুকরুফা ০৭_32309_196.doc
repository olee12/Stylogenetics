আম গিয়েছে ছালা যাবার জোগাড়___ _ ফরহাদ মজহার





                        ফরহাদ মজহার এর প্রানবন্ত লেখাটি পড়ুনআম গিয়েছে ছালা যাবার জোগাড়...ফরহাদ মজহারঅনেকে দাবি করছেন, ক্ষমতাসীন উপদেষ্টা সরকার নির্বাচন করবে না এই সন্দেহ এখন অনেকটাই নাই। কয়েকটি সিটি কর্পোরেশন ও পৌরসভার নির্বাচন তো এগিয়ে যাচ্ছে। কিন্তু তাঁরা যা ভাবছেন হয়তো সেটা না হয়ে উল্টোটাই ঘটছে। ঠিক। ঘটনা উল্টো দিকেই গড়াচ্ছে। সবার আগে নির্বাচন হবার কথা জাতীয় সংসদের। যদি সেটা না হয়ে অন্য নির্বাচন আগে হয় তাহলে আদৌ জাতীয় সংসদের নির্বাচন হবে কি না সেটাই সন্দেহজনক হয়ে ওঠে। নয় কি? নির্বাচন কমিশন যখন বেশ কয়েকটি আসনে উপজেলা নির্বাচন করবে বলে ঘোষণা দিয়েছে তারপর থেকেই এই সন্দেহ আরো ঘনীভূত হয়েছে। আওয়ামী লীগ কঠোরভাবেই তার সমালোচনা করছে। সম্ভবত ক্ষমতাসীনদের সঙ্গে তাদের যে কথাবার্তা হয়েছে সেখানে হেরফের ঘটে গিয়েছে। তাই এই উত্তেজনা। তারা ক্ষমতাসীনদের সঙ্গে আবার সংলাপের দাবি তুলেছে। আওয়ামী লীগের কণ্ঠস্বরও বদলে যেতে শুরু করেছে। নতুন গণপ্রতিনিধিত্ব অধ্যাদেশ ২০০৮ সম্পর্কে তাদের নমনীয় অবস্থান হঠাৎ রাতারাতি বদলে গিয়েছে মনে হয়। কিন্তু এই অধ্যাদেশ প্রত্যাখ্যান আর সংশোধন এই দুইয়ের মাঝখানে দাঁড়িয়ে আছে আওয়ামী লীগ।ভোটার তালিকা চূড়ান্ত করার কাজ এই সরকার সম্পন্ন করতে সক্ষম হয়েছে কি না সেটা এখনও দেখার বিষয়। ভোটার তালিকা নিয়েই এযাবৎ যত লংকাকাণ্ড হয়েছে। ইতিমধ্যে আসন পুনর্বিন্যাস করা চলছে। কিন্তু জাতীয় সংসদ আদৌ হবে কি হবে না সেটা নির্ভর করবে যারা সংবিধানবহির্ভূতভাবে ক্ষমতায় এসেছে তারা আদৌ সাংবিধানিকভাবে প্রস্থানের কোনো সুযোগ পায় কি না তার ওপর। এই আসল জায়গাটা এখন অবধি অপরিচ্ছন্ন রয়ে গিয়েছে। এই সমঝোতা না হলে কি নির্বাচন হবে? কী করে তা সম্ভব? এখন প্রশ্ন দেখা দিয়েছে কার সঙ্গে সমঝোতা হবে, বিএনপি ও চারদলীয় জোট নাকি আওয়ামী লীগ ও চৌদ্দদলীয় জোট। কে হাত মেলাবে পরাশক্তি ও তাদের এই দেশীয় দালালদের সঙ্গে? কে তাদের প্রস্থানের রাস্তা দেবে?ধরা যাক সংসদে ক্ষমতাসীনরা তাদের নিজেদের লোকজনই নির্বাচিত করে আনল এবং তারা ফখরুদ্দীন আহমদ ও তার উপদেষ্টা পরিষদ সম্পর্কে বিল পাস করল যে তারা যেভাবে ক্ষমতা নিয়েছে, আরোহণ করেছে ও ক্ষমতায় থেকেছে তা সংসদ এখন অনুমোদন দিচ্ছে। অর্থাৎ সব খারাপ কাজের অনুমোদন দেওয়া হলো। বলা হলো, খারাপকে খারাপ জেনেও তাকে তারা সংবিধানসম্মত বলে মানছে। এরপর কি বাংলাদেশ নামক কোনো রাষ্ট্র আর অবশিষ্ট থাকে? কিন্তু তবুও বিপদ যাবে না। যারা ১১ জানুয়ারির ঘটনা ঘটিয়েছে তাদের বিরুদ্ধে কেউ প্রতিশোধ নেবে না তা নিশ্চিত করার উপায় কি? নির্যাতনের যেসব ঘটনা ঘটেছে তা দেশের ও আন্তর্জাতিক আইনে অপরাধ। সেই সকল অপরাধ থেকে দায় মুক্তির পথ কী? কে কাকে কিভাবে দেবে?উপদেষ্টা সরকার পরাশক্তির সহযোগিতায় গত দুই-এক মাসে ঠিক এই গলার কাঁটাটি বের করতে সচেষ্ট রয়েছে। যেভাবে তারা কাজটি করেছে তা হচ্ছে প্রচারণা যুদ্ধ। ভারতীয় ও বিদেশি পত্রপত্রিকায় বারবার বলা হয়েছে, সেনাবাহিনী অর্থাৎ সাধারণভাবে সৈনিকেরা ঘোর ইসলামপন্থী এবং সেনাবাহিনীর দুএকজন শীর্ষ কর্মকর্তা ছাড়া ১১ জানুয়ারির সঙ্গে প্রত্যক্ষ বা পরোক্ষভাবে যারা জড়িত তারা সকলেই জামায়াতে ইসলামীর লোক। এই প্রচারণায় কাজ হয়েছে এবং এগারোই জানুয়ারির অনুঘটকরা কমবেশি ছত্রভঙ্গ হয়ে গিয়েছে। এর ফলে তাদের দায়মুক্তির প্রশ্নটা এখন উপদেষ্টা সরকারের কাছে তেমন গুরুত্বপূর্ণ নয়। এই ধারাবাহিকতায় একশ্রেণীর বিদেশি পত্রপত্রিকার অভিমত হচ্ছে, ইসলামপন্থী সেনাবাহিনীকে শায়েস্তা না করা গেলে বাংলাদেশে গণতন্ত্র ফিরিয়ে আনা যাবে না। তাছাড়া পাকিস্তানের ঘটনাবলীর উদাহরণ দিয়ে প্রচার চলছে বাংলাদেশের সেনাবাহিনী সন্ত্রাসের বিরুদ্ধে যুদ্ধের মিত্র হবার পরিবর্তে বরং বিপজ্জনক হয়ে উঠেছে। গত দুই বছরে তারা যে অপরাধ করেছে তার কারণে শান্তিবাহিনীতে বাংলাদেশে সেনাবাহিনীর অংশগ্রহণই বরং এখন প্রশ্নাত্মক হয়ে উঠেছে। এই প্রচারগুলো চলছে। এর আগে আম গিয়েছিল এখন ছালা যাবার জোগাড়!সংসদ নির্বাচনের আগে সংবিধানের ৭০ অনুচ্ছেদ বাতিল করা, সংবিধানের ৬৬(২) অনুচ্ছেদের অধীনে দোষী সাব্যস্ত ও দণ্ডিত ব্যক্তিকে নির্বাচনে অযোগ্য করার বিষয়ে সমঝোতায় পৌঁছানো, প্রধানমন্ত্রী ও প্রেসিডেন্টের ক্ষমতার মধ্যে ভারসাম্য আনা ইত্যাদি আরো বহু বিষয় অমীমাংসিত রয়ে গিয়েছে। অতএব সংসদ নির্বাচন হবে তার কোনো নিশ্চয়তা কেউই দিতে পারে না। সুশীল সমাজ বা বাংলাদেশের অভ্যন্তরে যেসব শ্রেণী ও শক্তি পরাশক্তি ও উচ্চাভিলাষী অফিসারদের সঙ্গে যোগসাজশে এগারোই জানুয়ারির ঘটনা ঘটিয়েছে তাদেরও কিছু দাবি-দাওয়া আছে। তারা রাজনীতির সংস্কার চায় এবং সৎ মানুষ দিয়ে রাজনীতি করতে চায়। তাদের ইচ্ছা রাষ্ট্রপতি নির্বাচনে ৩০০ জন সংসদ সদস্যের ভোট শুধু নয়, ভোটের পরিধি আরো বাড়ানো হোক। প্রধানমন্ত্রী অভিশংসিত না হোক, সংসদে যেন তাকে সমালোচনা করা যায় সেই ব্যবস্থা করা চাই-ই চাই। প্রধানমন্ত্রী একই সঙ্গে প্রধানমন্ত্রী, সংসদ নেতা এবং দলীয় প্রধান� এই অভাবনীয় ক্ষমতার মাথা মুড়ে দিতে হবে। তাদের দাবি বর্তমান ব্যবস্থা রাষ্ট্রপতি শাসিত ব্যবস্থার মতোই, কিন্তু বিকৃত। ছিঃ ছিঃ এই ব্যবস্থা চলতে পারে না! রাষ্ট্রপতি শাসন ব্যবস্থায় রাষ্ট্রপতিকে অভিশংসিত করা যায়, কিন্তু এই ক্ষেত্রে করা যায় না। চতুর্থ সংশোধনীর ধারাবাহিকতায় এইসব দোষ বাংলাদেশের সংবিধানে ঢুকে পড়েছে। ঠিক। সংসদীয় গণতন্ত্রে প্রত্যাবর্তন করে রাষ্ট্রপতি কেটে প্রধানমন্ত্রী বসাতে গিয়েই এই বিপত্তি। এখন সংবিধানের একশ ভাগ পরিষ্কার গোসল দরকার, নইলে পাকসাফ হবে না। গণতন্ত্র পেতে হলে এই অবস্থার পরিবর্তন হতে হবে। এইসব পূর্বশর্ত গুছিয়ে একটি জাতীয় সনদের রূপরেখা প্রণয়নের সুপারিশ করছেন অনেকে।বর্তমান সংবিধান যে একটি অগণতান্ত্রিক ও গণবিরোধী সংবিধান তাতে কোনো সন্দেহ নাই। আমরাও বহুবার গণতান্ত্রিক বাংলাদেশ গড়বার জন্য একটি গণতান্ত্রিক সংবিধানের কথা বলে আসছি। আমাদের সঙ্গে সুশীল সমাজের প্রস্তাবের পার্থক্য হচ্ছে সুশীল সমাজ চাইছে বিদ্যমান সংবিধানের সংস্কার। সেই সংস্কারটাও করবে পরাশক্তি, সুশীল সমাজ ও উচ্চাভিলাষী অফিসারদের সমর্থনে ক্ষমতায় বসা বর্তমান অসাংবিধানিক উপদেষ্টা সরকার, কিম্বা নতুন কোনো অসাংবিধানিক বা গণবিরোধী ক্ষমতা। গণতান্ত্রিক জনগণের দিক থেকে সংবিধান সংস্কার এখন মোটেও লক্ষ্য নয়, বরং দাবি হচ্ছে জনগণের সার্বভৌম ক্ষমতার পুনরুদ্ধার এগারোই জানুয়ারির ঘটনায় যা আমাদের হাতছাড়া হয়ে গিয়েছে। জনগণের সার্বভৌম ক্ষমতা পুনরুদ্ধারের লড়াইয়ের বিজয়ের মধ্য দিয়ে জনগণের গণতান্ত্রিক ইচ্ছা ও সংকল্পের ওপর দাঁড়িয়ে নতুন গণতান্ত্রিক সংবিধান রচনা হবে। কিন্তু সেটা পরের ব্যাপার। সেটা একমাত্র সম্ভব জনগণের আন্দোলন-সংগ্রাম অভ্যুত্থানের মধ্য দিয়ে বিজয়ী হয়ে ক্ষমতায় আসা জনগণের সরকারের ডাকা একটি রাষ্ট্রগঠন সভা (constituent assembly) দ্বারা। পরাশক্তির সমর্থনপুষ্ট উপদেষ্টা সরকার দিয়ে সংবিধান সংস্কারের অর্থ হচ্ছে সাম্রাজ্যবাদের খুঁটি বাংলাদেশে আরও পাকাপোক্ত করা। সংবিধান সংস্কারের লক্ষ্যে একটি স্বল্পমেয়াদি সংসদ নির্বাচনের প্রস্তাবও উঠেছে। যে সংসদ সংবিধান সংস্কার ও সংশোধনী এনে ভেঙে যাবে।আমরা অনুমান করতে পারি সংবিধান সংস্কার না করে আগামী নির্বাচন হবে না। সুশীল সমাজ নির্বাচনের জন্যই নির্বাচন চায় না। রাজনৈতিক দলগুলোর পাল্টাপাল্টি সহিংসতা ও সন্ত্রাস তারা এড়াতে চায়। যদিও এখনো দুই নেত্রীকে বাদ দিয়ে বাংলাদেশে তাদের রাজনীতি করবার খায়েশ পূর্ণ হয়নি। হবার সম্ভাবনাও এখন অনেক কমে গিয়েছে।গণমানুষের স্বার্থ রক্ষার দিক থেকে রাজনৈতিক দলগুলোকে সমর্থন করবার কোনো প্রশ্ন আসে না। দুর্নীতি ও দুর্বৃত্তায়নের যে নমুনা জনগণ দেখেছে সেই পুরানা জায়গায় ফিরে যাবার প্রশ্নও আসে না। কিন্তু যে দিকটা জনগণকে অবশ্যই সচেতন থাকতে হবে সেটা হলো সার্বভৌমত্বের প্রশ্ন। এই ক্ষেত্রে কোনো প্রকার আপোষ চলতে পারে না। যে রাজনৈতিক দল বা নেতা আপোষ করছেন সেই দল ও নেতার প্রতি তীক্ষ্ন নজর রাখা এখন আমাদের কাজ। বর্তমান ক্ষমতাসীন অসাংবিধানিক সরকারকে অবশ্যই বিদায় নিতে হবে এবং তাদের ক্ষমতারোহণকে কোনোভাবেই সাংবিধানিক বৈধতা দেওয়া যাবে না। সে কারণে সাজানো নির্বাচন ও ক্ষমতাসীনদের বৈধতা দেবার সকল কারসাজি নস্যাৎ করবার দাবিই এখন গণমানুষের একমাত্র ও প্রধান দাবি। এই দাবি ন্যায্য দাবি। ক্ষমতাসীনদের ক্ষমতারোহণ ও ক্ষমতায় থাকাকে বৈধ করবার সকল কারসাজি নস্যাৎ করবার কৌশল নির্বাচন প্রতিরোধ নাকি অংশগ্রহণ সেটা স্থির করবার সময় এখনো আসেনি। এই দাবির পক্ষে জনমত এবং গণমানুষের তীব্র আন্দোলন ও সংগ্রাম গড়ে তোলার মধ্য দিয়ে গণতান্ত্রিক বাংলাদেশ গড়ে তোলার শর্ত তৈরি করাই এখনকার কাজ। যে আঁতাত আজ আমাদের সার্বভৌমত্ব হরণ করেছে যদি তাদের আমরা বৈধতা দান করি তাহলে যে কেউই অস্ত্রের জোরে বা পরাশক্তির সমর্থনে যখন তখন ক্ষমতায় যেতে পারবে। এই নৈরাজ্য আমরা কিছুতেই বরদাশত করতে পারি না।আমরা জানি, সন্ত্রাসের বিরুদ্ধে যুক্তরাষ্ট্রের নেতৃত্বে ধনী ও সাম্রাজ্যবাদী দেশগুলোর অনন্ত যুদ্ধ জারি রয়েছে। ফলে আমরা চাই বা না চাই বাংলাদেশের রাজনীতি বিশেষত গণতান্ত্রিক আন্দোলন-সংগ্রামকে বারবারই ইসলাম বনাম ধর্মনিরপেক্ষ শক্তির লড়াইয়ে বিভক্ত করা হবে। সেইভাবে বিভাজিত করেই দেশে-বিদেশে তুমুল প্রচার চলছে। বাংলাদেশের গণতান্ত্রিক আন্দোলন-সংগ্রামকে এই দিকে নজর কড়া রাখতে হবে। কোনোভাবেই এই ফাঁদে পা দেওয়া যাবে না। বাংলাদেশের জনগণের লড়াই সাম্রাজ্যবাদের বিরুদ্ধে পরাশক্তি ও তাদের এই দেশীয় দালালদের দখলদারির বিরুদ্ধে। জনগণের প্রত্যক্ষ দুশমনদের বাংলাদেশের জনগণ এখন কমবেশি চিনতে শিখেছে। সব সময় মনে রাখতে হবে সাম্রাজ্যবাদী শক্তির বিরুদ্ধে বাংলাদেশের সার্বভৌমত্ব পুনরুদ্ধারই এখন লড়াইয়ের প্রধান কেন্দ্রবিন্দু। দেশের মানুষকে ইসলাম ও ধর্মনিরপেক্ষতার বিভাজনে ভাগ করবার এই নীতি একান্তই পরাশক্তির যুদ্ধকৌশল। বলা বাহুল্য বাংলাদেশের জনগণ অবশ্যই সাম্প্রদায়িকতার বিরুদ্ধে। তার রূপ যেমনই হোক না কেন। ফলে ইসলাম বনাম ধর্মনিরপেক্ষতার প্রশ্ন সাম্প্রদায়িক রাজনীতির বিরোধী হওয়ার প্রশ্ন নয়। সকল প্রকার সাম্প্রদায়িকতার বিরুদ্ধে লড়াই একই সঙ্গে সাম্রাজ্যবাদবিরোধী লড়াইয়ের সঙ্গে যুক্ত।মনে রাখতে হবে সন্ত্রাসের বিরুদ্ধে অনন্ত যুদ্ধ কোনো কূটনৈতিক নিয়মনীতির ধার ধারে না। এযাবৎকাল যে সকল বিশ্বযুদ্ধ আমরা দেখেছি তার সঙ্গে এর চরিত্রগত তফাত রয়েছে। বিশ্বযুদ্ধের এই নয়া ধরনের মধ্যে যুদ্ধকে ন্যায়সঙ্গত প্রমাণ করা বা তাকে বৈধতা প্রশ্নে যে সকল তর্কের সঙ্গে রাষ্ট্রনীতি, কূটনীতি ও আন্তর্জাতিক বিধিবিধান জড়িত হয়ে পড়ত বা অন্তত কোথাও না কোথাও জবাবদিহি করবার নৈতিক দায়িত্ব রাষ্ট্রগুলো বোধ করত, এখন তা আর নাই বললেই চলে। এমনকি, অনেকের দাবি, এই ধরনের যুদ্ধ ন্যায়যুদ্ধ নাকি অন্যায় যুদ্ধ সেই তর্কের দিনও যেমন শেষ হয়ে গিয়েছে, জবাবদিহিতার নৈতিক পরিমণ্ডলও অক্কা পেয়েছে। এর প্রত্যক্ষ ফল আমরা দেখছি জাতিসঙ্ঘের সাম্রাজ্যবাদী শক্তির অধীনস্থ কার্যক্রমে, জাতিসঙ্ঘের ন্যক্কারজনক ভূমিকায়। ইরাকের বিরুদ্ধে যুদ্ধ ও দখলদারি কায়েমের পেছনে প্রথমে বলা হলো ইরাক গণবিধ্বংসী মারণাস্ত্র উৎপাদন করছে। কিন্তু যখন সেই অস্ত্রশস্ত্র পাওয়া গেল না, তখন ইরাকের জনগণকে গণতন্ত্র ও সভ্যতা শিক্ষা দেওয়া সাম্রাজ্যবাদের পণ বলে জাহির করা হলো। যুদ্ধ ও দখলদারি অতএব বিশেষ কোনো প্রতিবাদ বা নীতিগত পরিবর্তন ছাড়াই বহাল রয়েছে। যদি ন্যায়-অন্যায় বলে যুদ্ধবিগ্রহ বিচারের কোনো মানদণ্ড আর না থাকে তাহলে আমাদের পরিষ্কার বুঝতে হবে নতুন এক বিশ্ববাস্তবতা তৈরি হয়েছে। দুনিয়ার এই নতুন রূপান্তরে আমরা যে বিশ্বপরিমণ্ডলে প্রবেশ করেছি সেটা বিশুদ্ধ যুদ্ধের ময়দান। এই ময়দানে হয় যুদ্ধ করে টিকে থাকতে হবে অথবা ইতিহাসে যেমন বহুবার অন্যান্য জাতি বা জনগোষ্ঠির ক্ষেত্রে ঘটেছে বাংলাদেশের ক্ষেত্রেও সেই ঘটনাই ঘটে চলেছে। আমরা তার প্রাথমিক পর্যায় বা প্রথম দৃশ্যের উপক্রমণিকা অবলোকন করেছি মাত্র। দুর্বল, অসচেতন, অজ্ঞান, বিভক্ত, আভ্যন্তরীণ হানাহানি ও কোন্দলে শক্তিহীন ও পরদেশের গোলামিতে আনন্দিত জনগোষ্ঠীর সমূলে ধ্বংস হয়ে যাওয়াই কিন্তু ইতিহাসের লিখন। এটাই কি আমরা চাই? আমার আশংকা দেওয়ালের লিখন ক্রমশ ফুটে উঠছে। এই বাস্তবতা সম্পর্কে আমাদের হুঁশ বলে কোনো লক্ষণ আমার আজ অবধি চোখে পড়েনি।সন্ত্রাসের বিরুদ্ধে অনন্ত যুদ্ধ পরিচালনার ক্ষেত্রে বাংলাদেশকে যুদ্ধের ময়দানে পরিণত করবার ষোল আনা আগ্রহ রয়েছে মার্কিন যুক্তরাষ্ট্রের। বিশ্ব সন্ত্রাসবাদবিরোধী অভিযান মার্কিন যুক্তরাষ্ট্র বাংলাদেশ থেকেও পরিচালনা করতে চায়। তাদের দাবি এতে দক্ষিণ ও মধ্য এশিয়ার জনগণ উপকৃত হবে। মার্কিন পররাষ্ট্র বিভাগের সন্ত্রাস দমন বিভাগের সমন্বয়ক ডেল ডেইলি মে মাসের দিকে যখন বাংলাদেশ সফর করছিলেন তখন মার্কিন শীর্ষ কর্মকর্তারা পরিষ্কারই তাঁদের ইচ্ছার কথা জানিয়েছেন বলে পত্রিকায় খবর এসেছে। এই বিষয়ে তাঁরা স্বরাষ্ট্র ও আইন উপদেষ্টার সঙ্গে কথা বলেছেন। সন্ত্রাসবাদ মোকাবিলায় বাংলাদেশে সেমিনার-সিম্পোজিয়াম চলছে। সন্ত্রাসবাদ মোকাবিলায় যুক্তরাষ্ট্রের সহায়তা সংক্রান্ত আলোচনার শেষে স্বরাষ্ট্রমন্ত্রী জানিয়েছেন, সন্ত্রাস দমনে যুক্তরাষ্ট্র র্যাব ও পুলিশ কর্মকর্তাদের প্রশিক্ষণ দিতে আগ্রহী। (দেখুন, বিশ্ব সন্ত্রাসবাদবিরোধী অভিযান বাংলাদেশ থেকে পরিচালনা করতে চায় মার্কিন যুক্তরাষ্ট্র দৈনিক আমার দেশ, ১৩ মে ২০০৮)।শেষ করব পুরানা একটি অভিযোগ তুলে। সার্বভৌমত্ব পুনরুদ্ধারের লড়াই যদি আমাদের প্রধান রাজনৈতিক লড়াই হয় তাহলে মার্কিন রাষ্ট্রদূতের আহ্বানে তাঁর বাসায় বাংলাদেশের রাজনৈতিক দলগুলোর যাওয়া এবং বাংলাদেশের আভ্যন্তরীণ বিষয় নিয়ে একজন বিদেশি রাষ্ট্রদূতের সঙ্গে পরামর্শ করবার যে খবর পত্রিকায় দেখেছি তাকে কোনোভাবেই ক্ষমা করার সুযোগ আমাদের নাই। পররাষ্ট্র মন্ত্রণালয় ছাড়া এই ধরনের সভা কূটনৈতিক বিধিবিধান ও শিষ্টাচারবহির্ভূত। ভিয়েনা কনভেনশনের পরিপন্থী এইসব আচরণ অবিলম্বে বন্ধ করতে হবে। এর বিরুদ্ধে এর আগে আমরা প্রতিবাদ জানিয়েছি। কিন্তু রাজনৈতিক দল বা কোনো রাজনৈতিক নেতা যদি দেশের এই বিপদ ও বিপর্যয়ের সময় সাবধান না হন তাহলে তাঁদেরকে চিনে রাখাও জনগণের সাম্রাজ্যবাদবিরোধী আন্দোলন-সংগ্রামের জন্য জরুরী হয়ে পড়ে।নির্বাচন হবে কিনা তা এখনও অনিশ্চিত। যদি হয়ও তা হবে ক্ষমতাসীনদের বৈধ করবার একটি প্রক্রিয়া ছাড়া অধিক কিছু হবে না। অতএব আমাদের নজর যেন সার্বভৌমত্ব পুনরুদ্ধার ও গণতান্ত্রিক বাংলাদেশ কায়েমের দিকে অবিচল নিবদ্ধ থাকে। এই কামনাই করি। 
                    
