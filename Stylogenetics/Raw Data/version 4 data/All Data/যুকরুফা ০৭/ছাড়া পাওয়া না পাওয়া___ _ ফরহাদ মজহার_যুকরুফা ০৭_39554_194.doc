ছাড়া পাওয়া না পাওয়া___ _ ফরহাদ মজহার





                        দারুন এই লেখাটি পড়ুনছাড়া পাওয়া না পাওয়া...ফরহাদ মজহারখালেদা জিয়া কবে ছাড়া পাবেন গত সপ্তাহে এটাই ছিল বড় ধরনের জল্পনা। ক্ষমতাসীন উপদেষ্টাদের কেউ কেউ তিনি শিগগিরই ছাড়া পেয়ে যাচ্ছেন ইঙ্গিত দিচ্ছেন। কিন্তু এই শিগগির ছাড়াটা আদৌ কোন ঘণ্টা, দিন, হপ্তা, মাস বা বছর অনুসরণ করে চলে কিনা সেই ভরসা তিনি দেন নি। কিন্তু ইতোমধ্যে বাজারে কেচ্ছাকাহিনী যা যা রটবার রটে যাচ্ছে। অনেকের দাবি, তিনি ছাড়া পান নি তাঁর দল বিএনপির কারণে। তাঁকে ছেড়ে দেবার জন্য বিএনপি বাহাত্তর ঘণ্টার আলটিমেটাম দিয়েছে। বাহাত্তর ঘণ্টার আলটিমেটাম! কিসের আলটিমেটাম? মিছিল করার ক্ষমতা নাই, আলটিমেটাম! এই ক্ষোভ আমি সাধারণ মানুষদের মধ্যেই দেখেছি। সরকার যেখানে তাঁকে কারাগার থেকে বাইরে আনবার প্রক্রিয়া চালাচ্ছে বলে প্রকাশ্যে বলছে, সেখানে ক্ষমতাসীনদের আলটিমেটাম দেওয়ার অর্থ হচ্ছে খামাখা উসকানি। নির্জীবের বীরত্বের ভান। এখন সরকার দাবি করতেই পারে যে ছাড়ব না, দেখি বিএনপি কী করে? তাই হয়েছে কি না কে জানে!বিএনপি একটি দুর্বল দল, বহু ভাগে বিভক্ত। ফলে দলটির খালেদা জিয়ার পক্ষে বড় কিছু করা সম্ভব নয়, এটা জানা কথা। এটা তাহলে নিছকই কথার কথা নয় যে বিএনপি মানেই খালেদা জিয়া, আর খালেদা জিয়া মানেই বিএনপি। কথাটি দুর্ভাগ্যজনক হলেও সত্য। খালেদা জিয়াকে বাদ দিয়ে সংস্কারবাদীরা নিজেরাও কিছু করতে পারতো না বলেই বিএনপিকে দিয়ে যার যার লুটপাট সাঙ্গ হবার পর খালেদাকে ছেড়ে তারা সব আহমদদের নতুন ভাঁড়ার ঘরে ছালা পাততে সটকে পড়েছে। এখন নতুন বাড়িতে সিঁধ কাটবার সময়। দালাল ও টাউটটন্নিদের সংস্কারবাদিতা নতুন ভাবে লুটপাটের সাধ। তা ছাড়া ওর মধ্যে রাজনীতির কোন ছিটেফোঁটা আছে ভাববার আমাদের এখনো কোন কারণ ঘটে নি।বিএনপির যদি কোন রাজনীতি থাকে তাহলে সেই রাজনীতির একমাত্র দাবিদার খালেদা জিয়া এবং বিএনপি সমর্থক জনগণ। এটাই এখনকার বাস্তবতা থেকেই বোঝা যাচ্ছে। রাজনৈতিক আইকন বা একটি বিশেষ ধারার রাজনীতির প্রতীক হিশাবে খালেদা জিয়া শক্তিমান, তাঁকে বাদ দিয়ে বিএনপির নিজস্ব কোন শক্তি নাই। এটাই হচ্ছে সত্য কথা। এহেন পরিস্থিতিতে খালেদা জিয়ার রাজনৈতিক ভবিষ্যৎ কী সেটাই আমাদের আজকের আলোচনার বিষয়।সংখ্যাগরিষ্ঠের স্বার্থ নিয়ে কথা বলা, ধরিয়ে দেওয়া আমার কাজ। সেই দিক থেকে খালেদা জিয়ার তাৎপর্য ততোটুকুই যতোটুকু তাঁর রাজনৈতিক ভবিষ্যতের সঙ্গে বাংলাদেশের জাতীয় স্বার্থের প্রশ্ন জড়িত। বাকি দায়দায়িত্ব তাঁর নিজস্ব। ওতে আমাদের কিম্বা বাংলাদেশের জনগণের কিছুই আসবে-যাবে না। কিন্তু আমরা তাঁর কাছ থেকে এমন কিছুই প্রত্যাশা করব না যা তাঁর কাছ থেকে আশা করা অবাস্তব। মনে রাখতে বলব খালেদা জিয়া বামপন্থি কেউ নন। বিপ্লবী হওয়া বহু দূরের কথা। আওয়ামী লীগের তুলনায় এই ক্ষেত্রে তাঁর রাজনীতির পার্থক্য হচ্ছে পেটিবুর্জোয়া মধ্যবিত্ত শ্রেণী সমাজতন্ত্র নামে রাষ্ট্রীয় পুঁজিবাদ যেভাবে কায়েম করেছিল এবং কোন ব্যাখ্যা ছাড়া সেই নীতি পরিত্যাগ করেছিল, সেই ধরনের কোন উত্তরাধিকার তাঁর নাই। তিনি বাংলাদেশে সমাজতন্ত্র বা কমিউনিজম কায়েম করতে আসেন নি, এই রকম কোন প্রতিশ্রুতি তিনি কিম্বা জিয়াউর রহমান বাংলাদেশের জনগণকে কখনো দিয়েছেন বলা যাবে না। অতএব কথা বলে কথা রাখেন নি বা এই ক্ষেত্রে ঘোরতর নীতিভ্রষ্টতা ঘটেছে এই ধরনের অভিযোগ তাঁর বা জিয়াউর রহমানের বিরুদ্ধে করা যাবে না। আমরা বাস্তব বিষয় নিয়ে বাস্তবোচিত আলোচনা করতে বসেছি। মনগড়া কাব্য রচনা এখানে উদ্দেশ্য নয়।জিয়াউর রহমানের উনিশ দফায় অর্থনৈতিকভাবে জাতীয় উন্নতি অন্বেষণের ইঙ্গিত ছিল। তাঁর মৃত্যুর পর নয়া উদারনীতিবাদী অর্থনীতির ডামাডোলে সেই সম্ভাবনা বিনষ্ট হয়েছে, যদিও এই দফাগুলোর সঠিক রাজনৈতিক ও অর্থনৈতিক ব্যাখ্যার ওপর দাঁড়িয়ে একটি নয়া উদারনীতিবাদী অর্থব্যবস্থার বিপরীতে একটি জাতীয় অর্থনৈতিক বিকাশের পথ বিএনপির পক্ষে দেখানো কঠিন বা অসম্ভব ছিল না। চীনাদের সঙ্গে জিয়াউর রহমানের সম্পর্ক গড়ে উঠেছিল এমন সময় যখন চীন তার নিজের জাতীয় অর্থনৈতিক বিকাশের পথ অন্বেষণ ও পরীক্ষা-নিরীক্ষা চালাচ্ছিল। বলা বাহুল্য সাম্রাজ্যবাদবিরোধী জাতীয় অর্থনৈতিক বিকাশের একটা পুঁজিতান্ত্রিক পথও তারা তাদের অবস্থা অনুযায়ী আবিষ্কার করতে পেরেছে। মার্কসের অনুসারীরা চীনের এই রূপান্তরের সমালোচনা করলেও জাতীয় অর্থনৈতিক বিকাশের পথ যে সরাসরি সাম্রাজ্যবাদী বিশ্ব অর্থনৈতিক ব্যবস্থার সঙ্গে দ্বন্দ্বসঙ্ঘাতের মধ্য দিয়েই অগ্রসর হতে বাধ্য এটা স্বীকার করে। এই পথ বাস্তবায়নের জন্য নরম রাষ্ট্র নয় বরং দরকার শক্ত রাষ্ট্র এটাও ইতিহাসের অভিজ্ঞতা থেকে নেয়া একটি গুরুত্বপূর্ণ তাত্ত্বিক অবস্থান। অর্থাৎ লোকদেখানো নির্বাচন মার্কা গণতন্ত্র নয়, বরং জাতীয় শক্তিকে বিকশিত করবার জন্য জাতীয় স্বার্থের পক্ষে যে সকল শ্রেণী সমাজে হাজির তাদের সমঝোতার মধ্য দিয়ে একটি শক্ত সরকার দরকার। জিয়াউর রহমান যতো দিন ও যতোটুকু এই ধরণের শক্ত অবস্থানে ছিলেন ততো দিন ও ততোটুকুই তিনি বাংলাদেশের জাতীয় রাজনীতি ও অর্থনৈতিক বিকাশের ক্ষেত্রে ইতিবাচক পদক্ষেপ নিতে পেরেছিলেন। কিন্তু যখনি তিনি শহুরে পেটিবুর্জোয়া মধ্যবিত্ত শ্রেণীর মনতুষ্টি ও বিনোদনের দিকে ঝোঁকা শুরু করলেন তখন থেকেই তার পতনের শুরু। টাউট, বাটপার, চোর, ডাকাত ও দুর্নীতিবাজদের জন্য তিনি যখন বিএনপির দরজা খুলে দিলেন, সেই দিন থেকেই তার নিয়তি লেখা হয়ে গিয়েছিল। সেই দিন থেকেই বিএনপিতে জাতীয় স্বার্থ রক্ষার পক্ষে যে সকল শ্রেণী, শক্তি, ব্যক্তি ও আদর্শের সমাবেশ ঘটেছিল তাদের বিদায়ঘণ্টাও বেজে ওঠে।বিএনপি নিজেকে জাতীয়তাবাদী শক্তি বলে দাবি করে। এই দাবির মূল কথা হচ্ছে যারা বিএনপির দলীয় সমর্থক ও বিএনপির দলবাজির পক্ষে তারাই জাতীয়তাবাদী। জাতীয় স্বার্থ রক্ষা করবার জন্য যে সকল শ্রেণী, শক্তি, ব্যক্তি ও আদর্শের সমাবেশ আর সেই সমাবেশের শক্তি বিএনপি সেই শক্তির বিকাশকে তার রাজনীতি বলে গণ্য করেনি। দুইয়ের মধ্যে পার্থক্য যে আকাশ আর পাতাল জিয়াউর রহমান তাঁর ব্যবহারিক রাজনীতির মধ্যে সেটা টের পেলেও তাঁর মৃত্যুর পরে সেই ব্যবহারিক রাজনীতিকে বিএনপি নিছকই কৌশল অন্যদের বিএনপির সমর্থক হিশাবে রাখার কায়দা গণ্য করেছে। জিয়াউর রহমানের ব্যবহারিক চর্চার পেছনে যে একটা রাজনীতি আছে সেই রাজনীতির জাতীয় সম্ভাবনা জিয়াউর রহমান নিজে যেমন পরিষ্কার করতে পারেননি অন্যেরা তার তাৎপর্য ধরতে পারেননি। ফলে রাজনৈতিক দল হিশাবে কেন বিএনপি বাংলাদেশের রাজনীতিতে একটি প্রধান রাজনৈতিক দলে পরিণত হোল তার কোন সঙ্গত ব্যাখ্যা বিএনপি আমাদের দিতে পারে না। ঠিক তেমনি শহুরে পেটিবুর্জোয়া মধ্যবিত্ত ও তাদের শ্রেণীভুক্ত বুদ্ধিজীবীরাও আমাদের এই ব্যাখ্যা দিতে পারেনি। এই ব্যর্থতা বা এই ব্যাখ্যার অনুপস্থিতির কারণেই আওয়ামী লীগ যখন বিএনপিকে ক্যান্টনমেন্টে তৈরি পার্টি বলে সেই প্রপাগান্ডায় কাজ হয়। বিএনপি আসলেই ক্যান্টনমেন্টের পার্টি কি না সেই গুরুতর অভিযোগের কোন উত্তর বিএনপি দিতে পারে না। বরং বিএনপি একে অনেকটা নিজের গৌরব আকারেই যেন মেনে নেয়।বিএনপির জন্ম ক্যান্টনমেন্টে কি না তার উত্তর বিএনপি দেবে। আমাদের মাথাব্যথা নাই। কিন্তু ভুলে যাওয়া উচিত নয়, সাতই নভেম্বরের সিপাহী জনতার ঐক্য জাতীয় সার্বভৌমত্বের পক্ষে যে শক্তি প্রদর্শন করেছিল, সেই শক্তিই আজ অবধি বিএনপিকে টিকিয়ে রেখেছে। কোন সামরিক অফিসার নয়, কিংবা জিয়াউর রহমান নিজেও নন বরং এই ঐক্যই হচ্ছে জাতীয় শক্তির এমন এক ঐতিহাসিক মুহূর্ত যার তাৎপর্য অনস্বীকার্য। সৈনিক এবং সংখ্যাগরিষ্ঠ জনগণ যদি এই তাৎপর্য ভুলে যায়, বুঝতে না পারে, সেই অনন্য মুহূর্ত থেকে ঐতিহাসিক প্রেরণা গ্রহণ করতে ভুলে যায়, তখন বাংলাদেশকে আঞ্চলিক ও আন্তর্জাতিক পরাশক্তির কবল থেকে উদ্ধার করা অসম্ভব হবে। বেগম খালেদা জিয়া আর জিয়াউর রহমান একই ব্যক্তি নন। তাঁকে এখন ইতিহাসের এই সকল মুহূর্তের তাৎপর্য বুঝতে হবে। কারণ তিনি এখন আর ব্যক্তিমাত্র নন।জিয়াউর রহমানের হত্যার মধ্য দিয়ে জাতীয় স্বার্থের সমঝোতার জায়গাগুলো ভেঙে পড়ে এবং জাতীয় পার্টি নামে আরেকটি দল গড়ে ওঠে। কিন্তু সেটা আওয়ামী ও বিএনপি ধারার রাজনৈতিক দুর্বলতা এবং জাতীয় স্বার্থের ক্ষেত্রগুলো চিহ্নিত করা ও বোঝার অভাব থেকে তৈরি। হুসেইন মুহম্মদ এরশাদ সামরিক সরকার হিশাবে দীর্ঘদিন ক্ষমতায় ছিলেন। ভূমিসংস্কার, জাতীয় ওষুধ নীতি, অর্থনৈতিক সংস্কারসহ বেশ কয়েকটি ক্ষেত্রে জাতীয় স্বার্থের জায়গাগুলোকে শনাক্ত করবার একটা প্রবণতা তাঁর শাসনামলে আমরা দেখি। তাঁর বিরুদ্ধে বিস্তর তর্ক তোলা যায়। তার পরেও একটি সামরিক সরকার কিভাবে এতো দিন টিকে থাকতে পেরেছে তার সঠিক বিচারে নামলে এই দিকগুলো অর্থাৎ জাতীয় স্বার্থ রক্ষার প্রশ্নগুলো অবশ্যই উঠে আসবে। কিন্তু সারকথা হচ্ছে এই যে, জাতীয় পার্টি থেকে কোন রাজনীতি তৈরি হয়নি। এখন তার সম্ভাবনাও নাই। কারণ এরশাদের সামরিক সরকারের সঙ্গে আওয়ামী লীগের সম্পর্ক এবং বিএনপির বিরুদ্ধে জোটে যুক্ত হওয়া এবং সম্প্রতি এরশাদ ও হাসিনার গোপন সাক্ষাতের গুজবে পরিষ্কার যে বিএনপির বিরোধিতা করা ছাড়া জাতীয় পার্টির হাতের পাঁচ কিছুই নাই। ব্যক্তি এরশাদের দুর্নীতি বা সামরিক শাসক এরশাদের বিরুদ্ধে ক্ষোভ এখানে এখন আমার আলোচনার বিষয় নয়।যাঁরা মাওবাদী রাজনীতির ধারক কিম্বা মওলানা ভাসানীর অনুসারী তাঁদের বড় একটি অংশ জিয়াউর রহমানকে সমর্থন করেছিলেন। করবার বড় কারণ ছিল জাতীয় স্বার্থের প্রশ্নে সমঝোতা এবং সাধারণ সৈনিক ও সংখ্যাগরিষ্ঠ জনগেণর মৈত্রী ও জয় থেকে প্রেরণা। যদিও সাধারণ ধারণা হোল এই সমর্থনের পেছনে আওয়ামী লীগ বিরোধিতা, ভারতীয় আধিপত্যবাদের হুমকি ইত্যাদিই ছিল আসল কারণ। আওয়ামী লীগের বিরোধী বলেই বিএনপি বিএনপি সমর্থনের ভিত্তি সম্পর্কে এই ধরণের প্রচার আছে। কিন্তু বাংলাদেশের রাজনীতিতে বিভিন্ন শ্রেণী ও শক্তির দ্বন্দ্বসঙ্ঘাতের ইতিহাসকে রাজনীতির ইতিবাচক অভিমুখ অনুযায়ী অনুধাবন করা জরুরী। শুধু নেতিবাচক সমর্থনের ওপর যদি বিএনপির রাজনীতি গড়ে উঠত তাহলে বিএনপি একটি রাজনৈতিক দল বা ধারা হিশাবে গড়ে উঠতে পারত না। এই দিকগুলো গবেষকের তীক্ষ্ন চোখ দিয়েই বুঝতে হবে।জিয়াউর রহমানের মৃত্যুর পর বিএনপি যে অর্থনৈতিক পথ গ্রহণ করে তার সঙ্গে আওয়ামী নয়া উদারনীতিবাদী অর্থনৈতিক কর্মসূচীর বিশেষ কোন ফারাক নাই। কিন্তু জনগণ সম্ভবত এই অপরাধের দায় যতোটুকু খালেদা জিয়ার ওপর দিয়ে থাকে, তার চেয়ে সরাসরি বিএনপির অর্থমন্ত্রী ও সুবিধাভোগী সাইফুর রহমান এবং খালেদা জিয়ার আশেপাশের দুর্নীতিবাজদের ওপরেই চাপায়। নয়া উদারনীতিবাদী অবাধ বাজারব্যবস্থা মেনে নেবার দায় এবং তার পরিণতি খালেদা জিয়াকেই এখন বহন করতে হচ্ছে।জিয়াউর রহমানের বিরুদ্ধে হাজারো অভিযোগ থাকার পরেও তাঁর মধ্যে নতুন সম্ভাবনা দেখেছিল মানুষ। খালেদা জিয়া সংখ্যাগরিষ্ঠ জনগণের একটি বৃহৎ অংশের কাছে নেত্রী। সেটা নিছকই তাঁর আপোষহীনতা নয়। বড়োজোর বাইরের দিক। ক্যারিশমা। জনগণ তাঁর এই আপোষহীন রূপটি দেখতে চায়, অবশ্যই। কিন্তু তাঁর প্রতি জনগণের সমর্থনের ভিত্তি এখানে নয়, অন্যত্র। বাংলাদেশের জনগণ যে ঐতিহাসিক মুহূর্তগুলো পার করে এসেছে, সেই মুহূর্তগুলোর তিনিই সম্ভবত এখন একমাত্র উত্তরাধিকারী। অন্তত দুটো ক্ষেত্রে। এক. সংখ্যাগরিষ্ঠ জনগণ ও সাধারণ সৈনিকদের মধ্যে মৈত্রীর প্রেরণা এবং দুই. জাতীয় স্বার্থ রক্ষার প্রশ্নে সচেতন শ্রেণী, দল, ব্যক্তি ও রাজনীতি সন্নিবেশনার তাগিদ। দুটোই তিনি জিয়াউর রহমানের কাছ থেকে পেয়েছেন। এরশাদবিরোধী আন্দোলনের মধ্য দিয়ে তিনি নিজেকে নিজ গুণে প্রতিষ্ঠিত করেছেন। এগারোই জানুয়ারির পরে মৈত্রীর প্রেরণা ও জাতীয় স্বার্থের তাগিদ তার কাছে, কারাগারে অন্তরীণ বদ্ধ দরজায় আঘাত হানছে। তাঁর সামনে দুটো পথ খোলা। তিনি এই তাগিদের আওয়াজ শুনতে পারেন এবং নতুন খালেদা জিয়া হয়ে বেরিয়ে আসতে পারেন। দ্বিতীয় পথ পুরানা খালেদা জিয়া হয়ে থাকা। যদি তিনি শুনবার ক্ষমতা হারিয়ে বসে থাকেন সেই ক্ষেত্রে বাংলাদেশের রাজনীতিতে তাঁর মাইনাস হয়ে যাওয়া নিছকই সময়ের ব্যাপার মাত্র।বাংলাদেশের ইতিহাস এবং জনগণের সার্বভৌমত্ব রক্ষা ও জাতীয় স্বার্থ প্রতিরক্ষার আকাঙ্ক্ষা তাঁর মধ্য দিয়ে বাস্তবায়িত হোক রাজনীতিতে এই দাবিটি এগারো জানুয়ারির পর হঠাৎ নয়, আস্তে আস্তে উঠে এসেছে। এটা তীব্র হবে বলেই আমার ধারণা। তাঁর আমলের দুর্নীতির জন্য জনগণ তাঁকে ক্ষমা করে দিয়েছে তা নয়। অন্য দিকে তিনি তাঁদের কাছে কড়জোড়ে ক্ষমা চান এটাও জনগণের দাবি নয়। বরং এই জুলুম-নির্যাতনের মধ্য দিয়ে তিনি নতুন মানুষ হয়ে বেরিয়ে আসেন জনগণ এটাই প্রত্যাশা করে।এই কথার অর্থ ভালো করে বোঝার দরকার আছে। খালেদা জিয়া নিজে দুর্নীতি করেছেন এটা জনগণ বিশ্বাস করেনি। বিশ্বাস করানো যায়নি। কিন্তু তাঁর চোখের সামনে দুর্নীতি হয়েছে, সেই অপরাধ ও দায়দায়িত্ব তাঁর। এই দায় থেকে জনগণ তাঁকে মুক্তি দিতে নারাজ। তাঁর দুর্বল দিক অবশ্যই আছে। সেটা মাতৃস্নেহ। মাতৃস্নেহ জননীর সবচেয়ে বড় গুণ, যদি এই গুণ না থাকত পৃথিবীতে প্রজাতি হিশাবে মানুষ আদৌ টিকে থাকতে পারত কি না সন্দেহ। জনগণের নেত্রী হিশাবে তাঁকে জনগণ দানব মনে করে না। দুই পুত্রের প্রতি তাঁর স্নেহ থাকবে, এটাই স্বাভাবিক। কিন্তু যে পরীক্ষায় তিনি তাঁর শত্রুদের মুখে ছাই দিয়েছেন সেটা হোল তাঁর পুত্রদের অসুস্থতা, তারেকের মেরুদণ্ড ভেঙে দেওয়া এবং চিকিৎসার জন্য বাইরে যাবার সুযোগ না দিয়ে তাঁকে ক্রমাগত চাপ দেওয়া নিষ্ঠুরতার মুখে তিনি অটল থেকেছেন। মায়ের স্নেহ ও আকুতিকে জনগণের প্রতি দায় ও কর্তব্যের বিপরীতে স্থাপন করে দুইয়ের মধ্যে একটিকে গ্রহণ করতে তাকে বাধ্য করার চেষ্টা হয়েছে। তিনি পুত্রদের বিপরীতে জনগণের প্রতি তাঁর দায় ও কর্তব্যের প্রশ্নে অনড় রয়েছেন। ক্ষমতাসীন অবস্থায় তিনি যে ভুল করেছিলেন, কারাগারে তিনি সেই ভুল করেননি। বরং নিজেকে শুধরে নেবার শক্তি অর্জন করে এবং তা ইতোমধ্যে প্রদর্শন করে জনগণের প্রত্যাশা আরো বাড়িয়ে দিয়েছেন। অতএব তিনি নতুন মানুষ হয়ে বেরিয়ে আসবেন এই প্রত্যাশায় আর আশ্চর্য হবার কী আছে?এগারো জানুয়ারির অভ্যুত্থানটি বিএনপির বিরুদ্ধেই ঘটানো হয়েছিল। যদি বিএনপি মানেই খালেদা জিয়া হয় তাহলে এই অবস্থান খালেদা জিয়ার বিরুদ্ধে। বিএনপি নেতৃত্বের বৃহৎ অংশই কি প্রকাশ্যে ও অপ্রকাশ্যে এই সরকারের সঙ্গে যোগ দেয় নি? ইতিহাস নিজের কথা নিজেই বলবে। এখন জাতীয় স্বার্থের খাতিরে রাজনীতির ক্ষেত্র পুনরুদ্ধারের কর্তব্য আছে নাগরিকদের। কাউকে দোষী সাব্যস্ত করা এখনকার কাজ নয়। রাজনীতিকে যারা ব্যবসা ও ব্যক্তিগত স্বার্থ হাসিলের উপায় গণ্য করে এসেছে, তাদের বিরুদ্ধে জনগণের ক্রোধ আশ্রয় করে যে হানাদারি শক্তি ক্ষমতায়, তাদের এখন মোটামুটি জনগণ চিনতে পেরেছে। এখন কাজ হচ্ছে হানাদারদের হুকুমদারির অধীনে নেওয়া সংস্কারের পথ প্রত্যাখ্যান করে সত্যিকারের গণতান্ত্রিক সংস্কারের পথে অগ্রসর হওয়া।খালেদা জিয়াকে নিজের দলের সংস্কারের কথা ভাবতে হবে। এই কাজটি তার জন্য এখন খুবই সহজ হয়ে গিয়েছে। নির্বাচন নজরে রেখে তিনি দল গোছানোর কথা যদি ভাবেন, তাহলে পুরানা টাউনটন্নি ও নির্বাচনবাজ সুবিধাবাদীরাই আবার দলে ভিড় করবে। তাহলে তিনি চরমভাবে ব্যর্থ হবেন। আন্দোলন-সংগ্রামের মধ্য দিয়ে তাঁর দলের সংস্কারসাধনই এখন সবচেয়ে সঠিক পথ। হানাদারদের কবল থেকে ও সকল প্রকার হানাদারি থেকে বাংলাদেশকে মুক্ত করাই এখনকার রাজনীতি। তাহলে তাদেরকেই নেতৃত্বে আনতে হবে যারা আন্দোলন-সংগ্রামে নেতৃত্ব দিতে সক্ষম। অবৈধ ও হানাদার সরকারকে বৈধতা দেবার নির্বাচনে অংশগ্রহণ করবার প্রশ্ন যেমন আসে না, ঠিক তেমনি ক্ষমতাসীনরা আপসেআপ ক্ষমতা ছেড়ে চলে যাবে এই আশাও দুরাশা মাত্র। আশা করি রাজনীতির গতিপ্রক্রিয়া অনুধাবন করবার এই বিচক্ষণতা তিনি হারান নি। তিনিই তো দেখছেন উপজেলা নির্বাচনের ঘোষণা ও প্রস্তুতি নিয়েছে সরকার। এই নির্বাচন হবে। এই নির্বাচনের পর সংবিধানের সংস্কার করবে সরকার। রাজনৈতিক দলগুলো নির্বাচন করুক বা না করুক নিজেদের জন্য একটি প্রস্থান পথ এই সরকারকে বের করতেই হবে। জনগণ কোন প্রস্থানপথ দিতে চায় না। বিএনপি যে তা চায় না সে কথা বিএনপি বারবারই সাজানো নির্বাচনে অংশগ্রহণ করবে না বলে জানিয়ে যাচ্ছে। এটা সঠিক রাজনীতি। কিন্তু জানানো এক কথা আর কাজে তা প্রদর্শন করা ভিন্ন ব্যাপার। দুর্ভাগ্য যে সাম্প্রতিক নির্বাচনে বিএনপির ভূমিকা প্রশ্নবিদ্ধ হয়েছে। অথচ নীতির প্রশ্নে দৃঢ় থাকার ওপর নির্ভর করছে বিএনপির ভবিষ্যৎ।বিএনপি নির্বাচনবিরোধী হতে পারে না। কোন দলই পারে না। প্রশ্ন হচ্ছে কার অধীনে কিসের নির্বাচন? জরুরী অবস্থার অধীনে ও বর্তমান নির্বাচন কমিশনের অধীনে নির্বাচনের প্রশ্ন আসে না। আওয়ামী লীগ সাম্প্রতিক নির্বাচনে যে ভুল করেছে তার কাফফারা আওয়ামী লীগকে দিতে হবে। আওয়ামী লীগের সুর বদলাচ্ছে। যতোই উপজেলা নির্বাচন ঘনিয়ে আসবে, সেই সুর আরো পাল্টাবে।ছাড়া পাওয়া না পাওয়া এখন গৌণ হয়ে গিয়েছে। খালেদা জিয়া এখন সকল পক্ষের জন্য বিপদের কারণ হয়ে উঠেছেন। তাঁকে নিয়ে অন্যদের উদ্বেগ তাঁর এখন উপভোগ করার সময় এসে গিয়েছে। কারাগারে বসে তিনি তা উপভোগ করতে পারবেন এই আশা রেখে শেষ করি।

