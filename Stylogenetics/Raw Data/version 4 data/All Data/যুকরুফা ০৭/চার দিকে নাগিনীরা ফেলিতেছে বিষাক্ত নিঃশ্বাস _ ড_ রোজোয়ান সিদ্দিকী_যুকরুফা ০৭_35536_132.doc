চার দিকে নাগিনীরা ফেলিতেছে বিষাক্ত নিঃশ্বাস _ ড_ রোজোয়ান সিদ্দিকী





চার দিকে নাগিনীরা ফেলিতেছে বিষাক্ত নিঃশ্বাসড. রোজোয়ান সিদ্দিকীসরকার ঘোষিত সময়সীমা অনুযায়ী আগামী ১৮ ডিসেম্বর জাতীয় সংসদ নির্বাচন অনুষ্ঠানের কথা। কিন্তু নির্বাচন নিয়ে সংশয়ের এখনো অবসান হচ্ছে না। সরকারের উপদেষ্টারা এমনভাবে কথা বলছেন, তাতে নির্বাচন নিয়ে রহস্য কেবলই বাড়ছে। দেশে একটি অবাধ, সুষ্ঠু ও নিরপেক্ষ নির্বাচনের পথে প্রধান অন্তরায় জরুরি অবস্থা বহাল রাখা। দেশের সব রাজনৈতিক দল দাবি করছে, নির্বাচনের আগে জরুরি অবস্থা প্রত্যাহার করে নিতে হবে। কিন্তু জরুরি অবস্থা বহাল রাখার ব্যাপারে সরকারের অবস্থান অনড়। এ ব্যাপারে সরকার প্রকাশ্যে যে যুক্তি দেখাচ্ছে, তা কিছুতেই গ্রহণযোগ্য নয়। সরকার বলছে, নির্বাচনের সময় ভোটারদের নিরাপত্তা বিধান ও ভোটাররা যাতে নির্বিঘ্নে ভোট দিতে পারে, সে জন্য জরুরি অবস্থা বহাল রাখা দরকার। জরুরি অবস্থা বহাল রাখার ব্যাপারে সরকারের এ যুক্তি হাস্যকর। কারণ এর আগেও তিনটি তত্ত্বাবধায়ক সরকারের অধীনে দেশে জাতীয় সংসদ নির্বাচন অনুষ্ঠিত হয়েছে। সে নির্বাচন হয়েছে অবাধ, সুষ্ঠু ও নিরপেক্ষ। দেশে-বিদেশে তা প্রশংসিতও হয়েছে। কিন্তু সুষ্ঠুভাবে নির্বাচন অনুষ্ঠানের জন্য ওই তিনটি নির্বাচনের সময় দেশে জরুরি অবস্থার কোনো প্রয়োজন হয়নি। মানুষ নির্বিঘ্নে ভোট দিতে পেরেছে।সুতরাং জরুরি অবস্থা বহাল রাখার ক্ষেত্রে সরকারের যুক্তি ধোপে টেকে না। তাহলে এর পেছনে দু’টি কারণ থাকতে পারে। প্রথমত, জরুরি অবস্থা বহাল রেখে সরকার রাজনৈতিক দলগুলোর কিছু কিছু নেতাকে নির্বাচনে অংশগ্রহণ থেকে বিরত রাখতে চায়। নির্বাচনী আইনের বিধান অনুযায়ী কোনো ব্যক্তি নিু আদালতে সাজাপ্রাপ্ত হলে, তিনি যদি উচ্চ আদালতে আপিল করেন, তবে নির্বাচনে প্রতিদ্বন্দ্বিতা করতে পারবেন। কিন্তু জরুরি আইনে নিু আদালতে সাজাপ্রাপ্ত ব্যক্তি উচ্চ আদালতে আপিল করলেও নির্বাচনে অংশ নিতে পারবেন না। তা ছাড়া জরুরি বিধিতে সরকার যেসব ব্যবস্থা নিয়েছে, জরুরি অবস্থা তুলে নিলে তার অনেক কিছুই অকার্যকর হয়ে পড়বে। সেটাও সরকারের ভয়।কিন্তু কিছু লোককে নির্বাচন থেকে বিরত রাখতে সরকারের কী দায়? কেন তাদের নির্বাচন থেকে বিরত রাখতে হবে? এর কারণ সম্ভবত এই যে, তত্ত্বাবধায়ক সরকার বিনা প্রমাণে কিছু রাজনীতিককে দুর্নীতিবাজ, মহা দুর্নীতিবাজ বলে অভিহিত করেছে। কিন্তু এসব অভিযোগের কোনো প্রমাণ দিতে পারেনি তত্ত্বাবধায়ক সরকার। ফলে মুখ রাখার জন্য হলেও কিছু লোককে নির্বাচন থেকে বিরত রাখতে হবে কিংবা সরকার তাদের অপছন্দের কিছু লোককে নির্বাচিত হতে দিতে চায় না। তত্ত্বাবধায়ক সরকার নিরপেক্ষ হলে তাদের এ ধরনের কোনো পদক্ষেপ নিতে হতো না।দ্বিতীয়ত, আমরা বারবার বলার চেষ্টা করেছি যে, গত বছরের ১১ জানুয়ারির যে বিপর্যয় সৃষ্টি হয়েছে, তার পেছনে রয়েছে দেশী-বিদেশী কুচক্রী মহলের চক্রান্ত। এক-এগারোর আগে বিদেশী কূটনীতিকদের অপতৎপরতা আমরা লক্ষ করেছি। তারা সব কূটনৈতিক শিষ্টাচার ও ভিয়েনা কনভেনশন লঙ্ঘন করে বাংলাদেশের রাজনীতির নিয়ন্ত্রণভার কার্যত নিজেদের হাতে তুলে নেন এবং তৎকালীন তত্ত্বাবধায়ক সরকারকে নানা ধরনের নির্দেশনা দিতে শুরু করেন। দেশের রাজনৈতিক দলগুলোও অনেকাংশে বিদেশী কূটনীতিকনির্ভর হয়ে পড়েছিল। তাদের মদদ ও কুপরামর্শে দেশের রাজনৈতিক ও আইনশৃঙ্খলা পরিস্থিতি এমন এক পর্যায়ে উপনীত হয় যে, সংবিধানকে পাশ কাটিয়ে এক-এগারোর সরকার প্রতিষ্ঠিত হয়।এক-এগারোর সরকার প্রতিষ্ঠার ক্ষেত্রে বিদেশীদের উদ্দেশ্য মুসলমান প্রধান দেশ হিসেবে বাংলাদেশের অগ্রযাত্রা প্রতিহত এবং বাংলাদেশের জ্বালানি সম্পদ, গ্যাস, কয়লা, তেলের ওপর কর্তৃত্ব প্রতিষ্ঠা করা। অনির্বাচিত, জনপ্রতিনিধিত্বহীন, জবাবদিহিতাহীন সরকারের মাধ্যমে যেভাবে স্বার্থ হাসিল করা যায়, নির্বাচিত সরকারের কাছ থেকে তা আদায় করা যায় না। এখন মনে হচ্ছে, ১৮ ডিসেম্বরের নির্বাচনের মাধ্যমে তেমনই একটি ‘নির্বাচিত’ সরকার প্রতিষ্ঠার প্রয়াস চালাচ্ছে তত্ত্বাবধায়ক সরকার ও বিদেশী ষড়যন্ত্রকারীরা।এখানে আলামতগুলো বিশ্লেষণ করা যায়। তত্ত্বাবধায়ক সরকার এখন খুব স্পষ্টই বুঝতে পেরেছে, আগামীতেও অবাধ, সুষ্ঠু ও নিরপেক্ষ নির্বাচন হলে বিএনপি’র নেতৃত্বাধীন চারদলীয় জোটই ক্ষমতায় আসবে। কিন্তু তারা ক্ষমতায় এলে তো নির্দলীয় তত্ত্বাবধায়ক সরকারের মতলব হাসিল হয় না। সুতরাং এমন একটা কৌশল নিতে হবে যাতে বিএনপি-জামায়াতসহ চারদলীয় জোট অনেক কম আসনে জয়ী হয়। আর যারা জয়ী হবেন, তারাও যেন সরকারের তল্পি বহন করতে রাজি হন।পত্রপত্রিকার রিপোর্টে বোঝা গেছে, সরকার সেই মতলব থেকে বিএনপি’র হাতে ১০৯ আর আওয়ামী লীগের হাতে ৪২ জনের একটি নেগেটিভ তালিকা ধরিয়ে দিয়েছে। আগামী নির্বাচনে বিএনপি ওই ১০৯ জনকে এবং আওয়ামী লীগ ওই ৪২ জনকে নির্বাচনে প্রার্থী করতে পারবে না। একই সাথে সরকার এ দু’টি দলের হাতে একটি পজিটিভ তালিকাও তুলে দিয়েছে আগামী নির্বাচনে যাদের মনোনয়ন দিতে হবে। তা ছাড়া ‘নির্দলীয় তত্ত্বাবধায়ক সরকার’ চাইছে, বেগম খালেদা জিয়া ও শেখ হাসিনা ১৮ ডিসেম্বরের নির্বাচনে অংশ না নিক। এর কারণ কী? কারণ হলো, সরকার ১৮ ডিসেম্বরের নির্বাচনে চায় তাদের ইচ্ছার সংসদ যারা বর্তমান তত্ত্বাবধায়ক সরকারের সব অপকর্মকে জাতীয় সংসদে বৈধতা দেবে। এদের প্রস্থানের পথ নিশ্চিত করে তারপর আবার নির্বাচন হবে। সে নির্বাচনে বেগম খালেদা জিয়া ও শেখ হাসিনা নির্বাচন করে প্রকৃত সরকার গঠন করবেন। কী দারুণ প্রস্তাব!সরকার বলেনি যে, তারা রাজনৈতিক দলগুলোর হাতে এমন কোনো ‘নেগেটিভ’ ও ‘পজিটিভ’ প্রস্তাব তুলে দেয়নি। তাতে বিশ্বাস করতেই হবে যে, তত্ত্বাবধায়ক সরকার যেন অপকর্মটি করেছে। ফলে এটা এখন খুব স্পষ্ট যে, আগামী সংসদ নির্বাচনের (যদি অনুষ্ঠিত হয়) মাধ্যমে দেশে গণতন্ত্র প্রতিষ্ঠিত হচ্ছে না।এক দিকে সরকারের নেগেটিভ-পজিটিভ লিস্ট, তার ওপর দু্ই নেত্রীকে নির্বাচন থেকে বিরত রাখার অপচেষ্টা, সেই সাথে জরুরি অবস্থা বহাল রাখার কোশেশ সব মিলিয়ে নির্বাচনী পরিবেশ ঘোলাটেই হচ্ছে।তার ওপর এই সরকারের পরামর্শদাতা বিদেশীদের নানা ধরনের তৎপরতা নির্বাচন অনিশ্চিত করেই রাখছে। রাজনৈতিক দলগুলো যখন জরুরি অবস্থা প্রত্যাহারের জন্য সরকারের ওপর চাপ সৃষ্টি করছে, তখন সুর বদলে ফেলছেন এই সরকারের বল-ভরসা বিদেশীরা। মার্কিন রাষ্ট্রদূত জেমস মরিয়ার্টি ঢাকায় এসে প্রথমে বলেছিলেন, জরুরি অবস্থার মধ্যে কিভাবে সুষ্ঠু নির্বাচন অনুষ্ঠান সম্ভব, তা তিনি বুঝতে পারেন না। তারপর আস্তে আস্তে তিনি কথার পরিবর্তন করছেন। একবার নয়, বারবার পরিবর্তন করেছেন। পরে তিনি একবার বলেছেন, নির্বাচনের সময় জরুরি অবস্থা শিথিল করা যেতে পারে। সর্বশেষ গত ২২ অক্টোবর তিনি বলেছেন, বাংলাদেশের নির্বাচনে পর্যবেক্ষক পাঠানোর যে সিদ্ধান্ত যুক্তরাষ্ট্র সরকার নিয়েছে, জরুরি অবস্থা বহাল থাকলেও সে সিদ্ধান্তে কোনো পরিবর্তন হবে না। অর্থাৎ যুক্তরাষ্ট্রও এখন চাইছে, নির্বাচনের সময়ও জরুরি অবস্থা বহাল থাকুক। যুক্তরাষ্ট্রের ১২০ জনের পর্যবেক্ষক দলের প্রথম টিমটি নভেম্বরের প্রথম সপ্তাহে ঢাকা এসে পৌঁছবে।একইভাবে সুর বদল করেছে ইউরোপীয় ইউনিয়ন (ইইউ)। তাদের প্রতিনিধিদল ঢাকায় এসে প্রথমে বলেছিল, ইইউ সাধারণত জরুরি অবস্থার মধ্যে কোনো নির্বাচন অনুষ্ঠিত হলে তাতে পর্যবেক্ষক পাঠায় না। তখন বাংলাদেশের সুদর্শন উপদেষ্টা বলেছিলেন, তারা বাংলাদেশের ‘বিশেষ পরিস্থিতি’ ইইউকে বোঝাবেন এবং নিশ্চয়ই তারা নির্বাচন পর্যবেক্ষণে রাজি হবেন। এখন তারাও রাজি। জরুরি অবস্থার মধ্যেও বাংলাদেশের নির্বাচনে তারা পর্যবেক্ষক পাঠাবেন। অর্থাৎ ‘ইলেকশন বাই সিলেকশন’ হলেও তারা সে নির্বাচনকে বৈধতা দিতে রাজি আছেন। কিংবা তারা বাংলাদেশে তেমন নির্বাচনই চাইছেন।এ দিকে জাতিসঙ্ঘের আবাসিক সমন্বয়কারী মিজ রেনেটা লক ডেসালিয়েন তো সব শিষ্টাচার ভঙ্গ করে বলেছেন, জরুরি অবস্থার মধ্যেই সুষ্ঠুভাবে জাতীয় সংসদ নির্বাচন অনুষ্ঠান সম্ভব। এর প্রমাণ হিসেবে তিনি ৩ আগস্টের ১৩টি সিটি ও পৌরসভার একদলীয় নির্বাচনের উদাহরণ তুলে ধরে বলেন, ওই নির্বাচন অবাধ ও সুষ্ঠু হয়েছে। অর্থাৎ জাতিসঙ্ঘ প্রতিনিধি বাংলাদেশের জনগণের প্রতিপক্ষে দাঁড়িয়ে জরুরি অবস্থার মধ্যেই নির্বাচনের পক্ষে ওকালতি করে যাচ্ছেন।এর মধ্যে দুই দিনের এক ঝটিকা সফরে বাংলাদেশে এসেছিলেন যুক্তরাজ্যের এশিয়া, আফ্রিকা ও জাতিসঙ্ঘবিষয়ক পররাষ্ট্র প্রতিমন্ত্রী লর্ড মার্ক ম্যালোচ ব্রাউন। তিনি শান্তিপূর্ণভাবে গণতন্ত্রে উত্তরণের জন্য সংসদ নির্বাচন অনুষ্ঠানে তত্ত্বাবধায়ক সরকারকে সহযোগিতা করার জন্য রাজনৈতিক দলগুলোর প্রতি আহ্বান জানিয়েছেন। তিনি বলেন, জরুরি অবস্থাবিহীন মুক্ত পরিবেশে অনুষ্ঠিত নির্বাচন দেশে-বিদেশে অধিকতর বৈধতা ও গ্রহণযোগ্যতা পাবে। তবে দুর্নীতির দায়ে জরুরি আইনে অভিযুক্তদের নির্বাচনে অংশগ্রহণের সুযোগ থাকা উচিত নয়। অভিযুক্তরা উচ্চ আদালত থেকে দায়মুক্ত হয়ে এলে সমস্যা নেই। তাই জরুরি অবস্থা রাখার ব্যাপারে তত্ত্বাবধায়ক সরকারের অবস্থান যুক্তিযুক্ত। বসে থাকেননি ভারতীয় হাইকমিশনার পিনাক রঞ্জন চক্রবর্তী। তিনিও সুর মিলিয়ে বলেছেন, জরুরি অবস্থা গ্রহণযোগ্য নির্বাচনের ক্ষেত্রে কোনো বাধা নয়।সরকারও চাইছে জরুরি অবস্থার মধ্যে নির্বাচন হোক। আর সরকারের বল-ভরসা বিদেশীরাও বলছে, জরুরি অবস্থার মধ্যেই নির্বাচন হোক। ব্রিটিশমন্ত্রী আর এক কাঠি সরেস। তিনি বলেছেন, নির্বাচনে রাজনৈতিক দলগুলো যেন সরকারকে সহযোগিতা করে। তার অর্থ যা যা বলে, যেভাবে করতে বলে, সেভাবেই যেন সব কিছু করে রাজনৈতিক দলগুলো। মানে সরকারের কোনো পদক্ষেপের বিরোধিতা করতে পারবে না তারা। সরকারের অনুগত থাকবে রাজনৈতিক দলগুলো। জরুরি অবস্থা জারি থাকুক, নেতাকর্মীরা বন্দী থাকুক, তাদের নির্বাচনের অযোগ্য ঘোষণা করা হোক, তবু তারা যেন সরকারকে সহযোগিতা করেন।তিনি আরো বলেছেন, জরুরি আইনে অভিযুক্তদের নির্বাচনে অংশগ্রহণের সুযোগ থাকা উচিত নয়। ব্রিটেন নাকি পৃথিবীর সবচেয়ে প্রাচীন গণতন্ত্রের দেশ। সেই দেশের মন্ত্রী বলছেন, জরুরি আইনে অভিযুক্তদের নির্বাচনে অংশগ্রহণ করতে দেয়া যাবে না। ব্রিটেনে প্রকাশ্যে এ ধরনের কথা বললে এই মন্ত্রী নিশ্চয়ই পচা ডিমের ঢিল খেতেন। অথচ বাংলাদেশে তিনি অবলীলায় এমন বেআইনি কথা বলতে পেরেছেন।এখন পরিস্থিতি তাহলে কী দাঁড়াল? সরকার ও তাদের বিদেশী পরামর্শদাতারা চাইছে জরুরি অবস্থার মধ্যেই নির্বাচন হোক; যে নির্বাচনের মাধ্যমে সরকার ও তাদের বিদেশী মদদদাতাদের পছন্দের লোকদের নির্বাচিত করিয়ে আনা সম্ভব হবে। অনির্বাচিত সরকারের সাথে চুক্তি করলে তা পরে নির্বাচিত সরকার বাতিল করতে পারবে। তাই এমন একটি সরকার চাই, যাদের একটি নির্বাচিত চেহারা থাকবে, কিন্তু তারা হবে সাম্রাজ্যবাদীদের ‘হুকুম বরদার’ আর একটি ড. ফখরুদ্দীন সরকার।রাজনৈতিক দলগুলোকে এই সত্য উপলব্ধি করতে হবে। সাম্রাজ্যবাদীদের মিষ্টি কথা, সরকারের উপদেষ্টাদের হেঁয়ালিপূর্ণ বক্তব্যে রাজনৈতিক দলগুলো যদি বিভ্রান্ত হয়, তাহলে দেশের সমূহ ক্ষতি হবে। দেশের স্বাধীনতা-সার্বভৌমত্ব বিপন্ন হয়ে পড়বে। সেই সাথে রাজনৈতিক দলগুলোর ভবিষ্যৎ হয়ে পড়বে অন্ধকার। দলগুলোকে মনে রাখতে হবে, দলের চেয়েও দেশ বড়। সেই দেশই আজ বিপন্ন। তাই একযোগে অভিন্ন প্লাটফর্মে দাঁড়িয়ে সরকারকে বাধ্য করতে হবে অবাধ, সুষ্ঠু ও নিরপেক্ষ নির্বাচন নিশ্চিত করতে। সেটাই এই মুহূর্তে জরুরি ও প্রধান কাজ।লেখকঃ সাংবাদিক ও সাহিত্যিকই-মেইলঃ rezwansiddique@yahoo.com(সুত্র.নয়া দিগন্ত ২৯/১০/২০০৮) Click This Link

