ইসলাম যেমন নিজের দেশ, সংস্কৃতি ও ঐতিহ্য কে অস্বীকার করাকে সমর্থন করে না তেমনি কোন কিছু নিয়ে বাড়াবাড়ি করাকে ও___




 
                        আজ পহেলা বৈশাখ, ১৪১৫ বঙ্গাব্দ । সবাইকে জানাই নববর্ষের অফুরন্ত শুভেচ্ছা ।  আমাদের দেশের অনেকেরই কিছু ভ্রান্ত ধারণা আছে নববর্ষ পালন নিয়ে । কেউ কেউ মনে করেন নববর্ষ পালন হিন্দু সংস্কৃতি, ইসলাম একে সমর্থন করে না । আবার কেউ মনে করেন নববর্ষ পালন মানেই ঢাক ঢোল নিয়ে রাস্তায় বের হয়ে যাওয়া । কিন্তু আসলে এসব কিছুই নিজের দেশের সংস্কৃতিকে পূর্ণ মর্যাদা দিতে পারে না । পূর্ণ মর্যাদা দিতে হলে অন্য কিছু প্রয়োজন । দেশের সংস্কৃতি ঐতিহ্য কে অস্বীকার করে নয়, অমর্যাদা করে নয় বরং সুস্থ স্বাভাবিকভাবে দেশীও সংস্কৃতিকে মনের গভীরে লালন করেই পূর্ণ মর্যাদা দেয়া যায় । উগ্রতা পরিহার করে , শালীনতা বজায় রেখেও নিজের দেশের সংস্কৃতি কে সম্মান করা যায় । সংস্কৃতি কে বছরের পর বছর ধরে রাখা যায় ।  এখনকার নতুন জেনারেশন দেশীও সংস্কৃতি কে অবহেলা করে । তারা এদেশের সংস্কৃতি ঐতিহ্য সম্পর্কে কোন ধারণা রাখে না । অনেক ছেলেমেয়ের কাছেই যদি জানতে চাওয়া হয় আজকে বাংলা কত তারিখ দেখা যাবে তারা বলতে পারছে না । কত সাল তা জানে না । এতে বোঝা যায় দেশীও সংস্কৃতিকে তারা অস্বীকার করছে কিংবা তাদের কাছে দেশের সংস্কৃতি সম্পর্কে সঠিক ধারণা পৌছানো হচ্ছে না । নিজের সংস্কৃতিকে ধরে রাখতে হলে তা অবশ্যই নতুন জেনারেশনের কাছে পৌঁছে দিতে হবে । এ দায়িত্ব কি আমাদের সবার নয়?  ইসলাম সম্পর্কে মানুষের যে ভ্রান্ত ধারণা আছে, সেটাও দূর করতে হবে । কেননা ইসলাম কখনই নিজের দেশ ঐতিহ্য সংস্কৃতিকে অস্বীকার করতে সমর্থন করে না । ইসলামে দেশ প্রেমের কথা স্পষ্টভাবে বলা আছে । আর নিজস্ব সংস্কৃতি ঐতিহ্য কোন কিছুকে অবহেলা করা ইসলাম শেখায় না । তাই সব কিছুই করা যাবে সব কিছুই যুগের পর যুগ শত বর্ষ ধরে পালন করা যাবে । কিন্তু কোন কিছুই নিজের অস্তিত্ব স্বত্বা কে  বিলীন করে নয় । অশালীন হয়ে নয় । ইসলামকে ভুলে যেয়ে নয় ।  যেটুকু করার কোন প্রয়োজন নেই সেটা মুখে মুখে দেখিয়ে রং চং মেখে আমি খুব বাঙ্গালীমনা এরকম ভাব এনেও নয় । বরং যেনো শত বর্ষ ধরে এ ঐতিহ্য কে ধরে রাখা যায় তা মনের গভীরে এ উপলব্ধিকে গেঁথে দিয়ে । সকলে যেন মনের গভীরে বাঙ্গালীত্বকে লালন করতে পারে, শত বছরেও যেন বাঙ্গালী সংস্কৃতি হারিয়ে না যায় সে ব্যবস্থা করেই ।   একটা জিনিস আমাদের ভুললে চলবে না আমরা বাঙ্গালী, কিন্তু সেই সাথে আমরা মুসলমানও । তাই নিজের দেশকে যেমন ভালোবাসতে হবে তেমনি সেই ভালোবাসাটায় আল্লাহর দ্বীন যেন পরিপূর্ণ ভাবে জুড়ে থাকে সেটাও খেয়াল রাখতে হবে ।  নতুন বছরে পুরোনো সব কিছু ভুলে নতুন ভাবে যেন আমরা নিজেদের সব কিছুকে ফিরে পাই এই কামনাই সবার জন্য । সবাইকে আবারো জানাই নববর্ষের শুভেচ্ছা ।      

                    সর্বশেষ এডিট : ১৪ ই এপ্রিল, ২০০৮  রাত ৮:১০                

