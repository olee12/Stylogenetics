নিষ্ঠুর অমানবিক ও নির্লজ্জ _ ড_ রোজোয়ান সিদ্দিকী





                        ড. রোজোয়ান সিদ্দিকী এর লেখাটি পড়ুননিষ্ঠুর অমানবিক ও নির্লজ্জ : ড. রোজোয়ান সিদ্দিকীদুর্নীতি ও চাঁদাবাজির ১৬ মামলার আসামি শেখ হাসিনা। এসব মামলার বেশ কয়েকটির চার্জশিট হয়েছে। শুনানিও চলছিল কোনো কোনো মামলার। এর মধ্যে হঠাৎ করেই তার কান আর চোখের রোগ ধরা পড়ল। প্রতিদিন শেখ হাসিনার চিকিৎসকরা বলতে থাকলেন, তার বাম কানে ডিভাইস বসানো আছে। সেটা না বদলালে তিনি চিরদিনের জন্য কর্ণপ্রতিবন্ধী হয়ে যাবেন। আর যুক্তরাষ্ট্র ছাড়া পৃথিবীর অন্য কোথায়ও ওই ডিভাইস লাগানো যাবে না। কিন্তু যুক্তরাষ্ট্রে থাকা অবস্থায় এক ছবিতে দেখা গেল, তিনি বাম কানে মোবাইল লাগিয়ে কথা বলছেন। এ ছবি ছাপার পর ঢাকায় তার সহকারী ও ব্যক্তিগত চিকিৎসকরা বললেন, ছবিটি বানোয়াট। কম্পিউটারে তৈরি। শেখ হাসিনার বাম কান অচল। এর ক’দিন পর প্রবাস থেকেই শেখ হাসিনা জানালেন, বাম কান নয়, তার ডান কান অচল। যাই হোক, বিদেশ যাওয়ার আগে শেখ হাসিনার উন্নত চিকিৎসার জন্য অনেক শোরগোল হলো। সরকারের সাথে আলোচনা হলো। রাতারাতি তার পাসপোর্ট ফেরত দেয়া হলো। রাতে আদালত বসিয়ে ব্যক্তিগত হাজিরা থেকে অব্যাহতি মিলল। কারাগার থেকেই বেগম খালেদা জিয়াও শেখ হাসিনার উন্নত চিকিৎসার জন্য বিদেশে পাঠানোর দাবি জানালেন। শেখ হাসিনার স্বামী ড. ওয়াজেদ মিয়া সরকারের কাছে আবেদন জানালেন এবং কারাগার থেকে সরকারি অনুকম্পায় নির্বাহী আদেশে প্যারোলে মুক্তি পেয়ে ২৪ ঘণ্টার মধ্যে যুক্তরাষ্ট্রের উদ্দেশে রওনা হয়ে গেলেন। তারপর ‘গুরুতর অসুস্থ’ শেখ হাসিনা পাখির মতো আজ লন্ডন, কাল কানাডা, পরশু যুক্তরাষ্ট্র, তরশু ফিনল্যান্ড ঘুরে বেড়াতে লাগলেন।এ নিয়ে কেউ কোনো প্রশ্ন তোলেনি। চিকিৎসা মানুষের মৌলিক অধিকার। সে সুযোগ প্রতিটি নাগরিকেরই প্রাপ্য। তা তিনি মুক্ত মানুষ হোন, কারাবন্দী থাকুন, কিংবা কারাদণ্ডে দণ্ডিত হোন। সে হিসেবে শেখ হাসিনার আগে চিকিৎসা নিতে সিঙ্গাপুর যাওয়ার সুযোগ দেয়া হয়েছে আওয়ামী লীগের সাধারণ সম্পাদক দুর্নীতির অভিযোগে কারাবন্দী আবদুল জলিলকে। শেখ হাসিনার পর দুর্নীতির দায়ে ১৬ বছরের কারাদণ্ডে দণ্ডিত আওয়ামী লীগ নেতা মোহাম্মদ নাসিমকে। তারও প্রতিবাদ করেনি কেউ। আর এদের কেউই আইনি প্রক্রিয়ায় বা জামিন নিয়ে বিদেশে যাননি। সবাই গেছেন সরকারের অনুকম্পায়। কিন্তু তারেক রহমানের মুক্তি প্রক্রিয়া এগিয়েছে বিচারিক প্রক্রিয়ায়। শেখ হাসিনার মুক্তির সময় সরকারের তরফ থেকে বলা হয়েছিল তারেক রহমানের উন্নত চিকিৎসার জন্য মুক্তি পেতে তার পরিবারের পক্ষ থেকে কোনো আবেদনও করা হয়নি। তখন তার স্ত্রী-কন্যা সরকারের কাছে আবেদন করেন। কিন্তু তার সে আবেদনে সাড়া দেয়নি সরকার। এর পরও প্রায় তিন মাস পার হয়ে গেছে। উচ্চ আদালতে জামিনের আবেদন করেন তারেক রহমান। উচ্চতর আদালত তার বিরুদ্ধে দায়ের করা সব ক’টি মামলায় তাকে জামিন দেন। ফলে তারেক রহমানের জামিনে মুক্তি ও উন্নত চিকিৎসার সম্ভাবনা দেখা দেয়।বিএনপি’র যুগ্ম মহাসচিব তারেক রহমানের মুক্তি ও বিদেশে উন্নত চিকিৎসার সম্ভাবনা দেখা দেয়া মাত্রই তার মুক্তির বিরুদ্ধে তীব্র প্রতিবাদ জানিয়েছে আওয়ামী লীগ। প্রথম দিন আওয়ামী লীগের ভারপ্রাপ্ত সাধারণ সম্পাদক সৈয়দ আশরাফুল ইসলাম বলেছেন, এটা বিএনপি-জামায়াতের সাথে সরকারের আঁতাতের ফসল এবং আশ্চর্য, বেগম খালেদা জিয়া ও তারেক রহমানের মুক্তি প্রক্রিয়া নিয়ে আওয়ামী লীগের প্রেসিডিয়াম সভা ডাকা হয় ৩০ আগস্ট। সভা শেষে বলা হয়, ‘দুর্নীতির দায়ে অভিযুক্ত বিএনপি’র সিনিয়র যুগ্ম মহাসচিব তারেক রহমানকে ছেড়ে দিলে আর কাউকে আটক রাখার অধিকার সরকারের থাকে না। সে জন্য তাকে ছাড়ার আগে দুর্নীতির অভিযোগে গ্রেফতার করা সবাইকে ছেড়ে দিতে হবে।’ দলের ভারপ্রাপ্ত সাধারণ সম্পাদক সৈয়দ আশরাফুল ইসলাম বলেন, সরকারের দুর্নীতিবিরোধী অভিযান ছিল লোক দেখানো। এর আসল লক্ষ্যই ছিল আওয়ামী লীগ ও বিএনপিকে একই লেভেলে নিয়ে আসা। এটা এখন প্রমাণিত। তিনি বলেন, ‘দুর্নীতির বিশ্ব চ্যাম্পিয়নই যদি মুক্তি পায়, তাহলে চুনোপুঁটিদের ধরে রেখে কী লাভ।’অর্থাৎ তারেক রহমান যত অসুস্থই হোক না কেন, তাকে চিকিৎসার জন্যও এমনকি আদালতও জামিন দিতে পারবে না। তা ছাড়া কোনো অসুস্থ রাজনীতিবিদ জামিন পাচ্ছেন দেখে এ ধরনের মন্তব্য সত্যি সত্যি নিষ্ঠুর ও অমানবিক। রাজনীতিতে মতাদর্শগত বিরোধ থাকতে পারে, কিন্তু সে বিরোধ হত্যাকাণ্ডকে উসকে দিতে পারে না। তাতে আইনের শাসনের প্রতি অশ্রদ্ধাই প্রদর্শিত হয়। রাজনীতিবিদদের নিজেদের মধ্যে অন্তত এ ধরনের সহমর্মিতা থাকা জরুরি।আর তারেক রহমান দুর্নীতিতে ‘বিশ্বচ্যাম্পিয়ন’ হলেন কেমন করে? না দেশের কোনো আদালত তাকে দুর্নীতিবাজ হিসেবে রায় দিয়েছে, না তথ্য প্রমাণসহ তার দুর্নীতির খতিয়ান কেউ প্রকাশ করেছে? না, সে রকম কিছু ঘটেনি। আওয়ামী লীগের নেতৃত্বাধীন ১৪ দলের নেতানেত্রীরা অবিরাম প্রচার করেছেন, তারেক রহমান বাংলাদেশে দুর্নীতির প্রতীক। আর দায়িত্বহীন জবাবদিহিতাহীন কিছু সংবাদপত্র ও টিভি চ্যানেল নীতিনৈতিকতা বিসর্জন দিয়ে সেসব কথা প্রচার করেছে। যেহেতু আওয়ামী লীগ বলেছে, তারেক রহমান বিশ্বসেরা দুর্নীতিবাজ। তাই তিনি দুর্নীতিবাজ হয়ে গেছেন? এই দাবি শুধু অশিষ্টই নয়, অশিক্ষাও বটে।সরকারের সাথে সমঝোতা করে আদালতের জামিন না নিয়ে নির্বাহী আদেশে বিদেশে গেছেন আওয়ামী লীগের তিন নেতা শেখ হাসিনা, আবদুল জলিল ও মোহাম্মদ নাসিম। গত ১১ জুন শেখ হাসিনার মুক্তির আগের দিন বিকেল ৫টার পর খাস কামরায় বসে চারটি মামলায় শেখ হাসিনাকে ব্যক্তিগত হাজিরা থেকে অব্যাহতির আদেশ দিয়েছিলেন বিচারক। আদালতে সরকারি আইনজীবীরাও তখন শেখ হাসিনার পক্ষে ওকালতি করেন। এর নাম আঁতাত নয়? দুর্নীতির মামলায় আওয়ামী লীগ নেতা মোহাম্মদ নাসিমের ১৬ বছর কারাদণ্ড হয়েছে। তিনি সে দণ্ড ভোগ করছেন। এ রকম অবস্থায় অতীতের সব নিয়মকানুন উপেক্ষা করে নির্বাহী আদেশে মোহাম্মদ নাসিমকে মুক্তি দিয়ে সরকার নজির সৃষ্টি করেছেন। এর নাম আঁতাত নয়? আবদুল জলিলও চিকিৎসার জন্য কোনো আদালতের জামিন নিয়ে বিদেশে যাননি। গেছেন সরকারের নির্বাহী আদেশে। বারবার তার প্যারোলের মেয়াদ বাড়ানো হয়েছে। এর নাম আঁতাত নয়? আঁতাত। আর আইনি প্রক্রিয়ায় আদালতের জামিন নিয়ে তারেক রহমানের মুক্তি প্রক্রিয়ায় এমন নির্লজ্জ প্রতিক্রিয়া দিলো আওয়ামী লীগ?তবু দুর্নীতির বিষয় একটু খতিয়ে দেখা যেতে পারে। শুধু শেখ হাসিনা ও তারেক রহমানের বিরুদ্ধে আনীত দুর্নীতির অভিযোগে আমরা সীমাবদ্ধ থাকতে পারি। শেখ হাসিনার বিরুদ্ধে সরকার ১৫টি মামলা দায়ের করেছে। এর মধ্যে উচ্চ আদালত থেকে তিনটি মামলায় তার জামিন হয়েছে। বাকি কোনোটিতেই তিনি জামিন পাননি। মিগ-২৯ ক্রয় দুর্নীতি মামলা থেকে অব্যাহতি চেয়ে তিনি হাইকোর্টে আবেদন করেছিলেন। হাইকোর্ট শুনানি শেষে তার অনুপস্থিতির আবেদন খারিজ করে দেয়। হাইকোর্টের রায়ের বিরুদ্ধে তিনি আপিল করেন। আপিল বিভাগ তার আবেদন খারিজ করে দেয়। উচ্চ আদালতের পরীক্ষা-নিরীক্ষায় প্রমাণিত হয়েছে, তার বিরুদ্ধে এ মামলা চলতে পারে। এতে শেখ হাসিনার বিরুদ্ধে ৭৫০ কোটি টাকা দুর্নীতির অভিযোগ আনা হয়েছে। বর্তমানে মামলাটি বিশেষ জজ আদালতে বিচারাধীন, আজম জে চৌধুরীর দায়ের করা চাঁদাবাজির মামলায়ও চার্জশিট দাখিল করা হয়েছে। আদালতে চার্জ গৃহীত হয়েছে। এতে ৩ কোটি টাকার চাঁদাবাজির অভিযোগের প্রমাণ পেয়েছেন তদন্তকারী কর্মকর্তা। বিশেষ জজ আদালতে এ মামলায় শেখ হাসিনার বিচার চলছে। নাইকো দুর্নীতি মামলায় তার বিরুদ্ধে ১৪ হাজার ৩৮০ কোটি ৫০ লাখ টাকার দুর্নীতির অভিযোগে চার্জশিট দাখিল করা হয়েছে। তবে শেখ হাসিনার আবেদনের পরিপ্রেক্ষিতে বর্তমানে মামলাটির কার্যক্রম স্থগিত রয়েছে। ব্যবসায়ী নূর আলী তার বিরুদ্ধে ৫ কোটি টাকার চাঁদাবাজির মামলা দায়ের করেছেন।শেখ হাসিনার বিরুদ্ধে দায়ের করা ও বিচারাধীন অন্য মামলাগুলো থেকে পাঠকরা তার বিশ্বাসযোগ্যতা সম্পর্কে একটা ধারণা নিতে পারবেন। মামলাগুলো হলোঃ জামায়াতে ইসলামীর ছয় নেতা-কর্মী হত্যা মামলা, ফ্রিগেট ক্রয় দুর্নীতি সংক্রান্ত তেজগাঁও থানার মামলা, মেঘনাঘাট বিদ্যুৎ কেন্দ্র দুর্নীতি সংক্রান্ত রমনা থানায় মামলা, বঙ্গবন্ধু নভো থিয়েটার প্রকল্পে ঠিকাদার নিয়োগে দুর্নীতিসংক্রান্ত তেজগাঁও থানায় মামলা, বঙ্গবন্ধু নভোথিয়েটার প্রকল্পে আর্থিক দুর্নীতি সংক্রান্ত তেজগাঁও থানায় মামলা, বঙ্গবন্ধু মেমোরিয়াল ট্রাস্টের অর্থ আত্মসাৎ সংক্রান্ত রমনা থানায় মামলা, অবৈধভাবে সেনানিবাসে প্রবেশ ও অফিসিয়াল সিক্রেটস অ্যাক্ট লঙ্ঘন সংক্রান্ত ক্যান্টনমেন্ট থানায় মামলা।অপর দিকে তারেক রহমানের বিরুদ্ধে দায়ের করা মামলাগুলোর মধ্যে দুর্নীতি দমন কমিশন দু’টি জাতীয় রাজস্ব বোর্ডের একটি ও জয়েন্ট স্টক কোম্পানি একটি মামলা দায়ের করেছে। জয়েন্ট স্টকের এই মামলাটি হাইকোর্ট ইতোমধ্যে বাতিল করে দিয়েছে। বাকি মামলাগুলো করা হয়েছে ব্যবসায়ী গিয়াস উদ্দিন আল মামুনের বিরুদ্ধে। তাতে তারেক রহমানকে আসামি দেখানো হয়েছে। এর সবই বিভিন্ন থানায় দায়ের করা চাঁদাবাজির মামলা। এসব মামলা উচ্চতর আদালত স্থগিত করেছেন এবং তাতে তারেক রহমানের জামিন মঞ্জুর করেছেন। আর সাব্বির হত্যা ধামাচাপা দেয়ার মামলার এজাহারে তারেক রহমানের নামই ছিল না। ২৮ জন সাক্ষীর মাত্র একজন তারেক রহমানের নাম বলায় তাকে এই মামলায় অন্তর্ভুক্ত করা হয়। এবার আওয়ামী লীগ নেতারা বলুন, কে বিশ্ব দুর্নীতিবাজ? তারেক রহমান, না তাদের দলের নেত্রী শেখ হাসিনা? সত্য যদি বলেন, তাহলে বলতেই হবে শেখ হাসিনাই বিশ্ব দুর্নীতিবাজ। একমাত্র সাব্বির হত্যা ধামাচাপা মামলা ছাড়া তারেক রহমানের বিরুদ্ধে আর কোনো মামলায় এ পর্যন্ত চার্জশিট হয়নি। চার্জশিট দেয়ার মতো কিছু পাওয়া যায়নি। তাহলে এই মিথ্যা প্রচারণায় নামলেন কেন আওয়ামী নেতারা? তাদের দলের আরো অনেক নেতার বিরুদ্ধে দুর্নীতির মামলার চার্জশিট হয়েছে। অনেক নেতার সাজা হয়েছে। তারা জেলের ভাত খাচ্ছেন। তাহলে চোরের মায়ের মতো মাথা তুলে বড় গলায় কথা বলেছেন আপনারা।আওয়ামী লীগ এখন বলতে শুরু করেছে, এ সরকার বিএনপি-জামায়াতকে প্রতিষ্ঠিত করার জন্যই ক্ষমতায় এসেছে। তাই জামায়াতের সেক্রেটারি জেনারেল আলী আহসান মোহাম্মদ মুজাহিদকে সাব-জেলে বেগম খালেদা জিয়ার সাথে দেখা করতে দিয়েছে। তারেক রহমানকে মুক্তি দিয়েছে। বেগম খালেদা জিয়াকে মুক্তি দিচ্ছে। যে কেউ আবেদন করে কারাগারে বন্দী কারো সাথে দেখা করতে পারেন। তা ছাড়া বেগম খালেদা জিয়া সাজাপ্রাপ্ত কোনো ব্যক্তি নন। আর সরকার তারেক রহমানকে মুক্তি দেয়নি। তাকে জামিনে মুক্তি দিয়েছেন হাইকোর্ট। হাইকোর্টের এই জামিনের বিরুদ্ধে সরকার ও দুদক সুপ্রিমকোর্টে আবেদন করেছিল। সে আবেদনও খারিজ হয়ে গেছে। অপর দিকে শেখ হাসিনা, আবদুল জলিল এবং ১৬ বছর কারাদণ্ডে দণ্ডিত মোহাম্মদ নাসিম সবাইকে মুক্তি দিয়েছে সরকার। তাহলে সরকারের সাথে আঁতাতটি কার? নিঃসন্দেহে আওয়ামী লীগেরই।আর বর্তমান সরকার যদি বিএনপি-জামায়াতকে প্রতিষ্ঠিত করার জন্যই ক্ষমতায় এসে থাকে তাহলে, আওয়ামী লীগ কেন এই সরকারকে একেবারে আঁচল বিছিয়ে স্বাগত জানাল? আগ বাড়িয়ে বলল, নির্ভয়ে কাজ করে যান। আওয়ামী লীগ এই সরকারের সব কর্মকাণ্ডে বৈধতা দেবে? এতটুকু রাজনৈতিক দূরদৃষ্টিও কি তবে আপনাদের নেই?বাংলাদেশের রাজনৈতিক সংস্কৃতির বিপদ এটাই। এখন পর্যন্ত এই অশুভ বৃত্ত থেকে বের হতে পারল না বড় রাজনৈতিক দল আওয়ামী লীগ। যা কিছু পক্ষে যায়, তাই ভালো, যা কিছু বিপক্ষে যায়, তাই খারাপ। এমনকি যে কাজ আওয়ামী লীগের জন্য ভালো, সে একই কাজ অন্য কারো জন্য করা হলে তাও খারাপ। এটা এক অদ্ভুত মানসিকতা। এক অশুভ বৃত্ত। এই বৃত্ত ভাঙতে না পারলে দেশে বারবার এক-এগারোর মতো বিপর্যয় আসতে বাধ্য।আওয়ামী লীগ ও তার সহযোগীরা নিশ্চিত জানে, চারদলীয় জোট নির্বাচনে গেলে সামনের যেকোনো নির্বাচনে তাদের ভরাডুবি নিশ্চিত। সে কারণে ২০০১-০৬ সময়ে এই চারদলীয় জোট ভাঙার জন্য হেন অপপ্রচার নেই, যা তারা করেনি। চারদলীয় জোট জঙ্গিবাদের মদদদাতা, জামায়াতের সাথে জেএমবি কানেকশন প্রভৃতি বিষয় সরকার সংখ্যালঘুদের নির্যাতনকারী ইত্যাদি প্রমাণ করার অপচেষ্টা চালিয়েছে। যেটা যেমন প্রমাণ করা যায়নি, তেমনি জনগণ এসব বিশ্বাসও করেনি, বরং এসব অপপ্রচারে আওয়ামী জোটেরই জনসমর্থন কমেছে। তাই আওয়ামী লীগ চেয়েছিল চারদলীয় জোটকে কিভাবে নির্বাচনের বাইরে রাখা যায়। সেটা হয়তো তারা পারছে না সেই আশঙ্কায়ই তারা এতসব কাণ্ডজ্ঞানহীন বক্তব্য দিতে শুরু করেছে। তবুও আওয়ামী লীগ কার্যত নিজের পায়েই কুড়াল মারছে। এতে চারদলীয় জোটের কোনো ক্ষতি করা যাবে বলে মনে হয় না। 
                    
