বোঝার ওপর প্রশ্নের আঁটি _ আতাউস সামাদ





বোঝার ওপর প্রশ্নের আঁটিআতাউস সামাদশেখ হাসিনার নেতৃত্বে মহাজোট গত ২৯ ডিসেম্বরের জাতীয় সংসদ নির্বাচনে মহাজয় অথবা বিস্ময়কর (ভাষান্তরে সন্দেহজনক) বিজয়ের মাধ্যমে দেশ শাসনের দায়িত্ব পেয়েছে। প্রধানমন্ত্রী পদের জন্য শপথ নেয়ার পর সাংবাদিকদের বলেছিলেন যে, তার মনে হচ্ছে একটা বিশাল ওজনের ভার বইতে শুরু করেছেন তিনি।কথাটা খুবই সত্যি। বস্তুতপক্ষে সরকার চালানোর গুরুদায়িত্ব তো আছেই, কিন্তু সেটাই সব নয়। আরো বেশি কিছু ‘ভার’ যোগ হয়েছে সেই সঙ্গে। প্রথমত, দেশজুড়ে আওয়ামী লীগ সক্রিয়তাবাদী ও সমর্থকরা বিএনপির নেতাকর্মী এবং সমর্থকদের ওপর যেভাবে প্রতিদিন হামলা চালাচ্ছে, মারধর করছে, বাড়িঘরে আগুন দিচ্ছে, ধরে নিয়ে গিয়ে গাছে ঝুলিয়ে রাখছে, অবৈধ দখলদারি কায়েম করছে তাতে শেখ হাসিনা ও তার দলের নেতাদের সহিংসতা ঠেকানোর ইচ্ছা বার বার প্রশ্নবিদ্ধ হচ্ছে। আওয়ামী লীগকে ভালোবাসে এমন মানবাধিকার সংগঠনগুলোও ইদানীং লজ্জায় মুখ নিচু করে আছে। কিন্তু এভাবে নিপীড়ন-নির্যাতন চলতে থাকলে তাদের অদুর ভবিষ্যতে মুখ খুলতে হবে। মিথ্যা কথা বলে এসব জঘন্য অপরাধ ঢাকার উপায় নেই। সহিংসতার শিকার অনেকেই ঢাকা মেডিকেল কলেজসহ সরকারি হাসপাতালে চিকিৎসা নিচ্ছেন। তাদেরকে সবাই দেখতে পাচ্ছে। আর উৎপীড়কদের ভয়ে দেশের বিভিন্ন বিশ্ববিদ্যালয়ের ছাত্রছাত্রীদের অনেকে হল ও ক্লাস ছেড়ে পথে বসায় (নিদেনপক্ষে বাড়ি বা অন্যের আশ্রয়ে চলে যাওয়ায়) দেশের লোকজন পত্রপত্রিকার খবর ছাড়াই জেনে যাচ্ছেন, বিভিন্ন জায়গায় কেমন তান্ডব চলছে। দ্বিতীয়ত, মোসাহেবরা বিপদে ফেলছেন শেখ হাসিনাকে। এসব মোসাহেবের মধ্যে অনেকেই মন্ত্রী। গত ৬ জানুয়ারি মন্ত্রিসভা শপথ নেয়ার পর থেকে এসব মন্ত্রী যখনই মুখ খোলেন, তখন প্রথমেই বলে নেন যে, প্রধানমন্ত্রী জননেত্রী, দেশরত্ম বঙ্গবন্ধু-কন্যা শেখ হাসিনা শপথ নেয়ার ২৪ ঘণ্টার মধ্যে মন্ত্রিসভার প্রথম বৈঠকে ডিজেল ও সারের দাম কমানোর নীতিগত সিদ্ধান্ত নিয়ে কৃষকদের ঐতিহাসিক সেবা প্রদান করে পবিত্র নির্বাচনী প্রতিশ্রুতিসমুহ পালনের জন্য যে উজ্জ্বল, আলোকিত ও স্বচ্ছ দিকনির্দেশনা দিয়েছেন, তিনি তারই অনুসরণে বক্তব্য রাখতে যাচ্ছেন। এরপর মাঝে মাঝেই দেখা যায়, ধান ভানতে শিবের গীত শুরু হলো। ফলে শেখ হাসিনার ক্যাবিনেটের নতুন মুখের চমক খুব তাড়াতাড়ি ম্যাড়ম্যাড়ে হয়ে যাচ্ছে। সেই সঙ্গে ফিরে আসছে পুরনো আতঙ্ক। এই লোকগুলো কি জোর করে আবারো ‘প্রাইম মিনিস্টার্স ডিক্টেটরশিপ’ বা প্রধানমন্ত্রীর একনায়কতন্ত্র ফিরিয়ে আনতে যাচ্ছেন? তৃতীয়ত, বেশ জোরেশোরে প্রশ্ন উঠছে যে, মহাজোট তথা আওয়ামী লীগ সরকার কি প্রতিশ্রুতি পুরণ করবে, না ‘প্রতিশ্রুতি হতে পলায়ন পালা’ মঞ্চস্হ করবে? শেখ হাসিনার মন্ত্রী ও উপদেষ্টারা প্রতিদিন সুযোগ পেলেই দাবি করেন, কোনো নির্বাচনী ভাষণেই তিনি দেশের মানুষকে ১০ টাকা কেজি দরে চাল ও বিনামুল্যে সার দেয়ার কথা বলেননি। অথচ পত্রপত্রিকা ঘেঁটে দেখা গেছে, গত ২৪ ডিসেম্বর তিনি বগুড়ার শেরপুর বাসস্ট্যান্ডে বক্তৃতায় ১০ টাকা কেজি দরে চাল আর ১৭ ডিসেম্বর গোপালগঞ্জের কোটালীপাড়ায় বিনামুল্যে সার দেয়ার কথা বলেছেন। আমার দেশ পত্রিকার বিশেষ সংবাদদাতা জাহেদ চৌধুরী গবেষণা করে আরো দেখিয়েছেন যে, শেখ হাসিনা প্রায় আরো দু’বছর ধরে ১০ টাকা কেজি দরে চাল খাওয়ানোর প্রতিশ্রুতি দিয়ে আসছিলেন। এ তথ্যগুলোর প্রতি আওয়ামী লীগ নেতাদের দৃষ্টি আকর্ষণ করা হলেও তারা এর প্রতি দিকপাত বা কর্ণপাত করতে রাজি নন। তবে প্রতিশ্রুতি পালনের পদক্ষেপ হিসেবে সরকার ডিজেল ও কেরোসিনের দাম লিটারপ্রতি ২ টাকা করে কমিয়েছে। অনেকেই এই সামান্য মুল্যহ্রাসে খুশি হতে পারেননি। উপরন্তু তারা বলছেন, বিএনপি নেতৃত্বাধীন জোট সরকার ডিজেলের যে দাম রেখে গিয়েছিল (লিটারপ্রতি ৩৩ টাকা), ফখরুদ্দীন সরকার তা থেকে লিটারপ্রতি দাম ২২ টাকা বাড়িয়েছিল। পরে সেই সরকার দু’দফায় এবং বর্তমান সরকার আরো এক দফায় সেই বর্ধিত মুল্য কমিয়েছে লিটারপ্রতি ১১ টাকা। ফলে যে যা বোঝার তা বুঝে নিচ্ছেন। অন্যদিকে আন্তর্জাতিক বাজারে জ্বালানি তেলসহ বিভিন্ন অত্যাবশ্যকীয় পণ্যের দাম কমলেও দেশে সেসবের দাম যৎসামান্য কমেছে। এ বিষয়ে দৃষ্টি আকর্ষণ করলে সরকারের মন্ত্রী পর্যায়ের এক উপদেষ্টা টেলিভিশনের এক অনুষ্ঠানে বলেন, কয়েকটি বাস্তব কারণেই দাম কমতে সময় লাগে। বিখ্যাত অর্থনীতিবিদ কিন[ &ৗ২৫০৯; ]সকে উদ্ধৃতি দিয়ে তিনি বলেন, ‘দাম বাড়ে তাড়াতাড়ি, কমে ধীরে ধীরে।’ সরকারের এ ব্যবসায়ীবান্ধব দৃষ্টিভঙ্গিকে নিশ্চয়ই স্বাগত জানাবেন বিশিষ্ট বণিকরা। আর জনগণ হতবাক হয়ে বললেন, ‘ইহা কী শুনিলাম!’ অতঃপর গত বুধবার ইউরিয়া ছাড়া অন্য তিনটি সারের দামে ৫০% ভর্তুকি দেয়ার সিদ্ধান্ত ঘোষণা করেছেন কৃষিমন্ত্রী। চতুর্থত, কয়েকজন মন্ত্রীর মুখে এরই মধ্যে শোনা গেছে ভারতকে চট্টগ্রাম বন্দর ব্যবহার করে ওই দেশের উত্তর-পুর্ব অঞ্চলের প্রদেশগুলোতে মালামাল পাঠানোর সুবিধা দেয়ার কথা। অর্থাৎ ভারতকে পোর্ট ও ট্রানজিট ফ্যাসিলিটি দেয়ার প্রস্তাব প্রকাশ্যেই আনলেন তারা। অবশ্য তারা এর সঙ্গে মিয়ানমার এবং চীনের কথাও জুড়ে দিয়েছেন। তারা এর নাম হয়তো দেবেন ‘আন্তর্জাতিক বাণিজ্য মহাসড়ক।’ যেমন তারা প্রস্তাব করেছেন, ‘জঙ্গি দমন আঞ্চলিক টাস্কফোর্স’। যারা এসব প্রস্তাব করছেন, সাধারণ মানুষ তাদের কাছে জানতে চায়, ‘ভারত নেয় বেশি, দেয় সামান্যই’-এ কথাটা আওয়ামী লীগ নেতারা বোঝেন বা বিশ্বাস করেন কিনা? তা যদি না করেন, তাহলে তাদের নেতৃত্বে কতখানি আস্হাশীল থাকা যায়? পঞ্চমত, মানুষের মনে নতুন করে আতঙ্ক দানা বাঁধতে শুরু করেছে আওয়ামী লীগের আশ্রয়-প্রশ্রয়ে ১৯৯৬ থেকে ২০০১-এর মধ্যে দোর্দন্ড প্রতাপশালী হয়ে ওঠা অপরাধ জগতের গডফাদাররা বর্তমান সরকার গদিনসীন হওয়ার এক সপ্তাহের মধ্যেই পলাতক অবস্হা থেকে আত্মপ্রকাশ করায়। এরা ২০০১ সালে দেশ ছেড়ে পালিয়েছিল। এদের সবার বিরুদ্ধে মামলা আছে, কেউ কেউ দন্ডপ্রাপ্ত। তার চেয়ে গুরুত্বপুর্ণ হলো এরা সবাই চিহ্নিত সন্ত্রাসী। রাস্তায় পিস্তল উঁচিয়ে হত্যা করার নির্দেশ দেয়া থেকে শুরু করে ব্যাংকের টাকা আত্মসাৎ করার মতো কর্মকান্ডের জন্য এরা সুস্পষ্টভাবে চিহ্নিত এবং এরা আওয়ামী লীগের বড় বা মাঝারি নেতা হিসেবে রাজনৈতিক পরিচয়ধারী। তাই এখন জনগণের জিজ্ঞাসা, কী করবেন শেখ হাসিনা এদের ব্যাপারে? প্রশ্নটি অবশ্যই ডেলিকেট।ষষ্ঠত, গত সোমবার জাতীয় সংসদের নোয়াখালী-১ আসনে বিএনপি প্রার্থী ব্যারিস্টার মাহবুব উদ্দিন খোকনের বিজয় একটা মস্তবড় প্রশ্নচিহ্ন সেঁটে দিয়েছে ২৯ ডিসেম্বরের নির্বাচনের ফলাফলের ওপর। বিজয়ী প্রার্থীর ভাষায়, গত সোমবারের নির্বাচনে শতকরা আশি শতাংশের বেশি ভোট পড়েনি এবং এই ভোটে তিনি জয়ী হয়েছেন। তিনি বলেছেন, এতে প্রমাণ হয়, ২৯ ডিসেম্বরের নির্বাচনে যে নব্বই-পঁচানব্বই শতাংশ ভোট প্রদানের মাধ্যমে মহাজোট প্রার্থীরা জয়ী হয়েছেন, সেই ভোটের দশ থেকে পনের শতাংশ ছিল বানোয়াট ভোট। অবশ্য কেউ কেউ, যেমন নিউজ টুডে’র সম্পাদক রিয়াজ উদ্দিন আহমদ বলেছেন, ওই আসনে (চাটখিল-সোনাইমুড়ী) বিএনপির জয় অবাক হওয়ার মতো কিছু নয়। ওখানে বরাবরই বিএনপি জয়ী হয়। এক্ষেত্রে পাল্টা প্রশ্ন হলো, মহাজোটের মহাভোটের যে প্লাবন ২৯ ডিসেম্বর সারাদেশেই বিএনপি প্রার্থীদের ডুবিয়ে দিল, সেই বন্যা হঠাৎ করে চাটখিলে এসে থেমে গেল কীভাবে? বিএনপি হয়তো বলবে, খোদার হাত ধীরে ধীরে সব রহস্য উন্মোচন করবে। তবে সোমবার নোয়াখালী-১ আসনের নির্বাচন প্রধানমন্ত্রী শেখ হাসিনার জন্য প্রশ্ন রাখবে, এ মাসেই উপজেলা নির্বাচন এবং আগামীতে জাতীয় সংসদ উপনির্বাচনে তার সরকার, দল ও নির্বাচন কমিশন কী দৃষ্টিভঙ্গি নেবে।উপরে বর্ণিত সদ্য উত্থিত এ ছয়টি প্রশ্ন শেখ হাসিনার জন্য দেশ চালানোর ভারের ওপর শাকের আঁটির মতো হয়ে দেখা দিয়েছে-একথা সবাই মানবেন আশা করি। আমরা শেখ হাসিনার শুভাকাঙ্ক্ষী হিসেবে আশা করব যে, তিনি সজাগ ও সতর্ক থাকবেন এবং বেশ হিসাব করে চলবেন। (সূত্র, আমার দেশ,১৬/০১/২০০৯) Click This Link

