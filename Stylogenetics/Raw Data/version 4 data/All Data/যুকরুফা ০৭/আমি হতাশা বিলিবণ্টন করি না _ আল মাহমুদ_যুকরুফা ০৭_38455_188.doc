আমি হতাশা বিলিবণ্টন করি না _ আল মাহমুদ





                        কবি আল মাহমুদ এর লেখাটি পড়ুনআমি হতাশা বিলিবণ্টন করি নাআল মাহমুদ লোকে বলে যে দুর্ভাগ্য ও দুর্ঘটনা নাকি পাশাপাশি অবস্থান করে। অবস্থা বিচার করলে তেমনি মনে হয়। পরিবারের অনেক সদস্য আপতিক দুর্ঘটনায় হাত-পা ক্ষতবিক্ষত করে হাসপাতালে অবস্থান নিয়েছে। উদ্বেগ ও উৎকণ্ঠায় দারুণভাবে পীড়িত। এ অবস্থায় কী লিখব?সাধারণত বাংলাদেশের দুরবস্থা ও দুর্ভাগ্য নিয়েই লেখালেখি করে থাকি। এখন দেখা যাচ্ছে, আকস্মিক দুর্ঘটনায় আমার নিজের পরিবারই দুর্গতির মধ্যে সময় কাটাচ্ছে। এর আর কোনো বিবরণ দিতে চাই না, শুধু বলতে চাই আমিও ভালো নেই। ঈদ সংখ্যায় লিখব বলে যাদের কথা দিয়েছিলাম এখন তাদের জানিয়ে দিতে হচ্ছে, নিজেই অসুস্থ হয়ে পড়েছি। প্রতিশ্রুতি রক্ষা প্রায় অসম্ভব। তা ছাড়া লেখার কাজটা লেখা নিয়ে বসলেই বোঝা যায় কত কঠিন।চরিত্র সৃষ্টির চেয়ে কঠিন কাজ আর কিছু নেই। কারণ মানবিক চরিত্র সৃষ্টি আর মানুষ সৃষ্টি করা আমার মনে হয় সমধর্মী, তবুও চেষ্টা ছেড়ে দেবো এটা হয় না।বহুদিন হলো ঢাকার বাইরে যাওয়ার আমন্ত্রণ পরিহার করে চলতে চাইছি, তবু কিছু মানুষ আমাকে টেনেহিঁচড়ে বাইরে নিয়ে যাওয়ার প্ররোচনা দিয়েই চলেছেন। অস্বীকার করি না যে, তারা আমাকে অত্যন্ত ভালোবাসেন। কিন্তু এই ভালোবাসার মূল্য দেয়ার শারীরিক অবস্থা আদৌ আছে কি না এই প্রশ্ন এখন এসে পড়েছে। ঢাকা বিশ্ববিদ্যালয়ের নাট্যকলা বিভাগের একটি নাটক দেখার জন্য আমন্ত্রিত ছিলাম। নাটকটি সন্দেহ নেই একজন তরুণ নাট্য নির্দেশকের পরিচালনায় মঞ্চে অনুষ্ঠিত হয়েছিল। ভেবেছিলাম এর ওপর বিস্তারিত লিখব এবং সমকালীন নাটকের সাথে তার তুল্য মূল্য আলোচনা করব। কিন্তু আমার পক্ষে সেটা এখন আর সম্ভব হচ্ছে না। আশা করি পরে কোনো একসময় আমাদের নাট্যজগৎ সম্বন্ধে কিছু বলার চেষ্টা করব। তবে এটা বলতে পারি, কোনো কিছুই থেমে নেই, কাজ হচ্ছে। অকাজও হচ্ছে তবে তুলনামূলক ভালো কাজের দৃষ্টান্তই বেশি। সাহিত্য জগতে আমার ব্যক্তিগত বিবেচনায় যখন সবকিছু হতাশায় নিমজ্জিত তখন সৃজনশীল ক্ষেত্রে যদি নবনাট্য আন্দোলন একটা তরঙ্গ সৃষ্টি করতে পারে তবে মন্দ কী।শাহমান মইশান নামে যে তরুণ ছাত্র নাট্যকলা বিভাগে তার নিজের উপস্থাপনা ও নির্দেশনায় একটি নাটক উপস্থাপন করেছেন আমার কাছে সেটা কৌতূহলোদ্দীপক হলেও তেমন ভালো লাগেনি। চরিত্রগুলোর মধ্যে কোনো টেনশন বা আকুতি সৃষ্টি করতে ব্যর্থ হয়েছেন বলে মনে হয়। এর বেশি কোনো সমালোচনা করা সঠিক হবে না। তবে সমকালীন নাটক নতুন চিন্তার ক্ষেত্র খুলে দেবে এ আশা ত্যাগ করিনি।মানবিক দৃষ্টিভঙ্গির প্রগতিশীল আয়তনটা এখন কেমন তা নিজে ঠিকমতো অধ্যয়ন করতে পারছি না। ফলে দোষারোপ করা আমার কাজ হতে পারে না। তবে অকপটে একটা কথা বলতে চাই সাহিত্য, সংস্কৃতি ও নাটকে কোনো স্বাদযুক্ত প্রদর্শন প্রক্রিয়া আমাকে অভিভূত করেনি। একটা বিশ্বাস ছিল যে, হয়তোবা নাটকে একটা নতুন কিছু ঘটতে যাচ্ছে। শাহমান মইশান ছাড়াও বেশ কিছু তরুণ নবনাট্য আন্দোলনের চেষ্টা করছেন। চেষ্টাটা অবশ্যই প্রশংসাযোগ্য। কিন্তু আত্মবিশ্বাসের ক্ষেত্রে ঘাটতি থাকলে সেটা যে ব্যর্থ হবে এটা বলাই বাহুল্য। আজ এর বেশি এ নিয়ে কথা বলতে চাই না।নিজে যখন নতুন কোনো উদ্ভাবনায় নিজের চিন্তাকে পরিতৃপ্ত করতে পারছি না তখন অন্যের ওপর দোষ চাপানো আমার স্বভাব নয়। কোনো কিছুই হচ্ছে না এটা যেমন সত্য নয়, তেমনি ফালতু কাজকে ফালতু বলার সাহস থাকা একান্ত জরুরি। শিল্প-সাহিত্য ইত্যাদি সৃজনশীল ক্ষেত্রে কেউ হাত গুটিয়ে বসে থাকবে এটা ভাবা যায় না। কিন্তু নতুন কিছু উপস্থাপনের ক্ষেত্রে ত্রুটিযুক্ত কোনো কিছু এ জাতি মেনে নিতেও পারে না। তবু নিজেকে হতাশাগ্রস্তদের মধ্যে কখনো বিবেচনা করিনি। আমি সব সময় আশাবাদী মানুষ, কবিতা লিখতে এবং গালগল্প করে সময় কাটাতে ভালোবাসি, মানুষের প্রশংসাই আমার অভ্যাসের মধ্যে পড়ে, কারো প্রশংসা করতে ভালোবাসি। পুরুষ হোক, নারী হোক যারা লেখার কাজে আত্মনিয়োগ করে আছেন তাদের হৃদয় নিংড়ানো আবিষ্কার কখনো হেসে উড়িয়ে দিতে অভ্যস্ত নই। ডাকলে আজো আমি নাটক দেখতে যাই। কেউ একটি সিনেমা বানিয়ে দেখার আমন্ত্রণ জানালে আমি হলে গিয়ে উপস্থিত হই। সারাজীবনই প্রতিভাবান নরনারীকে উৎসাহ দিয়ে এসেছি। আমার কাজ নয় হতাশার বিলিবণ্টন করা।কেউ একটা নতুন উপন্যাস ছেপে প্রকাশ করলে আমি বইটি সংগ্রহ করে পড়ি। হঠাৎ একদিন গিয়ে লেখকের বাসায় উপস্থিত হয়ে তাকে প্রশংসা করে আসি। তিনি দেখে বিব্রত হলেও আমার সশরীরে আগমন তার কাছে অবিশ্বাস্য মনে হয়। তার পাশে হাতে হাত রেখে কিছুক্ষণ বসে থাকি। এটা তো সারাজীবনই করে এসেছি। এই সৌজন্যবোধে আমার কোনো ক্ষতি হয়নি, বরং তরুণ লেখকদের চোখে বিদ্যুৎ জ্বলে উঠতে দেখে আমার মধ্যে নতুন উদ্দীপনার সৃষ্টি হয়েছে যা নিজের লেখার কাজে ব্যবহার করেছি।বাসায় সময় নেই, অসময় নেই লেখক-লেখিকারা এসে হাজির হন। এমনকি টেলিফোন করেও আসেন না, অপ্রস্তুত হয়ে গেলেও ভদ্রতার খাতিরে তাদের স্বাগত জানিয়ে প্রীতিপূর্ণ আচরণ করে এসেছি। এটা তো অগ্রজ লেখক হিসেবে সৌজন্যের খাতিরেই করে থাকি। অথচ আমাদের তারুণ্যে এতটুকু সৌজন্য দেখানোর অগ্রজ কোনো লেখকের সাক্ষাৎ পাইনি। আমাদের অগ্রজরা সব সময় মুখ গোমরা করে থাকতেন। কথাই বলতে চাইতেন না।সেসব দিন ভুলে যাইনি, ভুলে যাইনি বলেই তারুণ্যের প্রতি সব সময় নমনীয় থেকেছি। যদিও সব তরুণের মেজাজ-মর্জি আমার ভদ্রতার সাথে সঙ্গতিপূর্ণ ছিল না।এখন অবশ্য আগের মতো মিশুক মানুষ হতে চাই না। এর প্রধান কারণ হলো, নিজেরই অনেক অসমাপ্ত কাজ জমে স্তূপীকৃত হয়ে আছে। কারো সাথে ভালো ব্যবহারের চেয়ে অসমাপ্ত লেখাজোখা সমাপ্ত করার তাগাদা নিজের মধ্যে সৃষ্টি করতে পারলেই আমার জন্য মঙ্গল। তবু এদিক-সেদিক একটু ঘোরাফেরা করে বাংলাদেশের সৃজনশীলতার তরঙ্গ নিজের গায়ে অনুভব করলে আরামদায়ক মনে হয়।বৃদ্ধ লোকের তো প্রাজ্ঞতাই সবচেয়ে মানানসই বিষয়। লিখতে পারলে কী যে আনন্দ সৃষ্টি হয় তা ভাষায় বর্ণনা করা যায় না। লেখা শেষ করতে পারলে আনন্দে টলতে থাকি, মনে হয় হুমড়ি খেয়ে পড়ে যাবো। মহান আল্লাহই এই খুশির জোগান দেন। তা না হলে মানুষের লেখনবৃত্তি সম্ভবত এমন অবিচল ধারায় অগ্রসর হতে পারত না। লেখার মজা অনেক সময় দেখার মজার চেয়ে বেশি স্বাদযুক্ত হয়। কিন্তু চোখের এই করুণ অবস্থার জন্য আমি যখন একাকী থাকি তখন খুবই চিন্তা করি। যতটুকু মনে পড়ে যখন কিশোর ছিলাম তখন আমার দাদী তার চোখের এই ধরনের বিবরণ দেয়ার চেষ্টা করে বুঝাতে চাইতেন যে, তিনি চোখে ভালো দেখতে পান না। মনে আছে তার চোখে ছানি হয়েছিল কিন্তু সেটা কাটানোর মতন দক্ষ চিকিৎসকও তখন ছিল না। এ অবস্থাতেই দাদীর মৃত্যু হয়। আজ দাদীর কথা মনে হলে বুক ফেটে যেতে চায়। কতই না ভালোবাসতেন আমাকে। অবশ্য তার চিকিৎসার জন্য আমরা তৎকালীন প্রচলিত সব ব্যবস্থাই গ্রহণ করতে সমর্থ হয়েছিলাম। আফসোস! তিনি ভালো হননি। ওই অবস্থাতেই তার জীবনের অবসান ঘটেছে।আমার মনে হয়, আমার দাদীর অসুখটাই পেয়েছি। কিন্তু আমি তো চোখের চিকিৎসার জন্য জগতের প্রতিটি বড় শহরে ধরনা দিয়ে ফিরেছি। লন্ডন, প্যারিস, নিউইয়র্ক এবং অবশেষে মাদ্রাজও গিয়েছি। কিন্তু সব জায়গা থেকে একই জবাব এসেছে, আমার চোখের ব্যাধি দুরারোগ্য। ডান চোখের একটি নার্ভ শুকিয়ে গেছে। এ আর সতেজ হওয়ার সম্ভাবনা নেই।অদৃষ্টের মার খেয়ে তো আর ঘরে বসে থাকিনি। হাতড়ে হাতড়ে লেখার চেষ্টা করছি। শ্রুতি লেখক বন্ধুগণ প্রতিদিন সাহায্য করছে। এই লেখাটি যার দ্বারা চালিয়ে যাচ্ছি তার নাম জাবেদ হোসাইন। শুধু জাবেদ নন আরো অনেক ছেলে এবং মেয়ে প্রতিদিন স্বেচ্ছায় সহায়তা না দিলে অনেক আগেই লেখা বন্ধ করে দিতাম। দিতে হতো। যা হোক, আল্লাহ আমাকে সেই দুর্ভাগ্য দেননি, আমি লিখছি এবং লিখেই বেঁচে আছি।

