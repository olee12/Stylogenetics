এই নগরীর দিনরাত্রি _ ড_ রেজোয়ান সিদ্দিকী





এই নগরীর দিনরাত্রিড. রেজোয়ান সিদ্দিকীএই নগরীর মানুষ কেবলই গতি চায়। আরো গতি। আরো জোরে ছুটে চলা। গতিময় জীবন সমৃদ্ধি আনে। কিংবা নগরীতে গতিই টিকিয়ে রাখে প্রতিযোগিতা। লক্ষ্য আরো দ্রুত গন্তব্যে পৌঁছানো। অভীষ্টে যাওয়া। যে আগে যায়, যেন মোক্ষ তারই। সেই জন্যই আমরা আগে, আরো আগে সবাইকে পেছনে ফেলে এগিয়ে যেতে চাই। সে কারণেই নগর সভ্যতার একেবারে শুরু থেকেই আবাসিক ঘরবাড়ি, বাণিজ্যিক ভবন, গুদাম ঘরের পাশাপাশি আমাদের পুর্বপুরুষরা জীবনকে গতিময় করে তুলতে পাকা রাস্তা নির্মাণ করেছিলেন। আমরা পাকা রাস্তার হিসেবে নগর সভ্যতার বয়স গুনি। নরসিংদীর ওয়ারী বটেশ্বরে আমাদের প্রাচীন সভ্যতার যে নির্দশন পাওয়া গেছে, তা একটি পাকা সড়কের ধ্বংসাবশেষ। আমরা হিসাব কষে বের করেছি, আমাদের পুর্বপুরুষরা এই সড়ক নির্মাণ করেছিলেন আড়াই হাজার বছর আগে। সে হিসাবে সিন্ধু সভ্যতার পরেই বাংলাদেশের সভ্যতা।আমরা গতি কেবল বাড়িয়েছি। এখন থেকে প্রায় পাঁচ হাজার বছর আগে, যখন মানুষ চাকা উদ্ভাবন করেছিল, তখন বেড়ে গিয়েছিল মানুষের গতি। দাঁড়টানা নৌকার বদলে যখন পালের নৌকা আবিষ্কার করেছি, তখনো বাড়িয়েছি গতি। মানুষে টানার বদলে জন্তু-জানোয়ারে টেনে যানবাহনের গতি বাড়িয়েছে। তারপর মানুষ উদ্ভাবন করেছে যান্ত্রিক শকট। সে শকটের গতি বাড়িয়ে বাড়িয়ে দ্রুতগামী গাড়ি, ঘণ্টায় ৩শ’ কিমি বেগের ট্রেন, ঘণ্টায় ১২০০ কিমি বেগের প্লেন-এসব উদ্ভাবন করেছি। এখনো আবিরাম গতি বাড়িয়ে দেয়ার ফন্দি-ফিকির করছি।কিন্তু এসবের আগে এই নগরীতে আভিজাত্যের প্রতীক ছিল জুড়িগাড়ি। দুই ঘোড়ায় টানা কিংবা এক ঘোড়ায় টানার মতো টমটম। ঘোড়ার খুঁড়ের নালে ছন্দিত ধ্বনি তুলে এই টমটম যখন রাজপথে বের হতো, এই নগরীর নাগরিকরা খিড়কি খুলে একবার দেখে নিতেন কোন আমাত্যজন যাচ্ছেন জুড়ি গাড়িতে।এখন আর পথ পাড়ি দেয়ার জন্য ঘোড়ায় টানা জুড়িগাড়িতে কোনো আমাত্যজন উঠে বসেন না; কিন্তু সব জনপদের মানুষই ঐতিহ্যবাদী। কখনো কখনো উৎসের কাছে ফিরে যেতে মন চায়। ঢাকার সেই ঐতিহ্য এখনো আছে। ঝকঝকে রং করা জুড়িগাড়ি তাজী ঘোড়ায় টেনে নিয়ে যায় রাজপথ দিয়ে। ঘোড়ার নালে তেমনই শব্দ ওঠে। আমরা কেবলই একবারের জন্য আমত্য সাজতে সেই গাড়িতে চড়ে পায়ের ওপর পা তুলে বসি। যেন আমিই নবাব!ছুটিএই নগরীর যারা কর্মজীবী মানুষ, যাদের কর্ম সময়ের ছকে বাঁধা, তাদের অফিসে যেতে কেবলই দেরি হয়ে যায়। আজ ট্রাফিক জ্যাম। কাল কোনো যানবাহন পাওয়া যায়নি, বাসে প্রচন্ড ভিড়। কখনো কোনো নিকটজনের অসুখ। কখনো বা অন্যকিছু। তাই ন’টার অফিস কখনো ন’টায় গিয়ে পৌঁছানো সম্ভব হলো না। সকালে ঘুম থেকে উঠে প্রাত্যহিক বাজার, শেভ-গোসল, নাস্তা, লাঞ্চ প্যাকেট গোছানো-এসব কিছুতেই সময় মেলানো যায় না।যেসব নারী কর্মজীবী, তাদের সঙ্কট আরো বেশি। বাজার এলে নাস্তা তৈরি। স্কুলে পাঠানোর জন্য বাচ্চা তৈরি, ছোট শিশু থাকলে তার সারাদিনের আয়োজন। তেমনিভাবে লাঞ্চ বক্স, আয়না, চিরুনি, লিপষ্টিক এবং পরিশেষে বাস, ট্যাক্সি, সিএনজির জন্য একই রকম প্রতিযোগিতা। এই প্রতিযোগিতার ভেতর দিয়েই সময়ের বাঁধা ছকে প্রতিদিন অফিসে যাওয়া। প্রতিদিন সময়ের হিসাব মিলিয়ে চলা।নগর জীবন এমনই এক দৌড়ের ভেতরে। যিনি নিছক চাকরিজীবী তাকে যেমন অবিরাম দৌড়াতে হয় তেমনি যিনি শিল্পোদ্যোক্তা তিনিও থাকেন দৌড়ের ভেতরে। ১১টায় এক্সিকিউটিভদের সঙ্গে মিটিং। ১টায় ব্যাংকের সঙ্গে আলোচনা। ৩টায় পরিবেশ অধিদফতরের সঙ্গে ফয়সালা। ৭টায় বায়ারদের সঙ্গে ডিনার। এভাবেই তার জীবনও ঘড়ির কাঁটায় বন্দি।নগরায়নের যত বিস্তৃতি ঘটেছে, ততই সময় যেন সঙ্কুচিত হয়ে পড়েছে। সময়ের সঙ্গে পাল্লা দিয়ে আর কিছুতেই পারা যায় না। মনে হয় দিন আরো খানিকটা দীর্ঘ হলে ভালো হতো। কখনো কখনো ক্লান্তিতে, শ্রান্তিতে অবসন্ন হয়ে পড়ে শরীর-মন।সময়ের প্রতিদিনের বৃত্তাবদ্ধ ছকে বাঁধা যাদের জীবন, তারা প্রতিদিনই একঘেয়ে কাজ শেষ করে ঘরে ফেরার জন্য উদগ্রীব হয়ে ওঠেন। পাঁচটা পর্যন্ত যার অফিস সাড়ে চারটা থেকেই যিনি গোছগাছ শুরু করে দেন। পাঁচটা যে আর বাজতে চায় না! পাঁচটার আগেই সবকিছু গোছগাছ শেষ। আবারো ঘরে ফেরার প্রতিদ্বন্দ্বিতা। সেই প্রতিদ্বন্দ্বিতায় উত্তীর্ণ হতে দীর্ঘ সময় কেটে যায়; কিন্তু কেউ তো আর পথের পাশে দাঁড়িয়ে থেকেই রাত কাবার করে দেয় না। এক সময় ঘরে ফেরে। বিষণ্ন ক্লান্ত মুখ, শ্রান্ত পা, উন্ত দৃষ্টি।তবুও এ রকম একটি ঘানিটানা কাজের জন্য আমাদের সে যে কি প্রাণান্ত প্রয়াস! চাকরি চাই, কাজ চাই, মাসশেষে বেতন চাই, তার জন্য লাখ টাকা ঘুষ গুনি। দলীয়করণ, আত্মীয়করণ, পারিবারিকীকরণ করি। চাকরির ঘানিতে জুড়ে যাওয়ার জন্য আমরা কত কী যে করি!চাকরির দাবিতে মিছিল করি, অনশন করি, বেতন-ভাতার দাবিতে ঘেরা ও অবরোধ করি। চাকরি পেলে লেট করি। ছুটির ঘণ্টা বাজার আগেই বাসার দিকে ছুট দেয়ার চেষ্টা করি। নগর আমাদের এমনি এক ছকের ভেতরে আটকে ফেলেছে। এর ভেতরে অবিরাম ঘুরতে ঘুরতে জীবন পার করে দেই।মধ্যরাতের ঢাকাপৃথিবীর কোনো কোনো নগরী আছে, যে নগরী দিনরাত জেগে থাকে। রাতেও ঘুমায় না, যে নগরীর যত শান-শওকত, সে নগরী ঘুমায় ততো কম। মানুষের ব্যস্ততা অষ্টপ্রহর। সেদিক থেকে বিবেচনা করলে ঢাকা মহানগরী এখনো অতটা ব্যস্ত নয়। মধ্যরাতে এই নগরী ঘুমায়। তবুও গ্রামজীবনের মতো কখনো একেবারে সুনসান হয়ে যায় না।মধ্যরাতে এই নগরীতে দাপিয়ে চলে পণ্য বোঝাই ট্রাক। এসব ট্রাকে করে নগরীর বাইরে থেকে আসে নগরবাসীর ব্যবহার্য নিত্যপ্রয়োজনীয় পণ্য। শাক-সবজি, ফল-মুল, মাছ, তরিতরকারি। ট্রাক বোঝাই করে আসে গরু-মহিষ, ছাগলের পাল। সব কিছু নগরবাসীর প্রয়োজন মেটানোর জন্যই। কখনো কখনো চোখে পড়ে দুই-একটি গাড়ি, সিএনজি বা ট্যাক্সি-ক্যাব। দুরপাল্লার যেসব যাত্রী মধ্যরাতে ঢাকায় ফেরেন, তাদের কেউ কেউ এসব যানবাহনের সওয়ারি হন। সওয়ারি হয়ে অজ্ঞান পার্টি, মলম পার্টির খপ্পরে পড়ে হারান সর্বস্ব। কখনো কখনো হারান জীবনও।মধ্যরাতে ঢাকার পাইকারি বাজারগুলোকে ঘিরে জেগে ওঠে ছোটখাটো দোকান। সেখানে বিক্রি হয় চা, বিস্কিট, পাউরুটি, কেক, কলা। ট্রাকে চড়ে আসেন যেসব শ্রমিক, তাদের ক্ষুণ্নিবৃত্তি নিবারণের জন্য জমজমাট হয়ে ওঠে এসব দোকানপাট।পত্রিকা বিতরণ কেন্দ্রগুলোতে জমে ওঠে হকারদের ভিড়। ডজন ডজন বাইসাইকেলের পেছনে শত শত পত্রিকা নিয়ে তারা ছুটে যায় যার যার গন্তব্যের দিকে।আর মধ্যরাতে কখনো কখনো অ্যাম্বুলেসের সাইরেন মানুষকে আতঙ্কিত করে তোলে। হাসপাতালে যাচ্ছে বুঝি কেউ, অ্যাম্বুলেসের ভেতরে হয়তো আছে মৃত্যু পথযাত্রী কোনো মানুষ। হয়তো আছে দুর্ঘটনাকবলিত কোনো ব্যক্তি। হাসপাতালে জীবন-মৃত্যুর লড়াইয়ে শরিক হতে তার এই যাত্রা। অ্যাম্বুলেসের সাইরেন বেশির ভাগ সময়ই আমাদের কেবলই দুঃসংবাদের কথাই মনে করিয়ে দেয়; কিন্তু এমনো তো হতে পারে এই অ্যাম্বুলেসে চড়ে হাসপাতালে যাচ্ছেন কোনো গর্ভবতী মা। কিছুক্ষণের মধ্যেই তার কোল আলোকিত করবে একটি ফুটফুটে শিশু। হাসপাতালে আনন্দের বন্যা বয়ে যাবে পরিজনদের মধ্যে।তবুও নগরীর অ্যাম্বুলেস আমাদের কেন যে এমন করে বার বার মৃত্যু আর বিদায়ের কথাই মনে করিয়ে দেয়-কিছুতেই তা বুঝতে পারি না।আগুনএই নগরীতে দমকলের গাড়ির ক্রন্দন ধ্বনি শুনলে আতঙ্কিত হয়ে ওঠে না, এমন নাগরিক কমই আছেন। দমকলের গাড়ি যখন ছুটে যায়, তখন তার পেছনে কিছুতেই কোনো সুসংবাদ থাকে না। নাগরিকরা জানলায় চোখ রেখে আকাশে খোঁজেন ধোঁয়ার কুন্ডলি, ধোঁয়া দেখলে সে অঞ্চলে বসবাসরত বন্ধুবান্ধব, আত্মীয়-পরিজনকে ফোন করেন। আগুন লাগল কোথায়? তোমরা নিরাপদে আছ তো?আগুন নগরীতে যেমন লাগে, পল্লীতেও তেমনই লাগে। পল্লীগ্রামের কোথায়ও আগুন লাগলে আশপাশে যে যেখানে আছে, যার যা পাত্র আছে, তাতে করেই পানি নিয়ে ছুটে আসে। শত হাতে আগুন নেভায়; কিন্তু নগরীতে সে সুবিধা নেই। হাতের কাছে পুকুর নেই। খালবিল নেই। উন্মুক্ত জলাশয় নেই। পানি কোথায়? গৃহস্হালির পানির জন্যই হাহাকার। মিছিল-অবরোধ। সেখানে নাগরিকরা আগুন লাগলে পানি নিয়ে ছুটবেন কীভাবে? তখন দমকলই ভরসা।গত শুক্রবার আগুন লেগেছিল দক্ষিণ এশিয়ার সবচেয়ে বড় শপিংমল পান্হপথের বসুন্ধরা সিটিতে। আগুনের সুত্রপাত ঘটেছিল ১৮তম তলায়। সে আগুন ১৭তলা থেকে ২৩তলা পর্যন্ত পুড়িয়ে ছাই করে দিয়েছে সব কিছু। দমকল বাহিনী তাদের সাধ্য নিয়ে ছুটে গিয়েছিল বসুন্ধরা সিটিতে। তাদের সাধ্য ছিল ১৩তলা পর্যন্ত আগুন নেভানোর। ফলে তারাও ছিল অসহায়।বসুন্ধরা সিটি ছিল আমাদের এক প্রেষ্টিজ সিম্বল। সুরম্য ভবন, কাচ ঘেরা। ভেতরের পরিপাটি আয়োজন। দোকানপাট। ফুড কোর্ট। সুইমিং পুল। সিনেমা হল। বিশ্বখ্যাত ব্রান্ডের পোশাক-আশাক। জুতা-ঘড়ি, গিটার-জুয়েলারি। সব আছে বসুন্ধরায়। কম্পিউটার নিয়ন্ত্রিত আগুন নেভানোর স্বয়ংক্রিয় ব্যবস্হাও সেখানে আছে। তবুও কেমন করে যে সেখানে আগুন লাগল, সে রহস্য এখনো উদ[ &ৗ২৫০৯; ]ঘাটিত হয়নি। হাজার হাজার মানুষের চোখের সামনে পুড়ে ছাই হয়ে গেছে বসুন্ধরা ১৭ থেকে ২৩ তলা পর্যন্ত-সব কিছু। এক সময় যে ভবনের দিকে তাকালে চোখ ধাঁধিয়ে যেত, সে ভবনের ওই তলাগুলো এখন খাঁ খাঁ শুন্য। কেবল কাঠামোটি দাঁড়ানো। আগুনের লেলিহান শিখার কালিমা ভবনের গা জুড়ে। সাধারণ মানুষের আফসোস করা ছাড়া আর কিছুই করার নেই।নগরীর আগুন এভাবেই ধ্বংস করে দিয়ে যায় সাজানো সংসার, হাঁড়ি-পাতিল, বাসন-কোসন, কষ্টার্জিত সম্পদ। কখনো কখনো এক আগুনেই জ্বলে-পুড়ে ছাই হয়ে যায় শত শত ঘরবাড়ি, সংসার। কেড়ে নিয়ে যায় আপনজনকে। নগর সমৃদ্ধি দিয়েছে সন্দেহ নেই; কিন্তু যখন কেড়ে নেয়, তখন তা ফেরানোর সাধ্য নাগরিক মানুষের নেই। নগরজীবনের এটাও কম বড় ট্রাজেডি নয়।ফুটনোট৪৭১ উপজেলা চেয়ারম্যানের সবাইকে চলাচলের জন্য ৩৮ লাখ টাকা মুল্যের একটি করে পাজেরো জিপ দেয়া হচ্ছে শুনে পরিবারের সবাইকে ডেকে হাসিমুখে জানালেন জনৈক নাগরিক, ‘যাক তোমাদের জন্য একটি গাড়ির ব্যবস্হা হয়েছে।’পরিবারের সদস্যরা আনন্দের আতিশয্যে জানতে চাইলেন, ‘কেমন করে?’নির্বিকার ভঙ্গিতে নাগরিক বলেন, ‘ঠিক করেছি, আগামী নির্বাচনে উপজেলা চেয়ারম্যান পদে প্রতিদ্বন্দ্বিতা করব।’ (সুত্র, আমার দেশ, ২০/০৩/২০০৯) 
                    
