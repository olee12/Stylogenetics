দাদু, তুমি কাঁদো না কেন_ _ আল মাহমুদ





                        কবি আল মাহমুদ এর লেখা পড়ুনদাদু, তুমি কাঁদো না কেন? : আল মাহমুদএ দেশে একজন লেখকের জীবন কিভাবে অতিবাহিত হয়, সেটা জানার মতো কোনো গ্রন্থ আজ পর্যন্ত প্রণীত হয়নি। কেউ যে লিখতে চাননি এমন নয়। ছিন্ন-বিচ্ছিন্ন অনেক তথ্য হয়তো পাওয়া যায়। তবে পূর্ণাঙ্গ আস্ত একটি বই আজো আমার চোখে পড়েনি। আমি হয়তো লিখতে পারতাম, কিন্তু দৈনন্দিন পত্রপত্রিকাগুলোর চাহিদা মিটিয়ে আমার পক্ষেও তথ্যসমৃদ্ধ একটি বই লেখার দায়ভার গ্রহণ সম্ভব হয়নি। তবু বলতে পারি প্রতিশ্রুতি মাফিক দিন-রাত লিখেই চলেছি। অসুস্থ অবস্থাতেও লেখার বিরতি দিতে চাই না। আমার কপালে বিশ্রাম নেই। ছেদ হয়তো আছে, কিন্তু প্রকৃত বিশ্রাম যাকে বলে তা আমার ভাগ্যে জোটেনি।গা বাঁচিয়ে সাহিত্য করা যায় না। আমি অবশ্য আমার নিজের বিবরণ দিতে দিতেই ক্লান্ত-শ্রান্ত অবস্থায় থাকি। এই অবস্থায় প্রকৃত পরিস্থিতির কোনো উন্নতি হয় না।এখন যে অবস্থা দাঁড়িয়েছে তা হলো কথা দিয়েও কথা না রাখতে পারার অনুতাপে দগ্ধ হওয়ার মতো অবস্থা। আমি কোথাও বের হই না। কেউ জোরাজুরি করে নিয়ে গেলে সেটা অন্য কথা। কোথাও গেলে প্রকৃতপক্ষে স্বস্তির মধ্যে সময় কাটে না। তা ছাড়া আছে দুর্ঘটনার ভয়। চোখের দৃষ্টিতে অপরিচ্ছন্নতা থাকায় কারো চেহারাই আমার কাছে স্পষ্টভাবে ধরা পড়ে না। অন্য দিকে আমার ভালো হওয়ার সম্ভাবনাও নেই। আমি জগতের অনেক চক্ষুচিকিৎসকের শরণাপন্ন হয়ে হতাশ হয়ে ফিরে এসেছি। একজন উদ্যমশীল লেখকের পক্ষে এর চেয়ে কষ্টকর জীবন আর হতে পারে না। কোনো পৃষ্ঠপোষকতা নেই। সহানুভূতি নেই। প্রশংসাধ্বনী শোনা যায় না। যে কাজের পুরস্কার নেই, প্রতিদান নেই, আমি সেই কাজের কাজী হয়ে উঠেছি। সাহিত্যে আমার কিছু অবদানের কথা দেশবাসীর হয়তো খানিকটা জানা আছে। এই সান্ত্বনা নিয়ে আমি আজো সমানে লিখে চলেছি। কেউ থামিয়ে দেয়নি বলে লেখাটা বন্ধ হয়নি। মনে হয় দম বন্ধ না হওয়া পর্যন্ত এই পরিস্থিতির কোনো বদল ঘটবে না।মনে একটা প্রশ্ন জাগে, এই দুঃখ-দারিদ্র্যের দেশে যারা ছিল স্বপ্নের জোগানদাতা, দুুঃখের দেশে সুখের স্বপ্ন রচনাকারী তাদের কেন কোনো পৃষ্ঠপোষকতা থাকবে না? যা হোক তবু তো লেখালেখির কাজের ভারটা শেষ পর্যন্ত দেশের কবি-সাহিত্যিকদের ওপর বর্তায়। আমি সেই হতভাগ্য মানুষ যে কিনা লিখেই এতটা বয়স অতিক্রম করে এসেছি। জীবনে কখনো কোনো সহানুভূতির উষ্ণ হাত আমার দিকে প্রসারিত দেখতে পাইনি। অথচ কত সাবধানতা অবলম্বন করে আমরা বাংলাদেশের অস্তিত্বের স্বার্থে এবং সপক্ষে দাঁড়িয়েছি। বারবার বলেছি বাংলাদেশ না থাকলে বাদী-প্রতিবাদী কেউই থাকবে না।আমার শারীরিক অক্ষমতার কথা মাঝে মধ্যে ভুলে যাই। ভুলে গিয়ে কাউকে কাউকে বড় প্রতিশ্রুতি দিয়ে ফেলি। বাস্তবে ওই প্রতিশ্রুতি রক্ষার কোনো ক্ষমতাই আমার নেই। সম্প্রতি আমার কাছে কিছু প্রস্তাব এসেছে বিশাল আত্মজীবনীমূলক কিছু লেখার জন্য। আমি তৎক্ষণাৎ কোনো সম্মতি দিইনি। এর একটা কারণ এই যে, আমি যা কিছু লিখছি শেষ পর্যন্ত সবই তো আমার জীবনেরই চলচ্চিত্র। কিন্তু যারা একটি অখণ্ড আত্মজীবনীমূলক রচনার দাবিদার তারা কি আমি যা লিখব তার সবটুকুই ছাপাতে সক্ষম? আর আমার নিজের প্রতি প্রশ্ন হলো, আমি কি আমার জীবনের সব কথাই প্রকাশ করতে সক্ষম?না, আমি আমার সবটা জীবন কাহিনী উদঘাটনে এই মুহূর্তে সক্ষম নই। কিছু কথা তো সবসময় আড়ালে থেকেই যাবে। সব আড়াল কি আর উদঘাটন করা যায়?স্বীকার করি যে, জীবন অতিবাহিত হয়েছে কোনো কোনো সময় মৃত্যুর হাত ধরে। কতবার যে মনে হয়েছে আমি বুঝি মৃত্যুকে আলিঙ্গন করে শীতল পাথর হয়ে যাব। কিন্তু কী আশ্চর্য আমি বেঁচে থাকি। আর সব বর্তমানই অতীত হয়ে যায়। কত মুখ যে পাংসুক হয়ে অতীতের ধূসরতায় পর্যবসিত হয়েছে, তা ভাবলে দুহাতে মুখ ঢেকে ফেলি। আমার একটি নাতি আছে বেশ পাকা পাকা কথা বলে। একদিন আমাকে হঠাৎ প্রশ্ন করে বসল, দাদা তুমি কাঁদ না কেন? সবাই তো কাঁদে। দৃষ্টান্ত হিসেবে সে বলল তার মা-বাবা এবং দাদু সবাইকে সে কাঁদতে দেখেছে। কেবল আমিই তার দৃষ্টিতে অশ্রুজলহীন এক শুকনো খটকটে বৃদ্ধ, যার চোখে কখনো কোনো দিন বাষ্প জমেনি।শিশুর এই উপলব্ধি আমাকে ঘিরে কিভাবে তৈরি হলো তা আমি জানি না। তবে স্বীকার করি যে, আমি নির্জল এক শুষ্ক ডাঙ্গা, দ্বীপও বলা যায়। যার ওপর দিয়ে জোয়ার-ভাটার পানি উপচে পড়ে না। এমন মানুষ সমাজে হয়তো খুব বেশি নেই। অন্তত সচরাচর চোখে পড়ে না। এই আমাকে নিয়ে বড়দের প্রশ্ন তো আছেই, ছোটরাও কৌতূহলী।দাদু, তুমি কাঁদো না কেন?জগতে নিঃসম্পর্ক নির্দয় মানুষ হয়তো অনেক আছে। কিন্তু সবাই কম-বেশি কাঁদে। কেবল আমিই সম্ভবত কাঁদতে শিখিনি। কার কাছে শিখব? যাদের কাছে শিখব তারা তো আমাকে উচ্চহাস্যে বিদ্রূপ করে পথের ওপর বসিয়ে গেছে। আমি চিরপ্রতারিত হয়েও কাউকে দোষারোপ করতে না পেরে পথের ওপর বসে আছি। কাঁদতে শিখিনি বলে কখনো কোনো অশ্রুসজল অবস্থায় আমাকে কেউ দেখেনি।যে কথা আমার নাতির কাছে ব্যক্ত করতে পারিনি সেটা ধামাচাপাও দিতে চাই না। আমি কাঁদি না কারণ কেঁদে দুঃখের কোনো প্রতিকার হয় না। প্রতারণার কোনো প্রতিকার হয় না। পরাভব স্বীকারকারী চিরপরাজিত হয়েই বেঁচে থাকে। আমি পরাজিত হই না, বীরদর্পে পরাক্রমও প্রকাশ করি না। শুধু দুটি চোখ মেলে দেখতে থাকি। লেখার কিছু থাকলে লিখে জানাই। কান্না আমার কাজ নয়। কারণ কান্নার সাথে পরাভব জড়িত। আমি বাষ্পহীন মানুষ। নির্জল-নির্মেঘ আগে হয়তো এই কথাগুলো কোথাও উল্লেখ করে থাকব। এর পুনরাবৃত্তি হোক তাতেও খানিকটা সান্ত্বনা পাওয়া যায়। বহুকাল ধরে বেঁচে আছি। এই দীর্ঘ হায়াতের সৌভাগ্যে আমি নিজেও খানিকটা অভিভূত হয়ে আছি। বাঁচাটা অর্থবহ করতে পেরেছি কি না আজ এ নিয়ে প্রশ্ন জেগে উঠেছে। আমি তো পরিশ্রম করেছি। এখন আমার কাজ পরম দয়ালু পরওয়ারদিগার গ্রাহ্য করবেন কি না এই সংশয় মন থেকে দূর করতে পারছি না। যারা আমকে মৌলবাদী বলেন, তারা কেবল আমার একটা দিকই দেখতে পেরেছেন। কিন্তু আমার তো জীবনের বহুমাতৃকতা আছে। আমি সেসব বহুমাত্রার কাজকর্ম আমার সাহিত্যেই তুলে ধরতে চেয়েছি। সৃষ্ট চরিত্রই আমাকে উৎপীড়িত করে, আমি দেখেছি অনেক, লিখেছি অনেক। আর এখন এই লেখাই আমাকে অনুতাপে দগ্ধ হয়ে কাঁদতে প্ররোচনা দেয়। কেন কাঁদব? কার জন্য কাঁদব? যাদের জন্য একসময় আমার দুঃখবোধ আমাকে প্রায় আচ্ছন্ন করে ফেলেছিল এখন তো দেখি আমি তাদের চেহারাও মনে করতে পারছি না। সবাই আমাকে ঠকিয়েছে এ কথা আমি বলব না। আমার বক্তব্য হলো যারা ঠকিয়েছে তারাই আমাকে সবচেয়ে বেশি স্মরণে রেখেছে। আমি যদি কাউকে ঠকিয়ে থাকি তাহলে এর জন্য আমার অনুতাপের শেষ নেই। কিন্তু আমি ঠকিয়েছি এমন চেহারা তো মনে পড়ে না।জগতে লেখক হিসেবে খ্যাত হতে চেয়েছিলাম। সেই সাধ আমার পূর্ণ হয়েছে। তিক্ত সাধে আমার হৃদয়-মন জ্বলেপুড়ে খাক হয়ে গেছে। মানুষ মানুষকে কত সহজে ভুলে যায়। আমি ভুলতে পারি না কেন? আমার জন্য কেউ যদি একটা দীর্ঘশ্বাসও ফেলে থাকে তাহলে সেই গরম বাতাস কেন যুগ অতিক্রম করে আমার গায়ে এসে লাগে? আমি কবি বলেই কি? শুরুতে অনেক নারী-পুরুষ আমার সহযাত্রী ছিল। যদিও তাদের সাথে আমার সামাজিক আদান-প্রদান নানা কারণে বিঘ্নিত ছিল। কিন্তু আমি চলতে চলতে তাদের দেখতে পেতাম। হাঁটতে হাঁটতে ফিরে তাকাতাম। দেখতাম তারা আছেন। কিন্তু কিছুকালের মধ্যে আমার সহযাত্রী দেখি কেউ নেই। সম্পূর্ণ একা হয়ে গেছি এটা দেখে আমার মনে ভয় ধরে যাওয়ার কথা। কিন্তু আশ্চর্য তেমন ভীত হয়ে পড়িনি। আমার আগেও কেউ নেই, পেছনেও কেউ নেই। অন্য দিকে আমি যে একাকী এই ভাবনাও আমার নেই। এই পরিস্থিতি অধিকাংশ ভুক্তভোগী সহ্য করতে পারেননি। তারা তাদের যাত্রা শেষ করেছেন শূন্যতার মধ্যে। আমার কেন জানি মনে হচ্ছে আমি শূন্যতার অভিসারী নই। আমি যেখানে পৌঁছব সেখানে আমার জন্য কেউ না কেউ আছেন। নিশ্চয়ই আছেন। 
                    
