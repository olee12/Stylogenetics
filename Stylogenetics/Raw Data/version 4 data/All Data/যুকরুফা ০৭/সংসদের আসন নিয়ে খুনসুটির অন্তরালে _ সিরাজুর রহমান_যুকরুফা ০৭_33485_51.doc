সংসদের আসন নিয়ে খুনসুটির অন্তরালে _ সিরাজুর রহমান





সংসদের আসন নিয়ে খুনসুটির অন্তরালেসিরাজুর রহমানবিএনপি মহাসচিব খোন্দকার দেলোয়ার হোসেন অরণ্যে রোদন করেছেন। তার দল ২৬ দিন সংসদ বর্জন করছে। আসন বরাদ্দে বিএনপিকে সরকার বিরোধী দলের যোগ্য মর্যাদা দেয়নি, সেটাই এ দলের অধিবেশনে যোগ না দেয়ার কারণ। স্পিকারের তরফ থেকে মর্যাদাসম্পন্ন আসন পুনর্বিন্যাসের প্রেক্ষাপটে গতকাল থেকে সংসদে যোগ দিয়েছে বিএনপি। সংসদে তাদের অনুপস্থিতির সুযোগ নিয়ে আওয়ামী লীগের মন্ত্রী-সংসদ সদস্যরা বিরোধী দলের নেত্রী খালেদা জিয়ার মর্যাদাহানিকর উল্টাপাল্টা কথা বলছেন, খোন্দকার দেলোয়ার হোসেন সেগুলো বন্ধ করার দাবি জানিয়েছেন।দেলোয়ার কি সত্যি আশা করেন যে তার আবেদনে কাজ হবে? একটা কথা তিনি ভুলে যাচ্ছেন­ ঈর্ষা আর প্রতিহিংসা শেখ হাসিনার রাজনীতির প্রধান চালিকাশক্তি। খালেদা জিয়া যদি রাজনৈতিক মঞ্চে না থাকতেন তাহলে হাসিনা হয়তো রাজনীতি করার, এমনকি প্রধানমন্ত্রী হওয়ারও আগ্রহ হারিয়ে ফেলতেন।আসন বণ্টন নিয়ে সঙ্কটটা কৃত্রিমভাবে সৃষ্টি করা হয়েছিল। ওয়েস্টমিনিস্টার পার্লামেন্টের ব্যবস্থার কথা বলছি। সরকারি ও বিরোদী দল সামনাসামনি বসে। স্পিকারের ডান দিকে সরকারি দল আর বাম দিকে বিরোধী দল। বিরোধী কাতারে এখন বেশ কয়েকটি দল আছে। প্রধান বিরোধী টোরি দল বসে স্পিকারের কাছের আসনগুলোতে। লিবারেল ডেমোক্র্যাট, আইরিশ ইউনিয়নিস্ট পার্টি, স্কটিশ ন্যাশনালিস্ট পার্টি ক্রমান্বয়ে পরের দিকে। বিরোধী দলের ছায়া মন্ত্রিসভার সদস্যরা বসেন সামনের সারিতে, যেমন মন্ত্রীরা বসেন সরকারি আসনগুলোর সামনের সারিতে। সে নজির অনুযায়ী বর্তমান বাংলাদেশ সংসদে স্পিকারের বাম দিকের প্রথম কয়টি সারির সবগুলো আসন বিএনপি’র পাওয়ার কথা। তাহলেই সব সমস্যা মিটে যায়।কিন্তু সমস্যা মেটানো প্রধানমন্ত্রী হাসিনা এবং তার দলের মোটেই লক্ষ্য নয়। দেশের বেশির ভাগ মানুষ জানে ২৯ ডিসেম্বরে আওয়ামী লীগের জয় ছিল বিরাট একটা ভেলকিবাজি। তা সত্ত্বেও হাসিনা জয়ী হয়েছেন। সেটা তার জন্য যথেষ্ট নয়। বিজয় তাকে মহানুভবতা দিতে পারেনি। তিনি বিএনপি ও খালেদা জিয়ার নাক মাটিতে ঘষে দিতে চান।অত্যন্ত দুঃখের সাথে এ প্রসঙ্গে তার বাবার কিছু আচরণ স্মরণ করতে হচ্ছে। তারিখটা ছিল ১৯৭৩ সালের ৯ মার্চ। আগের রাতে ৭ মার্চের নির্বাচনের চূড়ান্ত ফলাফল ঘোষণা করা হয়েছে। বাংলাদেশ টেলিভিশনের নির্বাচনী অনুষ্ঠানে আমিও একজন উপস্থাপক ছিলাম। মুজিব ভাই টেলিফোন করে বললেন, পরদিন সকালে দেখা করতে। বিবিসিতে আমার সহকর্মী মার্ক টালিকেও (বর্তমানে স্যার মার্ক টালি) সাথে করে আনতে বললেন। মার্কের সাথে মুজিব ভাইয়ের বিশেষ বন্ধুত্ব ছিল।মুজিব ভাইয়ের সাথে তার অফিসে তখন ছিলেন রেড ক্রসের গাজী গোলাম মোস্তফা, ঢাকা কলেজের একজন প্রভাষক আর তোফায়েল আহমেদ। প্রধানমন্ত্রী হওয়ার পর যতবার আমি মুজিব ভাইয়ের সাথে দেখা করতে গেছি অনিবার্যভাবেই তোফায়েল অথবা আবদুর রাজ্জাক সেখানে উপস্থিত ছিলেন। আমার সন্দেহ হতো, আমি প্রধানমন্ত্রীকে কোনো কুপরামর্শ দিই কি না সে দিকে চোখ রাখতেন তারা।তার দু’দিন আগে পিজি হাসপাতালে মওলানা ভাসানীর দীর্ঘ এক সাক্ষাৎকার নিয়েছিলাম। মুজিব ভাই সে প্রসঙ্গ তুললেন, টিটকারি-বিদ্রূপও হলো কিছু। তারপর বললেন, তোরা নির্বাচন চাইছিলি, আমি নির্বাচন দিলাম, জিতলামও, এবারে কী করতে হবে বল!আমি বললাম­ আপনি শুধু প্রধানমন্ত্রী নন, জাতির পিতাও বটে; আপনার উচিত হবে আজ রাতে বেতার-টেলিভিশনে ভাষণ দেয়া, জাতিকে ঐক্যের ডাক দিন। এমনকি দুই ঘণ্টার মধ্যে একটা খসড়া লিখে আনার প্রতিশ্রুতিও দিয়েছিলাম।আমার কথা শেষ হতেই গাজী গোলাম মোস্তফা বলে উঠলেন, ‘না অইব না। অরা বেয়াদপি করছিল ক্যান? (কয়েকটি আসনে আওয়ামী লীগের বিরুদ্ধে প্রতিদ্বন্দ্বিতা হয়েছিল, গাজী সাহেব সে দিকেই ইঙ্গিত দিচ্ছিলেন) উনি ভিক্টোরি মার্চে যাইব।’আমি গাজী সাহেবকে বললাম­ ‘ব্রিটিশ আমলের ইংরেজ ম্যাজিস্ট্রেট বাঘ শিকার করেই সন্তুষ্ট হতেন না, বন্দুক হাতে বাঘের গায়ে পা দিয়ে পিয়ন-চাপরাশিসহ ফটো তোলাতেন, আপনি কি শেখ মুজিবুর রহমানকে সে রকম কিছু করার পরামর্শ দিচ্ছেন?’এতক্ষণ মুজিব ভাইয়ের হাত ছিল আমার কাঁধের ওপর। তিনি সেটা নামিয়ে নিলেন। তারপর বললেন­ ‘গাজী, ভিক্টোরি মার্চ করবি, কোন রুটে যাবি; সিকিউরিটির কী হবে?’ মার্ক আমাকে চোখটিপে ইশারা দিলেন। আমরা একটা অজুহাত দিয়ে মুজিব ভাইয়ের কাছ থেকে বিদায় নিলাম।বিজয়ের ঋণ পরিশোধযেভাবেই হোক শেখ হাসিনা বিরাট গরিষ্ঠতায় জয়ী হয়েছেন। বিজয়ে মহানুভবতা দেখাতে পারলে তিনি ভালো করতেন। অবশ্য বিএনপিকে খোঁচাখুঁচি করার এটাই একমাত্র কারণ নয়, গদি পাওয়ার শুরু থেকেই তিনি কিছু ঋণ পরিশোধের প্রক্রিয়া শুরু করেছেন। বাংলাদেশের মাটিতে আমেরিকার পা ফেলার সুযোগ দিতে তিনি টাস্কফোর্স করবেন। ভারতকে তিনি ট্রানজিট দেবেন, করিডর দেবেন, চাটগাঁ বন্দর ব্যবহার করতে দেবেন।দেশের স্বাধীনতা আর সার্বভৌমত্বই যদি বিকিয়ে দেয়া হলো, তাহলে মুক্তিযুদ্ধ আর স্বাধীনতার কী প্রয়োজন ছিল, বহু লোক সে ভাবনা ভাবছে। তারা মওলানা ভাসানীর অভাব তীব্রভাবে অনুভব করছে। ভাসানী বেঁচে থাকলে তিনি বজ্রকণ্ঠে আওয়াজ তুলতেন, স্বাধীনতা ও সার্বভৌমত্বের ইস্যুতে গোটা জাতিকে ঐক্যবদ্ধ করে ফেলতেন।শেখ হাসিনা ইচ্ছাপূরণের নির্বাচনী প্রচার চালিয়েছেন। ১০ টাকা কেজি চাল খাওয়াবেন দেশের মানুুষকে। তার থেকে ইতোমধ্যেই পিঠ টান দেয়া হচ্ছে। তার সরকার এখন প্রচার চালাচ্ছে ২০ টাকার নিচে চাল বিক্রি বাস্তবসম্মত নয়। কৃষকদের বিনামূল্যে সার দেয়া হবে, প্রতি পরিবারে অন্তত একজনকে চাকরি দেয়া হবে, প্রতি ৬ হাজার লোকের জন্য একটা হাসপাতাল হবে, পাঁচ বছরের মধ্যেই আরো ৭ হাজার মেগাওয়াট বিদ্যুৎ উৎপাদন হবে, ঢাকা শহরে দোতলা রাস্তা হবে, পাতাল রেল হবে, চক্রবেড়ি মহাসড়ক হবে­ এসব ছিল তার কিছু নির্বাচনী প্রতিশ্রুতি।শেখ হাসিনা ও আওয়ামী লীগ নেতারা জানেন, এসব প্রতিশ্রুতি রক্ষা করা যাবে না। ভোট পাওয়ার জন্য মিছেমিছি এসব প্রতিশ্রুতি তারা দিয়েছেন। এখন সেসব প্রতিশ্রুতি থেকে পিছু হঠার ফন্দি-ফিকির চলছে, চরম বিস্ময়ের সাথে শেখ হাসিনা এবং তার সরকার আবিষ্কার করেছে যে তাদের হাতে আলাদিনের চেরাগ নেই।স্বাধীনতা-সার্বভৌমত্ববিরোধী কাজকর্ম, নির্বাচনী প্রতিশ্রুতিগুলো থেকে পিছু হঠা­ এসব ইস্যুতে জাতির ফুঁসে ওঠা, বিক্ষুব্ধ হওয়া মোটেই অস্বাভাবিক নয়। সেসব ইস্যু থেকে জনসাধারণের, বিশেষ করে দলের কর্মীদের মনোযোগ ভিন্নমুখী করে রাখার গরজেই বিএনপি’র সাথে কারণে-অকারণে বিরোধ সৃষ্টি করা হচ্ছে, সংসদের আসন নিয়ে খুনসুটি করা হচ্ছে।বিএনপি সুযোগ হারাচ্ছেদুঃখের বিষয় এসব পরিস্থিতিতে বিএনপি সব সময় বিজ্ঞতার সাথে কাজ করতে, সিদ্ধান্ত নিতে পারেনি। ‘বাকশালী’ সংসদে বিএনপি’র, দলনেত্রী খালেদা জিয়ার এবং তার ছেলেদের বিরুদ্ধে হক-নাহক অভিযোগ হচ্ছে, আওয়ামী লীগের প্রভাবাধীন মিডিয়া সেসব নিয়ে হইচই করছে। বারবার শুনতে শুনতে মিছে অভিযোগও সাধারণ মানুষের মনে গাঁথা হয়ে যায়। বিএনপি সংসদে থাকলে তাৎক্ষণিক সেসব অভিযোগের জবাব দিতে পারে, তার অন্তত কিছু কিছু মিডিয়ায়ও স্থান পাবে।সবচেয়ে বড় কথা, দেশের সার্বভৌমত্বের বিরুদ্ধে ট্রানজিট ও করিডর দেয়া, একমাত্র গভীর সমুদ্রবন্দরটি ব্যবহার বিদেশীদের হাতে ছেড়ে দেয়া ইত্যাদি গর্হিত ব্যাপারের বিরুদ্ধে বিএনপি বলিষ্ঠ আওয়াজ তুলতে পারে। সংসদে সুযোগ পেলেই আওয়ামী লীগের নির্বাচনী প্রতিশ্রুতিগুলোর কথা সরকারকে এবং দেশের মানুষকে মনে করিয়ে দিতে পারে। দেশের মানুষের সাথে একটা একাত্মতার সম্পর্ক গড়ে উঠবে এভাবে।সংসদ বর্জন আওয়ামী লীগও করেছে অতীতে। তারা রাজনীতিকে সড়কে টেনে নামিয়েছে, হরতাল আর লাঠালাঠি করেছে। সেভাবে তারা সব সময় মিডিয়ায় প্রচারও পেয়েছে। বিএনপি কি পারবে পথের রাজনীতি করতে? পুলিশের সাথে হাতাহাতি আর ধস্তাধস্তি করতে? সংসদ বর্জন করে লাভ হয়েছে কার? লোকসান যে বিএনপি’র হচ্ছে সেটা সাদা চোখেই দেখা। অবিলম্বে সংসদে ফিরে যাওয়া এবং সত্যিকার বিরোধী দলের ভূমিকা পালন করাই উত্তম। সুখের কথা, বিএনপি সংসদে ফিরে যাওয়ার সিদ্ধান্ত নিয়েছে।লন্ডন ২১.০২.০৯serajurrahman@btintenet.comলেখকঃ বিবিসি বাংলা বিভাগের খ্যাতিমান সাংবাদিক ও কলামিস্টউৎস: নয়া দিগন্ত (২৪/০২/২০০৯)

