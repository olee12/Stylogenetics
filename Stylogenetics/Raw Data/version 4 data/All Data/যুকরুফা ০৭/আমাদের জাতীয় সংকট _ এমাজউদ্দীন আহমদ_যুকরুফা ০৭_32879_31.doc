আমাদের জাতীয় সংকট _ এমাজউদ্দীন আহমদ





আমাদের জাতীয় সংকটএমাজউদ্দীন আহমদআমাদের প্রিয় মাতৃভূমি বাংলাদেশ যেন এক ফৌতি মাল। সবাই এদিকে তাকিয়ে আছে। সবাই চায় তাকে গিলে ফেলতে। হজম করতে না পারলেও চায় গলাধঃকরণ করতে। তাই তাদের অবিরাম ছোটাছুটি চারপাশে। চক্রান্ত আর ষড়যন্ত্রের জাল তৈরি করে বাংলাদেশকে নিয়ন্ত্রণে আনয়নের অবিরাম ধান্ধা। জাতি রাষ্ট্র হিসেবে বাংলাদেশের মৌল কাঠামোগুলোর দিকে যেমন শকুনির দৃষ্টি, তেমনি হায়েনার ধূর্ততা গণমনকে বিষাক্ত করার ক্ষেত্রে। সারাক্ষণ তাদের একটাই কাজ-বাংলাদেশকে কীভাবে দুর্বল থেকে দুর্বলতর করা। বাংাদেশের যে প্রতিষ্ঠানটি হাজারো ঝড়-ঝাপটার মধ্যে, সুশৃঙ্খল, অক্ষত, ঐক্যবদ্ধ থেকে জাতীয় চেতনা ধারণ করে চলেছে, অসংখ্য মেধাবী তরুণ-তরুণীর সেবা লাভ করে জাতীয় স্বাধীনতা সার্বভৌমত্বের প্রতীক হিসেবে মাথা উঁচু করে থাকতে সক্ষম হয়েছে, সেই নিরাপত্তা বাহিনী এখন শকুনির দৃষ্টিতে এসেছে। বাংলাদেশকে গলাধঃকরণের ক্ষেত্রে যেহেতু এইটিই সবচেয়ে বড় বাধা, তাই এটিকে তছনছ করে দিতে হবে। প্রয়োজনে অন্তর্দ্বন্দ্বের আগুনে ঝলসে দিয়ে, তা না হলে হত্যাযজ্ঞের মাধ্যমে এর একাংশকে ধসিয়ে দিয়ে, চূড়ান্ত পর্যায়ে সাধারণ মানুষের মুখোমুখি দাঁড় করিয়ে তালগাছের মতো মাথা উঁচু করে থাকা এই জাতীয় প্রতিষ্ঠানটিকে বিতর্কিত করতে হবে। প্রতিরক্ষা বাহিনী তার শক্তিমত্তা হারালে আর কোনো বাধা থাকে না। ২৫ ফেব্রুয়ারির পিলখানা তাণ্ডব এমনি চক্রান্তের সৃষ্টি বলেই আমি মনে করি। বিডিআর-এর জাওয়ানদের যেসব অভাব-অভিযোগের কথা শোনা গেল, তা কি এমন নৃশংসতা সৃষ্টি করতে পারে? এমন নির্মম হত্যাকাণ্ড? নারী-শিশুদের প্রতি এমন জঘন্য বর্বরতা? ২৫ ফেব্রুয়ারির বিডিআর বিদ্রোহ কোনো সাময়িক উত্তেজনার ফল নয়। নয় কোনো তাৎক্ষণিক বাক-বিতণ্ডার ফল। পূর্ব পরিকল্পনার ভিত্তিতে, সুচিন্তিত পন্থায়, বিডিআর-এর কিছু নষ্ট মানুষ এই বিদ্রোহের ফ্রন্টমেন হিসেবে ভাড়া খেটেছে মাত্র। চক্রান্তকারীরা পেছনে থেকে অতি সন্তর্পণে, মনে হয় ধরা-ছোঁয়ার বাইরে থেকে, নিখুঁতভাবে এ কাজটি করিয়েছে, তাদের জন্য রইল আমাদের সীমাহীন ঘৃণা আর ধিক্কার।জাতি হিসেবে আমাদের দুর্ভাগ্য, প্রায় চার দশকে আমরা আমাদের ঘর সামলাতে সক্ষম হইনি। পারিনি শক্ত মাটিতে পা রেখে পথ চলতে। কে আমাদের বন্ধু এবং কে আমাদের শত্রু তাও সঠিকভাবে চিনতে পরিনি। শোনা যায়, ১৭৫৭ সালের ২৩ জুনে পলাশীর আম্রকাননে যুদ্ধের নামে যে প্রহসন সংঘটিত হয়, তার অদূরে এক বটগাছে বহুসংখ্যক শকুনি সেদিন যেভাবে চোখ মেলে তাকাচ্ছিল, আজও সেই বটগাছটিতে সেই শকুনিদের উত্তর-পুরুষেরা ডানা ঝাপটায় আর তেমনি বিস্কারিত নয়নে আগ্রহভরে তাকিয়ে রয়েছে। কথাগুলো অভিযোগের সুরে বললেও কারও বিরুদ্ধে কোনো অভিযোগ না রেখেই বলছি, আমরা হতভাগ্য। যে রাষ্ট্রের জন্ম হলো মুক্তিযুদ্ধের রক্তাক্ত প্রান্তরে, সেই রাষ্ট্রের এমন বেহাল দশা কেন? এখন পর্যন্ত কেন কোনো রাষ্ট্র প্রতিষ্ঠান কর্তৃত্বব্যঞ্জক কর্তৃত্বের অধিকারী হলো না? কেন জাতীয় সংসদ অভিযোগ প্রতি-অভিযোগ এবং বাক-বিতণ্ডার ঊর্ধ্বে উঠে সুস্পষ্ট নির্দেশনা দানের সংস্থায় রূপায়িত হলো না? কেন রাষ্ট্রের নির্বাহী কর্তৃত্ব প্রয়োগকারীগণ এককভাবে পথ চলার দুঃসাহস পাচ্ছেন? দেশের বিচার বিভাগ এখন পর্যন্ত কেন সব বিতর্কের ঊর্ধ্বে উঠে সর্বজনগ্রাহ্য হতে পারল না? রাষ্ট্রের অন্যান্য সংস্থা কেন সংবিধানের দিকে না তাকিয়ে ক্ষমতাসীনদের দিকে দৃষ্টি রেখেই এখনো পথ চলে? এই ভাঙাচোরা, অনিশ্চিত ও অসহায় অবস্থায়, অনেক অসম্পূর্ণতা সত্ত্বেও দেশের প্রতিরক্ষা বাহিনী টিকে রয়েছে জাতীয় স্বার্থ সংরক্ষণের শক্তিশালী এক মাধ্যম রূপে। রাষ্ট্র ব্যবস্থাপনার বৃহত্তর পরিমণ্ডলে এই যে বিসদৃশ অ্যাসিমেট্রি (asymmetry) তাই দেশের প্রতিরক্ষা বাহিনীকে শকুনিদের দৃষ্টির জ্যোতিকেন্দ্রে পরিণত করেছে।এরই মধ্যে দেশ-বিদেশের বহু পত্র-পত্রিকায় এই মর্মন্তুদ ঘটনার নায়ক কারা সে সম্পর্কে অর্থপূর্ণ ইঙ্গিত দেওয়া হয়েছে। কোনো কোনো মহল থেকে ইঙ্গিত দেওয়া হয়েছে যে বিডিআর-এর বিশাল দপ্তর এবং সারা দেশে বিডিআর ক্যাম্পগুলোয় বিদ্রোহের দাবানল যেভাবে ছড়িয়ে পড়ে, তার মূলে ছিল ভারতের প্রচ্ছন্ন ইঙ্গিত। ভারতের পত্রপত্রিকা কিন্তু আঙ্গুল তুলেছে পাকিস্তানের দিকে, বিশেষ করে পাকিস্তানের আইএসআই-এর দিকে। অন্যদিকে প্রায় ৫০ হাজার সদস্যবিশিষ্ট বিডিআরকে সেনা কর্মকর্তাদের নিয়ন্ত্রণমুক্ত একটি রাজনৈতিক বাহিনী হিসেবে গড়ে তোলার লক্ষ্যে এই ষড়যন্ত্রে ক্ষমতাসীন দলের সংশ্লিষ্টতা খুঁজছেন কোনো কোনো মহল। ক্ষমতাসীন দলের কেউ কেউ আবার এই চক্রান্ত অনুসন্ধান করছেন জামায়াতে ইসলামীর ক্রিয়াকলাপে যেন যুদ্ধাপরাধীদের বিচার থমকে দাঁড়ায়। অন্যদিকে বিগত বছরগুলোতে বাংলাদেশে সেনা-অভ্যুত্থানের সঙ্গে সংশ্লিষ্ট কোনো কোনো চক্রের কাজ বলেও এটিকে চিহ্নিত করছেন। ইকোনমিস্টের (The Economist) সর্বশেষ সংখ্যায় Bangladesh After the Rebellionশিরোনামে যে প্রতিবেদনটি প্রকাশিত হয়েছে, সে দিকে দৃষ্টি দিন, দেখবেন কীভাবে বিদেশি সাংবাদিকেরা বিষয়টিকে দেখতে শুরু করেছেন।আমাদের কথা কিন্তু অত্যন্ত সুস্পষ্ট। ৫৭ হাজার বর্গমাইলের আমাদের শান্তিপূর্ণ ঘরটি জ্বলছে। এ ঘরে কে আগুন লাগিয়েছে তার খোঁজখবর নেওয়ার আগে আগুন নেভানো অনেক জরুরি। নিজের ঘরটাকে আগে সামলাতে হবে। ঘরটাকে বাসযোগ্য করে তুলতে হবে। সরকার কর্তৃক এরই মধ্যে একটি তদন্ত কমিটি গঠিত হয়েছে। সামরিক বাহিনী কর্তৃক সংগঠিত আরও একটি তদন্ত কমিটি কর্তব্যরত। প্রয়োজনবোধে আরও কমিটি গঠিত হতে পারে। এখন সবচেয়ে বেশি প্রয়োজন জাতীয় পর্যায়ে ঐক্য প্রতিষ্ঠার, ঘরে শান্তি আনার, আতঙ্কিত জনমনে স্বস্তি ফিরিয়ে আনার, দেশব্যাপী স্বাভাবিক অবস্থা সৃষ্টির। দীর্ঘ দুই বছর পরে জাতীয় সংসদ নির্বাচিত হয়েছে। জাতীয় সংসদে সব দলের সঙ্গে আলোচনা-পর্যালোচনার পর যে দুর্ঘটনায় আমাদের জাতীয় জীবনের ভিত্তিটা নড়ে উঠেছে, তার সুরাহা করার পন্থা আবিষ্কার করা। সকল মতের ও পথের ধারাকে সম্মিলিত করে জাতীয় জীবনে এক সঞ্জীবনী প্রবাহ রচনা করা।যে দিন ২৫ ফেব্রুয়ারিতে দেশের মেধাবী, অভিজ্ঞ, চৌকষ সেনা কর্মকর্তাদের নির্মম হত্যাকাণ্ডের জন্য শোক প্রস্তাব গ্রহণ উপলক্ষে জাতীয় সংসদে আলোচনা হচ্ছিল তা টেলিভিশনের মাধ্যমে আমার মতো অনেকেরই শোনার সুযোগ হয়েছিল আমাদের নির্বাচিত সংসদ সদস্যদের বক্তব্য, বিশেষ করে মাননীয় সংসদ নেতার বক্তব্য। এ সম্পর্কে কোনো মন্তব্য করতে চাই না। শুধু অনুভব করেছি, শোক প্রস্তাব গ্রহণকালে এমনও কথাবার্তা উচ্চারিত হয়? তাও মহান জাতীয় সংসদে? জাতীয় মাধ্যমে, সমগ্র জাতির জন্য পীড়াদায়ক এমনি জাতীয় সংকটকালে, আমাদের নেতাদের কাথাবার্তার মান এমন? অনির্বাচিত তত্ত্বাবধায়ক সরকারের দুই বছর সময়কালে বহুবার মনে হয়েছিল, এই সময়কাল জাতির জন্য শিক্ষণীয় দুটি বছর হয়ে উঠবে। ওই দুই বছরে ছোট বড় নির্বিশেষে সবাইকে যা সইতে হয়েছে তা শিক্ষণীয় হবারই তো কথা। সেদিনের পর সংসদের বিতর্ক শোনার জন্য কোনো আগ্রহ নেই কারও।অমিত সম্ভাবনার দেশ আমাদের মাতৃভূমি। অমিত সম্ভাবনার অঞ্চল দক্ষিণ এশিয়া। ১৯৮৫ সালে যখন দক্ষিণ এশীয় আঞ্চলিক সহযোগিতা সংস্থা গঠিত হয় তখন পাশ্চাত্যের সমৃদ্ধ দেশসমূহ মৃদু হেসেছিল। কটাক্ষ করে অনেক শ্রুতিকটূ কথা বলেছিলেন সেখানকার রাজনৈতিক পর্যালোচকেরা।‘সাত ভিখারি একে অপরের পিঠ চাপড়ায়’, ‘দারিদ্র্য বিতরণের জন্য সহযোগিতা তৈরি হলো’, ‘বেশি বেশি দান-অনুদান পাবার মোহড়া চলছে’-এমনি সব কটুকাটব্য। দিন পাল্টেছে। সময় বদলেছে। দক্ষিণ, দক্ষিণ-পূর্ব ও পূর্ব এশিয়া দীর্ঘ ৫০০ বছর পরে আন্তর্জাতিক রাজনীতির প্রায় কেন্দ্রবিন্দুতে পরিণত হয়েছে। দুই দশকের মধ্যে পূর্ব এশিয়ার চীন বিশ্বের এক নম্বর অর্থনীতিতে রূপান্তরিত হতে চলেছে। দক্ষিণ এশিয়ার কেন্দ্রবিন্দু ভারত আগামী তিন দশকে বিশ্বের তৃতীয় অথবা চতুর্থ অর্থনীতির মর্যাদা লাভ করতে চলেছে। বিশ্বের দৃষ্টি তাই এই দিকে। যুক্তরাষ্ট্রের পরিবর্তিত অবস্থানও দক্ষিণ এশিয়ামুখী। ২০১০ সাল নাগাদ ইরাক থেকে সৈন্য অপসারণ করে দক্ষিণ এশিয়া অভিমুখে রওনা করতে প্রস্তুতি চলছে। এরই মধ্যে দক্ষিণ এশিয়ার আফগানিস্তানে এসে পড়েছে প্রায় ১৭ হাজার মার্কিন মেরিন। মধ্যপ্রাচ্যে তাদের মিশন সম্পূর্ণ। ইসরায়েল এখন মধ্যপ্রাচ্যের পরাশক্তি। চীনের অগ্রাভিযান ঠেকাতে ভারতের সঙ্গে ঘনিষ্ঠ মিত্রতার বন্ধনে আবদ্ধ হয়েছে শুধু যুক্তরাষ্ট্র নয়, যুক্তরাষ্ট্রের প্রডিগাল চাইল্ড ইসরায়েলও। পাকিস্তানকে যুক্তরাষ্ট্র পছন্দ করে না। তার পরও না পারছে পাকিস্তানকে ফেলতে, না পারছে গিলতে। আফগানিস্তান এবং আফগানিস্তানের মধ্য দিয়ে মধ্য এশিয়ায় অভিযানের জন্য পাকিস্তান সদর দরজা যে। অপ্রিয় হলেও তাই বন্ধু। দক্ষিণ এশিয়ার উত্তর-পূর্ব প্রান্তের বাংলাদেশও যুক্তরাষ্ট্রের খুব প্রিয় এলাকা। ভারত মহাসাগরের উপকণ্ঠে বঙ্গোপসাগরের তীরের বাংলাদেশের কৌশলগত অবস্থান বৃহৎ শক্তিগুলোর কাছে অত্যন্ত গুরুত্বপূর্ণ। বৃহৎ শক্তিগুলোর প্রতিদ্বন্দ্বিতার ক্ষেত্রে বাংলাদেশের অবস্থান এক নিয়ামক।আন্তর্জাতিক রাজনীতির এই গতি-প্রকৃতি সম্পর্কে আমাদের রাজনীতিকেরা নিশ্চয় অবগত রয়েছেন। ভারত ও চীনের মাঝামাঝি অবস্থানের রাষ্ট্রগুলোর ওপর যেভাবে বৃহৎ শক্তিশালী রাষ্ট্রগুলো অবিরত চাপ সৃষ্টি করে চলেছে, তাও তারা অনুভব করছেন। এ অবস্থায় তাদের যা করণীয় সে সম্পর্কে তবে কেন এমন উদাসীনতা? বহুদিন আগে ব্রিটেনের প্রধানমন্ত্রী লর্ড পামারস্টোন Lord Palmerston ব্রিটেনের জাতীয় স্বার্থ সংরক্ষণে পার্লামেন্টে যে মন্তব্য করেছিলেন, তা আমাদের রাজনীতিকেরা ্নরণ করবেন কি? তিনি বলেছিলেনঃ ‘আমাদের চিরকালীন কোনো সুহৃদ নেই এবং নেই স্থায়ী কোনো শত্রু। আমাদের স্বার্থই হলো চিরন্তন এবং স্থায়ী। সেই স্বার্থসংরক্ষণই আমাদের দায়িত্ব’ (‘We have no eternal allies, and we have no perpetual enemies. Our interests are eternal and perpetual, and those interests it is our duty to follow.)আমাদের রাজনীতিকদের উচিত রাষ্ট্রের সব সংগঠন ও প্রতিষ্ঠানকে সদাজাগ্রত রাখা। প্রতিটি অঙ্গকে সক্ষম করা এবং সজ্ঞাত রাখা। সমগ্র জনসমষ্টিকে জাতীয় স্বার্থসংরক্ষণের লক্ষ্যে তৈরি করা, বিশেষ করে দেশপ্রেমের অমৃতরসে সিক্ত করে তাদের মনকে যেকোনো আহ্বানে সাড়া দেওয়ার জন্য প্রস্তুত রাখা। তাও যদি যথেষ্ট মনে না হয়, তাহলে ফ্রান্স, জার্মানি ও ব্রিটেনের চাপে জর্জরিত হয়ে সুইজারল্যান্ড যে প্রক্রিয়ায় স্থায়ীভাবে নিরপেক্ষ (Neutralized) হয়ে উঠেছে বিকল্প হিসেবে তাও চিন্তা করা। সব পদক্ষেপ কিন্তু গ্রহণ করতে হবে জনসমষ্টির সম্মতি নিয়েই। বাংলাদেশের আকার-আয়তন ক্ষুদ্র বটে। কিন্ত ১৫ কোটি জনসমষ্টির এই দেশটি কোনো ক্রমে ক্ষুদ্র নয়। নিজেদের সৌকর্যের মাধ্যমে সমগ্র অঞ্চলে তার প্রকাশ ঘটতে হবে।আন্তর্জাতিক রাজনীতির এই পরিবর্তিত গতি-প্রকৃতির সঙ্গে জড়িয়ে রয়েছে যুক্তরাষ্ট্রের সিআইএ (CIA), ভারতের (RAW) এবং ইসরায়েলের মোশাদ। দক্ষিণ এশিয়ার উত্তর-পূর্বে পাকিস্তানের আইএসআই (ISI) তার নির্মম খেলাও চালিয়ে যাচ্ছে। দীর্ঘদিন থেকেই। এই চার রাঘব বোয়ালের কাছে বাংলাদেশের ইনটেলিজেন্স এজেন্সিগুলো পোনা মাত্র। অভিজ্ঞতা ও দক্ষতাসমৃদ্ধ, ক্ষিপ্রগতিসম্পন্ন এসব গোয়েন্দা সংস্থার কাছে নেহায়েত শিশু। কোটি কোটি টাকার তহবিল তাদের নিয়ন্ত্রণে। তাই অভিযোগ করে কোনো লাভ নেই কেন পিলখানার এই নির্মম ঘটনার কোনো তথ্য আমাদের গোয়েন্দা সংস্থাসমূহের কাছে অজ্ঞাত রয়ে গেল। ঘটনা ঘটে গেল তাদের অজান্তেই।বাংলাদেশের রাজনীতিকদের সম্পর্কে আমি বরাবর উচ্চ ধারণা পোষণ করে এসেছি। তাঁদের দক্ষতার জন্য নয়; বরং তাঁদের আন্তরিকতা এবং জনকল্যাণের প্রতি তাঁদের আগ্রহের জন্য। তা ছাড়া দেশের রাজনীতিক ছাড়া রাষ্ট্রকে নিরাপদ কে রাখতে পারেন? কেই বা রাষ্ট্রকে অগ্রগতির পথে টেনে আনবেন? আমার অনুযোগ একটাই এবং তা হলো যখন জাতির ঐক্যবদ্ধ হওয়া প্রয়োজন তখন তাঁরা বিভক্ত, কিন্তু যখন বিভক্ত হওয়ার সময়, যেমন নিজেদের সুযোগ-সুবিধা আদায়ের সময়, তখন তাঁরা ঐক্যবদ্ধ হন। এখন প্রয়োজন জাতীয় ঐক্যের, ঐক্যবদ্ধ জাতীয় শক্তির। এই মুহূর্তে হিংসা বা প্রতিহিংসার রাজনীতির কোনো প্রয়োজন নেই। প্রয়োজন এখন মিলনের, অন্তরঙ্গ পরিবেশের, সহনশীলতার, সহযোগিতার, অভ্যন্তরের অপশক্তিকে বিনাশের এবং বাইরের ষড়যন্ত্রকারীদের ঐক্যবদ্ধভাবে সামলানোর। এখন ধীরস্থিরভাবে সংকটের মোকাবিলা করতে হবে। সৃজনমূলক প্রক্রিয়ায় অগ্রসর হয়ে রাষ্ট্রকে শক্তিশালী করতে হবে।এমাজউদ্দীন আহমদঃ শিক্ষাবিদ। সাবেক উপাচার্য, ঢাকা বিশ্ববিদ্যালয়। (সুত্র, প্রথম আলো, ১৯/০৩/২০০৯) 
                    
