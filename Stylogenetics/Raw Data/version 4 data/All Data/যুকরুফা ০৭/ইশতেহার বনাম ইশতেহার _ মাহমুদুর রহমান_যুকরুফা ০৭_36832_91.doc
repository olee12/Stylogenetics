ইশতেহার বনাম ইশতেহার _ মাহমুদুর রহমান





ইশতেহার বনাম ইশতেহার : মাহমুদুর রহমানআসন্ন নবম জাতীয় সংসদ নির্বাচনে প্রধান প্রতিদ্বন্দ্বী দলগুলোর ইশতেহার ঘোষণা শেষ হয়েছে। এবারের নির্বাচন যেহেতু বিএনপি নেতৃত্বাধীন চারদলীয় জোট এবং আওয়ামী লীগ নেতৃত্বাধীন মহাজোটের মধ্যেই নিশ্চিতভাবে সীমাবদ্ধ থাকছে, সে কারণেই বিএনপি এবং আওয়ামী লীগের নির্বাচনী ইশতেহারের তুলনামুলক বিশ্লেষণ ভোটদাতাদের সিদ্ধান্ত গ্রহণে কিছুটা সহায়তা করবে। দেশবাসী রাজনৈতিক দলের নির্বাচনী ইশতেহারকে সচরাচর এমন একটি প্রতিশ্রুতির ঝুড়ি হিসেবেদখতে অভ্যস্ত, যে প্রতিশ্রুতির সিংহভাগই ক্ষমতায় যাওয়ার পর আর পুরণ করা হয় না। আমার কাছে ইশতেহারে প্রতিশ্রুতির তালিকার চেয়ে এর চরিত্রগত মৌলিক বৈশিষ্ট্যের মুল্য অনেক বেশি। আমার বিভিন্ন লেখা এবং বক্তব্যে একাধিকবার উল্লেখ করেছি যে, স্বাধীন বাংলাদেশের ইতিহাসে ২৯ ডিসেম্বরের নির্বাচন সবচেয়ে গুরুত্বপুর্ণ হতে চলেছে। ১৯৭০ সালের নির্বাচন যেভাবে একটি স্বাধীন রাষ্ট্রের অভ্যুদয়ের প্রেক্ষাপট রচনা করেছিল, আমার বিবেচনায় একইভাবে নবম জাতীয় সংসদ নির্বাচন আমাদের সার্বভৌমত্বের ভবিষ্যৎ নির্ধারণ করবে। দেশের দুই প্রধান দলের ইশতেহার পর্যালোচনায় দেখা যাচ্ছে, দেশের স্বাধীনতা-সার্বভৌমত্বের বিচারে বিএনপির অবস্হান অনেক স্পষ্ট এবং বলিষ্ঠ। অপরদিকে আওয়ামী লীগ মার্কিন সাম্রাজ্যবাদ এবং ভারতীয় আধিপত্যবাদের কাছে রীতিমত আত্মসমর্পণের একটি দলিল রচনা করেছে। শেখ হাসিনার আগের অনেকটা আকস্মিক ঘোষণার পুনরাবৃত্তি করে আওয়ামী লীগের ম্যানিফেষ্টোতে বাংলাদেশে তথাকথিত ইসলামি জঙ্গি সন্ত্রাস দমনের জন্য দক্ষিণ এশীয় টাস্কফোর্স গঠনের সিদ্ধান্ত জানানো হয়েছে। উপমহাদেশে বর্তমানে ভারত এবং পাকিস্তানেই সর্বাধিক সন্ত্রাসী হামলার ঘটনা ঘটেছে। ভারতে তো মুসলমান এবং হিন্দু উভয় ধর্মাবলম্বীদের মধ্যেই জঙ্গিগোষ্ঠীর সন্ধান মিলছে। সে দেশে সেনা কর্মকর্তারা পর্যন্ত হিন্দু জঙ্গি তৎপরতায় জড়িয়ে পড়তে শুরু করেছেন। শ্রীলংকায় প্রায় দুই যুগ ধরে অব্যাহতভাবে তামিল সন্ত্রাসী কর্মকান্ড চলছে। এমতাবস্হায় তুলনামুলকভাবে শান্তিপুর্ণ বাংলাদেশ থেকে দক্ষিণ এশীয় টাস্কফোর্স গঠনের উদ্যোগ কেন গ্রহণ করতে হবে, তার জবাব শেখ হাসিনা এবং তার দল আওয়ামী লীগের নীতিনির্ধারকবৃন্দই ভালো দিতে পারবেন। আমি ব্যক্তিগতভাবে মনে করি, এমন একটি বিপজ্জনক এজেন্ডার কথা বলে আওয়ামী লীগ বাংলাদেশের স্বাধীনতাকেই বরং হুমকির মধ্যে ফেলে দিয়েছে।মানবাধিকার, আইনের শাসন এবং জাতীয় সংসদকে অধিকতর কার্যকর করার প্রশ্নেও বিএনপির ইশতেহার নিঃসন্দেহে অনেক বেশি গণতান্ত্রিক এবং স্বচ্ছ। ম্যানিফেষ্টোতে ১৯৭৪ সালের বিশেষ ক্ষমতা আইন রহিত করার ঘোষণার মাধ্যমে জনগণের দীর্ঘদিনের একটি ন্যায্য দাবির প্রতি সম্মান দেখানো হয়েছে। এ ধরনের একটি নিবর্তনমুলক, কালো আইন কোনো সভ্য দেশে থাকা উচিত নয়। জরুরি সরকারের দুই বছরের শাসনামলে আদালতের প্রতি নিন্দনীয় হস্তক্ষেপের প্রসঙ্গ উল্লেখ করে বেগম খালেদা জিয়া প্রতিশ্রুতি দিয়েছেন যে, চারদলীয় জোট নির্বাচিত হলে আদালতকে প্রকৃত অর্থেই স্বাধীনতা প্রদান করা হবে। বিচারক নিয়োগ থেকে শুরু করে বিচার সংক্রান্ত সব বিষয়ে প্রধান বিচারপতির নিয়ন্ত্রণ প্রতিষ্ঠিত হবে। বিগত ২৩ মাসে ক্যাঙ্গারু কোর্ট প্রতিষ্ঠা থেকে শুরু করে নানা উপায়ে আদালতকে প্রভাবিত করার যে মন্দ উদাহরণ ড. ফখরুদ্দীন আহমদের সরকার সৃষ্টি করেছেন, তাতে এ প্রসঙ্গে বিএনপির নির্বাচনী ইশতেহারের স্পষ্ট ঘোষণা দেশের ভুক্তভোগী জনগণকে খানিকটা হলেও আশ্বস্ত করবে বলেই আমার ধারণা। জাতীয় সংসদকে কার্যকর প্রতিষ্ঠান এবং রাষ্ট্র পরিচালনার প্রকৃত কেন্দ্রে রুপান্তরিত করার জন্য বিএনপি পাঁচটি প্রতিশ্রুতি দিয়েছে। এক. স্পিকার এবং ডেপুটি স্পিকার নির্বাচিত হওয়া মাত্রই তারা দলীয় সদস্যপদ থেকে ইস্তফা প্রদান করবেন; দুই. বিরোধী দল থেকে ডেপুটি স্পিকার নিয়োগ দেয়া হবে; তিন. সংসদের দ্বিতীয় অধিবেশনে সংসদীয় স্হায়ী কমিটি গঠন সম্পন্ন করা হবে; চার. এসব সংসদীয় স্হায়ী কমিটির চেয়ারম্যান পদে বিরোধী দল থেকে নিয়োগ দেয়া হবে; এবং পাঁচ. ইস্যুভিত্তিক ওয়াকআউট ছাড়া কোনো দল বা জোট সংসদের বৈঠক বর্জন করবেন না ও কোনো সংসদ সদস্য সংসদের অনুমোদন ব্যতীত ৩০ দিনের অধিক সংসদে অনুপস্হিত থাকলে তার সদস্যপদ শুন্য হবে। বিএনপি যে প্রথাগত, বিদ্বেষমুলক রাজনীতিবিরোধী গণআকাঙ্ক্ষাটিকেও ধরতে পেরেছে, তার প্রমাণ হলো তাদের দলীয় ম্যানিফেষ্টোতে প্রতিদ্বন্দ্বী রাজনৈতিক জোটকে অযথা আক্রমণ থেকে সচেতনভাবেই দলটি বিরত থেকেছে। অন্যদিকে আওয়ামী লীগের ইশতেহারের একটি বৃহৎ অংশ জুড়েই রয়েছে বিএনপি এবং চার দলের বিরুদ্ধে অমার্জিত এবং অধিকাংশ ক্ষেত্রে অসত্য বিষোদগার।এবার অর্থনীতির বিষয়গুলো পর্যালোচনা করা যাক। এক্ষেত্রে মানতেই হবে যে, আওয়ামী লীগ তাদের ইশতেহারে প্রচুর পরিসংখ্যান ব্যবহার করেছে। আমি নিজে পরিসংখ্যান দিয়ে যুক্তি প্রদান পছন্দ করি, যদি ব্যবহৃত পরিসংখ্যান সঠিক হয়। দুর্ভাগ্যজনকভাবে আওয়ামী লীগ যথেষ্ট পরিমাণে অসত্য পরিসংখ্যান ব্যবহার করেছে, যা তাদের ইশতেহারের বিশ্বাসযোগ্যতাকে মারাত্মকভাবে ক্ষুণ্ন করেছে। ২০০৬ সালে পল্টন ময়দানে প্রদত্ত শেখ হাসিনার মেঠো বক্তৃতার তথ্য উঠে এসেছে নির্বাচনী ম্যানিফেষ্টোতে। আবারো দাবি করা হলো, চারদলীয় জোট সরকারের শাসনামলে নাকি শুধু বিদ্যুৎ খাত থেকেই ২০ হাজার কোটি টাকা লুণ্ঠন করা হয়েছে। পাঠকদের স্মরণে থাকার কথা যে, এক-এগারো পরবর্তী সময়ে সেনাপ্রধান জেনারেল মইন উ আহমেদও শেখ হাসিনার বক্তব্যে অনুপ্রাণিত হয়ে একই ধরনের অভিযোগ করেছিলেন। দুদকের করিৎকর্মা, স্বয়ং দুর্নীতির দায়ে অভিযুক্ত চেয়ারম্যান দীর্ঘ ২৩ মাসে দুর্ভাগ্যজনকভাবে এ সংক্রান্ত কোনো মামলা রুজু করতে পারেননি। তার চেয়ে বড় কথা হলো, ২০০১ থেকে ২০০৬ সাল-এই পাঁচ বছরে বিদ্যুৎ খাতে মোট রাষ্ট্রীয় বাজেটের পরিমাণই ছিল সাড়ে তের হাজার কোটি টাকা। বাজেটের দেড় গুণ টাকা লুটপাট করা কেমন করে সম্ভব হলো, সেটি আওয়ামী ঘরানার অর্থনীতিবিদরাই ভালো বলতে পারবেন। অপপ্রচারের এই শুভঙ্করের ফাঁকিটি বহুবার ধরিয়ে দেয়া সত্ত্বেও শেখ হাসিনা ধনুর্ভঙ্গপণ করেছেন যে তিনি পল্টনের বক্তৃতা থেকে কিছুতেই পিছু হটবেন না। অথবা এটি গোয়েবলসীয় প্রচারণাও হতে পারে যেখানে বলা হয়, একটি মিথ্যা বার বার বললে সেটি সত্যে রুপান্তরিত করতে খুব একটা সময় লাগে না। আওয়ামী লীগের ইশতেহারে আরো দাবি করা হয়েছে, জোট সরকারের শাসনামলে বাংলাদেশে নাকি দেশি এবং বিদেশি বিনিয়োগ হ্রাস পেয়েছিল। অথচ আওয়ামী লীগের আন্দোলনের ফসল বর্তমান জরুরি সরকারের আমলে প্রকাশিত ‘বাংলাদেশ অর্থনৈতিক সমীক্ষা’য় প্রদত্ত পরিসংখ্যানে পরিষ্কার দেখানো হয়েছে, বাংলাদেশের ইতিহাসের সর্বোচ্চ দেশি-বিদেশি বিনিয়োগ হয়েছে বেগম খালেদা জিয়ার তৃতীয়বার প্রধানমন্ত্রিত্বের কালেই। ২০০৫ পঞ্জিকাবর্ষে বাংলাদেশে ৮৪৫ মিলিয়ন মার্কিন ডলার বিদেশি বিনিয়োগের যে সর্বকালের রেকর্ড সৃষ্টি হয়েছে, সেটি অতিক্রম করতে আমাদের কত বছর লাগে তাও দেখার বিষয়। জোট সরকারের সময়ে দ্রব্যমুল্য বৃদ্ধির বিষয়ে সমালোচনা করার সময়ও আওয়ামী লীগের ইশতেহার রচয়িতাগণ মাত্রাজ্ঞান হারিয়েছেন। ম্যানিফেষ্টোতে দাবি করা হয়েছে, আওয়ামী শাসনামলের তুলনায় বিএনপি আমলে নিত্যপ্রয়োজনীয় পণ্যমুল্য নাকি ১০০ থেকে ২০০ গুণ (!) বৃদ্ধি পেয়েছিল। পৃথিবীর ইতিহাস ভঙ্গকারী মুল্যবৃদ্ধি হলো অথচ সে সময় দেশে কোনো দুর্ভিক্ষ দেখা দিল না-এমন আজব তথ্যে মনে হচ্ছে আওয়ামী লীগের বুদ্ধিজীবীগণ দেশের জনগণকে বিশ্বাস করিয়েই ছাড়বেন। দলটির বুদ্ধিমান অর্থনীতিবিদগণ একটি অতি প্রয়োজনীয় পরিসংখ্যান কিন্তু চেপে গেছেন। নব্বই দশকের একেবারে শেষদিকে জ্বালানি তেলের দাম অবিশ্বাস্যভাবে কমে যাওয়ার কারণেই সারাবিশ্বেই পণ্যমুল্য নিম্নগামী ছিল। ১৯৯৮ সালে এক ব্যারেল অপরিশোধিত জ্বালানি তেলের দাম ছিল মাত্র ১৩ মার্কিন ডলার। একই তেল ২০০৬ সালে বাংলাদেশ সরকারকে কিনতে হয়েছিল ৭০ ডলারে। বর্তমানে এক ব্যারেল জ্বালানি তেলের মুল্য ৪২ ডলার। পরিসংখ্যান নিয়ে এ-জাতীয় জালিয়াতির আশ্রয় না নিলে আওয়ামী লীগকে পরিসংখ্যানসমৃদ্ধ ইশতেহার রচনার জন্য অবশ্যই বাহবা দেয়া যেত। তবে এটা মানছি যে, আওয়ামী লীগ তাদের ইশতেহারে স্বল্পমেয়াদের চাইতে দেশবাসীকে একটা দীর্ঘমেয়াদি স্বপ্ন দেখানোর চেষ্টা করেছে। সেই স্বপ্নের বাস্তবায়ন দেখার জন্য ২০২১ সাল পর্যন্ত জীবিত থাকব কিনা, সেটা অবশ্য একমাত্র আল্লাহতায়ালাই জানেন।সর্বশেষ কথাটি না বললে দুই দলের ইশতেহার বিষয়ক আলোচনাটি সমাপ্ত হবে না। আওয়ামী লীগ তাদের ম্যানিফেষ্টোতে বর্তমান সরকারের কোনো রকম সমালোচনা না করে ক্ষমতাসীনদের মানবাধিকারবিরোধী সব কর্মকান্ডের আগাম বৈধতা এক অর্থে দিয়েই ফেলেছে। অপরদিকে বিএনপি এই সরকারের কঠোর সমালোচনা তো করেছেই; উপরন্তু ক্ষমতায় গেলে তত্ত্বাবধায়ক সরকার বিষয়ক আইন পরিবর্তনের প্রতিশ্রুতিও প্রদান করেছে। ১৯৯৬ সালে তত্ত্বাবধায়ক সরকারের আইন প্রণয়ন করার সময় দেশের কোনো নাগরিকই ভাবতে পারেননি যে আইনের অপব্যাখ্যা করে এ ধরনের অনির্বাচিত একটি সরকার নব্বই দিনের পরিবর্তে দুই বছর জাতির কাঁধে চেপে বসে থাকবে। সাংবিধানিকভাবে প্রশ্নবিদ্ধ জরুরি সরকারের অঘোষিত আইন উপদেষ্টা বিশিষ্ট সুশীল (?) নেতা ড. কামাল হোসেন সংবিধানের ৫৮খ(১) অনুচ্ছেদ অপব্যাখ্যা করে তত্ত্বাবধায়ক সরকারকে কেয়ামত পর্যন্ত মেয়াদ প্রদান করেছেন। উক্ত ধারায় বলা হয়েছে, ‘সংসদ ভাঙিয়া দেওয়ার পর বা মেয়াদ অবসানের কারণে ভঙ্গ হইবার পর যে তারিখে নির্দলীয় তত্ত্বাবধায়ক সরকারের প্রধান উপদেষ্টা কার্যভার গ্রহণ করেন সেই তারিখ হইতে সংসদ গঠিত হওয়ার পর নতুন প্রধানমন্ত্রী তাঁহার পদের কার্যভার গ্রহণ করার তারিখ পর্যন্ত মেয়াদে একটি নির্দলীয় তত্ত্বাবধায়ক সরকার থাকিবে।’ বিএনপির নীতিনির্ধারকদের সঙ্গে একজন গণতন্ত্রমনস্ক সাধারণ নাগরিক হিসেবে আমি একমত যে, ২৩ মাসের তিক্ত অভিজ্ঞতার পর এমন অগণতান্ত্রিক ধারার পরিবর্তন হওয়া এখন সময়ের দাবি। আশা করব, আগামী নির্বাচনের পর বাংলাদেশে অন্য কোনো অনির্বাচিত, স্বৈরাচারী সরকারের জনগণের ওপর অত্যাচার চালানোর নতুন কোনো সুযোগ সৃষ্টি হবে না। (সুত্র, আমার দেশ, ১৬/১২/২০০৮)Click This Link

