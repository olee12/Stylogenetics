যে বাড়ি পাহারা দেয় সে বাড়ির মালিক না _ ফরহাদ মজহার





                        ফরহাদ মজহার এর দারুন লেখাটি পড়ুন যে বাড়ি পাহারা দেয় সে বাড়ির মালিক না : ফরহাদ মজহার  আজকালের কাগজ যাঁরা পড়বেন তাঁরা পত্রপত্রিকা ও টেলিভিশান দেখে ভাববেন খুব একটা বড় ধরণের পরিবর্তন বুঝি গত কয় দিনে ঘটে গিয়েছে। যেমন, খালেদা জিয়া ও তারেক রহমান মুক্তি পেয়ে যাচ্ছেন। কারাগারে খোন্দকার দেলোয়ার হোসেন এবং আলী আহসান মোহাম্মদ মুজাহিদ খালেদা জিয়ার সঙ্গে সাক্ষাৎ করেছেন, আদালত শেখ হাসিনাকে ফিরে আসার নির্দেশ দিয়েছেন এবং তিনি ফিরে আসছেন বলে খবর প্রকাশিত হয়েছে। ইত্যাদি সবকিছু মিলে মনে হচ্ছে কোথাও বুঝি হাওয়া বদলাতে শুরু করেছে। কিছুই বদলায় নি। এই কথাটি বলবার জন্যই আজ খুব ছোট একটি লেখা লিখছি। আমরা যারা সাধারণ কিন্তু সংখ্যাগরিষ্ঠ নাগরিক আমরা যেন কোন ভাবেই বিএনপি, আওয়ামী লীগ, জামায়াতে ইসলামী বা কোন দলেরই দলীয় কথাবার্তা, পরস্পরের বিরুদ্ধে অভিযোগ, পাল্টা অভিযোগ বা বাগ্বিতণ্ডা শুনে ও টেলিভিশানে ধরে নিয়ে আসা কিছু চেনা মুখের বকোয়াজগিরি শুনে বিভ্রান্ত না হই। পরাশক্তির পক্ষে যারা এগারোই জানুয়ারি ঘটনা ঘটিয়েছে তাদের উদ্দেশ্য ও কৌশলেও মৌলিক কোন বদল ঘটেছে বলে প্রমাণ করা কঠিন। অবশ্যই পরাশক্তির লুণ্ঠনের জন্য নিজের প্রাকৃতিক ও প্রাণসম্পদ বাংলাদেশকে উন্মুক্ত করতে হবে। করতেই হবে। বাংলাদেশের জনগণকে নজরদারি ও নিয়ন্ত্রণে রাখবার জন্য আইডেনটিটি কার্ড দেওয়া, টেলিফোনে আড়িপাতা টেকনলজি ব্যবহার, র্যাবকে আরো প্রশিক্ষিত, উন্নত ও ট্রিগারহ্যাপি করে তুলে রাজনৈতিক কর্মীদের হত্যার জন্য দক্ষ করা, বাংলাদেশকে পরাশক্তির অধীনস্থ একটি নিখুঁত সিকিউরিটি স্টেট বানানোর কায়কারবার কমপ্লিট না হোক অনেক বেশি পাকাপোক্ত হয়েছে। হয় নাই? একটু ভাবুন তো বাংলাদেশ চালায় কে? বিশেষত বাংলাদেশের নিরাপত্তা ও প্রতিরক্ষা সংক্রান্ত সিদ্ধান্ত নিচ্ছে কারা? উপদেষ্টারা? সেনাপতি মইন উ আহমেদ? কিম্বা আমাদেরই কোন জাতীয় সংস্থা? সরি, যাঁরা পাহারা দিচ্ছেন তাঁদের বাড়ির মালিক ভাবা ঠিক নয়। দুঃখিত। তাহলে তারা কে? তারা কারা? যদি ষড়যন্ত্রতত্ত্ব মাথায় নিয়ে খুঁজতে থাকেন তাহলে হয় আপনি কূটনৈতিক পাড়ায় গিয়ে হাজির হবেন, অথবা কাছাকাছি এয়ারপোর্টে যাবার সময় বিশাল একটি পাঁচতারা হোটেলে গিয়ে ঠেকবেন। চেষ্টা করুন। ভাববেন খোদ মানুষগুলোকে পেয়ে গিয়েছেন। কিন্তু সাম্রাজ্যবাদ ষড়যন্ত্র নয়। কূটনৈতিক পাড়া ও হোটেলে বসে ষড়যন্ত্র হয় অবশ্যই, কিন্তু বাস্তব ইতিহাসের যে গতি ও অভিমুখ তাকে ষড়যন্ত্র দিয়ে ঠেকানো যায় না। আন্তর্জাতিক ও আঞ্চলিক বাস্তবতার মধ্যে বাংলাদেশের মতো দেশগুলোর ভাগ্য যেভাবে স্থির হয়ে আছে তাকে বাস্তবায়িত করবার লোকগুলোর সঙ্গে দেখাসাক্ষাৎ হয়তো হতেও পারে। কিন্তু তারা নিজেরাও তাদের কাজের অভিমুখ বা কর্মপরিকল্পনা বদলাতে পারে না। তাদেরও কাজ করতে হয় বাস্তবতার মধ্যেই। ঠিক তেমনি বর্তমান বিশ্বব্যবস্থায় নিয়তিনির্দিষ্ট অভিমুখ থেকে বাংলাদেশ চাইলেই বেরিয়ে যেতে পারে না। কিন্তু মানুষের ইতিহাস নিশ্চয়ই যান্ত্রিক বা আগে থাকতেই নির্দিষ্ট হয়ে যাওয়া কোন ব্যাপার নয়। একটি দেশের জনগণ ততোটুকুই ইতিহাসকে নিজের অধীনে আনতে পারে যতোটুকু নিজেদের রাজনৈতিক শক্তি হিশাবে নিজেরা সংগঠিত হয়। এই শক্তির প্রকাশ ঘটে রাজনৈতিক জনগোষ্ঠি হিশাবে নিজেদের রাষ্ট্র গঠনের প্রক্রিয়ায় ও রাষ্ট্রের গঠনতান্ত্রিক মর্মে। মনে রাখতে হবে ইউরোপ আজ যেখানে আছে সেখানে সে পৌঁছেছে সামন্তবাদকে উৎখাত করে, ব্যক্তির মুক্তির ঘোষণা দিয়ে, চিন্তা ও বিবেকের স্বাধীনতাকে আঁকড়ে ধরে। ইত্যাদি। মনে রাখতে হবে মার্কিন যুক্তরাষ্ট্র আজ যেখানে গিয়েছে তার গোড়ায় রয়েছে একটি গণতান্ত্রিক বিপ্লব এবং বিপ্লবের মধ্য দিয়ে গণশক্তির নির্মাণ। যে মার্কিন যুক্তরাষ্ট্রকে এখন আমরা দেখি তার গোড়ায় রয়েছে দাসব্যবস্থার বিরুদ্ধে গৃহযুদ্ধ, নাগরিক মৌলিক মানবাধিকার যেন রাষ্ট্র লঙ্ঘন করতে না পারে তার জন্য গঠনতান্ত্রিক (constitution) সংশোধন- সর্বোপরি কার্ল মার্কসের ভাষায় বুর্জোয়া গণতান্ত্রিক বিপ্লবের আরো পূর্ণতর বিকাশ।  সাম্রাজ্যবাদের বিরুদ্ধে লড়াইয়ে যদি আমরা জয়ী হতে চাই তাহলে মানবেতিহাসের এই অভিমুখের বিপরীতে দাঁড়ালে চলবে না। প্রশ্ন্ন হোল, ইউরোপ বা আমেরিকায় যে প্রক্রিয়ায় ও যে শক্তি নিয়ে গণতান্ত্রিক রাষ্ট্র গঠিত হয়েছে এবং যার ফলে ইতিহাসকে তারা নিজেদের অধীন রাখতে তারা সক্ষম হয়েছে তারা এক সময় সাম্রাজ্যবাদী শক্তি হয়ে উঠেছে আমরা কি রাজনৈতিক জনগোষ্ঠি হিশাবে রাজনৈতিক সক্ষমতা অর্জন ও নিজেদের রাজনৈতিক শক্তি প্রদর্শনের জন্য তৈরি? মোটেও নয়। আমরা খেয়োখেয়িকে রাজনীতি বুঝি। নোংরা দলবাজিকে রাজনীতি বলি। আমরা বিভক্ত, আমাদের রাজনীতিবিদরা নোংরা ও অশ্লীল ভাষায় কথা বলেন। যেনতেনভাবে একটা নির্বাচন করে আগামী পাঁচবছর কে আমাদের লুটপাট করবে তাদের ক্ষমতায় বসিয়ে দিয়ে ভাবি আহ্ গণতন্ত্র! এই যদি আমাদের অবস্থা হয় তাহলে পরাশক্তির বিরুদ্ধে দাঁড়াবার হিম্মত আমরা অর্জন করবো কিভাবে? আর তা না হলে এগারোই জানুয়ারির ঘটনা ও তার অভিমুখ বদলানো অসম্ভব। কোথাও বুঝি হাওয়া বদল হতে শুরু হয়েছে যারা ভাবছেন তারা বোকার স্বর্গে বাস করছেন। যে কারণে আমি বারবারই বলেছি রাজনৈতিক জনগোষ্ঠি হিশাবে যদি আমরা পরাশক্তির দখলদারি থেকে নিজেদের সার্বভৌমত্ব উদ্ধার করতে চাই, তাহলে দলবাজি বাদ দিতে হবে। দল বাদ দিতে বলছি না, দলবাজির কথা বলছি। রাজনৈতিক আচরণও প্রত্যাশা করি না, নিদেনপক্ষে ভদ্রলোকের সন্তানের মতো আচরণই আপাতত যথেষ্ট। বৃহৎ দলগুলোর মধ্যে যাঁরা এখনো কাণ্ডজ্ঞান হারান নি তাঁরা অবশ্যই পরস্পরের কাছাকাছি আসাকে এই মুহূর্তের প্রধান কর্তব্য বলে গণ্য করবেন। যদি কোন দল ভেবে থাকে যে তারা বর্তমান সরকার ও তাদের কর্মকাণ্ডকে বৈধতা দেবার অঙ্গীকার করেছে বলে ক্ষমতাসীনদের সহযোগিতায় নির্বাচনে জিতে আগামী দিনে তারাই ক্ষমতায় আসবেন, তাঁরা হিশাবে ভুল করেছেন। তাঁরা ধরে নিয়েছিলেন যারা সাময়িক বাড়ি পাহারা দেবার দায়িত্ব পেয়েছেন, তারা বুঝি বাড়ির মালিক, তাদের সঙ্গে আঁতাত করলেই বুঝি ক্ষমতায় যাওয়া সম্ভব হবে। কেউ যদি রাজনীতি বলতে শুধু আঁতাত বোঝে তখন বাড়ির পাহারাদার তাকে আর রাস্তায় ডেকে কথা না বললে ভাবে, তাহলে বুঝি অন্য দলের সঙ্গে এখন আঁতাত চলছে। এই হচ্ছে আমাদের রাজনৈতিক বোঝাবুঝির দৌড়।এই সরকার ক্ষমতায় আসার পর থেকেই মানবাধিকার লঙ্ঘন নিয়ে ঘোর আপত্তি উঠেছে। আইন বহির্ভূতভাবে হত্যাকাণ্ড, নির্যাতন ও গণগ্রেফতার ইত্যাদি ছাড়াও বিচার প্রক্রিয়ায় স্বচ্ছতা এবং অভিযুক্তের জামিন না পাওয়া নিয়ে কথা উঠেছে।  মানবাধিকারের প্রশ্ন গুরুত্বপূর্ণ হয়ে ওঠার কারণে অভিযুক্তদের জামিন পাওয়ার ন্যায়সঙ্গত অধিকার নিয়ে আন্তর্জাতিকভাবে চাপ বেড়েছে। আওয়ামি লীগ মানবাধিকার লংঘনের প্রশ্নকে সামনে আনে নি। যে কারণে শেখ হাসিনার জামিন ও স্বচ্ছ বিচার প্রক্রিয়ার দাবি না জানিয়ে, শেখ হাসিনার স্থায়ী মুক্তির দাবিটাই প্রধান হয়ে উঠেছে। রাজনীতির নৈতিক ও কৌশলগত দিক থেকে এটা ভুল অবস্থান। আমার ধারণা এতে শেখ হাসিনা ক্ষতিগ্রস্ত হয়েছেন। রাজনৈতিকভাবে আওয়ামী লীগও ক্ষতিগ্রস্ত হবে। তাঁর বিরুদ্ধে অভিযোগের তর্কগুলো থেকে যাবে যদি তিনি নিঃশর্ত, বা স্থায়ী মুক্তি দাবি করেন। এই ধরনের মুক্তির সম্ভাবনাও ক্ষীণ। তর্কগুলো থেকে যাবে। ঠিক যে জনগণের বড় একটি অংশ বিশ্বাস করে শেখ হাসিনার বিরুদ্ধে অভিযোগ রাজনৈতিক। আওয়ামী লীগ শেখ হাসিনাসহ সকলের জামিনে মুক্তির দাবি জানানোর নীতিগত অবস্থান নেয় নি। এতে আওয়ামী লীগের রাজনৈতিক লাভ হোত। অথচ জামিনের জন্য আন্দোলন না করে বা আদালতের রায়ে জামিনে মুক্তির নীতিগত অবস্থান না নিয়ে তিনি প্যারোলে মুক্তি নিয়ে চিকিৎসার জন্য বিদেশে গিয়েছেন। রাজনৈতিক ভাবমূর্তির জন্য এই পদক্ষেপ যেমন ক্ষতির কারণ হয়েছে, তেমনি জামিন পাওয়ার মানবিক ও সাংবিধানিক অধিকারের প্রশ্নেও আওয়ামী লীগের রাজনৈতিক অবস্থান বিতর্কের সম্মুখীন হয়েছে।আওয়ামী লীগের সমালোচনা আমার উদ্দেশ্য নয়। মানবাধিকার প্রশ্নটি রাজনৈতিক প্রশ্ন এবং এই গুরুতর ইস্যুতে অবস্থান নেওয়া রাজনৈতিক দলগুলোর নিজের স্বার্থের জন্যই জরুরী এই দিকটা বোঝাবার জন্যই এই উদাহরণ । আশা করি আওয়ামী লীগে যাঁরা বিচক্ষণ ও গণমানুষের কাছাকাছি তাঁরা আমার কথা বুঝবেন। আমরা যদি নীতিগত জায়গা থেকে সরে যাই তখন অনেক সময় নিষ্ঠুর আচরণেও আমাদের দ্বিধা থাকে না। তারেক রহমানের চিকিৎসা দরকার। এটা ডাক্তাররা বারবার বলছেন। এখন দুর্নীতির এই বিশ্ব চ্যাম্পিয়ন তারেক রহমান কেন জামিন পেলো সেই বিষয়ে তর্ক চলছে। কারাগারে এই বিশ্ব চ্যাম্পিয়ন জামিন পেলে তার বিচার তো বন্ধ হয় নি। বা বন্ধ হবে না। তারেক রহমান নিঃশর্ত বা স্থায়ী মুক্তির দাবি বিএনপির দলীয় বা প্রধান বলে মনে হয় নি। যদি বিএনপি তা করে তবে সেটা হবে রাজনৈতিকভাবে ভুল। অবশ্যই। তারেক রহমানকে দুর্নীতির বিশ্ব চ্যাম্পিয়ন আখ্যা দিয়েছেন আওয়ামী লীগের ভারপ্রাপ্ত সাধারণ সম্পাদক সৈয়দ আশরাফুল ইসলাম। তিনি যদি নিশ্চিত হয়ে থাকেন তবে তিনি এই ধরনের অভিধায় তারেক রহমানকে আখ্যায়িত করতে পারেন। আমাদের উৎকণ্ঠা নীতিগত হওয়ার পরেও দুর্নীতির বিরুদ্ধে তাঁর শক্ত অবস্থান প্রশংসনীয় বলতে হবে।তবে আমি সাপ্তাহিক ২০০০ পত্রিকাটি ২০ জুন ২০০৮ সংখ্যাটির পাতা উল্টাচ্ছিলাম। সেখানে এমপিদের গাড়ি বিলাস শিরোনামে একটি প্রতিবেদন পড়লাম আবার। প্রতিবেদনে বলা হয়েছে, ২০০১ সালের জাতীয় নির্বাচনে দুই-তৃতীয়াংশ সদস্যই শুল্কমুক্ত গাড়ি ক্রয় ব্যবসায় নেমে পড়েন। এদের মধ্যে পত্রিকাটির ভাষায় যারা টপটেন তাদের একটি তালিকাও প্রকাশ করো হয়েছে। পাঠকের সুবিধার জন্য তালিকাটি টুকে দিচ্ছি। টপটেনের ৪ জন বিএনপি, কিন্তু ৫ জন আওয়ামী লীগের এমপি । একজন স্বতন্ত্র। কিন্তু যাঁর নাম দেখে আমি মনে ব্যথা পেয়েছি তিনি হচ্ছেন সৈয়দ আশরাফুল ইসলাম স্বয়ং। আওয়ামী লীগ যদি বিএনপিকে দুর্নীতিবাজ বলে গাল পারে তখন বলতে হয়, চালুনি কয় সুঁই তোর পাছায় কেন ফুটা? সে যাই হোক, যদি সাম্রাজ্যবাদের গতিপ্রক্রিয়ার ওপর আমরা নজর রাখি, তাহলে এটা বোঝা কঠিন নয় আওয়ামি লীগের খালি মাঠে একা গোল দেবার সম্ভাবনা খুবই ক্ষীণ। তাহলে পরাশক্তি ও তাঁদের স্থানীয় তাঁবেদারদের প্রমাণ করতে হবে যদি তারা একতরফা নির্বাচন হচ্ছে বলে এগারোই জানুয়ারির ঘটনা ঘটিয়ে দিয়ে থাকে তাহলে আওয়ামি লীগকে ক্ষমতায় বসানোর জন্য একতরফা নির্বাচনের ঝুঁকি নিচ্ছে কী যুক্তিতে। এর ফলে বাংলাদেশে যে রাজনৈতিক অস্থিরতা দেখা দেবে তার সামাল দেওয়া যাবে না। যে কারণে সকল দলের অংশগ্রহণের মধ্য দিয়ে নির্বাচনের ব্যাপারটা গুরুত্বপূর্ণ হয়ে উঠেছে। একই কারণে খালেদা জিয়াকে জামিনে মুক্তি দেবার কথা চলছে। কিন্তু বিপদ শেষ হয় নি। বিপদ ঘনীভূত হচ্ছে মাত্র। এমপির নাম_গাড়ির ব্র্যান্ড_আমদানি মূল্য_বাজার দর__১. ডা. মোহাম্মদ সিরাজুল আকবর (আলীগ)_মার্সিডিজ বেঞ্জ টাইপ জি-৫০_১,৯৩২১,১৩৩_৫,৯৫০০০০০__২. মোঃ জাহিদ আহসান রাসেল (আলীগ)_মার্সিডিজ বেঞ্জ টাইপ জি-৫০_১,৯৩২১,১৩৩_৫,৯৫০০০০০__৩. মো. আবু হেনা (বিএনপি/স্বতন্ত্র)_ব্র্যান্ড নিউ পোরশে কেনিন টারবো জিপ ৪৫০০ সিসি_৯২,৯৬,৩৪৫_২,৮৬০০০০০__৪. সৈয়দ আশরাফুল ইসলাম (আলীগ)_ব্র্যান্ড নিউ পোরশে কেনিন টারবো জিপ ৪৫০০ সিসি_৮৪,৬৬,৩১৫_২,৬০০০০০০__৫. মোহাম্মদ আবদুল মোতালিব আকন্দ (বিএনপি)_০১ ইউনিট ৯ পাফি ১ ব্র্যান্ড নিউ পর্চেজ_৭৯,৪৪,৫২২_২,৪৫০০০০০__৬. মো. আতিউর রহমান আতিক (আলীগ)_ব্র্যান্ড নিউ পোরশে কেনিন টারবো জিপ ৪৫০০ সিসি_৭৫,৫২,৩৮১_২,৩০০০০০০__৭. শামসুর রহমান শরীফ (আলীগ)_ব্র্যান্ড নিউ পোরশে কেনিন টারবো জিপ ৪৫০০ সিসি_৭৪,৭০,২৭৭_২,২৯০০০০০__৮. আলহাজ মোহাম্মদ মোসাদ্দেক আলী (বিএনপি)_ব্র্যান্ড নিউ পোরশে কেনিন টারবো জিপ ৪৫১১ সিসি_৭৪,৪০,৩১২_২,২৪০০০০০__৯. মো. মাহমুদুল হক রুবেল (বিএনপি)_ব্র্যান্ড নিউ ভেহিকেল_৭২,২২,৫৯০_২,২৪০০০০০__১০. মো. গিয়াস উদ্দিন (বিএনপি)_ব্র্যান্ড নিউ এমবিডব্লিউ ভেহিকেল_৭১,০৭,৮৯০_২,১৮০০০০০ 
                            
                    সর্বশেষ এডিট : ০২ রা সেপ্টেম্বর, ২০০৮  সন্ধ্যা  ৭:৪১                

