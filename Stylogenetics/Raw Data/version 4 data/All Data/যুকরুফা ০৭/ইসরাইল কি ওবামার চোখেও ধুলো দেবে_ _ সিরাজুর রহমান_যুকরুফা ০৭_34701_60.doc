ইসরাইল কি ওবামার চোখেও ধুলো দেবে_ _ সিরাজুর রহমান





ইসরাইল কি ওবামার চোখেও ধুলো দেবে?সিরাজুর রহমানযুক্তরাষ্ট্র বিচিত্র দেশ। মার্কিন জাতি আরো বিচিত্র। তারা বিশ্বের নেতৃত্ব করতে চায় অথচ বিশ্ব সম্পর্কে মার্কিন জাতিকে জানতে দিতে চায় না। যারা যুক্তরাষ্ট্রে থাকেন অথবা কিছু দিন সে দেশে থেকেছেন এ মন্তব্যের সাথে তারা অবশ্যই একমত হবেন। সরকারি বয়ান ছাড়া সাধারণত মার্কিন মিডিয়ায় বিদেশের খবর থাকে না বললেই চলে। কেউ কেউ বলেন, এর ফলে মার্কিন জাতির মগজ ধোলাই হয়ে গেছে।গত তিন সপ্তাহে পশ্চিমা সাংবাদিকরাও অত্যন্ত আক্ষেপের সাথে এ বক্তব্যের পুনরাবৃত্তি করেছেন। ইসরাইল গাজায় তার আগ্রাসী হামলা শুরু করেছে ২৭ ডিসেম্বর। এ যুদ্ধের অমানুষিকতা সম্পর্কে সামান্যতম ধারণা করতে হলেও গাজার অবস্থা সম্পর্কে কিছু জানা প্রয়োজন।ইসরাইলের দক্ষিণ-পশ্চিম কোনায় ভূমধ্যসাগর ঘেঁষে একচিলতে জায়গা। আয়তন ৩৬০ বর্গকিলোমিটার (১৩৯ বর্গমাইল); দৈর্ঘে ৪১ কিলোমিটার আর প্রস্থ স্থানবিশেষে ৬ থেকে ১২ কিলোমিটার। এখানে ১৫ লাখ ফিলিস্তিনির বাস। বলা হয়ে থাকে যে গাজা হচ্ছে পৃথিবীর সবচেয়ে ঘনবসতি জনপদ।পশ্চিম তীরের মতো গাজাকেও ইসরাইলিরা ১৯৬৭ সালের যুদ্ধে দখল করে নেয়। ফিলিস্তিনিদের অবিরাম প্রতিরোধ আন্দোলনে অপদস্থ ইসরাইলিরা ২০০৫ সালে গাজা ছেড়ে গেলেও গত ১৮ মাস তারা গাজায় ঢোকার ও বেরোনোর পথগুলো বন্ধ রেখেছে। দক্ষিণে মিসরের সাইনাইয়ের দিকে একটা প্রবেশপথ আছে কিন্তু ইসরাইলি-মার্কিনি চাপের ফলে মিসর সে পথটিও বন্ধ রাখতে বাধ্য হচ্ছে।গাজার যৎসামান্য কৃষি উৎপাদন রফতানি হতে পারছে না এই অবরোধের কারণে। অন্য দিকে খাদ্য, ওষুধপত্র, জ্বালানি ইত্যাদি সব কিছুরই আমদানি নির্ভর করে ইসরাইলের মর্জির ওপর। সাড়ে ৭ লাখ অধিবাসী সম্পূর্ণরূপে জাতিসঙ্ঘের খাদ্যসাহায্যের ওপর নির্ভরশীল।খাঁচায় বন্দী পাখির মতো এই মানুষগুলোর ওপরই ২৭ ডিসেম্বর থেকে ইসরাইলি জঙ্গিবিমান ও হেলিকপ্টার গানশিপগুলো আকাশ থেকে বোমা ফেলছে, ক্ষেপণাস্ত্র ছুড়ছে, নৌজাহাজগুলো সমুদ্র থেকে শেল নিক্ষেপ করছে, গোটা এলাকা ঘিরে রাখা ট্যাঙ্কগুলো কামানের গোলা ছুড়ছে, নিষিদ্ধ ফসফরাস বোমা ফেলা হচ্ছে গাজার ওপর। শরণার্থী শিবির হিসেবে ব্যবহৃত জাতিসঙ্ঘের এক স্কুলে ইসরাইলি ক্ষেপণাস্ত্রের ঘায়ে ৪৮ জন শিশু ও নারী মারা গেছে। গোরস্থানে ক্ষেপণাস্ত্রের ঘায়ে পচা লাশের টুকরোগুলো বিস্তীর্ণ এলাকায় ছড়িয়ে পড়েছে।গাজায় ইহুদি রাষ্ট্রের আগ্রাসনের তিন সপ্তাহে পুরো হয়েছে গত শুক্রবার (১৬ জানুয়ারি)। এ তারিখে নিহত ফিলিস্তিনিদের সংখ্যা ১ হাজার ১০০ ছাড়িয়ে গেছে। নিহতদের ৭০ শতাংশেরও বেশি নিরীহ মানুষ। তাদের মধ্যে আছে প্রায় ৪০০ শিশু, প্রায় ১০০ নারী। আহতের সংখ্যা ৫ হাজার ছাড়িয়ে গেছে।নজিরবিহীন নৃশংসতাইসরাইলিরা কোনো সাংবাদিককেই গাজায় ঢুকতে দিচ্ছে না। তা সত্ত্বেও বিশ্ব মিডিয়ায়, এমনকি ইউরোপীয় মিডিয়ায়ও ইসরাইলি নৃশংসতার যেসব ছবি প্রকাশিত হয়েছে সেগুলো বর্ণনার অতীত। এটুকু বললেই যথেষ্ট হবে যে জাতিসঙ্ঘ এবং আন্তর্জাতিক রেড ক্রস প্রায় প্রতিদিনই এসব অমানুষিক নৃশংসতার নিন্দা করছে, জাতিসঙ্ঘসহ বহু আন্তর্জাতিক প্রতিষ্ঠান, আন্তর্জাতিক খ্যাতিসম্পন্ন আইনবিশারদ এবং জননায়করা বলেছেন যে, ইসরাইলি বাহিনীর বহু নৃশংসতা যুদ্ধাপরাধ ও মানবতাবিরোধী অপরাধের পর্যায়ে পড়ে। কিন্তু ইউরোপীয় সাংবাদিকদেরও কেউ কেউ উল্লেখ করেছেন, গাজায় যে গণহত্যা চলছে মার্কিন মিডিয়ায় তার উল্লেখ হয় না বললেই চলে। কারণটাও দুর্বোধ্য নয়। যুক্তরাষ্ট্রের অর্থনীতি, রাজনীতি ও মিডিয়া মূলত ইসরাইলি ও ইহুদি লবিগুলোর খপ্পরে। এ কথা অনেকেই বলেছেন, ওয়াশিংটনের পররাষ্ট্রনীতি এখন নির্ধারিত হয় তেলআবিবে। ইসরাইল যখন কোনো অন্যায় কাজ করে মার্কিন জনসাধারণকে সেটা জানতে দেয়া হয় না। অন্য দিকে ইসরাইলের অপপ্রচার বহন করার জন্য মার্কিন মিডিয়ায় যেন প্রতিযোগিতা চলে।মার্কিন প্রশাসন, বিশেষ করে বিদায়ী প্রেসিডেন্ট জর্জ ডব্লিউ বুশের ওপর ইসরাইলি প্রভাবের একটা জ্বলন্ত দৃষ্টান্ত দেখা গেছে গত শুক্রবার (৯ জানুয়ারি)। জাতিসঙ্ঘের নিরাপত্তা পরিষদ সে দিন ভোরে গাজায় অবিলম্বে যুদ্ধবিরতির নির্দেশ দিয়ে একটা ‘বাধ্যতামূলক’ প্রস্তাব পাস করে। প্রস্তাবটির খসড়া তৈরি করেছিলেন একযোগে ব্রিটিশ পররাষ্ট্রমন্ত্রী ডেভিড মিলিব্যান্ড, ফরাসি পররাষ্ট্রমন্ত্রী বার্নার্ড কুশনার আর মার্কিন পররাষ্ট্রমন্ত্রী কন্ডোলিজা রাইস।শেষ মুহূর্তে জাতিসঙ্ঘ এবং বিশ্ববাসীকে স্তম্ভিত করে দিয়ে যুক্তরাষ্ট্র সে প্রস্তাবে ভোটদানে বিরত থাকে, যদিও নিরাপত্তা পরিষদের অন্য ১৪টি সদস্য দেশ প্রস্তাবের অনুকূলে ভোট দিয়েছিল। তার ‘রক্ষক’ যুক্তরাষ্ট্র এ প্রস্তাবে ভোট দেয়নি বলে ইসরাইল প্রস্তাবটি মানতে অস্বীকার করে। কার্যকালের শেষ ক’দিনের মধ্যে মিজ রাইসকে অপমানিত হতে হলো এবং অপমান করেছেন প্রেসিডেন্ট বুশ আর তার ভাইস প্রেসিডেন্ট ডিক চেনি।জ্বলন্ত দৃষ্টান্তকারণটাও ফাঁস করে দিয়েছেন ইসরাইলের প্রধানমন্ত্রী এহুদ ওলমার্ট গত মঙ্গলবার। আগামী মাসে ইসরাইলের সাধারণ নির্বাচন। অবশ্যই নিজের ক্ষমতা ও প্রভাব দেখিয়ে তিনি ভোটারদের ‘ইমপ্রেস’ (প্রভাবিত) করতে চেয়েছিলেন।সে যা হোক, এহুদ ওলমার্ট বলেন, প্রস্তাবটির খসড়া তৈরি হয়েছে জানতে পেরে তিনি সাথে সাথে প্রেসিডেন্ট বুশকে টেলিফোন করেন। বুশ তখন ফিলাডেলফিয়ার এক সভায় বক্তৃতা করছিলেন। ওলমার্ট বুশের একজন কর্মচারীকে ধমক দিয়ে বলেন, বুশের বক্তৃতাকে তিনি থোড়াই কেয়ার করেন, তক্ষুনি তিনি প্রেসিডেন্টের সাথে কথা বলতে চান। বক্তৃতা থামিয়ে বুশকে পাশের একটা কামরায় নিয়ে যাওয়া হয়। সেখানে তাকে ইসরাইলি প্রধানমন্ত্রী বলেন যে, যুক্তরাষ্ট্র কিছুতেই এ প্রস্তাবের পক্ষে ভোট দিতে পারবে না, তাতে মার্কিন পররাষ্ট্রমন্ত্রীর অপমান হোক কিংবা না হোক।অবশ্য এহুদ ওলমার্টের হুকুম না মেনে জর্জ বুশের গত্যন্তর ছিল না। তিনি গদি পেয়েছিলেন তেল ও অস্ত্র শিল্প লবি এবং নিওকন গোষ্ঠীর প্রভাবে। এই গোষ্ঠীগুলোর ওপর ইসরাইলি ও ইহুদি লবির প্রভাব অপরিসীম। মার্কিন প্রশাসনে পররাষ্ট্রনীতির দায়িত্ব বহন করেন ভাইস প্রেসিডেন্ট। বুশের ভাইস প্রেসিডেন্ট ডিক চেনি ইহুদি এবং তাকে ইসরাইলি লবির মাথা বলে বিবেচনা করা হয়।বুশের কার্যকালের মেয়াদ শেষ হবে আসছে মঙ্গলবার ২০ জানুয়ারি। সে দিন দুপুরে নবনির্বাচিত প্রেসিডেন্ট বারাক হোসেন ওবামা শপথ নেবেন। ওবামা ইরাক আক্রমণের বিরোধিতা করেছিলেন, দেশে ও বিদেশে বুশ প্রশাসনের নীতিতে পরিবর্তন আনবেন বলে প্রতিশ্রুতি দিয়েছিলেন। তার ব্যাপক জনপ্রিয়তা ও বিরাট বিজয়ের সেটাই ছিল কারণ।প্রচারাভিযানে ওবামা বলেছিলেন যে ইসরাইল রাষ্ট্রের নিরাপত্তা তিনি বিপন্ন হতে দেবেন না। সে সাথে হামাস দলকে তিনি সন্ত্রাসী গোষ্ঠী বলেও বর্ণনা করেছিলেন। বিশেষজ্ঞদের মতে সেসব কথা না বললে নির্বাচনে জয়ী হওয়া তার জন্য সম্ভব হতো না, ইহুদি ও ইসরাইলি লবিগুলো সর্বশক্তি দিয়ে তাকে বাধা দিত। ফিলিস্তিনিরা এবং মধ্যপ্রাচ্যের সব মানুষ আশা করেছিল ওবামা যেহেতু ইহুদি কিংবা ইসরাইলি লবির তদবিরে জয়ী হননি (তিনি জয়ী হয়েছিলেন মূলত নতুন ভোটার, হিসপানিক ও নতুন মার্কিনিদের ভোটে) সেহেতু স্বাধীন পররাষ্ট্রনীতি গ্রহণ তার জন্য সম্ভব হবে।সঙ্কট ও সমাধানের মূল কোথায়ওবামার আরেকটি প্রতিশ্রুতি ছিল আরব ও মুসলিম দেশগুলোতে যুক্তরাষ্ট্রের ভাবমর্যাদা উজ্জ্বল করা, সেসব দেশের সাথে বন্ধুত্বের সম্পর্ক প্রতিষ্ঠা করা। বিশ্বপরিস্থিতি সম্পর্কে যাদের সামান্যতম জ্ঞানও আছে তারা জানেন যে আরব ও মুসলিম দেশগুলোর সাথে যুক্তরাষ্ট্রের সম্পর্কের অবনতির প্রধান কারণ আরবদের বিরুদ্ধে ইসরাইলের আগ্রাসী নীতির ব্যাপারে যুক্তরাষ্ট্রের ন্যায়নিষ্ঠা ও নিরপেক্ষতার অভাব।যুক্তরাষ্ট্রের পক্ষপাতিত্বের কারণে জাতিসঙ্ঘের বহু নির্দেশ সত্ত্বেও ইসরাইল দখলিকৃত ফিলিস্তিনি ভূমি ছেড়ে যাচ্ছে না, বরং ক্রমেই বেশি ফিলিস্তিনি ভূমি দখল করে বৃহত্তর ইসরাইল গঠনের চেষ্টা চালিয়ে যাচ্ছে। সব শান্তিপূর্ণ চেষ্টায় ব্যর্থ হয়েই ফিলিস্তিনিরা তাদের মাতৃভূমির স্বাধীনতা ফিরে পাওয়ার আশায় ১৯৭২ সালে সন্ত্রাসের পথ ধরতে বাধ্য হয়েছিল। মধ্যপ্রাচ্যে এবং তার জের ধরে বিশ্বের আরো বহু অঞ্চলে মানুষ যে নিজেদের দাবি পূরণের জন্য অস্ত্র হাতে তুলে নিয়েছে তার মূলেই আছে ফিলিস্তিন সমস্যা। এ সমস্যার সমাধান না হলে ওবামা কিছুতেই বিশ্বব্যাপী মার্কিন ভাবমর্যাদা উজ্জ্বল করতে কিংবা মুসলিম দেশগুলোর সাথে সুসম্পর্ক গড়ে তুলতে পারবেন না।গত তিন সপ্তাহে গাজায় যখন কার্যত একটা গণহত্যা চলছে, ওবামার নীরবতা সারা বিশ্বে (ইউরোপীয় মিডিয়াসহ) বিস্ময়ের সৃষ্টি করেছে। গাজা আক্রমণের ১২ দিনের মাথায় এক বিবৃতিতে ওবামা বলেছিলেন যে ক্ষমতা গ্রহণের পর শুরু থেকেই তিনি মধ্যপ্রাচ্য সমস্যার সমাধানের দিকে মনোযোগ দেবেন। দেখা যাচ্ছে যে ইসরাইলি লবি তাতেও উত্তেজিত। তারা ওবামাকে বোঝানোর চেষ্টা করছে যে আরব-ইসরাইলি বিরোধের পরিবর্তে ইরানের দিকেই তার আগে মনোযোগ দেয়া উচিত।ইরান পারমাণবিক বোমা তৈরি করতে চায় কি না সে সম্পর্কে তেহরানের সাথে কথা বলার প্রতিশ্রুতি ওবামা আগেই দিয়েছেন যদিও জর্জ বুশ তার শাসনকালের পুরো সময় ধরে তেহরানকে একঘরে করে রেখেছেন, ইরানের বিরুদ্ধে সব ধরনের অবরোধ জারি রাখা হয়েছে। ইহুদি লবিগুলো এখন ওবামাকে বোঝানোর চেষ্টা করছে যে ইরান আরো বেশি বিপজ্জনক এ কারণে যে হামাস ও হিজবুল্লাহর মাধ্যমে সে মধ্যপ্রাচ্যের নেতৃত্ব কেড়ে নিতে চায়। ইসরাইলি প্রচারবিদরা মার্কিনিদের এ কথাও বোঝাতে চায় যে ইরানের উচ্চাভিলাষের দাঁত ভেঙে দেয়া তাদের গাজা আক্রমণের একটা উদ্দেশ্য।আগেই বলেছি যে ইহুদি কিংবা অন্য কোনো প্রতিষ্ঠিত লবির সমর্থনের জোরে ওবামা প্রেসিডেন্ট নির্বাচিত হননি। সুতরাং তিনি যদি গোড়া থেকেই (ইসরাইলি ও ইহুদি লবিগুলো তার বিরুদ্ধে শক্তিশালী একটা চক্র গড়ে তোলার আগেই) ফিলিস্তিন সমস্যা সমধানে যত্নবান হন তাহলে সাফল্য তার সাধ্যায়ত্ত। কিন্তু কিছু আশঙ্কাও আছে আরবদের এবং অন্য অনেকের মনে।ওবামার সরকারের প্রথম নিয়োগ পেয়েছেন ইমানুয়েল রহম নামক একজন ইহুদি; তিনি ওবামার চিফ অব স্টাফ নিযুক্ত হয়েছেন। এ নিযুক্তির পর ইমানুয়েলের পিতা ইসরাইল সফরে যান এবং সেখানে আশ্বাস দিয়ে আসেন যে যেহেতু তার পুত্র চিফ অব স্টাফ হয়েছেন সেহেতু ওবামা সরকার ইসরাইলের প্রতি অনুকূল হবে। ওবামার পররাষ্ট্রমন্ত্রী হিলারি ক্লিন্টনকে নিয়েও অনিশ্চয়তা আছে। নিউইয়র্কের সিনেটর হিসেবে তিনি ইহুদি জোটগুলোর সাথে খুব ঘনিষ্ঠতা দেখিয়েছেন।এ দিকে জর্জ ডব্লিউ বুশ অনেকটা নীরবেই যেন বিদায় হচ্ছেন। আট বছর তিনি ক্ষমতায় ছিলেন। এ সময়ের মূল্যায়নে এ কথা বলাই যথেষ্ট হবে যে ইউরোপ-আমেরিকার বেশির ভাগ ভাষ্যকারই বুশকে ‘স্মরণ কালের নিকৃষ্টতম প্রেসিডেন্ট’ বলে বর্ণনা করেছেন।(লন্ডন, ১৬.০১.০৮)serajurrahman@btinternet.comলেখকঃ বিবিসি বাংলা বিভাগের খ্যাতিমান সাংবাদিক ও কলামিস্ট(সূত্র,নয়া দিগন্ত, ২০/০১/২০০৯)Click This Link

