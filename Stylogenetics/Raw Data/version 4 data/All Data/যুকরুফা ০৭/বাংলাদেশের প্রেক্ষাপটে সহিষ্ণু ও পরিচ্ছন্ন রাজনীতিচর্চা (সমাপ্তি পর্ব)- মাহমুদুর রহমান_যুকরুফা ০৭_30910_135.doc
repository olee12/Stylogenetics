বাংলাদেশের প্রেক্ষাপটে সহিষ্ণু ও পরিচ্ছন্ন রাজনীতিচর্চা (সমাপ্তি পর্ব)- মাহমুদুর রহমান





পরিচ্ছন্ন রাজনীতিএই পর্বটি লেখার কথা ছিল অনেক আগেই। বিভিন্ন কারণে বিলম্ব হয়ে গেলেও আমার ধারণা, বিষয়টির প্রাসঙ্গিকতা এখনো বর্তমান। পাঠককে প্রথমেই জানানো দরকার, পরিচ্ছন্ন রাজনীতির চিত্রটি আমার কাছে কী ধরনের। বাংলাদেশে এক শ্রেণীর গণবিচ্ছিন্ন, সুবিধাবাদী রাজনীতিবিদের মধ্যে শ্লোগানসর্বস্ব একটি কথার প্রচলন রয়েছে যে, কালো টাকা এবং পেশিশক্তিমুক্ত রাজনীতি চাই। যেসব রাজনীতিক টেলিভিশনের পর্দায় চেহারা দেখিয়ে হরহামেশা এই কথাটি বলে থাকেন, বিস্ময়করভাবে তারাই আবার প্রশ্নবিদ্ধ চরিত্রের বিত্তশালী ব্যক্তিদের কাছ থেকে তাদের কালো টাকার ক্ষুদ্র অংশ নিয়মিতভাবে মাসোহারা হিসেবে নিয়ে রাজনৈতিক কর্মকাণ্ড চালিয়ে যান। উচ্চকণ্ঠ রাজনীতিবিদদের পকেটে চলে এলেই এই প্রকৃতির চাঁদাবাজির কালো টাকা সাদা হয়ে যায় কি না, তা অবশ্য আমার জানা নেই। এই শ্রেণীর অনেক রাজনীতিবিদের সাথে আমার তিন দশকের কর্মজীবনে পরিচয় হয়েছে এবং আমার ধারণা, পাঠকরাও তাদেরকে মোটামুটি চেনেন। এই কপটচারীদের কাছ থেকে পরিছন্ন রাজনীতির পাঠ নিতে অন্তত আমার রুচি হয় না। আমার কাছে পরিচ্ছন্ন রাজনীতির শর্ত হচ্ছে স্বচ্ছতা, জবাবদিহিতা, পরমতসহিষ্ণুতা, আইনের শাসনের প্রতি শ্রদ্ধা, হরতাল ও ভাঙচুর সংস্কৃতির অবসান এবং স্বদেশের প্রতি প্রশ্নাতীত আনুগত্য। এই ছয়টি উপাদান বিশ্লেষণের মাধ্যমে পাঠকের কাছে বাংলাদেশের জন্য আমার প্রত্যাশিত রাজনীতির স্বরূপটি উপস্থাপনের চেষ্টা করব।একটি রাজনৈতিক দলের স্বচ্ছতা সেই দলটির গঠনতন্ত্র থেকেই সূচিত হওয়া আবশ্যক। দলটির রাজনৈতিক মতাদর্শ, পরিচালন পদ্ধতি, আয়-ব্যয়ের হিসাবরক্ষণ, ইত্যাকার বিষয়গুলো গঠনতন্ত্রে যথাসম্ভব সুস্পষ্টভাবে লিপিবদ্ধ থাকলে দলটির বিষয়ে জনগণের সিদ্ধান্ত গ্রহণ আবেগনির্ভর না হয়ে সুচিন্তিত হবে। আমাকে কেউ যেন ভুল বুঝবেন না। মানবচরিত্রের কোমল অংশের অন্যতম যে আবেগ, আমি মোটেও তার বিরোধী নই। বরং আমি বিশ্বাস করি পরিবারের প্রতি, দেশের প্রতি, দলীয় নেতৃত্বের প্রতি আবেগজড়িত আনুগত্য না থাকাটাই মানসিক দৈন্যের লক্ষণ। বর্তমান সরকারের অতি চালাক কর্তাব্যক্তিরা ক্ষমতার দাপটে গণমানুষের আবেগকে নিয়ন্ত্রণ করার প্রচেষ্টা চালিয়ে এখন খাবি খেতে শুরু করেছেন। তবে আবেগ যদি যুক্তিকে অতিক্রম করে যায়, তাহলে সার্বিকভাবে দেশের কল্যাণের চেয়ে অকল্যাণ ঘটার সুযোগই বৃদ্ধি পায়। মেনে নেয়া উচিত হবে যে, আমাদের দেশের বেশির ভাগ রাজনৈতিক দলের গঠনতন্ত্রেই প্রয়োজনীয় স্বচ্ছতার অভাব রয়েছে। ‘এক-এগারো’ জাতির জীবনে প্রধানত নেতিবাচক রূপেই আবির্ভূত হয়েছে। গত ২১ মাসে পদে পদে মানবাধিকার লঙ্ঘিত হয়েছে, দেশের অর্থনীতির অগ্রসরমান চাকাটিকে কেবল রুদ্ধই করা হয়নি অন্ততপক্ষে এক দশক পিছিয়ে দেয়া হয়েছে, মানুষের জীবন যাত্রার মান এতটাই নিচে নেমে গেছে যে, বেসরকারি উন্নয়ন সংস্থা ‘স্টেপস্‌ টুয়ার্ডস ডেভেলপমেন্ট’ পরিচালিত জরিপ অনুযায়ী, ৬২ শতাংশ গৃহিণী তাদের পরিবারের জন্য খাদ্যদ্রব্য কেনার বাজেট কমিয়ে দিয়েছেন। পরজীবী সুশীল(?) সমাজের উসকানিতে দেশে বিরাজনীতিকরণের এক আত্মবিধ্বংসী প্রক্রিয়া আরম্ভ করা হয়েছে। একের পর এক কথিত স্বাধীন সংস্থার জন্ম দিয়ে সেগুলোকে অদৃশ্য নিয়ন্ত্রণের জালে আবদ্ধ করে জাতির সাথে প্রতারণা করা হয়েছে। তা ছাড়া তোঘলকি কায়দায় রাতারাতি দুর্নীতির মূলোৎপাটনের অবাস্তব কার্যক্রম হাতে নেয়ার ফলে জনমানুষের মধ্যে ক্রমেই জেগে ওঠা দুর্নীতিবিরোধী মনোভাবেরই প্রকারান্তরে মূলোৎপাটন করা হয়েছে। সমাজ জীবনে এত ক্ষত সৃষ্টি করা সত্ত্বেও এক-এগারো রাজনৈতিক দলগুলোর জন্য কূপমণ্ডূকতাকে অতিক্রম করার একটি সুযোগ সৃষ্টি করেছিল। বাংলাদেশের রাজনীতিকে অতীতাশ্রয়ী না রেখে একবিংশ শতাব্দীর যোগ্য করে রূপান্তরিত করার অত্যাবশ্যকীয় কাজটি দলের গঠনতন্ত্র পরিমার্জনের মাধ্যমে আরম্ভ করা যেতে পারে। তবে এমন একটা মহৎ কাজ একটি সাংবিধানিকভাবে প্রশ্নবিদ্ধ সরকারের পাইক-বরকন্দাজরা রাজনৈতিক দলগুলোর ওপর চাপিয়ে দিতে পারে না। ২১ মাসে ৮৭টি অধ্যাদেশ জারি করে ড. ইয়াজউদ্দিন আহম্মেদ ইতোমধ্যে বিশ্বরেকর্ড সৃষ্টি করে ফেলেছেন। পরবর্তী নির্বাচিত সরকার ক্ষমতা গ্রহণের আগে অধ্যাদেশের সেঞ্চুরি হওয়ার সম্ভাবনাও উড়িয়ে দেয়া যাচ্ছে না। বিচার বিভাগ প্রকৃত স্বাধীনতা লাভ করলে এই অধ্যাদেশগুলোর মধ্যে ক’টি আইনের দৃষ্টিতে ন্যায্য বলে বিবেচিত হবে, তা নিয়ে জনমনে বিরাট সংশয় রয়েছে। নির্বাচন কমিশন বন্দুকের জোরে গঠনতন্ত্রের যে সংস্কার রাজনৈতিক দলগুলোর ওপর চাপিয়ে দিচ্ছে, সেটিও জরুরি অবস্থা উঠে গেলে যে টিকবে তার নিশ্চয়তা ড. শামসুল হুদা নিজেও সম্ভবত দিতে পারবেন না। তদুপরি ইতোমধ্যেই নিবন্ধন প্রক্রিয়ায় নির্বাচন কমিশন নানাবিধ অনৈতিক কাজ করে ফেলেছে। কমিশনের ত্রিমূর্তি এত দিন ধরে জাতিকে হেদায়েত করছিলেন যে, একেবারে নিচুপর্যায় থেকে গণতান্ত্রিক পদ্ধতিতে প্রতিটি রাজনৈতিক দল পরিচালিত হতে হবে। অথচ নির্বাচন কমিশনের সর্বশেষ সিদ্ধান্ত অনুযায়ী এখন যে খসড়া গঠনতন্ত্রের ভিত্তিতে দলগুলো নিবন্ধিত হবে, সেই গঠনতন্ত্র দলগুলোর শীর্ষ পর্যায় থেকে তৈরি করা হচ্ছে, যা পরে কাউন্সিলরদেরকে অনুমোদনে বাধ্য করা হবে। তা হলে দলে গণতন্ত্রায়ন হলো কিভাবে? মুশকিল হলো, এই সরকার যা বিশ্বাস করে তা বলে না এবং যা বলে সেটি করে না। সব দখলদারের শ্রেণীচরিত্রই এই প্রকৃতির হয়ে থাকে।যা-ই হোক, সরকারের মস্তিষ্কে যত কুবুদ্ধিই খেলা করুক না কেন, দেশের স্বার্থে গঠনতন্ত্রে স্বচ্ছতা আনয়ন করা এখন প্রতিটি রাজনৈতিক দলেরই অবশ্য কর্তব্য। একই সাথে দেশবাসীকে ড. কামাল হোসেন মার্কা স্বচ্ছতা সম্পর্কে বিশেষভাবে সতর্ক থাকার কথা স্মরণ করিয়ে দিচ্ছি। দেশীয় ইলেকট্রনিক মিডিয়া এবং বিদেশী কূটনীতিকদের কাছে অতি প্রিয় এই বহুরূপী ব্যক্তি এক-এগারোর পরে বিতর্কিত ব্যক্তিদের সাথে তার অতীত রাজনৈতিক সম্পৃক্ততার জন্য জাতির কাছে প্রকাশ্যে ক্ষমা প্রার্থনা করেছিলেন। এক-এগারোর আগে মহাজোটের সাথে তার দলের সংশ্লিষ্টতার জন্য দুঃখ প্রকাশ করে তিনি বলেছিলেন, ভবিষ্যতে আর কোনোদিন এসব দুর্নীতিবাজ রাজনৈতিক দলের সাথে কোনো রকম সংশ্রব তিনি রাখবেন না। একই ড. কামাল এখন আবার তার রাজনৈতিক দোসর জেনারেল এরশাদের সুরেই বলছেন, তার দল গণফোরাম অতীতেও মহাজোটে ছিল এবং এখনো রয়েছে। ড. কামালের মতো ব্যক্তিরাই নাকি আবার জাতির স্বঘোষিত বিবেক! এই স্বঘোষিত সংবিধান প্রণেতার প্রতিষ্ঠিত দল গণফোরামের বিষয়ে একটা ব্যক্তিগত অভিজ্ঞতার কথা মনে পড়ে গেল। প্রকৌশল বিশ্ববিদ্যালয়ের এক সময়কার ডাকসাইটে ছাত্রনেতা প্রকৌশলী আবুল কাসেম গণফোরামের নীতিনির্ধারকদের মধ্যে একজন। বিশ্ববিদ্যালয়ে তিনি আমার দুই বছরের সিনিয়র ছিলেন। কাসেম ভাই তখন ছাত্র ইউনিয়ন করতেন এবং যত দূর মনে পড়ে ১৯৭৩ সালে প্রকৌশল বিশ্ববিদ্যালয় ছাত্র-সংসদের নির্বাচনে ভিপি পদে নির্বাচিত হয়েছিলেন। কাসেম ভাইয়ের সাথে আমার ব্যক্তিগত সুসম্পর্ক রয়েছে যদিও এক-এগারোর পর তিনি আমার সাথে আর কোনো যোগাযোগ রাখেননি। বিনিয়োগ বোর্ডের নির্বাহী চেয়ারম্যান হিসেবে দায়িত্ব পালনকালে তিনি আমার অফিসে কয়েকবার এসেছেন এবং দলের জন্য দু-এক বার অর্থ সাহায্যও গ্রহণ করেছেন। একবার ড. কামাল হোসেনের লেখা একটি পত্রও সাথে করে নিয়ে এসেছিলেন। ডক্টর সাহেবের ভয় পাওয়ার কোনো কারণ নেই। আমি আবার তার বিরুদ্ধে দুদক স্টাইলে চাঁদাবাজির কোনো মামলা-টামলা করব না। বাংলাদেশের সুশীল(?) সমাজের কর্তাব্যক্তিদের প্রকৃত চেহারাটি জনগণের সামনে উন্মোচিত করার জন্যই বিষয়টির অবতারণা করলাম।এবার জবাবদিহি প্রসঙ্গ। রাজনৈতিক দলের জবাবদিহিতা সেই দলটির গঠনতন্ত্র, নির্বাচনকালে প্রণীত ইশতেহার এবং জাতীয় ও আন্তর্জাতিক বিষয়ে নেতৃবৃন্দের প্রকাশ্য বিবৃতির সাথে সম্পর্কিত। আমার জানা মতে, বিএনপি’র সর্বশেষ কাউন্সিল অনুষ্ঠিত হয়েছে ১৯৯৩ সালে। একে আর যাই হোক দল পরিচালনায় জবাবদিহিতার উদাহরণ বলা যাবে না। বরং এই ঘটনা দলটির মন্দ রাজনৈতিক সংস্কৃতিরই পরিচায়ক। আজকে বিএনপিতে যে স্থবিরতা বিরাজমান এবং নেতাকর্মীদের মধ্যে দখলদারদের বিরুদ্ধে লড়াই করার জন্য সাহসের যে অভাব প্রতিনিয়ত প্রকাশিত হচ্ছে তার অন্যতম কারণ হিসেবে আমি অন্তত দলে নিয়মিত কাউন্সিল না হওয়াকেই দায়ী করব। আওয়ামী লীগ বাংলাদেশে কথিত ধর্মনিরপেক্ষতাবাদী রাজনৈতিক দলগুলোর নেতৃত্ব দিয়ে থাকে। অথচ ২০০৭ সালের বাতিলকৃত নির্বাচনের আগে খেলাফত মজলিসের সাথে তারা রাতারাতি চার দফা চুক্তি সম্পাদন করে চরম রাজনৈতিক সুবিধাবাদের প্রমাণ দিয়েছিল। এই চুক্তিতে ‘ফতোয়াবাজি’কে বৈধতা দেয়া হয়েছিল এবং চুক্তির বিষয়ে আওয়ামী লীগের সভানেত্রী শেখ হাসিনা ও সাধারণ সম্পাদক আবদুল জলিল ব্যতীত দলের আর কোনো নেতাকর্মী আগে থেকে অবহিত ছিলেন না। এই দলটিতেও যে কোনো অভ্যন্তরীণ জবাবদিহিতার চর্চা নেই সেটি বহুল আলোচিত এই ঘটনা থেকেই প্রমাণিত হচ্ছে। এক-এগারোজনিত পরিবর্তিত পরিস্থিতিতে আওয়ামী লীগ খেলাফত মজলিসের সাথে কোনো রকম আলাপ-আলোচনা ব্যতিরেকেই আগের চুক্তি বাতিল করে অবিশ্বস্ততার প্রমাণ দিয়েছে। মুক্তিযুদ্ধের সোল এজেন্সিপ্রাপ্ত দল আওয়ামী লীগ যে জনগণের কাছে জবাবদিহিতার কোনো রকম ধার ধারে না তার আর একটি প্রমাণ বিভিন্ন অনুষ্ঠানে জামায়াতে ইসলামীর নেতৃবৃন্দকে বয়কটের ব্যাপারে দলের ঘোষিত নীতিটি। বঙ্গভবনে আয়োজিত জাতীয় বিভিন্ন অনুষ্ঠানে আওয়ামী লীগ নেতৃবৃন্দের অংশগ্রহণ করা দল থেকে নিষিদ্ধ করা হয়েছে। কারণ সেখানে জামায়াতে ইসলামীর নেতৃবৃন্দ উপস্থিত থাকেন। অথচ মার্কিন রাষ্ট্রদূত জেমস মরিয়ার্টির বাসভবনে চা-পান কিংবা আহারের দাওয়াত পেলে একই আওয়ামী লীগ নেতৃবৃন্দ মুক্তকচ্ছ হয়ে ছুটে যান। দলের যেসব নেতা মার্কিন দূতাবাসের এ ধরনের দাওয়াত থেকে বঞ্চিত হন, দিন কয়েক তারা অতীব বিমর্ষ থাকেন। দলে তাদের মান-ইজ্জত কমে যায়। দলের অস্থায়ী মহাসচিব সৈয়দ আশরাফুল ইসলাম এসব দাওয়াতে জামায়াত নেতাদের সাথে একসাথে খানাপিনার পক্ষে নতুন এক যুক্তি হাজির করেছেন। বিদেশী দূতাবাস যেহেতু ভিয়েনা কনভেনশন অনুযায়ী সেই দেশের সার্বভৌম এলাকা, কাজেই সে স্থানে তার দৃষ্টিতে কথিত মৌলবাদী ও যুদ্ধাপরাধীদের সাথে মেলামেশা করা জায়েজ। যেই দলটি ১৯৭৫ সালে সংসদে পাঁচ মিনিটের আলোচনায় দেশের তাবৎ মানুষের গণতান্ত্রিক অধিকার হরণ করে এক দলীয় বাকশাল শাসনব্যবস্থা চাপিয়ে দিয়েছিল, তাদের জবাবদিহির সংস্কৃতি এর চেয়ে যে উচ্চমানের হতে পারে না তা বারবার প্রমাণিত হচ্ছে। দেশের জনগণের কাছে জবাবদিহিহীনতার এ জাতীয় উদাহরণ প্রতিটি রাজনৈতিক দলেই কম-বেশি বিদ্যমান। বিএনপি এবং আওয়ামী লীগ বাংলাদেশের প্রধানতম দুই রাজনৈতিক দল, যারা মিলিতভাবে দেশের ৮০ শতাংশ নাগরিকের সমর্থনধন্য। কাজেই এই দল দু’টিতে জবাবদিহিতার চর্চা আরম্ভ হলে আমার ধারণা অন্যান্য দল ও তাদেরকে অনুসরণ করতে বাধ্য হবে।বাংলাদেশের রাজনীতিতে পরমতসহিষ্ণুতা বিস্তার লাভ না করার জন্য দায়ী প্রধানত আওয়ামী লীগের সামন্তবাদী ও সন্ত্রাসী আচরণ। সরকারে কিংবা বিরোধী দলে কোনো অবস্থাতেই দলটির নেতাকর্মীরা অন্যের মতামতকে কোনো রকম মূল্য দিতে নারাজ। ১৯৭৩ সালে আমার চোখের সামনে তোপখানা রোডে সেই সময়কার ডাকসাইটে ন্যাপ (মোজাফ্‌ফর) নেত্রী এবং বর্তমানে আওয়ামী লীগের প্রেসিডিয়াম সদস্য বেগম মতিয়া চৌধুরী তৎকালীন শ্রমিক লীগ ও লালবাহিনী নেতা মরহুম এম এ মান্নান এবং শ্রমিক নামধারী তার সন্ত্রাসী কর্মীদের হাতে নিগৃহীত হয়েছিলেন। ১৯৯১ সালের নির্বাচনে পরাজিত হওয়ার পর ড. কামাল হোসেনের গায়ে হাত তোলা, ইঞ্জিনিয়ার্স ইনস্টিটিউটে কাদের সিদ্দিকীর কৃষক-শ্রমিক জনতা লীগের সম্মেলন গোলাগুলি চালিয়ে পণ্ড করে দেয়া, স্বরাষ্ট্রমন্ত্রী থাকাকালে মোহাম্মদ নাসিমের নেতৃত্বে উচ্চ আদালতে লাঠিমিছিল, চট্টগ্রামের মেয়র মহিউদ্দিন চৌধুরীর নেতৃত্বে চট্টগ্রাম বন্দর অচল করে দেয়া, ওবায়দুল কাদের ঘোষিত রাষ্ট্রপতি ড. ইয়াজউদ্দিন আহম্মেদের অক্সিজেন বন্ধ করে দেয়ার ভয়ানক হুমকি, সাবেক প্রধান নির্বাচন কমিশনার বিচারপতি এম এ আজিজের বাড়ির বিদ্যুৎ, গ্যাস-পানি বন্ধ করে দেয়াসংক্রান্ত ব্যারিস্টার তানিয়া আমীরের হুমকি, ইত্যাকার ঘটনা আওয়ামী লীগের চরম অসহিষ্ণু ও ফ্যাসিবাদী মানসিকতার বহিঃপ্রকাশ। আওয়ামী লীগের নেতৃবৃন্দের ফ্যাসিবাদ চর্চার প্রত্যক্ষ উদাহরণ চমৎকারভাবে উঠে এসেছে প্রখ্যাত কবি ও সাহিত্যিক মরহুম আহমদ ছফার একটি লেখায়। ‘মুজিব হত্যার নীলনকশাঃ আমি যতটুকু জানি’ শিরোনামে আহমদ ছফা লিখেছিলেন, ‘পনেরই আগস্ট প্রেসিডেন্ট শেখ মুজিবুর রহমানের বিশ্ববিদ্যালয়ে আসার তোড়জোড় চলছে। বিশ্ববিদ্যালয়ের দেয়াল চুনকাম করা হচ্ছে, রাস্তায় পিচ ঢালা হচ্ছে। সর্বত্র একটা আসন্ন উৎসবের আমেজ। খবর শোনা যাচ্ছিল, বিশ্ববিদ্যালয়ের প্রায় সব শিক্ষক বাকশালে যোগ দেয়ার জন্য সই করে ফেলেছেন। প্রেসিডেন্ট বিশ্ববিদ্যালয়ে এলে সবাই আনুষ্ঠানিকভাবে যোগদান করবেন। আরো শুনতে পাচ্ছিলাম, কোনো কোনো সাংবাদিক এবং বিশ্ববিদ্যালয়ের আট-দশজন শিক্ষক বাকশালে যোগ দিতে শেষ পর্যন্ত অস্বীকার করেছেন।আমি কোনো গুরুত্বপূর্ণ মানুষ ছিলাম না। আমি শুধু লিখতাম এবং কথা বলতাম, সব সময়ে অসঙ্কোচে কথা বলতাম। আমি রাতে থাকতাম কোথায়, পরের বেলা খাবার জোটাব কী করে, তারও কোনো নিশ্চয়তা ছিল না। তবু বিপদে পড়ে গেলাম। কী করে প্রচারিত হয়ে গেছে যে, আমি শিক্ষক-সাংবাদিকদের যোগ না দেয়ার জন্য প্রচারকাজ চালাচ্ছি। এই খবরটা শেখ সাহেবের বড় ছেলে শেখ কামালের কানে যথারীতি পৌঁছায়। শুনতে পেলাম, তিনি আমাকে উচিত শাস্তি দেয়ার সিদ্ধান্ত নিয়ে ফেলেছেন। আমার অবস্থা দাঁড়াল ফাঁদে ধরা পশুর মতো। বিশ্ববিদ্যালয়ের কোনো কোনো বন্ধুবান্ধবের বাসায় গিয়ে একটা নিষ্ঠুর অভিজ্ঞতার সম্মুখীন হই। একজন তো বলেই দিলেন, ভাই আমরা বউ-ছেলে নিয়ে বসবাস করি। তোমাকে বাসায় বসতে দিতে পারব না। তোমার নামে নানা গুজব। তোমার সাথে সম্পর্ক আছে জানলে বিপদে পড়তে পারি।... উদ্দেশ্যবিহীনভাবে আমি বলাকা বিল্ডিংয়ের পাশ দিয়ে হেঁটে যাচ্ছিলাম। ওমা কিছু দূর যেতেই দেখি, একখানা খোলা জিপে সাঙ্গপাঙ্গসহ শেখ কামাল। একজন দীর্ঘদেহী যুবক কামালের দৃষ্টি আকর্ষণ করে বলল, দেখ কামাল ভাই, আহমদ ছফা যাচ্ছে। কামাল নির্দেশ দিলেন, হারামজাদাকে ধরে নিয়ে আয়। আমি প্রাণভয়ে দৌড়ে নিউ মার্কেটের কাঁচাবাজারের ভেতর ঢুকে পড়ি। যদি কোনো দিন স্মৃতিকথা লিখতে হয়, এই পালিয়ে যাওয়ার বিষয়টি বিশদ করে বর্ণনা করব।আহমেদ ছফা এবং শেখ কামাল দু’জনাই পৃথিবী ছেড়ে চলে গেছেন। কিন্তু রয়ে গেছে আওয়ামী লীগের অগণতান্ত্রিক ও ফ্যাসিস্ট রাজনৈতিক সংস্কৃতি। আজ যখন বাংলাদেশ অস্তিত্বের সঙ্কটে পতিত হয়েছে আশা করি, আওয়ামী লীগের বর্তমান নেতৃবৃন্দ আগের অভিজ্ঞতা থেকে শিক্ষা লাভ করে খানিকটা হলেও পরমতসহিষ্ণুতার চর্চা করবেন।বাংলাদেশ বর্তমানে আইনের শাসনবিহীন অবস্থায় চলছে। বিচার বিভাগের স্বাধীনতার নামে আইনের সর্বশেষ আশ্রয়টুকু জনগণের কাছ থেকে কেড়ে নেয়া হয়েছে। গণতান্ত্রিক সরকারগুলোর আমলেও দেশে আইনের শাসন নিয়ে অনেক প্রশ্ন ছিল। ক্ষমতাবানরা অবশ্যই অর্থ ও ক্ষমতা ব্যবহার করে আইনকে প্রভাবিত করার চেষ্টা করেছেন। কখনো সফল হয়েছেন, কখনো বা হননি। কিন্তু রাষ্ট্রযন্ত্র কতৃêক দেশের সমগ্র আইন ও বিচারব্যবস্থার এ জাতীয় সর্বাংশে নিয়ন্ত্রণ দেশবাসী আগে কখনো প্রত্যক্ষ করেনি। এই কারণেই প্রথিতযশা আইনজীবী ব্যারিস্টার রফিক-উল হক মন্তব্য করেছেন যে সামরিক আইনকেও হয়তোবা একটা আইন বলা যেতে পারে; কিন্তু, এখন দেশে আইনের শাসনের নামে যা চলছে তাকে কোনোভাবেই সংজ্ঞায়িত করা যাচ্ছে না। এ কথা নির্দ্বিধায় বলা চলে, জাতির জন্য নিঃসন্দেহ চরম দুঃসময় চলছে। তবে এত অত্যাচারের মধ্যেও ইতিবাচক দিক খুঁজে বের করার চেষ্টা করেছি। গণতান্ত্রিক শাসনামলে আইনের অপব্যবহারের শিকার হয়েছে প্রধানত সমাজের নিচুবিত্ত, অবহেলিত, দুর্বল শ্রেণী। এবার কিন্তু ধনী-দরিদ্র, ক্ষমতাবান-ক্ষমতাহীন নির্বিশেষে সবাই রাষ্ট্রযন্ত্রের আইনবহির্ভূত নির্যাতনের শিকারে পরিণত হয়েছে। রাজনীতিবিদদের মধ্যে যারা ড. ফখরুদ্দীন আহমদের নেতৃত্বাধীন উদ্ভট সরকারের হাতে নিগৃহীত, নির্যাতিত হয়েছেন ও হচ্ছেন, এমন সম্ভাবনা উড়িয়ে দেয়া যাবে না যে, তাদেরই একটি অংশ হয়তো ভবিষ্যতে পুনর্বার রাষ্ট্রক্ষমতায় অধিষ্ঠিত হবেন। এবার আমরা অন্তত আশা করতে পারি, এসব ‘পরিশুদ্ধ’ রাজনীতিবিদ ভবিষ্যতে অতীতের ভুলের পুনরাবৃত্তি করবেন না। তারা বাংলাদেশকে এমন একটি আদর্শ গণতান্ত্রিক রাষ্ট্ররূপে গড়ে তুলবেন, যেখানে প্রকৃত অর্থেই আইনের শাসন প্রতিষ্ঠিত হবে।হরতাল আর ভাঙচুরের রাজনীতি চর্চায় বাংলাদেশে আওয়ামী লীগ নিঃসন্দেহে অপ্রতিদ্বন্দ্বী। ১৯৯৫ সালে এবং ২০০৬ সালে আওয়ামী লীগের চরম নৃশংস কার্যকলাপ দেশের জনগণ প্রত্যক্ষ করেছে। বাসে আগুন দিয়ে মানুষ পুড়িয়ে মারা এবং লগি-বৈঠা দিয়ে পিটিয়ে মানুষ হত্যার পর আওয়ামী লীগ সভানেত্রী শেখ হাসিনা যেভাবে বাগাড়ম্বর করেছেন, তার নিন্দা জানানোর উপযুক্ত ভাষা আমার জানা নেই। সাবেক এই প্রধানমন্ত্রীর রুচির সাথে আমার মতো অসংখ্যজনের রুচি যে মিলবে না, সেটা বলাই বাহুল্য। তার পরও আশা করব, রাষ্ট্রযন্ত্রের হাতে এবার দলের বহু নেতাকর্মীসহ নিজে নির্যাতিত হওয়ার পর তার চৈতন্যোদয় হবে। এ কথা অনস্বীকার্য, বাংলাদেশের রাজনীতি থেকে সহিংসতা দূর করতে হলে দেশের অন্যতম প্রধান দল আওয়ামী লীগের পরিশুদ্ধ হওয়া ব্যতীত গত্যন্তর নেই। আমরা আল্লাহর কাছে দলটির নেতাকর্মীদের হেদায়েতের জন্য শুধু প্রার্থনাই করতে পারি।দেশের প্রতি আনুগত্যবিষয়ক আলোচনা দিয়ে আজকের কলামের সমাপ্তি টানব। এক মহান মুক্তি সংগ্রামের মধ্য দিয়ে ১৯৭১ সালে স্বাধীন বাংলাদেশের অভ্যুদয় ঘটেছে। সেই সময়ের বাংলাদেশের সাড়ে সাত কোটি নাগরিক ঐক্যবদ্ধভাবে একটি সমৃদ্ধিশালী জাতি গঠনের স্বপ্ন নিয়ে যাত্রা শুরু করেছিল। দুঃখের বিষয়, দীর্ঘ ৩৭ বছর পার হয়ে গেলেও আমাদের সে আশা আজো পূরণ হয়নি। প্রভূত সম্ভাবনা থাকা সত্ত্বেও শুধু জাতি হিসেবে ঐক্যবদ্ধ না হওয়ার কারণে আমাদের কাঙ্ক্ষিত স্বদেশভূমি নির্মাণ আজো সম্ভব হয়নি। এখনো দেশে স্বাধীনতার সপক্ষ ও বিপক্ষ শক্তি ইস্যুতে বিতর্ক চলছে। যারা এই বিভাজনটি উদ্দেশ্যপ্রণোদিতভাবে জিইয়ে রাখছেন রাষ্ট্রের প্রতি তাদের কতখানি আনুগত্য রয়েছে সেই প্রশ্ন যুক্তিসঙ্গতভাবেই উত্থাপিত হতে পারে। আবার যারা ১৯৭১ সালের মুক্তিযুদ্ধের সময়ে ভুল রাজনীতি অনুসরণ করে দেশে বিভাজনের বীজ বপন করেছিলেন, তারাও অদ্যাবধি প্রকাশ্যে ও আন্তরিকভাবে তাদের ভুল স্বীকার না করার ফলে দেশের প্রতি তাদের আনুগত্য নিয়েও প্রশ্ন তোলার সুযোগ করে দিচ্ছেন। ২০০৮ এবং ১৯৭১ সালের বিশ্বরাজনৈতিক পরিস্থিতি এক নয়। যে যুক্তরাষ্ট্র ১৯৭১ সালে আমাদের স্বাধীনতা সংগ্রামের প্রত্যক্ষভাবে বিরোধিতা করেছিল, আজকে দুর্ভাগ্যজনকভাবে তারাই প্রকাশ্যে আমাদের অভ্যন্তরীণ রাজনীতি পরিচালনা করছে। সে কারণেই মার্কিন রাষ্ট্রদূতের বাসভবনে মুক্তিযুদ্ধের একমাত্র দাবিদাররা তাদের ভাষায় ‘মুক্তিযুদ্ধের চেতনাবিরোধী’ শক্তির সাথে দেহে ও মনে লীন হয়ে যেতে কোনো অস্বাচ্ছন্দ্য বোধ করেন না। শহীদ রাষ্ট্রপতি জিয়াউর রহমান জাতিকে এই বিভাজন থেকে মুক্ত করে জাতীয়তাবাদের আদর্শভিত্তিক একটি ঐক্যবদ্ধ মঞ্চ তৈরি করার চেষ্টা করেছিলেন। আমাদের ধর্ম, নৃতাত্ত্বিক জাতিসত্তা এবং সংস্কৃতির সমন্বয়ে একটি স্বতন্ত্র পরিচয়ের আলোকে শক্তিশালী, ঐক্যবদ্ধ, স্বাধীন, সার্বভৌম বাংলাদেশ গঠনের স্বপ্ন জাগিয়েছিলেন তিনি। সেই পরিচয়ের সন্ধান আমাদের আজো শেষ হয়নি। বরং পশ্চিমা ও ভারতীয় সংস্কৃতির যৌথ আগ্রাসনের ফলে জাতি হিসেবে আমরা ক্রমাগতভাবে দুর্বল হয়ে পড়ছি। অগ্রজ বন্ধু কলামিস্ট জনাব ফরহাদ মজহার বারবার রাজনীতিবিদদের হুঁশে ফিরতে বলছেন। কিন্তু এর কোনো লক্ষণ এখনো দেখা যাচ্ছে না। সাম্রাজ্যবাদ ও আধিপত্যবাদের দালাল সুশীল(?) সমাজ সংবাদমাধ্যমকে কবজা করে এক-এগারোকে যতই গৌরবান্বিত করার অপচেষ্টা করুক না কেন, ওই দিনটিতে প্রকৃতপক্ষে আমাদের সার্বভৌমত্ব ছিনতাই হয়ে গেছে। সাহসী, ঐক্যবদ্ধ ও পরিচ্ছন্ন রাজনীতিচর্চার মাধ্যমেই কেবল আমরা হারিয়ে যাওয়া সার্বভৌমত্বকে ফিরিয়ে আনতে পারি। সময় খুব দ্রুত বয়ে যাচ্ছে। মহান আল্লাহতায়ালা সেই জাতিকেই সাহায্য করেন যে জাতি নিজেকে সাহায্য করে। আমরা কি তেমন একটি জাতিতে পরিণত হতে পারি না?লেখকঃ সাবেক জ্বালানি ও খনিজসম্পদ উপদেষ্টা এবং বিনিয়োগ বোর্ডের সাবেক নির্বাহী চেয়ারম্যানmahmudurart@yahoo.com(দৈনিক নয়া দিগন্ত, ২২/১০/২০০৮) 
                    
