দেশ বাঁচলে অন্য কিছু _ সিরাজুর রহমান





দেশ বাঁচলে অন্য কিছুসিরাজুর রহমানসতেরো বছর আগে বিবিসি ওয়ার্ল্ড সার্ভিস থেকে আমরা ছয়জন সাংবাদিক এক সপ্তাহের জন্য উত্তর আয়ারল্যান্ডে গিয়েছিলাম। দুই দশক ধরে সেখানে একটা গৃহযুদ্ধ চলছিল। সংখ্যালঘু ক্যাথলিকদের একাংশ ব্রিটিশ শাসনের অধীনে সংখ্যাগুরু প্রোটেস্ট্যান্টদের সাথে বসবাস করতে নারাজ ছিল। বিভিন্ন ক্যাথলিক দল ও সংগঠন পুলিশ, সৈন্য প্রভৃতি রাষ্ট্রীয় সংগঠনের বিরুদ্ধে অবিরাম একটা গৃহযুদ্ধ চালিয়ে যাচ্ছিল।উত্তর আয়ারল্যান্ড ছাড়িয়ে সে গৃহযুদ্ধ মূল ব্রিটিশ ভূখণ্ডেও ছড়িয়ে পড়ছিল। লন্ডনে একাধিকবার প্রচণ্ড বোমা বিস্ফোরণ হয়েছে। অর্থকেন্দ্র দি সিটির একটা বড় অংশ বিধ্বস্ত হয়েছে, ম্যানচেস্টার শহরের কেন্দ্র ধ্বংস হয়ে গিয়েছিল। এই সঙ্কটের কার্যকারণ এবং সমাধানের উপায় সম্বন্ধে অনুসন্ধান করাই ছিল আমাদের সফরের লক্ষ্য।আমরা পুলিশ কর্মকর্তা, সেনা অফিসার, বিশ্ববিদ্যালয়ের অধ্যাপক, ব্যবসায়ী, সাধারণ নাগরিক; মোট কথা, সমাজের বিভিন্ন অংশের প্রতিনিধিদের সাথে বিস্তারিত আলোচনা করেছি, তাদের মতামত শুনেছি। একটা ক্যাথলিক মেয়েদের, আরেকটা প্রোটেস্ট্যান্ট ছেলেদের সেকেন্ডারি স্কুলে গিয়েছিলাম আমরা। কয়েকজন করে ছাত্রছাত্রীকে নিয়ে গ্রুপ আলোচনা করেছি।ক্যাথলিক মেয়েদের (বয়স ১৬ থেকে ১৮) কেউই কোনো প্রোটেস্ট্যান্টকে চেনে না, কোনো প্রোটেস্ট্যান্ট দেখেওনি তারা, যদিও একই রাস্তায় এবং তাদের পাশাপাশি রাস্তায় প্রোটেস্ট্যান্টদের বাস। প্রোটেস্ট্যান্ট ছেলেদেরও একই অবস্থা। তারা বলল, ক্যাথলিকদের সবাই মুখোশ পরে আর বন্দুক ঘাড়ে নিয়ে চলাফেরা করে, পেলেই প্রোটেস্ট্যান্টদের খুন করে। কোনো ক্যাথলিকের সাথে তারা আলাপ করতে চায় কি না এ প্রশ্ন শুনে তাদের কেউ কেউ রীতিমতো আঁতকে উঠেছিল।এটা বিচিত্র ছিল না। তাদের জন্মের আগে থেকেই সে গৃহযুদ্ধ চলছে। কয়েকটি শহরে আমরা দেখেছি, রাস্তায় প্রোটেস্ট্যান্ট ও ক্যাথলিক অংশের মধ্যে সুউচ্চ দেয়াল তৈরি হয়েছে। ক্যাথলিকরা তাদের দিকের সব দেয়ালে তাদের কালো মুখোশ আর কালো পোশাক পরা বন্দুকধারীদের বিশাল বিশাল ছবি এঁকে রেখেছে। যেখানে-সেখানে মিলিটারি চেক পয়েন্ট। দুই দশকের গৃহযুদ্ধে হাজার ত্রিশেক লোক মারা গেছে।উত্তর আয়ারল্যান্ডের এখন আর সেই চেহারা নেই। ১৯৯৮ সালের ১০ এপ্রিল (গুড ফ্রাইডে) উত্তর আয়ারল্যান্ডে একটা শান্তিচুক্তি হয়েছে। স্থির হয়েছে, ক্যাথলিকদের সবচেয়ে বড় সন্ত্রাসী গোষ্ঠী আইআরএ সন্ত্রাস ত্যাগ করবে, তাদের অস্ত্রভাণ্ডার অকেজো করে ফেলা হবে এবং আইআরএ’র রাজনৈতিক অংশ শিনফেইন প্রোটেস্ট্যান্টদের সাথে ক্ষমতা ভাগাভাগি করে প্রদেশ শাসন করবে। তবে আইআরএ’র দু-একটা দলছুট গোষ্ঠী তাদের অস্ত্র সমর্পণ করেনি বলে জানা ছিল।উত্তর আয়ারল্যান্ডের ওপর এ চুক্তির ফল হয়েছে ম্যাজিকের মতো। আইআরএ’র সাবেক মিলিটারি কমান্ডার মার্টিন ম্যাকগিনেস এখন প্রদেশের উপমুখ্যমন্ত্রী। বাস্তবেই প্রদেশের ধ্বংস্তূপের ওপর নতুন নতুন ইমারত, বিপণি কেন্দ্র, হোটেল ইত্যাদি তৈরি হয়েছে, আটলান্টিকের উভয় তীরের দেশগুলো থেকে সেখানে বিনিয়োগ আসছে, আসছেন হাজার হাজার পর্যটক। সমৃদ্ধির চেহারা প্রদেশের সর্বত্র।চলতি সপ্তাহে কতগুলো নাটকীয় ঘটনা ঘটে গেছে উত্তর আয়ারল্যান্ডে। রোববার একটি ব্রিটিশ সেনাঘাঁটির ফটকে হঠাৎ করে মেশিনগানের গুলি চালিয়ে দু’জন সৈনিককে হত্যা করা হয়। আইআরএ’র একটা দলছুট শাখা এর জন্য বাহাদুরি দাবি করেছে। পরদিন অন্য এক শহরে আততায়ীর গুলিতে একজন পুলিশ খুন হয়। আরেকটি দলছুট সন্ত্রাসী গোষ্ঠী এর দায়িত্ব স্বীকার করে। লন্ডন ও বেলফাস্টে রাজনীতিকদের মধ্যে আতঙ্ক দেখা দিয়েছে। শান্তিচুক্তি ভেঙে উত্তর আয়ারল্যান্ড আবার গৃহযুদ্ধের গহব্বরে ঝাঁপিয়ে পরবে না তো? ব্রিটিশ প্রধানমন্ত্রী গর্ডন ব্রাউন ছুটে যান উত্তর আয়ারল্যান্ডে। কিন্তু তার এত উদ্বিগ্ন হওয়ার প্রয়োজন ছিল না। আইআরএ’র সাবেক সামরিক নেতা মার্টিন ম্যাকগিনেস (বর্তমানে উপমুখ্যমন্ত্রী) পুলিশ প্রধানের পাশে দাঁড়িয়ে ঘোষণা করলেন, এই সন্ত্রাসগুলো যারা চালাচ্ছে, তারা উত্তর-দক্ষিণ মিলিয়ে গোটা আয়ারল্যান্ড দ্বীপটির প্রতি বিশ্বাসঘাতক।মুহূর্তের প্রয়োজনবুধবার যা ঘটল আগের ৩০ বছরে সেটা বিশ্বাস করা সম্ভব ছিল না। উত্তর আয়ারল্যান্ডের সব বড় শহরে প্রোটেস্ট্যান্ট ও ক্যাথলিক মিলে শান্তি সমাবেশ করেছে। হাজার হাজার নরনারী কাঁধে কাঁধ মিলিয়ে নিহতদের প্রতি শ্রদ্ধা জানায়। অনেকেই মিডিয়াকে বলেছেন, সাড়ে তিন দশক পর এ প্রদেশে শান্তি ও সমৃদ্ধি ফিরে এসেছে; সেটা তারা হাতছাড়া করতে চান না। উভয় সম্প্রদায়ের মায়েরা হাতে ধরে কিংবা পুশ চেয়ারে শিশুদের নিয়ে এসেছেন, তারাও দেখুক, তাদের প্রদেশ এখন আর সঙ্ঘাত-সংঘর্ষে রক্ত ঝরাচ্ছে না। ভবিষ্যতে তারা যেন সবাই মিলেমিশে থাকতে পারে।বাংলাদেশে ফেব্রুয়ারির ২৫-২৬ তারিখে যা ঘটেছে তার জের এখনো চলছে। শহীদ সেনা অফিসারদের দাফন হয়েছে ঠিকই, কিন্তু বিডিআর বিদ্রোহের পরিণতিতে আরো কী হতে পারে সব শুভবুদ্ধির মানুষ তা নিয়ে উদ্বিগ্ন। অথচ প্রধানমন্ত্রী শেখ হাসিনা যা বলছেন ও যা করছেন, তাতে ভয় হয় দেশকে গৃহযুদ্ধের পথে ঠেলে দেয়া হচ্ছে কি না।এই নৃশংস হত্যাকাণ্ডের পেছনে সিপাহিরা ছাড়া বাইরের কেউ জড়িত ছিল কি না, কোনো বিদেশী শক্তি বাংলাদেশকে পুরোপুরি বাগে আনার জন্য এ কাণ্ড ঘটিয়েছে কি না, জনসাধারণের মনের সেসব প্রশ্ন কিছুতেই দূর হতে চাইছে না। হত্যাকাণ্ডের মাঝপথে প্রধানমন্ত্রী কেন খুনি বলে অভিযুক্তদের ডজনখানেককে তার বাসভবনে আলোচনার জন্য ডাকলেন, কেন তিনি হত্যাকাণ্ডের মাঝপথেই সাধারণ ক্ষমা ঘোষণা করলেন, কেনই বা তার স্বরাষ্ট্রমন্ত্রী ও দু’জন প্রতি মন্ত্রীর উপস্থিতিতে আবার বিডিআর ঘাঁটিতে গোলাগুলি ও হত্যাকাণ্ড ধপ করে জ্বলে উঠল সেসব ঘটনার কোনো সদুত্তর সরকার দিতে পারেনি।এ মুহূর্তে প্রয়োজন ছিল প্রথম কাতারের রাজনীতিকদের ঐক্যবদ্ধভাবে দায়িত্বশীল কথাবার্তা বলা, মানুষের মনের উদ্বেগ ও দেশের উত্তেজনা প্রশমিত করা। বিরোধী দলের নেত্রী খালেদা জিয়া সংসদীয় তদন্তের দাবি করেছেন। সেই দাবি সমর্থন করেছেন মহাজোটের একজন গুরুত্বপূর্ণ শরিক, জাতীয় পার্টির নেতা হুসেইন মুহম্মদ এরশাদ এবং ডেপুটি স্পিকার (আওয়ামী লীগ)। দুর্ভাগ্যবশত দেশে এখন যিনি প্রধানমন্ত্রী সুবিবেচনা ও সৎ বিবেচনা তার কুষ্ঠিতে লেখা নেই বলে অনেকের অভিযোগ। সংসদীয় তদন্তের প্রস্তাব তিনি ফুৎকারে উড়িয়ে দিয়েছেন।আগুনে ঘৃতাহুতিউত্তেজনা হ্রাসের পরিবর্তে আরো বাড়িয়ে তুলতেই যেন তিনি সর্বশক্তি নিয়োগ করছেন। মুখে তিনি ঐক্যের কথা বলছেন, কিন্তু আসলে তিনি ঐক্যবদ্ধ হতে বলছেন তার অনুচর ও ক্যাডারদের। পরমুহূর্তেই তিনি রাজনৈতিক প্রতিভূদের প্রতি কটাক্ষ করছেন, ইঙ্গিত করছেন যে তার গণতান্ত্রিক সরকারকে উপড়ে ফেলার জন্য তারাই গিয়ে সেনাকর্মকর্তাদের খুন করেছে। মিনিটে মিনিটে, দিনে দিনে তিনি অভিযোগের সুর চড়া করছেন, যেন পাম্প করে উত্তেজনাকে আরো ফুলিয়ে তুলছেন। যেকোনো শিশুও বলবে, শেখ হাসিনার এসব অশুভ কথাবার্তা বন্ধ না হলে দেশ গৃহযুদ্ধের পথে যেতে পারে। এ কথা শেখ হাসিনা বোঝেন না যে, আগে দেশ বাঁচলে পরে প্রধানমন্ত্রিত্ব।শেখ হাসিনার গদি লাভের এখনো ১০০ দিনও হয়নি। ইতোমধ্যেই তার ভুলে যাওয়ার কথা নয় যে, খালেদা জিয়া নির্বাসনে যেতে বেঁকে না দাঁড়ালে স্বৈরতন্ত্রী শক্তির মাইনাস টু ফর্মুলা ঠেকানো যেত না। বিদেশ থেকে হাসিনাকে দেশে ফিরে আসার অনুমতি দানের দাবি খালেদা জিয়াও করেছেন। নিজে কারাগারে আটক থেকেও তিনি শেখ হাসিনার প্যারোল দাবি করেছেন। খালেদা জিয়া এবং বিএনপি নেতারা স্বৈরতন্ত্র উৎখাতের জন্য আওয়ামী লীগের সাথে ঐক্যবদ্ধ অথবা যুগপৎ আন্দোলনের প্রস্তাব দিয়েছেন।আসলে হাসিনা নিজেও জানেন, প্রতিশ্রুতির তুবড়ি ফুটিয়ে নির্বাচনে জয়ী হলেও সেসব প্রতিশ্রুতির অসম্ভবতা ইতোমধ্যেই তাকে ধরে ফেলেছে। দশ টাকা কেজির চাল, প্রতি পরিবারে একটি করে চাকরি, বিনামূল্যে সার, প্রতি ৬ হাজার লোকের জন্য একটা করে হাসপাতাল, দেশের সর্বত্র সড়ক ও সেতু নির্মাণ, ঢাকায় দোতলা সড়ক, পাতাল রেল ও চক্রবেড়ি মহাসড়ক নির্মাণ, পাঁচ বছরের মধ্যে ৭ হাজার মেগাওয়াট বিদ্যুৎ উৎপাদন বৃদ্ধি সেসব প্রতিশ্রুতির বাস্তবায়ন কতটুকু এগোচ্ছে?বাংলাদেশে কারবালামানুষ দেখছে দেশের অন্য চেহারা। রাজধানীতে এখন মহররমের কারবালার মতো অবস্থা। পানি পানি করে আহাজারি রাজধানীর সর্বত্র। তাপমাত্রা এরই মধ্যে ৩২ ডিগ্রিতে উঠেছে এবং আরো অনেক ওপরে উঠবে। কিন্তু কোথায় বিদ্যুৎ? লোডশেডিং বেড়েই চলেছে। এই কাঠফাটা গরমে কয় দিন মানুষ ধৈর্য ধরবে?এই হুঁশিয়ারি নির্বাচনের আগেই দেশবাসীকে দেয়া হয়েছে। আমি নিজেও কয়েকটি প্রবন্ধ লিখেছি সে সম্বন্ধে। তত্ত্বাবধায়ক সরকারের অথর্ব অর্থ উপদেষ্টা যখন বগল বাজাচ্ছিলেন যে, বিশ্ব অর্থনৈতিক সঙ্কটের প্রভাব বাংলাদেশের ওপর পড়বে না তখন বারবার আমি তার সমালোচনা করেছি। বলেছি, বিশ্ব অর্থনৈতিক সঙ্কটের কারণে বিদেশে কর্মরত শ্রমিকদের রেমিট্যান্স পড়তে পড়তে থেমে যাবে, রফতানির আয়ও হ্রাস পাবে, বিনিয়োগ বন্ধ হবে।গরিবের কথা বাসি হলে কাজে লাগে। সেসব হুঁশিয়ারি এখন হাতে হাতে ফলে যাচ্ছে। আমিরাত, কুয়েত, বাহরাইনসহ উপসাগরীয় দেশগুলো বাংলাদেশীসহ সব বিদেশী শ্রমিককে ফেরত পাঠাচ্ছে। মরিশাস বলেছে, বাংলাদেশী শ্রমিকদের ভিসা আর বাড়াবে না তারা। মালয়েশিয়া ৫৫ হাজার বাংলাদেশীর ভিসা বাতিল করেছে। আরো যে দেড়-দু’লাখ বাংলাদেশী সে দেশে আছেন তাদের ভিসাও খুবসম্ভবত আর বাড়াবে না তারা। মালয়েশিয়া এখন নিজের আখের গোছাতেই ব্যস্ত। নিজের জান বাঁচলে বাপের নাম!অর্থমন্ত্রী আবুল মাল আবদুল মুহিত পূর্ব ইউরোপে শ্রমিক রফতানির দিবাস্বপ্ন দেখছেন অথবা দেশবাসীকে ভাঁওতা দিচ্ছেন। পূর্ব ইউরোপীয়রা শ্রমিক নিতে শুরু করেছিল, তাদের শ্রমিকরা বেশি মাইনের লোভে পশ্চিম ইউরোপে চলে আসছিল বলে। কিন্তু পশ্চিম ইউরোপে অর্থসঙ্কটের কারণে তারা দেশে ফিরে যাচ্ছে। পোল্যান্ড, হাঙ্গেরি, রুমানিয়া প্রভৃতি দেশ থেকে ব্রিটেনে এসেছিল ৮ থেকে ১১ লাখ শ্রমিক। তাদের অধিকাংশ ইতোমধ্যে দেশে ফিরে গেছে, বাকিরাও যাওয়ার পথে। অর্থমন্ত্রীর ‘শ্রমিক রফতানি’ পূর্ব ইউরোপে যাবে না।সাধু সাবধান!ঋণ করে, বাপের সম্পত্তি বিক্রি করে বাংলাদেশী শ্রমিকরা বিদেশে রক্ত পানি করা শ্রম দিয়ে অর্থ উপার্জন করছেন, তাদের রেমিট্যান্সে দেশ চলছে, বিত্তবানরা বিলাসসামগ্রী আমদানি করছেন, আওয়ামী লীগের সংসদ সদস্যদের বিলাসবহুল মোটরগাড়ি আমদানি হচ্ছে। এখন তারা রিক্তহস্তে ফিরে আসছেন লাখে লাখে। কে তাদের ঋণ পরিশোধ করবে? তাদের পরিবারকে খেতে দেবে কে? চাকরি না পেলে তারা অর্থমন্ত্রী ও প্রধানমন্ত্রীর কথা শুনে তেলেবেগুনে জ্বলে উঠতে পারেন।কী জ্বালানি দিয়ে শেখ হাসিনা বিদ্যুৎ উৎপাদন ৭ হাজার মেগাওয়াট বৃদ্ধি করবেন? দেশের গ্যাস ইতোমধ্যেই দেশের চাহিদাই মেটাতে পারছে না। ফরাসি টোট্যাল কোম্পানি বলে দিয়েছে, বঙ্গোপসাগরে তাদের তিন ব্লকে গ্যাস পাওয়া যায়নি। দেশের শিক্ষাব্যবস্থা ধ্বংসের মুখে। বিশ্ববিদ্যালয়গুলো এখন রণক্ষেত্র। ছাত্রলীগের সন্ত্রাসীরা সব শিক্ষাপ্রতিষ্ঠান ও ছাত্রাবাস দখল করছে, বিরোধীদের খুন করছে, এমনকি নিজেদের মধ্যেও খুনোখুনি করছে। শিক্ষকদের অনেকেই এখন চাকরি এবং পিঠের চামড়া বাঁচাতে ছাত্রলীগের সন্ত্রাসীদের হুকুম মেনে চলছেন। আওয়ামী লীগ নাৎসি কায়দায় শিক্ষাপদ্ধতির দলীয়করণ করতে চায়।এই যেখানে অবস্থা, সেখানে আর কোনো দেশ হলে জরুরি অবস্থা ঘোষণার কথা চিন্তা করা হতো, গঠিত হতো একটা জাতীয় সরকার, সবাই সমবেতভাবে সঙ্কট মোকাবেলার চেষ্টা করতেন। কিন্তু শেখ হাসিনা করছেন কী? তিনি বিএনপি’র বিশেষ করে খালেদা জিয়ার বিরুদ্ধে অনর্গল বিষোদগার করে চলেছেন, আর ক্যাডার ও স্তাবকদের স্তবস্তুতি নিচ্ছেন। বিএনপি সরকারের আমলের কথিত দুর্নীতির তদন্ত করবেন বলে রাজনৈতিক ফায়দা লুটছেন, কিন্তু স্বাধীনতার সময় থেকে সব সরকারের দুর্নীতি তদন্তের প্রস্তাবে তার আতঙ্ক।তেয়াত্তরের বাংলাদেশতেয়াত্তরেই বাংলাদেশে রক্ষীবাহিনীর অত্যাচার ও হত্যালীলা চলছিল। ৪০ হাজার মানুষ তারা হত্যা করেছিল। অর্থনৈতিক সঙ্কট চরমে উঠেছিল। মনে আছে, আমি নিজেই বিবিসি থেকে বলেছিলাম, বিপন্ন মানুষ কলাপাতায় জড়িয়ে লাশ দাফন করছে। দুর্নীতি অজগর সাপের মতো সমাজকে আষ্টেপৃষ্ঠে পিষে মারছিল।বর্তমান প্রধানমন্ত্রীর স্বামী ড. ওয়াজেদ মিয়া আমাকে শেখ মুজিবুর রহমানের কাছে নিয়ে গিয়েছিলেন, এই আশায় যে, প্রধানমন্ত্রী অন্য কারো কথা কানে তোলেন না; হয়তো আমার কথা শুনবেন। চুয়াত্তরে পুরোদস্তুর দুর্ভিক্ষ এলো, ৭০ হাজার মানুষ মারা গেল তাতে। অথচ কিছুই প্রধানমন্ত্রীর কানে যায়নি, কিছুই তিনি দেখেননি। তিনি সীমান্তের এপার-ওপারের মানুষের স্তবস্তুতি আর মানপত্র শুনছিলেন, ফুলের তোড়া ও মালা নিয়ে আত্মতৃপ্তি লাভ করছিলেন।এ মুহূর্তে শেখ হাসিনার অবস্থাও তার পিতার মতো। তিনি শোকার্তদের জড়িয়ে ধরে সিরিজ প্রচারণা নিচ্ছেন মিডিয়ায়, ‘নেত্রী’ কথাটা মধু বর্ষণ করে তার কানে। নেতা বা নেত্রী কাকে বলে? তারা হচ্ছেন সেসব মহান ব্যক্তি যারা মানুষকে মুক্তির পথ দেখান, শান্তির বাণী শোনান। আমাদের ধর্মীয় ইতিহাসে দু’টি উজ্জ্বল দৃষ্টান্ত আছে নেতৃত্বের। ফেরাউনের দ্বারা যখন ইহুদিরা নির্যাতিত হচ্ছিল, মূসা আঃ তখন গোটা ইহুদি জাতিকে মিসরের মরুভূমি আর লোহিত সাগর পার করে ফিলিস্তিনে নিয়ে এসেছিলেন। রাসূলুল্লাহ সাঃ অনুচরদের নিয়ে মদিনায় গিয়ে উম্মাহকে রক্ষা করেছিলেন এবং তার অনুপ্রেরণায় সেই উম্মাহ পরে একটি বিশ্বশক্তিতে পরিণত হয়েছিল। সত্যিকারের নেতানেত্রী হতে হলে মহানুভবতা প্রয়োজন।লন্ডন, ১৩.০৩.০৯লেখকঃ প্রবীণ সাংবাদিক ও কলামিস্ট (সুত্র, নয়া দিগন্ত, ১৮/০৩/২০০৯)serajurrahman@btinternet.com

