পাকিস্তান কি গৃহযুদ্ধের পথে চলেছে _ সিরাজুর রহমান





পাকিস্তান কি গৃহযুদ্ধের পথে চলেছে- সিরাজুর রহমান  পাকিস্তানের প্রেসিডেন্ট আসিফ আলী জারদারি গত মঙ্গলবার (২৩ সেপ্টেম্বর) মার্কিন প্রেসিডেন্ট জর্জ ডবিস্নউ বুশের সঙ্গে দীর্ঘ গোপন বৈঠক করেন। বৈঠকের পূর্বে বুশ সাংবাদিকদের বলেন, তিনি পাকিস্তানকে আত্মরক্ষায় সাহায্য করতে চান। প্রেসিডেন্ট জারদারি তাতে আশ্বস্ত হয়েছিলেন? নাকি তার হৃদকম্পন দেখা দিয়েছিল? বলা খুবই কঠিন। জারদারি যুক্তরাষ্ট্রে গিয়েছিলেন মার্কিন প্রেসিডেন্টের জরুরি তলবে। কিন্তু সে সময়টা তার স্বদেশে থাকাটাই বোধকরি বেশি সমীচীন হত। তার মাত্র তিন দিন আগে তিনি প্রেসিডেন্ট হিসেবে শপথ গ্রহণ করেন। সে অনুষ্ঠানে আফগানিস্তানের প্রেসিডেন্ট হামিদ কারজাইও উপস্থিত ছিলেন। তার সঙ্গে যৌথ সংবাদ সম্মেলনে জারদারি বলেন যে, সন্ত্রাসের বিরুদ্ধে যুদ্ধে তিনি আফগানিস্তানের সঙ্গে আছেন কেননা সে যুদ্ধ পাকিস্তানেরও যুদ্ধ। তিনি আরো বলেন যে, তিনি পাকিস্তান থেকে সন্ত্রাস নির্মূল করবেন। হয়তো তাকে চ্যালেঞ্জ দেবার জন্যেই সন্ত্রাসীরা কয়েক ঘণ্টার মধ্যেই আঘাত হানে। ভয়াবহ বোমা বিস্ফোরণে ইসলামাবাদের কেন্দ্রে অবস্থিত মার্কিন চেইনের ম্যারিয়ট হোটেলের সামনের অংশটা বিধ্বস্ত হয়। মোট ৫৩ জন এ বিস্ফোরণে মারা গেছেন, আহত হয়েছেন আড়াইশ’রও বেশি। সাধারণ বুদ্ধিতে বলে, এই দুঃসময়ে প্রেসিডেন্ট জারদারির উচিত ছিল দেশবাসীর পাশে থাকা, তাদের সান্ত্বনা দেয়া। কিন্তু জর্জ বুশের ডাকে সাড়া দেয়া তার জন্যে আরো বেশি গুরুত্বপূর্ণ ছিল। প্রেসিডেন্ট বুশের সঙ্গে আলোচনার দুদিন পরে (বৃহস্পতিবার ২৫ সেপ্টেম্বর) যুক্তরাষ্ট্রে বসেই জারদারিকে মার্কিন প্রতিরক্ষা দফতর পেন্টাগনের সঙ্গে বচসায় লিপ্ত হতে হয়েছে। মার্কিন সেনা কর্মকর্তারা অভিযোগ করেন পাকিস্তান সেনাবাহিনী আফগান সীমান্তের ভেতরেই ন্যাটোর (খুব সম্ভবত মার্কিন) দুখানি হেলিকপ্টারের ওপর গুলি চালিয়েছে। জারদারি তার সেনাবাহিনীকে সমর্থন করতে বাধ্য হয়েছেন। তিনি বলেন, হেলিকপ্টারগুলো যাতে পাকিস্তানের সীমান্ত অতিক্রম না করে সেজন্যে তাদের হুঁশিয়ার করে দেবার জন্যে পাকিস্তানি সেনারা ‘ফ্লেয়ার’ ছুঁড়েছিল মাত্র। যুক্তরাষ্ট্র তার তথাকথিত সন্ত্রাসের বিরুদ্ধে যুদ্ধে পূর্ববর্তী প্রেসিডেন্ট জেনারেল পারভেজ মুশাররফকে এবং পাকিস্তানকে প্রধান মিত্র বলে ঘোষণা করেছিল। এ বাবদ পাকিস্তানকে ১২ থেকে ১৫ বিলিয়ন (বিলিয়ন=একশ কোটি) ডলার সামরিক সাহায্যও দিয়েছে ওয়াশিংটন। কিন্তু বিগত প্রেম পচা ডিমের গন্ধের মতোই দুঃসহ। পাক-মার্কিন সামরিক সম্পর্ক এখন মোটেই ভালো যাচ্ছে না। কারণ কি? গত ৩ সেপ্টেম্বর ছয়খানি হেলিকপ্টারযোগে মার্কিন কমান্ডোরা পাকিস্তানের সীমান্তে উপজাতীয় এলাকায় আক্রমণ চালায়। তারা একটি মাদ্রাসা ও কয়েকটি বাড়ি বিস্ফোরণে উড়িয়ে দেয়। পাকিস্তানিদের দাবি, কয়েকটি শিশুসহ ২৫ জন বেসামরিক ব্যক্তি তাতে নিহত হয়েছে। তিন দিন পরে (৬ সেপ্টেম্বর) দু খানি মার্কিন হেলিকপ্টার পাকিস্তানি সীমায় প্রবেশ করলে পাকিস্তানি সেনারা গুলি চালিয়ে তাদের তাড়িয়ে দেয়। গত সোমবার ২২ সেপ্টেম্বরও সে রকম ঘটনার পুনরাবৃত্তি ঘটে। পাকিস্তান সেনাবাহিনীর প্রধান জেনারেল আশফাক কায়ানী ৩ সেপ্টেম্বরের অনুপ্রবেশের পর প্রকাশ্যে ঘোষণা দিয়েছিলেন যে, তার বাহিনী তার দেশের সীমান্ত লঙ্ঘন প্রতিহত করবে। তারপরেও তিন দফা মার্কিন হেলিকপ্টারের সীমান্ত অতিক্রম ঠেকানোর চেষ্টা থেকে পরিষ্কার হয়ে যাচ্ছে যে, কায়ানীর হুঁশিয়ারি ফাঁকা বাগাড়ম্বর ছিল না। নিরাপদ আশ্রয় গোড়া থেকেই পাকিস্তানের বিরুদ্ধে মার্কিনীদের কিংবা আফগান প্রেসিডেন্ট হামিদ কারজাইয়ের অভিযোগের অন্ত নেই। তাদের অভিযোগ তালেবান ও আল-কায়েদা নেতা ও জঙ্গিরা পাকিস্তানের উপজাতীয় এলাকায় নিরাপদ আশ্রয়, অস্ত্রশস্ত্র ও রসদ পায়। তাদের নিপাত করার জন্যে পাকিস্তানিরা যথেষ্ট চেষ্টা করে না। মার্কিনীরা তো প্রকাশ্যেই অভিযোগ করেছে, মার্কিন সামরিক ও অর্থ সাহায্যকে সন্ত্রাসী দমনের পরিবর্তে পাকিস্তানি সেনাবাহিনী ভারতের বিরুদ্ধে যুদ্ধ প্রস্তুতির কাজে ব্যবহার করছে। জুলাই মাসে কাবুলে ভারতীয় দূতাবাসে একবিস্ফোরণে ৫০ জনেরও বেশি মারা যায়। কারজাই তখন প্রকাশ্যে অভিযোগ করেছিলেন যে, সে ঘটনায় পাকিস্তানের সামরিক গোয়েন্দা বিভাগ আইএসআই’র হাত ছিল। অনুরূপ অভিযোগ মার্কিন সেনাকর্মকর্তারাও করেছেন। খুব সম্ভবত তাতে কিছু সত্যতা আছে।  আফগানিস্তানে সোভিয়েত দখলকারের বিরুদ্ধে তালেবান ও মোজাহেদীন বাহিনীগুলোকে মার্কিন অর্থ ও অস্ত্র সাহায্য দেয়া হতো আইএসআই’র মাধ্যমে। মনে করা হয় এ বাহিনীর কিছু অংশ এখনও তালেবানদের প্রতি সহানুভূতি পোষণ করে। সাবেক প্রেসিডেন্ট পারভেজ মুশাররফ বিভিন্ন দফায় উপজাতীয় অঞ্চলে সামরিক অভিযান চালিয়েছেন। অদ্যাবধি শত শত সন্ত্রাসী তাতে মারা গেছে। পাকিস্ানি সৈন্যও মারা গেছে ডজনে ডজনে। এ জাতীয় অভিযানে অনিবার্যভাবেই যা হয়, বহু বেসামরিক ব্যক্তিও মারা গেছে। মুখ বুঁজে মার খাওয়া উপজাতীয়দের স্বভাব নয়। তারা পাল্টা আঘাত হেনেছে বালুচিস্তান, ওয়াজিরিস্তান, উঃপঃ সীমান্ত প্রদেশ ও সোয়াতে। বিগত দু বছরে পাকিস্তানে আত্মঘাতী বোমা হামলার সংখ্যা ক্রমেই বেড়ে চলেছে। সাবেক প্রেসিডেন্ট মুশাররফ শুধু যে উপজাতীয় এলাকায় সামরিক অভিযানই চালিয়েছেন তা নয়। সেটা হলে উপজাতীয়রা এমন ক্রুদ্ধ হত না। ব্রিটিশ আমল থেকেই ফেডারেল সরকার মাঝে মাঝে এবং নিয়মিত তাদের ওপর আক্রমণ চালিয়েছে নানা কারণে।  উপজাতীয়দের ক্রোধের বিশেষ কারণ এই যে, বিগত দু’তিন বছর ধরে মার্কিনীরা পাকিস্তানের উপজাতীয় এলাকায় ক্ষেপণাস্ত্র নিক্ষেপ করেছে, মার্কিন পাইলটবিহীন ড্রোন বিমানগুলো ক্ষেপণাস্ত্র ছুঁড়েছে উপজাতীয়দের ওপর। মুশাররফ জেনেও না জানার, দেখেও না দেখার ভান করেছিলেন। কিন্তু মার্কিন হেলিকপ্টার আর কমান্ডোদের পাকিস্তানের ভেতরে অনুপ্রবেশ এবং আক্রমণ চালানো উপজাতীয়রা সহ্য করতে রাজি নয়। তাদের নেতারা হুঁশিয়ারি দিয়েছেন পাকিস্তানের সীমান্ত লঙ্ঘনের ঘটনা আর ঘটলে তারা সকলে মার্কিনীদের বিরুদ্ধে যুদ্ধে তালেবানদের সঙ্গে যোগ দেবেন। গোপন অনুমতি জুলাই মাসে প্রেসিডেন্ট কারজাই বলেন যে, তার দেশে হামলাকারী তালেবানদের ধাওয়া করে পাকিস্তানের ভেতরে প্রবেশের অধিকার আফগান ও ন্যাটো সৈন্যদের আছে। মার্কিন চিফ অব স্টাফের চেয়ারম্যান অ্যাডমিরাল মাইকেল মালেন তারপর থেকে বলেছেন যে, আফগানিস্তানের তালেবানদের বিরুদ্ধে যুদ্ধে ন্যাটো ও মার্কিন বাহিনীর জয় হচ্ছে না। মার্কিন সেনাকর্মকর্তারা বলে আসছিলেন যে, তালেবানদের পরাস্ত করতে হলে আফগানিস্তান এবং পাকিস্তানের বিস্তীর্ণ উপজাতীয় এলাকাগুলোকে একই রণাঙ্গন বলে বিবেচনা করতে হবে। তারপর থেকে ওয়াশিংটন পোস্ট পত্রিকা খবর দিয়েছে, প্রেসিডেন্ট বুশ জুলাই মাসেই গোপনে তার বাহিনীকে বিনা অনুমতিতে পাকিস্তানি ভূমিতে প্রবেশের অনুমতি দিয়েছেন। ৩ সেপ্টেম্বর কমান্ডো বাহিনীর অনুপ্রবেশ ও পরবর্তী ঘটনাগুলো অবশ্যই প্রেসিডেন্টের সে গোপন অনুমতির ফলশ্রুতি। মার্কিন বাহিনী তাদের প্রধান সেনাপতির নির্দেশ পালন করছে মাত্র। জর্জ বুশের এই কঠোর মনোভাবের কিছু কারণ আছে। নিউইয়র্ক আর ওয়াশিংটনে ৯/১১ সন্ত্রাসের ৭ বছর পেরিয়ে গেছে। ওসামা বিন লাদেন কিংবা আল-কায়েদার কোনো শীর্ষ নেতাকে মার্কিনীরা গ্রেফতার কিংবা হত্যা করতে পারেনি। ব্যাপকভাবে মনে করা হয় যে, তারা আত্মগোপন করে আছেন পাকিস্তানের দুর্গম সীমান্ত অঞ্চলের কোথাও। মার্কিন কর্মকর্তারা অভিযোগ করেন কোনো অভিযান সম্বন্ধে পাকিস্তানিদের অনুমতি চাওয়া হলে সন্ত্রাসীরা আগেই সে খবর পেয়ে যায়।  ওদিকে রণাঙ্গনে তালেবানরা ক্রমেই বেশি আগ্রাসী ভূমিকা নিচ্ছে। মার্কিন অর্থনীতিতে যে নজিরবিহীন সঙ্কট চলছে ইরাক ও আফগানিস্তান যুদ্ধে অজস্র কোটি ডলার ব্যয় তার একটা বড় কারণ। মার্কিন সঙ্কট গোটা বিশ্বের অর্থনীতিকেও অতলে তলিয়ে নিতে পারে বলে আশঙ্কা দেখা দিয়েছে। বুশ এখন দেখছেন ইতিহাসে যাতে তার সম্বন্ধে দুটো-একটা সাফল্যের কথাও লেখা হয় সেজন্যে কিছু বাস্তব সাফল্য দেখানো তার জন্যে খুবই জরুরি। তাছাড়া তার ব্যর্থতার বোঝা ৪ নবেম্বর প্রেসিডেন্ট নির্বাচনে তার রিপাবলিকান দলীয় প্রার্থী জন ম্যাককেইনেরও ভরাডুবি ঘটাতে পারে। ক্রুদ্ধ, অপমানিত পাকিস্তানে ওয়াশিংটন পোস্টের খবর এবং পরবর্তী মার্কিন অনুপ্রবেশ চেষ্টাগুলোর প্রতিক্রিয়া হয়েছে বিস্ফোরক। তালেবান ও আল-কায়েদার সমর্থক গোষ্ঠীগুলো তো বটেই, সাধারণ মানুষও যুক্তরাষ্ট্রের বিরুদ্ধে আরো ক্রুদ্ধ হয়ে উঠেছে। পাকিস্তানে সন্ত্রাসবিরোধী গোষ্ঠীগুলো সংহত হবার চেষ্টা করছিল। কিন্তু মার্কিন সৈন্যরা এবং হেলিকপ্টারগুলো পাকিস্তানের সার্বভৌমত্ব লঙ্ঘন করায় তারাও ভয়ানক অপমানিতবোধ করছে। ম্যারিয়ট হোটেলের বিস্ফোরণটির দায়িত্ব দাবি করেছে ফেদাইন ইসলাম নামে স্বল্প পরিচিত একটা গোষ্ঠী। তারা হুঁশিয়ারি দিয়েছে পাকিস্তান যদি ওয়াশিংটনের সঙ্গে মাখামাখি বন্ধ না করে তাহলে এ রকম আত্মঘাতী বিস্ফোরণ আরো বহু, বহু ঘটাবে তারা। মনে হচ্ছে তাদের হুঁশিয়ারিগুলো গুরুত্ব সহকারে বিবেচনা করা হচ্ছে। পাকিস্তানের বিমানবন্দরগুলোতে ‘রেড এলার্ট’ সতর্কতা অবলম্বন করা হয়েছে। ব্রিটিশ এয়ারওয়েজ তাদের ইসলামাবাদ সার্ভিস বন্ধ করে দিয়েছে। আসিফ আলী জারদারির হয়েছে ‘শ্যাম রাখি না কুল রাখি’ অবস্থা। তিনি ওয়াশিংটনের আশীর্বাদ আর সমর্থন নিয়ে প্রেসিডেন্ট হয়েছেন। যথাসম্ভব সন্ত্রাসী দলনের চেষ্টাও করে আসছেন তিনি। কিন্তু সেটা ওয়াশিংটনের জন্য যথেষ্ট নয়। তালেবান ও আল-কায়েদা সমর্থকদের বিরুদ্ধে আরো বেশি সামরিক অভিযান চালানোর জন্যে মার্কিনীরা তার ওপর ক্রমাগত চাপ দিয়ে যাচ্ছে। সে চাপ কিছুটা শিথিল করার ব্যাপারে ব্রিটিশ প্রধানমন্ত্রী গর্ডন ব্রাউনেরও সাহায্য চেয়েছেন তিনি। প্রেসিডেন্ট বুশকেও নিশ্চয়ই সে অনুরোধই করেছিলেন তিনি। স্পষ্টতই কোনো লাভ হয়নি তাতে। সন্দেহভাজন সন্ত্রাসীদের বিরুদ্ধে পাইকারি সেনা অভিযান চালালে ফলাফল উল্টো হতে বাধ্য। হয়তো সেনাবাহিনীও এক পর্যায়ে অমানুষিক নৃশংসতার বিরুদ্ধে রুখে দাঁড়াবে। এদিকে সন্ত্রাস-বিরোধী সুশীল সমাজের সমর্থন তিনি হারাচ্ছেন মার্কিনীদের অধৈর্য আর অবিবেচনার কারণে। তালেবান ও আল-কায়েদার সমর্থকরা এবং সাধারণভাবেই জঙ্গি ইসলামপন্থীরা তো একযোগে মার্কিনীদের এবং তাদের পাকিস্তানি দোসরদের বিরুদ্ধে অস্ত্র তুলে নিতে প্রস্তুত মনে হচ্ছে। প্রশ্ন হচ্ছেঃ মার্কিন বন্ধুত্বের মৃত্যু চুম্বন কি পাকিস্তানকে গৃহযুদ্ধের দিকে ঠেলে দিচ্ছে? Link : Click This Link 

                    সর্বশেষ এডিট : ০৩ রা অক্টোবর, ২০০৮  দুপুর ২:৩৯                

