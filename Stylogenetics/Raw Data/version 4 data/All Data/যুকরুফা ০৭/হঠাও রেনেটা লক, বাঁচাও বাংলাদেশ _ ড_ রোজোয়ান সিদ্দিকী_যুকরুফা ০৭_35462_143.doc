হঠাও রেনেটা লক, বাঁচাও বাংলাদেশ _ ড_ রোজোয়ান সিদ্দিকী





হঠাও রেনেটা লক, বাঁচাও বাংলাদেশড. রোজোয়ান সিদ্দিকীবাংলাদেশে প্রায় দু’বছর পর যখন গণতন্ত্র পুনঃপ্রতিষ্ঠার সম্ভাবনা দেখা দিয়েছে, তখন আবার নতুন করে মাথাচাড়া দিয়ে ওঠার চেষ্টা করছে দেশী-বিদেশী ষড়যন্ত্রকারীরা। গত কিছু দিনের মধ্যে ঘটে যাওয়া নানা ঘটনার মধ্য দিয়ে সে ষড়যন্ত্র স্পষ্ট হয়ে উঠতে শুরু করেছে। ১৮ ডিসেম্বর অনুষ্ঠিত্য জাতীয় সংসদ নির্বাচন নিয়ে সরকার, রাজনৈতিক দল ও নির্বাচন কমিশন নানা ধরনের পদক্ষেপ নিয়েছে। রাজনৈতিক দলগুলোর দাবি অনুযায়ী সরকার ও নির্বাচন কমিশন উপজেলা নির্বাচনের আগেই জাতীয় সংসদ নির্বাচনের সিদ্ধান্ত নিয়েছে। রাজনৈতিক দলগুলো নির্বাচন কমিশনে নিবন্ধনের জন্য খানিকটা নমনীয় মনোভাব গ্রহণ করেছে। নির্বাচনে অংশ নেয়ার জন্য প্রার্থিতা বাছাইয়ের কাজও চলছে। সারাদেশেই ঘরোয়া রাজনীতির আওতায় সীমিত পরিসরে শুরু হয়েছে রাজনৈতিক তৎপরতা। নির্বাচন অনুষ্ঠিত হতে যাচ্ছে এই সম্ভাবনায় মানুষের মনে খানিকটা স্বস্তির ভাব আসতে শুরু করেছে।ঠিক তখনই কতগুলো ঘটনা আবারো নির্বাচন নিয়ে সংশয়ের সৃষ্টি করল। প্রথমত, নির্বাচনের সময় জরুরি অবস্থা প্রত্যাহারের জন্য সব রাজনৈতিক দলের দাবির বিরুদ্ধে সরকারের অনড় অবস্থান। তথ্যপ্রমাণের অভাবে একবার ফাইনাল রিপোর্ট দিয়ে দেয়ার পর জবরদস্তিমূলকভাবে বড়পুকুরিয়া কয়লাখনির দুর্নীতি মামলা পুনঃতদন্ত করে বেগম খালেদা জিয়া ও তার মন্ত্রিসভার ১০ মন্ত্রীসহ ১৬ জনের বিরুদ্ধে চার্জশিট প্রদান, বিচারপতি শরীফ উদ্দীন চাকলাদারের বাসভবনে বোমা পেতে রাখা এবং বাংলাদেশের অভ্যন্তরীণ রাজনীতিতে বিদেশীদের নগ্ন হস্তক্ষেপ, পরিস্থিতিকে ঘোলাটে করে তুলেছে।২০০৭ সালের ১১ জানুয়ারি যে পরিস্থিতিতে দেশে জরুরি অবস্থা জারি করা হয়েছিল, তার কোনো কিছুই এখন বাংলাদেশে বর্তমান নেই। ফলে বহু আগেই সরকারের উচিত ছিল জরুরি অবস্থা প্রত্যাহার করে নেয়া। কিন্তু তা না করে প্রধান উপদেষ্টা ঘোষণা দিয়েছেন, নির্বাচনের সময়ও জরুরি অবস্থা বহাল থাকবে। সরকারের বাণিজ্য উপদেষ্টা হোসেন জিল্লুর রহমান যুক্তি দেখাচ্ছেন, মানুষের নিরাপত্তা এবং জনগণ যাতে নির্বিঘ্নে ভোট দিতে পারে তার নিশ্চয়তা বিধান করার জন্য জরুরি অবস্থা নির্বাচনের সময়ও বহাল রাখতে হবে। সরকারের এ ধরনের যুক্তি বালখিল্য মাত্র। কারণ ইতঃপূর্বেও তিনটি তত্ত্বাবধায়ক সরকারের অধীনে বাংলাদেশে নির্বাচন অনুষ্ঠিত হয়েছে। সে নির্বাচনে জরুরি অবস্থা বহাল রাখার কোনো প্রয়োজন হয়নি। নির্বাচন অবাধ ও শান্তিপূর্ণ ভাবেই অনুষ্ঠিত হয়েছে।আর নিরাপত্তার প্রশ্নই যদি হয়ে থাকে, তাহলে সরকারকে তো বলতে হবে বিচারপতি শরীফ উদ্দীন চাকলাদারের বাসভবনে কেমন করে বোমা পেতে রাখা সম্ভব হলো? জরুরি অবস্থা বহাল আছে। তার বাসভবনে পুলিশি নিরাপত্তা আছে, তিনি কোনো আত্মীয়স্বজনের সাথেও দেখা-সাক্ষাৎ করেন না। তা হলে কেমন করে ঘটল এমন ঘটনা? পুলিশ বলেছে, বোমাটি তার বাসার বাগানে বাইরে থেকে ছুড়ে দেয়া হয়নি। ছুড়ে ফেললে বিস্ফোরণ ঘটত। অর্থাৎ বোমা দু’টি সুপরিকল্পিতভাবে তার বাসভবনে কেউ রেখে এসেছে। জরুরি অবস্থার মধ্যেও এটা রেখে আসা সম্ভব হলো কেমন করে? বিচারপতি চাকলাদারের কোর্ট থেকে বহুসংখ্যক রাজনীতিক জামিন লাভ করায়ই এ ধরনের পরিস্থিতির সৃষ্টি করা হয়েছে।সিনিয়র আইনজীবী ব্যারিস্টার রফিক-উল হক বলেছেন, বিচারপতিদের ওপর চাপ সৃষ্টি অথবা নির্বাচন বানচালের লক্ষ্যে দেশকে অস্থিতিশীল করার জন্য বিচারপতি চাকলাদারের বাসভবনে বোমা ফেলা হয়েছে। এটা হতে পারে বিচারপতিদের ভয় দেখানোর জন্য যে, দেখো জামিন দেয়া হলে কী হতে পারে। তা ছাড়া নির্বাচন বানচালের পাঁয়তারা থেকে এ ঘটনা ঘটানো হয়ে থাকতে পারে। তিনি বলেন, যেকোনো মূল্যে ১৮ ডিসেম্বরের নির্বাচন হতে হবে। এই নির্বাচন বিচার বিভাগ ও দেশকে বাঁচিয়ে রাখার জন্য প্রয়োজন।হ্যাঁ, দেশে গণতন্ত্রের প্রত্যাবর্তনের বিরুদ্ধে দেশী-বিদেশী ষড়যন্ত্র এখনো অব্যাহত আছে। ২০০৭ সালের ২২ জানুয়ারির নির্বাচনের পথে কোনো প্রতিবন্ধকতা ছিল না। সব দলই নির্বাচনে অংশগ্রহণের জন্য প্রস্তুতি সম্পন্ন করেছিল। নির্বাচনে প্রার্থী মনোনয়নও সম্পন্ন হয়েছিল। প্রচারকাজও শুরু হয়ে গিয়েছিল পুরোদমে। কিন্তু বাংলাদেশে গণতান্ত্রিক ধারাবাহিকতা নস্যাৎ করার জন্য তখন মরিয়া হয়ে ওঠে দেশী-বিদেশী ষড়যন্ত্রকারীরা। সেই কাতারে ছিলেন মার্কিন রাষ্ট্রদূত প্যাট্রিসিয়া বিউটিনেস, ব্রিটিশ হাইকমিশনার আনোয়ার চৌধুরী, ভারতীয় হাইকমিশনার বীনা সিক্রি আর জাতিসঙ্ঘের আবাসিক সমন্বয়কারী রেনেটা লক ডেসালিয়ন।তারা সবাই ভিয়েনা কনভেনশনের প্রতি বৃদ্ধাঙ্গুলি দেখিয়ে এমনভাবে বক্তব্য-বিবৃতি দিতে থাকলেন যে, রাষ্ট্র যেন তারাই পরিচালনা করছেন। তারা নির্দেশ দিচ্ছেন, তত্ত্বাবধায়ক সরকার তা পালন করে যাচ্ছে। এক-এগারোর ভয়াবহ বিপর্যয়ের আগে দেশে অরাজক পরিস্থিতি নিয়ন্ত্রণের জন্য সারাদেশে সেনাবাহিনী মোতায়েনের সিদ্ধান্ত নেয় তৎকালীন সরকার। আর সাথে সাথে ওই চার কুচক্রী হায় হায় করে ওঠে, না দেশে সেনাবাহিনী মোতায়েনের মতো পরিস্থিতি না কি তখনো তৈরি হয়নি। অর্থাৎ যে অরাজক পরিস্থিতি তাদের কুমন্ত্রণায় সৃষ্টি হয়েছিল, সেটা যেন বহাল থাকে। সেটা বহাল না থাকলে তো নির্বাচন বানচাল করা যাবে না। যদি ২২ জানুয়ারির নির্বাচন হয়ে যেত, তাতে বিরোধী দল অংশ না নিলেও গণতান্ত্রিক ধারাবাহিকতা বজায় থাকত। ২২ জানুয়ারির নির্বাচনে গঠিত সরকার দীর্ঘস্থায়ী হতো না সত্য, কিন্তু তারপর আলাপ-আলোচনার মাধ্যমে নতুন নির্বাচন করতে পারত রাজনৈতিক দলগুলো। সে রকম পরিস্থিতির নজির বাংলাদেশেই ছিল। ১৯৯৬ সালের ফেব্রুয়ারির নির্বাচনে অংশ নেয়নি কোনো বিরোধী দল।কিন্তু সে নির্বাচনের মাধ্যমে গঠিত জাতীয় সংসদে পাস করা হয়েছিল তত্ত্বাবধায়ক সরকারের বিধান। যে তত্ত্বাবধায়ক সরকারের অধীনে কয়েক মাসের মধ্যেই অনুষ্ঠিত হয়েছিল সবার কাছে গ্রহণযোগ্য জাতীয় সংসদ নির্বাচন। ফলে দেশে গণতান্ত্রিক ধারাবাহিকতা রক্ষা পেয়েছিল।সে অভিজ্ঞতার কথা মনে রেখেই দেশী-বিদেশী কুচক্রীরা গণতান্ত্রিক ধারাবাহিকতা নস্যাতের জন্য সব রকম উসকানি অব্যাহত রাখে। ড. ইয়াজউদ্দিনের দুর্বল ও মেরুদণ্ডহীন তত্ত্বাবধায়ক সরকার কার্যত এই কুচক্রীদের কাছে আত্মসমর্পণে বাধ্য হয়। তাদের লক্ষ্য ছিল বাংলাদেশে একটি দুর্বল গণভিত্তিহীন জবাবদিহিতাহীন সরকার প্রতিষ্ঠা; যারা তাদের কথামতো তাদের অনুকূলে সিদ্ধান্ত গ্রহণ করবে। ২০ মাস ধরে বাংলাদেশে আমরা সে পরিস্থিতিই দেখেছি। বিদেশী রাষ্ট্রের পরামর্শ, বিশ্বব্যাংক আর আইএমএফ’র পরামর্শ অনুযায়ী বর্তমান সরকার একের পর এক দেশের স্বার্থবিরোধী, গণবিরোধী সিদ্ধান্ত নিয়েছে। ফলে দেশের স্বার্থ হয়েছে মারাত্মকভাবে ক্ষুণ্ন।আবারো যখন দেশে গণতন্ত্রে প্রত্যাবর্তনের সুযোগ সৃষ্টি হয়েছে, অমনি ওই সব বিদেশী কূটনীতিক দেশের অভ্যন্তরীণ রাজনীতিতে নাক গলাতে শুরু করেছেন; যাতে জনপ্রতিনিধিত্বশীল কোনো সরকার ক্ষমতাসীন হতে না পারে। আর সে কারণে কূটনৈতিক শিষ্টাচার লঙ্ঘন করে আবারো এক-এগারোর আগের মতো বাংলাদেশের অভ্যন্তরীণ রাজনৈতিক বিষয়ে হস্তক্ষেপ করতে শুরু করেছেন তারা।মার্কিন রাষ্ট্রদূত জেমস মরিয়ার্টি বাংলাদেশে এসে প্রথমে বলেছিলেন, জরুরি অবস্থা জারি রেখে কেমন করে নির্বাচন করা যাবে, তিনি বুঝতে পারছেন না। তারপর বললেন, নির্বাচনে কোনো দল অংশ নিলো বা না নিলো, সেটা বড় কথা নয়। বড় কথা হচ্ছে নির্বাচন ‘সঠিকভাবে’ অনুষ্ঠিত হয়েছে কি না। তাই যদি হয়, তাহলে ২২ জানুয়ারির নির্বাচন নিয়ে তারা তখন এমন ষড়যন্ত্রে মেতে উঠলেন কেন? কেন বলেছিলেন, সব দলের অংশগ্রহণ না থাকলে সে নির্বাচন গ্রহণযোগ্য হবে না। তা হলে তো ২২ জানুয়ারির নির্বাচন হতে দেয়া উচিত ছিল। দেখা উচিত ছিল যে, নির্বাচন সঠিকভাবে অনুষ্ঠিত হয়েছে কি না।এখন সব রাজনৈতিক দল জরুরি অবস্থার অবসান চাইছে। সব দলই বলছে, নির্বাচনের আগে জরুরি অবস্থা প্রত্যাহার করে নিতে হবে। এখন মার্কিন রাষ্ট্রদূত সুর খানিকটা পরিবর্তন করে বলতে শুরু করেছেন, জরুরি অবস্থার মধ্যে গ্রহণযোগ্য নির্বাচন হবে না।মার্কিন রাষ্ট্রদূতের এই বক্তব্যে মনে করার কোনো কারণ নেই যে, ষড়যন্ত্রের অবসান ঘটেছে। তার প্রমাণ পাওয়া যাচ্ছে ইউরোপীয় ইউনিয়ন (ইইউ) এবং জাতিসঙ্ঘ কর্মকর্তাদের বক্তব্য থেকে। ইইউ প্রতিনিধিদল ঢাকা এসে বলেছিল, জরুরি অবস্থার মধ্যে নির্বাচন হলে সে নির্বাচনে পর্যবেক্ষক পাঠাবে না। সাধারণত তারা তা পাঠান না। পরে ব্রাসেলসে গিয়ে তারা জানিয়ে দিয়েছেন, জরুরি অবস্থার মধ্যে নির্বাচন হলেও তাতে তারা পর্যবেক্ষক পাঠাবেন। একইভাবে পর্যবেক্ষক পাঠানোর ঘোষণা দিয়েছে জাতিসঙ্ঘও। কিন্তু ২২ জানুয়ারির নির্বাচন আওয়ামী লীগ বর্জনের ঘোষণা দিলে আমেরিকার তল্পিবাহক এই জাতিসঙ্ঘই নির্বাচনী পর্যবেক্ষক দল প্রত্যাহার করে নিয়েছিল। অর্থাৎ মার্কিন রাষ্ট্রদূত প্রয়োজনে ভালো ভালো কথা বলে যাবেন, আসল কাজ করে যাবেন তাদের তল্পিবাহকরা।বাংলাদেশে জাতিসঙ্ঘ মিশনের আবাসিক সমন্বয়ক ও ঢাকায় ইউএনডিপি’র আবাসিক প্রতিনিধি রেনেটা লক ডেসালিয়ন বলেছেন, জরুরি অবস্থার মধ্যেই সুষ্ঠুভাবে জাতীয় সংসদ নির্বাচন অনুষ্ঠান সম্ভব। তার প্রমাণ হিসেবে তিনি একদলীয় ১৩টি সিটি ও পৌরসভা নির্বাচনের উদাহরণ দিয়েছেন। বাংলাদেশের সব রাজনৈতিক দল যখন অবাধ, সুষ্ঠু ও নিরপেক্ষ নির্বাচনের স্বার্থে জরুরি অবস্থার প্রত্যাহার দাবি করছে, তখন রেনেটা লকের এই বক্তব্য ভিয়েনা কনভেনশনের লঙ্ঘন এবং বাংলাদেশের অভ্যন্তরীণ রাজনীতিতে সরাসরি হস্তক্ষেপ। রেনেটার বক্তব্য থেকে স্পষ্ট হয়ে উঠল যে, জরুরি অবস্থা প্রত্যাহারের দাবিতে যদি বড় রাজনৈতিক দল/দলগুলো নির্বাচনে অংশ না-ও নেয় তাহলেও সে নির্বাচনকে বৈধতা দেয়ার জন্য পর্যবেক্ষক পাঠাবে বাংলাদেশে।১৯৬১ সালের ভিয়েনা কনভেনশন জাতিসঙ্ঘেরই তৈরি। তাতে স্পষ্ট বলা আছে, কূটনীতিকদের দায়িত্ব হচ্ছে কোনো রাষ্ট্রের অভ্যন্তরীণ বিষয়ে হস্তক্ষেপ না করা। জাতিসঙ্ঘের ওয়েবসাইটে সদস্য দেশগুলোতে জাতিসঙ্ঘের আবাসিক সমন্বয়কের দায়িত্ব-কর্তব্য সম্পর্কে বলা আছে, ‘জাতিসঙ্ঘের আবাসিক সমন্বয়ক জাতিসঙ্ঘ মহাসচিব কতৃক নিযুক্ত প্রতিনিধি। প্রতিটি সদস্য দেশে জাতিসঙ্ঘের যেসব অঙ্গ সংস্থা কাজ করে তিনি তাদের প্রধান। আবাসিক সমন্বয়কের মূল দায়িত্ব হলো, জাতিসঙ্ঘের পক্ষে এর অঙ্গসংস্থাগুলোর সাথে আলোচনার মাধ্যমে জাতিসঙ্ঘের উন্নয়ন কর্মকাণ্ডের সমন্বয় করা। রেনেটা লক তার ওপর জাতিসঙ্ঘ অর্পিত দায়িত্ব কতটুকু পালন করছেন বলতে পারি, কিন্তু শুধু তা-ই নয়, বাংলাদেশে এক-এগারোর বিপর্যয় সৃষ্টির লক্ষ্যে জাতিসঙ্ঘের এই আবাসিক সমন্বয়কারী রেনেটা লক ডেসালিয়ন নজিরবিহীন জালিয়াতির আশ্রয় নিয়েছিলেন। এক-এগারোর আগে বাংলাদেশের গোলযোগপূর্ণ পরিস্থিতি সম্পর্কে জাতিসঙ্ঘ মহাসচিব বান কি মুন ১০ জানুয়ারি ২০০৭-এ এক বিবৃতি দেন। সেই বিবৃতিতে তিনি বাংলাদেশ থেকে বিভিন্ন আন্তর্জাতিক পর্যবেক্ষক দল প্রত্যাহারসহ নানা প্রসঙ্গ উল্লেখ করে সমঝোতার ভিত্তিতে সব দলের অংশগ্রহণে নির্বাচন অনুষ্ঠান এবং সেনাবাহিনীর নিরপেক্ষ ভূমিকা প্রত্যাশা করেছিলেন। কিন্তু পরদিন ১১ জানুয়ারি জাতিসঙ্ঘের এই সমন্বয়ক রেনেটা লক ডেসালিয়ন জাতিসঙ্ঘের পক্ষে এক বিবৃতি দিয়ে বলেন, সব দল অংশগ্রহণ না করলে নির্বাচন বৈধ ও গ্রহণযোগ্য বলে বিবেচিত হবে না। জাতিসঙ্ঘ মহাসচিবের বক্তব্যের সাথে তিনি বাংলাদেশ সেনাবাহিনীর প্রতিও একটি হুঁশিয়ারি যুক্ত করে দেন। তাতে বোঝানো হয়, যদি সেনাবাহিনী পরাশক্তির কাছে অগ্রহণযোগ্য ও অবৈধ নির্বাচন অনুষ্ঠানে সহায়তা দেয়, তাহলে আগামী দিনে বাংলাদেশ সেনাবাহিনীর জাতিসঙ্ঘ মিশনে অংশগ্রহণ করার ক্ষেত্রে অসুবিধা হবে। রেনেটা লকের এমন একটি জালিয়াতির ফলে সেনাবাহিনীতে বিভ্রান্তির সৃষ্টি হয় এবং দেশে জরুরি অবস্থা জারি হয়। প্রতিষ্ঠিত হয় সেনাবাহিনীর সমর্থিত ড. ফখরুদ্দীন আহমদের সরকার।বাংলাদেশে আবারো একটি নির্বাচন অনুষ্ঠানের আগে আবারো তৎপর হয়ে উঠেছেন রেনেটা লক। আমরা বলতে চাই, শুরু রেনেটা লকই নন, বাংলাদেশের অভ্যন্তরীণ ব্যাপারে হস্তক্ষেপ, অভ্যন্তরীণ বিষয় সম্পর্কে কূটনীতিকদের মন্তব্য-বিবৃতি প্রতিহত করতে হবে। কূটনৈতিক শিষ্টাচার ও ভিয়েনা কনভেনশন সবাইকে মেনে চলতে হবে। রাজনৈতিক দলগুলোকেও বুঝতে হবে, হস্তক্ষেপকারী কূটনীতিক কোনো বন্ধু নন, বন্ধু শেষ পর্যন্ত জনগণই।তাই জাতিসঙ্ঘের কাছে আমাদের দাবি, অবিলম্বে বাংলাদেশ থেকে রেনেটা লককে প্রত্যাহার করে নেয়া হোক। আর রাজনীতিকদের সবার কাছে আবেদন, দেশ ও জনগণের স্বার্থে ১৮ ডিসেম্বরের নির্বাচন বানচালের সব ষড়যন্ত্র ঐক্যবদ্ধভাবেই নস্যাৎ করে দিন। এ দেশ আমাদের, বিদেশী কূটনীতিক বা জাতিসঙ্ঘ প্রতিনিধির নয়। Click This Link

