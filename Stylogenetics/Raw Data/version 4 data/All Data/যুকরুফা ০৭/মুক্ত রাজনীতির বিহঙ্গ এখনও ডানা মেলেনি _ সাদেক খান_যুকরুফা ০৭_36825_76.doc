মুক্ত রাজনীতির বিহঙ্গ এখনও ডানা মেলেনি _ সাদেক খান





মুক্ত রাজনীতির বিহঙ্গ এখনও ডানা মেলেনি: সাদেক খানদুই বছরের মতো জরুরি অবস্থার ‘কারাগারে’ দেশবাসী দ্রব্যমূল্যের দুঃসহ যাতনাভোগ করলেও ‘বেসরকারি সন্ত্রাস’ থেকে মোটামুটি মুক্ত ছিল সারাদেশ। দুদকের অক্ষম রক্তচক্ষু উপেক্ষা করে অনিয়মের ছুতায় বিত্তবান ব্যবসায়ীদের ব্ল্যাকমেইল, সরকারের যে কোন ছাড়পত্র প্রাপ্তিতে বাঁধা উপরি আদায়, সিন্ডিকেট করে টেন্ডার নিয়ন্ত্রণ করে বেনামি কর্মকর্তা বা পাড়ার মাস্তানদের চাঁদা আদায়, এসবই সমানে চলেছে। তবে মোটামুটি রেহাই পেয়েছে নিয়মানুবর্তী নাগরিকরা এবং সাধারণ ব্যবসায়ী।বাস্তবিক ‘কারাগারে’ অবরুদ্ধ ছিল এ দেশের মূলধারার রাজনীতি, তথা বহুদলীয় গণতন্ত্র।২০০৮ সালের জুন মাসে তত্ত্বাবধায়ক সরকারের ‘রোডম্যাপ’-এর সঙ্গে সহযোগিতা ও জরুরি অধ্যাদেশজনিত সংস্কার কার্যক্রমগুলোর বৈধতাদানের সিদ্ধান্ত নিয়ে আওয়ামী লীগ নেতৃত্ব জরুরি অবস্থার মধ্যেও দলীয় সংহতি পুনরুদ্ধার ও নির্বাচনী মহাজোট প্রস্তুতির সুযোগ পায় এবং সেই সুযোগের সদ্ব্যবহার করতে থাকে। অন্যদিকে আদালত থেকে জামিন পেয়ে বেগম জিয়া সেপ্টেম্বর মাসে ইস্কাটন গার্ডেনে অস্থায়ী দফতর প্রতিষ্ঠা এবং ঈদুল ফিতরের পর গুলশানে তার নির্বাচনী দফতর প্রতিষ্ঠার পূর্বপর্যন্ত বিএনপি ছিল সাংগঠনিকভাবে বহুধাবিভক্ত এবং নির্বাচন প্রক্রিয়া সম্পর্কে ঘোর সন্দিহান, তত্ত্বাবধায়ক প্রশাসনের সরাসরি প্রতিকূল অবস্থানে। দুই ঈদের মধ্যবর্তী সময়ে বিএনপি প্রধান একাধিক চরমপত্র দিয়ে নির্বাচন প্রক্রিয়ার স্বচ্ছতা ও নিরপেক্ষতার চাপ সৃষ্টি এবং জরুরি অবস্থা প্রত্যাহারের সুস্পষ্ট ঘোষণা আদায় করেছেন। আদালতে হাজিরার দুর্ভোগ, ভগ্নস্বাস্থ্য আর পারিবারিক দুশ্চিন্তা সত্ত্বেও দলকে অনেকটা গুছিয়ে এনেছেন। সংসদ নির্বাচন অনুষ্ঠানের মাত্র ১২ দিন আগে জরুরি অবস্থা প্রত্যাহারের পর নির্বাচনী প্রচারাভিযান বহুদলীয় গণতন্ত্রকে কারামুক্ত করেছে। সেই অভিযানে চারদলীয় জোটনেত্রী বেগম জিয়াকে পরিস্থিতির কারণেই অবিরাম গণসংযোগে অমানুষিক পরিশ্রম করতে হয়েছে। মহাজোট নেত্রী শেখ হাসিনার প্রচারাভিযান ছিল পূর্বপ্রস্তুতির কারণে তুলনামূলকভাবে স্বচ্ছন্দ, নিরুদ্বেগ।তারপর ডিসেম্বরের শেষে সংসদ নির্বাচন অনুষ্ঠানের মাধ্যমে দীর্ঘায়িত তত্ত্বাবধায়ক প্রশাসনের যাঁতাকলমুক্ত রাজনৈতিক প্রশাসনে উত্তরণের দ্বারোন্মোচন হয়েছে। সাধারণ নির্বাচনে ব্যালটের হিসাবে বিপুলভাবে মহাবিজয়ী হয়েছে আওয়ামী লীগ নেতৃত্বাধীন মহাজোট। ভোটদাতাদের ৫৬ শতাংশ ভোট পেয়ে ৮৭ শতাংশ আসন লাভ করেছে মহাজোট প্রার্থীরা। বিজয়ী স্বতন্ত্র প্রার্থীদেরও কেউ কেউ মহাজোটপন্থী বিদ্রোহী। ফলে সংবিধানের মৌলিক কাঠামো পরিবর্তন না করে সংবিধান পরিবর্তনের অপ্রতিরোধ্য ক্ষমতা লাভ করেছে মহাজোট।তত্ত্বাবধায়ক সরকার তার রোডম্যাপ অনুযায়ী একটা শান্তিপূর্ণ, সর্বদলীয় অংশীদারিত্বের নির্বাচন অনুষ্ঠানে সমর্থ হয়েছে। নির্বাচন প্রক্রিয়ায় তার আরোপিত জনপ্রতিনিধিত্ব অধ্যাদেশ ২০০৮-এর বিতর্কিত ধারাগুলোর প্রয়োগ না করেই তার সংস্কার কর্মসূচিগুলোর ধারাবাহিকতা রক্ষার প্রতিশ্রুতিবদ্ধ নির্বাচন প্রার্থীদের বিপুল বিজয়ে আশ্বস্ত হয়েছে। কিন্তু নৈতিকভাবে পরিবারতন্ত্র নিরপেক্ষ গণতান্ত্রিক ধারা প্রতিষ্ঠার প্রয়াসে সম্পূর্ণ ব্যর্থ হয়েছে। গণতান্ত্রিক সদাচার প্রবর্তনের অঙ্গীকারেও ব্যর্থ হয়েছে। আরও ব্যর্থ প্রতীয়মান হচ্ছে নির্বাচনোত্তর অভ্যন্তরীণ শান্তি রক্ষায়।সারাদেশে নির্বাচনোত্তর সহিংসতা ছড়িয়ে পড়েছে। আওয়ামী লীগসহ বিভিন্ন পর্যায় থেকে মহাজোট কর্মীদের শান্ত থাকার আহ্বান জানানো হলেও চার দলের কর্মীদের ওপর হামলার ঘটনা বেড়েই চলেছে। আওয়ামী লীগ নিয়ন্ত্রণাধীন মহাজোটের হামলায় চার দলের তিন শতাধিক নেতাকর্মী আহত হয়েছেন। উখিয়া ও টেকনাফে চারদলীয় নেতাকর্মীদের হাত-পা ভেঙে দেয়ার জন্য পুরস্কার ঘোষণা করা হয়েছে। চারদলীয় কর্মীদের কাছ থেকে চাঁদা দাবি করা হচ্ছে। আওয়ামী সন্ত্রাসীদের হামলায় অনেক স্থানে চার দলের নেতাকর্মী ও সমর্থকরা এলাকা ছাড়তে বাধ্য হচ্ছে। অনেকে আতংকে ঘর থেকে বের হতে সাহস পাচ্ছে না। উপকূলীয় এলাকায় চিংড়ি ঘের দখলের খবর পাওয়া গেছে। কোথাও কোথাও গরুসহ বসতবাড়ির সর্বস্ব ছিনিয়ে নেয়া হচ্ছে। অনেকের ঘরবাড়ি পুড়িয়ে দেয়া হচ্ছে। এমনকি জ্যান্ত গরুর পা কাটার খবরও পত্রপত্রিকায় এসেছে। চারদলীয় জোট নেতাকর্মীদের কোপানো, মারধর করা, তাদের দোকান ও বাড়িঘর ভাংচুর ও লুটপাট, বিএনপি অফিস দখল এবং ভাংচুর, যানবাহন ছিনতাই, বাসস্ট্যান্ড, পরিবহন কাউন্টার ও চিংড়ি ঘের দখল, বাড়ি ঘেরাও করে লোকজনকে আটকে রাখা, হুমকি দিয়ে এলাকা ছাড়া করা, বিপুল অংকের চাঁদা দাবি, প্রচণ্ড শীতে পুকুরের ঠাণ্ডা পানিতে দাঁড় করিয়ে রাখা, এসব সমানে চলেছে। এছাড়া আবাসিক শিক্ষাঙ্গনগুলোতে চলেছে হল ছাত্রাবাস দখলের জবরদস্তি, মারধর। ঢাকা বিশ্ববিদ্যালয় এবং আরও আরও জায়গা থেকে তরুণ প্রজন্মের নানামুখী সংঘর্ষের খবর আসছে। সংঘর্ষের ঘটনাস্থলে কিংবা আহত অবস্থায় চিকিৎসাধীন মৃত্যুর সংখ্যা নয়া সাংসদদের শপথ গ্রহণ অনুষ্ঠান শুরু পর্যন্ত দশ।তত্ত্বাবধায়ক সরকারের স্বরাষ্ট্র উপদেষ্টা এসব সহিংসতা ও জবরদস্তিকে বিচ্ছিন্ন ঘটনা বলে আখ্যায়িত করেছেন, কিন্তু তার নিবারণে ত্বরিত কোন ব্যবস্থা নিচ্ছেন না। এমনকি পুলিশ অনেক ক্ষেত্রে মামলা নিতেও অপারগতা প্রকাশ করছে, ভয় পাচ্ছে, এমন খবর এসেছে অনেক পত্রপত্রিকায়। কোন কোন পুলিশ ও নির্বাহী কর্মকর্তা এমনও বলছেন, রাজনৈতিক প্রতিহিংসার যারা শিকার তাদেরই পাল্টা ব্যবস্থা নিতে হবে। অর্থাৎ লাঠিসোটা নিয়ে রুখে দাঁড়াতে হবে। সেটা এক ধরনের হঠকারিতার উস্কানি। সেসব উস্কানিতে কান না দেয়ার নির্দেশ দিয়েছেন সাবেক প্রধানমন্ত্রী বেগম জিয়া। চারদলীয় জোটনেত্রী ও বিএনপির চেয়ারপারসন বেগম খালেদা জিয়া নির্বাচনে অস্বাভাবিক পরাজয়ে বিস্ময়ের ধাক্কা কাটিয়ে উঠে পরিস্থিতি সামাল দিতে নেতাকর্মীদের ধৈর্য ধারণ ও নিয়মনিষ্ঠার পরামর্শ দিয়েছেন। অস্বাভাবিক পরাজয়ের গ্লানিকাতর জাতীয়তাবাদী শক্তি আওয়ামী লীগ নেতাকর্মীদের ব্যাপক হামলায় এখন দিশেহারা। বিএনপি নেতাকর্মীদের প্রতি বেগম জিয়া নির্দেশ দিয়েছেন সাহস ও ধৈর্যের সঙ্গে পরিস্থিতি মোকাবেলার। তিনি বলেছেন, হামলার বদলে হামলা না করে ঘটনাগুলো জনগণ ও মিডিয়ায় তুলে ধরতে হবে। বেগম জিয়া দেশের বিভিন্ন প্রান্তের পরাজিত প্রার্থীদের সঙ্গে বৈঠকে এসব নির্দেশ দিয়েছেন। বৈঠকে সংশ্লিষ্ট প্রার্থীদের কাছ থেকে নির্বাচনে বিভিন্ন অনিয়মের তথ্যাদি তিনি রেকর্ড করছেন। দলের নেতাদের বলেছেন, নির্বাচনের ঘোষিত ফল সম্পূর্ণ অস্বাভাবিক এবং এটা জনমতের প্রকৃত প্রতিফলন নয়। জনগণ বিএনপির সঙ্গেই আছে। ৩০ ডিসেম্বর রাত ১২টায় বিএনপি প্রধানের গুলশান কার্যালয়ে সাংবাদিকদের কাছে দলের নবম জাতীয় সংসদ নির্বাচনের ফলাফল প্রত্যাখ্যান করে তাকে প্রহসনের নির্বাচন আখ্যা দিয়ে বেগম খালেদা জিয়া বলেছিলেন, ‘ভোট মহাজালিয়াতির এমন দৃষ্টান্ত অতীতে নেই। বলা হল, দুপুর ১২টার মধ্যে ৪৫ থেকে ৫০ শতাংশ ভোট পড়েছে। তারপর বেশিরভাগ কেন্দ্র ভোটারশূন্য ছিল। কিন্তু গণনায় দেখা যায় যে, বহু কেন্দ্রে ৯০ শতাংশ ভোট পড়েছে।’জনগণ যখন বিএনপির সঙ্গেই আছে, তখন ‘সূক্ষ্ম কারচুপি’ কিংবা পুলিশি বা ডিজিটাল ‘প্রশাসনিক পক্ষপাত’ ভোটদাতাদের গণজোয়ারে ভেসে যায়নি কেন? মোল্লাদের বাড়াবাড়িতে অতিষ্ঠ কর্মজীবী নারীদের নিরাপত্তার আশ্বাস দিতে বিএনপি নেতৃত্ব অমনোযোগী ছিল কি? হাওয়া ভবনের সাংগঠনিক ‘ডিজিটাল’ যোগাযোগের ছত্রভঙ্গ আওতার বাইরে তরুণ প্রজন্মকে মতাদর্শগতভাবে এবং সামাজিক-সাংস্কৃতিক তৎপরতা ও প্রযুক্তিগত সৃজনশীলতার দৃষ্টান্তে আকৃষ্ট করতে বিএনপি অন্তর্বর্তীকালীন ভূমিকা পালন করতে সক্ষম হয়েছে কি? বিএনপি মনোনীত ‘পুরাতন’ প্রার্থীরা দুদকের এঁকে দেয়া দুর্নীতির দাগ কিংবা এলাকায় দুরাচার, কোন কারণে বিপুল সংখ্যায় এলাকাবাসীর দ্বারা প্রত্যাখ্যাত হয়েছেন? মুসলিম পরিচিতির কারণে অবিরাম অসহনীয় বৈদেশিক বৈরিতার চাপ আর সীমান্ত সন্ত্রাস থেকে খানিক রেহাইয়ের দুরাশায় কি দেশবাসী ইন্দো-ইসরাইলি-মার্কিনবান্ধব মহাজোটকে এবার দেশ পরিচালনার সুযোগ করে দিয়েছে? বেগম জিয়া তার সন্তানদের ওপর প্রশাসনিক নির্যাতনের চিত্র তুলে ধরে অতীতের ভুল থেকে শিক্ষা গ্রহণের কথা বলেছেন; আইনের চোখে তার সন্তানরা দোষী সাব্যস্ত হলে তিনি ক্ষমতায় গেলেও তাদের দণ্ড পালন করে দৃষ্টান্ত স্থাপন করবেন, একথা বলার প্রয়োজন ছিল কি? এমন নানা প্রশ্ন এখন চার দলের নেতাকর্মীরা খতিয়ে দেখছেন।অন্যদিকে সুলক্ষণ, জাতীয় রাজনীতির অঙ্গনে জরুরি অবস্থার তিক্ত অভিজ্ঞতা গণতান্ত্রিক আচরণে দ্বিপাক্ষিকতার বা বাইপার্টিশন মনোভঙ্গির সঞ্চার ঘটিয়েছে। মহাজোট নেত্রী শেখ হাসিনা নির্বাচনোত্তর সংবাদ সম্মেলনে ৩১ ডিসেম্বর বলেছেন, ‘বেগম খালেদা জিয়াও এদেশের প্রধানমন্ত্রী ছিলেন। দেশ পরিচালনায় তারও অভিজ্ঞতা আছে। দেশ পরিচালনায় তার অভিজ্ঞতাকে কাজে লাগাতে চাই।ঃ আমাদের সরকার হবে সবার সরকার। তাই দেশ পরিচালনায় সবার সহযোগিতা চাই। আমরা প্রতিহিংসার রাজনীতিতে বিশ্বাস করি না। হানাহানির রাজনীতি পরিহার করতে চাই। নতুন রাজনৈতিক সংস্কৃতি উপহার দিতে চাই।’আওয়ামী লীগের নেতাকর্মীদের উদ্দেশে শেখ হাসিনা বলেছিলেন, ‘আমরা বিজয় অর্জন করেছি, তাই সব কিছু ক্ষমাসুন্দর চোখে দেখতে হবে। সবাইকে সঙ্গে নিয়ে দেশ গড়ার কাজে আত্মনিয়োগ করতে হবে। বিজয়ের আনন্দে আত্মহারা না হয়ে সংযত থাকতে হবে। আমাদের প্রকৃত বিজয় তখনই হবে, যখন আমরা বাংলাদেশকে একটি আধুনিক, বিজ্ঞান-প্রযুক্তিসম্পন্ন ডিজিটাল বাংলাদেশ হিসেবে উন্নত করতে পারব, আইনের শাসন, মানবাধিকার ও সুশাসন প্রতিষ্ঠা করতে পারব, বঙ্গবন্ধুর সোনার বাংলাদেশ গড়ে তুলতে পারব, মুক্তিযুদ্ধের চেতনা বাস্তবায়ন করতে পারব?’এই সুপরামর্শ না শুনে বিজয়োল্লাসের আতিশয্যে কিংবা উপজেলা নির্বাচনে আধিপত্য দেখাতে মফস্বলের মহাজোট নেতাকর্মীরা চার দলকে এলাকা ছাড়া করতে যে হিংসার আশ্রয় নিয়েছে, শেখ হাসিনা ক্ষমতা গ্রহণ করার পর তার জের চলতে থাকে কিনা, সেটাই এখন দেখার বিষয়। যুদ্ধাপরাধীদের বিচার প্রসঙ্গে শেখ হাসিনা বলেন ‘দেশের মানুষ ব্যালট-বিপ্লবের মাধ্যমে যুদ্ধাপরাধীদের বিচার করেছে। এ বিচারের মাধ্যমেই আওয়ামী লীগের নেতৃত্বাধীন মহাজোট নিরংকুশ সংখ্যাগরিষ্ঠতা পেয়েছে। তবে আইনগত বিচার তো হবেই।’শেখ হাসিনা একটি সুখী-সমৃদ্ধ বাংলাদেশ প্রতিষ্ঠায় মহান আল্লাহতায়ালার রহমত কামনা করেন। বেগম জিয়াকে শুভেচ্ছা জ্ঞাপন করে তিনি বলেন, ‘আমি খোলামনে এই সংবাদ সম্মেলনের মাধ্যমে তাকে অভিনন্দন জানাচ্ছি। আমি তাকে টেলিফোনও করতে চেয়েছিলাম। কিন্তু টেলিফোন করতে গিয়ে আমার মনে হয়েছে তিনি যদি এটাকে অন্যভাবে নিয়ে প্রত্যাখ্যান করেন তাহলে কী হবে? তাই করা হয়নি। আমরা সরকার পরিচালনায় তার সহযোগিতা কামনা করি।’সংযত প্রতিক্রিয়া এসেছে বিএনপির তরফে। ১ জানুয়ারি ছাত্রদলের প্রতিষ্ঠাবার্ষিকী উপলক্ষে শহীদ জিয়ার মাজার জিয়ারত করতে গিয়ে বিএনপি মহাসচিব খোন্দকার দেলোয়ার হোসেন বলেন, ‘সংসদ নির্বাচনে বিজয়ী আওয়ামী লীগের সরকার গঠনের ক্ষেত্রে বিএনপি কোন প্রতিবন্ধকতা সৃষ্টি করবে না। একটি অনির্বাচিত সরকারের চেয়ে একটি তথাকথিত নির্বাচনের মাধ্যমে সরকার হওয়াটাও অনেক ভালো। আওয়ামী লীগ সরকার গঠন করে তাদের অঙ্গীকার বাস্তবায়ন করলে তাতে বিএনপি সহযোগিতা করবে। নতুন সরকার গঠনে আমরা কোন প্রতিবন্ধকতা সৃষ্টি করব না। সরকার জনকল্যাণের জন্য কাজ করলে আমরা অবশ্যই সেটা দেখব।’দলীয় সূত্রের বরাত দিয়ে সংবাদপত্রে আরও প্রকাশ, নবম জাতীয় সংসদে যোগ দেবে বিএনপি ও চারদলীয় জোটের শরিকরা। স্বল্পসংখ্যক সদস্য নিয়ে হলেও সংসদে যোগ দিয়ে বিরোধী দলের ভূমিকা রাখবে তারা। একই সঙ্গে আওয়ামী লীগ সভানেত্রী শেখ হাসিনার দেশ গঠনের আহ্বানে সাড়া দিয়ে তারা সরকারকে ইতিবাচক কাজে সহযোগিতাও করবে। বিএনপি ও তার জোটের শরিকরা এখন মনে করছে, দেশ যে একটি গণতান্ত্রিক ধারায় ফিরে এসেছে সেটিই অনেক বেশি গুরুত্বপূর্ণ। বিশেষ করে গত দুই বছরে দেশে যে শাসনব্যবস্থা বজায় ছিল তার চেয়ে অনেক বেশি গুরুত্বপূর্ণ গণতান্ত্রিক পদ্ধতিতে প্রত্যাবর্তন। এটিকে টেকসই রাখতে তারা ভূমিকা রাখবেন। পাশাপাশি সরকারের ভুলত্রুটি শোধরানো এবং নির্বাচনের ফলাফলের অসঙ্গতি ও কারচুপির বিষয়েও তারা বক্তব্য অব্যাহত রাখবে। শেখ হাসিনা কয়েকবার বেগম জিয়ার সঙ্গে টেলিফোনে কথা বলার উদ্যোগ নিয়েছিলেন বলে ঘোষণার পর বিএনপির ভেতরে এ নিয়ে আলোচনা হয়েছে। বিএনপি নির্বাচনে তাদের ফলাফল বিপর্যয়ের বিষয় অনুসন্ধানের পাশাপাশি শেখ হাসিনার এ ঘোষণাকে ইতিবাচকভাবে দেখছে।ইতিবাচক রাজনীতির পরিবর্তে রাজপথে আন্দোলন-সংগ্রামের চিন্তাভাবনাও এ মুহূর্তে বিএনপির নেই। বিএনপির অন্যতম শরিক জামায়াতে ইসলামী ও বিজেপি অল্প কয়েকটি আসন পেলেও তারা সংসদে যোগ দিয়ে একই সঙ্গে ভূমিকা রাখবে।৪ জানুয়ারি প্রদত্ত এক বিবৃতিতে বিশেষভাবে উদ্বেগ প্রকাশ করে জামায়াতে ইসলামীর আমীর ও সাবেক মন্ত্রী মাওলানা মতিউর রহমান নিজামী বলেছেন, স্থানীয় প্রশাসনের জ্ঞাতসারেই সারাদেশে সন্ত্রাসী তাণ্ডব চলছে। স্থানীয় প্রশাসন সন্ত্রাসীদের দলীয় পরিচয়কে প্রাধান্য দেয়ার কারণে সারাদেশে অব্যাহতভাবে সন্ত্রাস চলছে। এভাবে সন্ত্রাসী কর্মকাণ্ড চলতে থাকলে দেশে গণতন্ত্র ব্যাহত হওয়ার আশংকা রয়েছে। নির্বাচনে জয়-পরাজয় আছে। কিন্তু রাজনৈতিক প্রতিপক্ষের ওপর সহিংস হামলা চালিয়ে গণতন্ত্র প্রতিষ্ঠা করা সম্ভব নয়। একই দিনে সন্ধ্যায় ছাত্রলীগের প্রতিষ্ঠাবার্ষিকী উপলক্ষে আয়োজিত একটি ভিডিও কনফারেন্সে মহাজোট নেত্রী শেখ হাসিনা তরুণ নেতাকর্মীদের উদ্দেশে বলেন, ‘তোমাদের মনের মধ্যে কোন রাগ ও ক্ষোভ পুষে রাখবে না। আশা করি তোমরা সহনশীলতা ও সহযোগিতার মাধ্যমে দেশের রাজনৈতিক সংস্কৃতি বদলে দেবে। তোমাদের দিকে তাকিয়ে আমরা ভিশন ২০২১ পরিকল্পনা করেছি। তোমাদের মাধ্যমে আমরা আধুনিক দেশ গড়ব।’ প্রকারান্তরে শেখ হাসিনা সবার কাছে সহনশীলতা ও সহযোগিতার রাজনীতি চালু করে দেশের রাজনৈতিক সংস্কৃতি বদলে দেয়ার আহ্বান জানিয়েছেন। ইঙ্গিত করেছেন, চারদলীয় জোট সরকার যে ‘অত্যাচার-নির্যাতন করেছে’ তার বিচার জনগণ নির্বাচনে ব্যালটের মাধ্যমে করেছে। সেই শিক্ষা নিয়ে সহনশীলতা ও সহযোগিতার রাজনীতি প্রতিষ্ঠা করতে হবে।৪ জানুয়ারি বেলা ৩টায় চারদলীয় জোটের নবনির্বাচিত সাংসদদের শপথ নেয়ার সময় নির্ধারিত ছিল। কিন্তু শপথ নিতে তারা কেউই আসেননি। নবনির্বাচিত সাংসদ ও বিএনপি চেয়ারপারসন বেগম খালেদা জিয়ার সাবেক সংসদবিষয়ক উপদেষ্টা সালাহউদ্দিন কাদের চৌধুরী জানিয়েছেন, ৭ জানুয়ারি নবনির্বাচিত সাংসদদের সঙ্গে বৈঠক করে এ বিষয়ে সিদ্ধান্ত নেয়া হবে।বহুমতের পালকপুষ্ট হিংসাদ্বেষমুক্ত রাজনীতির বিহঙ্গ এখনও ডানা মেলেনি। সেই মুক্ত রাজনীতির বিহঙ্গ সাবলীল ও উড্ডয়নশীল হবে কিনা, নাকি আবারও দেশী-বিদেশী ব্যাধচক্রের খাঁচায় বন্দি হবে, সেটা অনেকখানি নির্ভর করবে নবনির্বাচিত সরকারের সুবুদ্ধি ও সৎসাহসের ওপর।সাদেক খানঃ সাংবাদিক, কলাম লেখক ।(সূত্র, যুগান্তর, ০৭/০১/২০০৯) Click This Link

