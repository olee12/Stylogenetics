বাংলার পথে-৬,  শাহবাগে ২১ ফেব্রুয়ারির সারা রাত




আমার সবচেয়ে প্রিয় বাংলা গান আমার ভাইয়ের রক্তে রাঙানো একুশে ফেব্রুয়ারি, বাচ্চাবেলা থেকেই যখন খালি পায়ে প্রভাত ফেরীতে যেতাম কোন এক অজানা আবেগে আ-আআ-আ এই সুরটাতে টান দেবার সময় শরীরে কাঁটা দিয়ে উঠত, চোখের কোণ ভিজে উঠত, কিন্তু ঠিক কোন কারণে তা বলতে পারি না। আর টেলিভিশনে যখনই জহির রায়হানের অমর সৃষ্টি জীবন থেকে নেয়া দেখানো হত, সেখানে প্রভাতফেরীর দৃশ্যে অন্যলোকের সুরমূর্ছনা নিয়ে বেজে উঠত জগত উতালপাথাল করা গানটি। ৫২-এর ভাষা আন্দোলনে নিজের ভাষার জন্য দখলদারদের বুলেটের মুখে বুক চিতিয়ে লড়াই করে যাওয়া নির্ভীক মানুষগুলোর কথা মনে করে বুক ফুলিয়ে বাংলায় একটা চিৎকার দিতাম মাঝেই মাঝেই, এখনো দিই, মনের মাঝে সুর বেজে ওঠে- ও আমার বাংলা মাগো, চিরদিন তোমার আকাশ, তোমার বাতাস, আমার প্রাণের বাজায় বাঁশী।  
আর একটা স্বপ্ন ছিল- ঢাকার কেন্দ্রীয় শহীদ মিনারে একটা প্রভাতফেরীতে অংশ নেওয়ার, সবার সাথে প্রাণ মিলিয়ে প্রিয় গানটি সবাইকে ছুঁয়ে গাওয়ার। কোন ২১ ফেব্রুয়ারি ঢাকায় যাওয়া হয় না, নিজের শহর রাজশাহীর একাধিক শহীদ মিনারে যাওয়া হত বাবার হাত ধরে, বন্ধুদের কাঁধে কাঁধ মিলিয়ে, কিন্তু ঢাকার প্রভাতফেরী, শহীদ মিনারের উদীয়মান লাল টকটকে সূর্যটা ছোঁয়া হয়নি কখনোই। 
এই বছরের ফেব্রুয়ারি মাসে দেশে অবস্থানের সুবাদে প্রথম থেকেই তিরতির আবেগে কাঁপছিলাম ঢাকায় প্রভাতফেরীর অংশগ্রহণের সম্ভাবনার আনন্দে, সেইসাথে ছিল বইমেলার লোভ আর শুরু হয়ে গেল ইতিহাস- শাহবাগ!  ইতিহাসের সাক্ষী হবার সৌভাগ্য কতজনের হয়ে থাকে? আমাদের হয়েছিল, ঝাঁঝালো শ্লোগানে মুখরিত প্রজন্ম চত্বরে, লাল-সবুজ একখণ্ড মানবিক বস্ত্র আড়াল করে দিয়েছিল বাকী বিশ্বব্রহ্মাণ্ড, আর অদূরেই আম্মার বিশাল প্রতিকৃতি, যেন মনে করিয়ে দিচ্ছিল প্রতি মুহূর্তে- জয় আমাদের হবেই। 
২১ ফেব্রুয়ারির সারা রাত শাহবাগে উদযাপনের জন্য অন্যান্য সচলদের সাথে যোগাযোগ শুরু হয়েছিল কয়েকদিন ধরেই, অনেকেই বললেন তারা সন্ধ্যার পরে এসে বেশ কয়েক ঘণ্টা থাকবেন, কেউবা সারা রাত, একেবারে সূর্য উঠিয়ে ফিরবেন বাড়ীতে।  শাহবাগে সেদিন জনতার ভিড়ে তিল ঠাই নেই, থাকবার কথাও নয়, একুশের চেতনা দোলা দিয়েছে সকলকে, সেই সাথে আকাশ কেঁপে উঠছে রাজাকারের ফাঁসি চাই, কাদের মোল্লার ফাঁস চাই শ্লোগানে। ঢাকায় নতুন বিধায় প্রায় এসকর্ট করে নিয়ে গেলেন তপতী এবং অন্দ্রিলা, তাদের সাথে কথা বলতে বলতেই খুঁজে পাওয়া গেলে একে একে অনেককেই।  সাথে ছিলেন জুন ভাই, তানিম এহসান, প্রিয়ম মজুমদার অভি, সাঁঝের আঁধারের সাথে সাথে আসল খেকশিয়াল, ভাস্কর দা, শাহেনশাহ্‌ সিমন, সাইফ, অকুতোভয় বিপ্লবী সহ অন্যরা। আরও পরে যোগ দিলেন অরফিয়াস, তারেক রহিম, মণিকা রশিদ, রাতঃস্মরণীয়, দুষ্টু বালিকা, বুনোহাঁস। এরমাঝে ধুমকেতুর মত উদয় হয়ে সবাইকে আনন্দে ভাসিয়ে আবার সৌরজগতের অন্য প্রান্তে চলে গেলেন সবার প্রিয় ব্যানার্জী স্যাম এবং রসের হাড়ি চরম উদাস, রাস্তার পাশের এক মঞ্চে বসে সবাই গলা মিলাল স্লোগানে, মাঝে মাঝেই কিন্নরকণ্ঠের রেশ ছড়িয়ে গেল মণিকাদির কল্যাণে, চলতে লাগল আড্ডাবাজি। হঠাৎ এসে হাজির হলে আরিফ জেবতিক, পূর্বপরিচয় না থাকায় কেবল আমার দিকে তাকিয়ে একটা হাঁক দিলেন- আরে ভূ-পর্যটক, আমিও উত্তর দিলাম- গানম্যান কোথায়? ( তখন কয়েকজনে ব্লগারের নিরাপত্তার জন্য সরকারের পক্ষ থেকে গানম্যান দেবার কথা উঠেছিল)। সচলের অনেকের সাথেই প্রথম দেখা হল, অনেক পাঠকও এসে কুশলাদী জিজ্ঞাসা করে গেলেন, দেখা হয়ে গেল দেশের প্রথম মহিলা এভারেস্টজয়ী নিশাত মজুমদারের সাথে,  ভিড় বাড়তেই থাকল মধ্য রাতের দিকে, সেই সময়ে রাষ্ট্রের নানা মান্যগণ্যদের শহীদ মিনারে ফুল দিতে যাবার কথা, তাই আড্ডায় সিদ্ধান্ত হল আরও কয়েক ঘণ্টা পরে সবাই মিলে যাওয়া হবে শহীদ মিনারের দিকে। যদিও রাত সাড়ে বারোটার পরে ভিড় কিছুটা কমে গেল। ঝিম তাড়ানোর জন্য সুযোগ পেলেই চা, সেই সঙ্গে টা খাওয়া চলছিল সমান তালে। 
রাত দেড়টার দিকে দেখি তিনজন শাড়ি পরা তরুণী হেঁটে হেঁটে শহীদ মিনারের দিকে যাচ্ছে, তিন জন শাড়ি পরা তরুণী, সাথে কোন বাবা নেই, ভাই নেই, মামা নেই, প্রেমিক নেই, বন্ধু নেই! কি যে ভাল লাগল দেখে। তারা সন্মান করেছিল শাহবাগের তরুণ প্রজন্মকে, তারা জানত কোন শালীনতার হানি হবে না প্রজন্ম চত্বরের বন্ধুদের দ্বারা। কি যে অপূর্ব ভালোলাগায় ভরে গেলে আমাদের পৃথিবী,  আমি মুগ্ধতার আবেশে অনেকক্ষণ কথা বলতে পারি নি।
 কায়রোর তাহরির স্কয়ারে শত শত ধর্ষণের ঘটনা ঘটেছিল, কিন্তু শাহবাগে ০, যদিও ছাগু গ্রুপ,  ছাপোষা সাংবাদিক, জামাত শিবির কত কলঙ্ক ছড়ানোর চেষ্টা করেছে শাহবাগের তরুণপ্রজন্মের নামে। সাইফ ভাই খানিকক্ষণ পরপরই হুংকার দিয়ে উঠছেন- শুনলাম শাহবাগে গাঁজা আর মেয়ে পাওয়া যায়, কুতায়? তাতে মজা পেয়ে আমাদের সাথে সাথে পথ চলা তরুণ-তরুণীরাও হেসেই যাচ্ছে। 
অবশেষে রাত সাড়ে তিনটার দিকে, ধলপহরের আলো ঢাকার বুকে চুমু এঁকে দেবার আগে আগেই পৌঁছালাম সবাই শহীদ মিনারে,  নিরাপত্তার কারণে মূল বেদীতে ওঠা নিষেধ ছিল, কিন্তু খাঁটি ভালোবাসা জানানোর জন্য দূরত্ব কোন ব্যপার নয় কোনসময়ই, বিশেষ করে সারা জীবনের অন্যতম একটি স্বপ্নপূর্ণ হবার আবেগে আমি আত্মহারা, অন্য সবার সাথে গলা মেলালাম প্রিয়তম গানটিতে-

আমার ভাইয়ের রক্তে রাঙানো একুশে ফেব্রুয়ারি,
আমি কি ভুলিতে পারি

