মাহবুব আজাদের গল্পের সম কিংবা অসমসাময়িকতা



মাহবুব আজাদ-এর গল্পগ্রন্থ "আশাকর্পূর" এর পাঠ প্রতিক্রিয়া লিখতে বসে প্রথমেই আগামী পাঠককে সাবধান করাটা দায়িত্ব মনে করি, যাঁরা ফুল ফল লতা পাতাসমৃদ্ধ গোল গোল ভালো ভালো গল্প পড়তে আগ্রহী, এই বই তাঁদের জন্য না। যাঁরা 'মানী লোকের মান সম্মান' বজায় রেখে সমঝোতা আর শান্তির গল্প পড়তে আগ্রহী, "আশাকর্পূর" তাঁদের জন্যও না। খাদি পাঞ্জাবি আর মোটা চশমায় সাজানো মূর্তির আড়াল থেকে খুঁড়ে আনা সত্য প্রাণীকে দেখে যাঁরা 'সবকুছ ঝুট হ্যায়' বলে এড়িয়ে যেতে আগ্রহী, মাহবুব আজাদের গল্প তাঁদের জন্যও না। 
আলো জ্বলা রঙ্গমঞ্চে যে চমৎকার রূপকথাটি মঞ্চস্থ হয়, মাহবুব আজাদের গল্প সেখানে না; তাঁর গল্প শুরু হয় কুশীলবদের মেকাপ তোলার পর থেকে।  

[আশাকর্পূর বইয়ের প্রচ্ছদ]
আশাকর্পূরের গল্পগুলোর প্রথম বৈশিষ্ট্য ভাষার সাবলীলতা। একই সঙ্গে মসৃন ও শক্তিশালী। এ দুইয়ের মিলন ঘটতে খুব কম দেখা যায়। অধিকাংশ ক্ষেত্রে মসৃন হতে গিয়ে ভাষা হয়ে যায় পলকা, নয়তো শক্তি দেখাতে গিয়ে ভাষা হয়ে যায় দুর্বোধ্য। মাহবুব আজাদ এক্ষেত্রে বাঘ আর মহিষকে এক ঘাটে জল খাইয়ে ছাড়েন তাঁর গল্পে। কুইনাইন ট্যাবলেটের মতো তেতো তীব্র কঠিন বক্তব্যটিও রসগোল্লার ভেতরে ঢুকিয়ে পাঠককে গিলিয়ে দিতে পারেন, পাঠক মিঠা স্বাদ পায়। দীর্ঘ বাক্যগুলোও অবোধপাঠ্য হয় না। অদ্ভুত নতুন সব উপমা সংযোগে গল্পপাঠ দারুণ আকর্ষণীয় হয়ে ওঠে। 
মাহবুব আজাদের বেশিরভাগ গল্পই যেন সরাসরি সম্প্রচারিত হয়। কোনো কোনো ক্ষেত্রে একটি ঘটনাই একটি পূর্ণাঙ্গ গল্প। ঘটনাটি যতক্ষণ ঘটছে, চরিত্ররা যতোক্ষণ কথা কইছেন, সেটাই গল্প, ততোক্ষণই গল্প। অনেকাংশেই সংলাপ নির্ভর, গতিশীল। একটা দু'টো অনুপ্রসঙ্গ ধরে পাঠক পরিস্থিতি আর চরিত্রগুলো আন্দাজ করে নিতে পারেন সহজেই, শুরুতেই। তারপর চরিত্ররাই নিজেদের কথাগুলো বলে বলে যায়। পড়ায় তৈরি হয় চলচ্চিত্রের আবেশ, দৃশ্যকল্পগুলো চমৎকার ফুটে ওঠে। 
আশাকর্পূরে মোট ১১টি গল্প। 'খুব রগুড়ে', 'গরুটারই চরিত্র ভালো নয়', 'হন্তদন্ত তদন্ত প্রয়োজন', 'আশাকর্পূর', 'সমর্থক', 'নৈনং ক্লেদয়ন্তি', 'হাদুল্লাপুরে ওম শান্তি', 'ফাঁস', 'হস্তীমূর্খ', 'ইবরাহিমের ছুরি' আর 'সর্বোচ্চ দেশপ্রেম'।
কখনো গল্পের বিষয় দেশের বামপন্থা রাজনীতির বিকলতা, কখনো গ্রাম্য সালিশ, কখনো পরিবার, কখনো বেদনায় ভরে ওঠা স্কুলের আকাশ বাতাস। মাহবুব আজাদ গল্পকে কখনো নিয়ে যান ফ্লাড লাইটের আলো ঝলমলে স্টেডিয়ামের ক্রিকেট খেলায়, কখনো হতাশার ঘরে। কখনো আন্দোলনের নামে জ্যন্ত পুড়িয়ে মারা মানুষগুলোর আত্মীয়রা গ্যালন হাতে রাজপথে নেমে আসেন, কখনো রাজনীতির আড়ালের শ্বাপদেরা হয় গল্পের চরিত্র। এরকম অসংখ্য বিষয় আর বৈচিত্রময় চরিত্র নিয়ে ১১টি গল্পে ভরপুর "আশাকর্পূর"।
মাহবুব আজাদের গল্পের চরিত্র আর ঘটনাগুলো আমরা চট করে চিনে ফেলতে পারি। আমাদের খুব সমসাময়িক তারা। এই চেনা জানা চরিত্র আর ঘটনাগুলোকে তীব্র বিদ্রুপ করে মাহবুব আজাদ সাজান তাঁর গল্পগুলো। আমরা পড়ি, মজা পাই, বাহবা দেই। বইয়ের শুরুতে উপক্রমণিকায় লেখক নিজেই বলেছেন "গল্পকার হিসেবে আমার প্রচেষ্টা চলমান সময়কে গল্পের ছাঁচে ধরে রাখার।" সমকালীন ঘটনা আর চরিত্রগুলো নিয়ে গল্প বলেই ভয় থাকে অসমকালে এই গল্পগুলোর আবেদন থাকবে তো? যে বাস্তব ঘটনা গল্পটির জন্ম দিয়েছে, সেই ঘটনা জানা না থাকলে বা সেই চরিত্রটি পাঠকের চেনা না থাকলে পাঠক কি গল্পের রস আহরণ করতে পারবেন? 
ফিরে তাকাই গল্পগুলোর দিকে। 
'খুবরগুড়ে' জুড়ে যে চরিত্রগুলো বিরাজ করে, নাম পড়লেই চট করে মনে পড়ে আমাদের চেনা বিপ্লবীদের নাম। আর সঙ্গে সঙ্গে আমরা সেই বাস্তব চরিত্রটির সঙ্গে মিলিয়ে চিন্তা করতে শুরু করি। কিন্তু চরিত্রগুলোর নাম যদি অ আ ক খ হতো তাহলেও কী চিনতে খুব অসুবিধে হতো? সারাবিশ্বেই সমাজতান্ত্রিক স্বপ্ন বিফলের কারিগরদের চেহারায় কি খুব পার্থক্য? 
অথবা গরু ধর্ষনের গ্রাম্য সালিশের বাস্তব ঘটনা না জানলেই কি 'গরুটারই চরিত্র ভালো নয়' গল্পটি পাঠকের কাছে অবোধ্য হয়ে উঠবে? দশ বছর পরের পাঠক যদি অবলা গরুকে 'অবলা নারী' রূপে কল্পনা করে গল্পটি পড়ে, এরচেয়ে বেশি তীব্রতা নিয়ে গল্পটি কি তখন পাঠকের মনে আঘাত করবে না? 
আমাদের স্মৃতিতে রানা প্লাজার ঘটনা জ্বলজ্বলে; অধরচন্দ্র মডেল হাই স্কুলের মাঠে সকালে ঘুমঘুম চোখে সারি বাঁধা ছেলেমেয়েদের সামনে দপ্তরীর হাতের দায়সারা টানে আকাশে এক মন্থর ভূবনচিলের মতো যখন ডানা মেলে সবুজের মাঝে লাল একটি বৃত্ত, সহকারী প্রধান শিক্ষকের গম্ভীর আদেশের পর অনেক বিপথগামী কণ্ঠের মাঝে পাশের আমগাছের পাতায় যখন কাঁপন ধরায় কী শোভা কী ছায়া গো কী স্নেহ কী মায়া গো... তখন হয়তো তাদের নাকে ভেসে আসে শবের গন্ধ, বাতাসে ভাসে কর্পূরের গন্ধ। 'আশাকর্পূর' গল্পের বিবরণ আমাদেরকে নিয়ে যায় অধরচন্দ্র মডেল হাই স্কুলের বিশাল মাঠে। কিন্তু গল্পে আমরা কোথাও রানা প্লাজা খুঁজে পাই না, খুঁজে পাই না অধরচন্দ্র মডেল হাই স্কুলকেও। এ যেন বাংলাদেশের যে কোনো এক স্কুলের মাঠ, আমাদের অবহেলা আর লোভের বলি হয়ে যেখানে জমে উঠছে লাশের স্তুপ! ঘূর্ণিঝড়, বন্যা, লঞ্চডুবি, ভূমিকম্প, ভবনধ্বসে যখনই জমে উঠবে লাশের পাহাড়; আমরা দেখবো ঈশ্বর ক্রমশ সরে যাচ্ছেন আরো দক্ষিণে!
আমাদের ক্রিকেট মাঠে যতোদিন আমরা গালে চানতারা এঁকে 'ম্যারি মি আফ্রিদী' বলবো, ততোদিন 'সমর্থক' গল্পটি প্রাসঙ্গিক। 
গল্পে ইলিয়াস থাকলেও, ইলিয়াসের গায়েব হয়ে যাওয়ার কথা থাকলেও অপরাজনীতির বলি হওয়া এই সাধারণ মানুষের গল্প যতোদিন ফুরিয়ে যাবে না, ততোদিন 'নৈনং ক্লেদয়ন্তি' আমাদের গল্প হয়ে থাকবে। পেট্রোল বোমা হামলায় মানুষ পোড়ানোকে যে আমরা উৎসবের মর্যাদা দিয়েছি!
প্রশ্নপত্র ফাঁসের ঘটনা না জানলেও খাদ্যে ভেজাল, দূর্ণীতি আমাদের গলায় ফাঁস হয়েই থাকবে। শাকের ভাইরা দিনে দিনে অপ্রয়োজনীয় হয়ে উঠবেন আমাদের রাষ্ট্রে আর বদলে গুরুত্বপূর্ণ হয়ে উঠবেন আনিসুল হাই এবং আবদেল আবু সাঈদীরা। 
মনে রাখতে হবে বইয়ের একেবারে শুরুতেই লেখা আছে 'এ গ্রন্থে বর্ণিত সকল ঘটনা ও চরিত্র কাল্পনিক। বাস্তবের সঙ্গে সাদৃশ্য কাকতালমাত্র।' গল্পগুলো পড়তে পড়তে মনে হয়েছে সাদৃশ্য খুঁজতে যাওয়ার চেষ্টাটা ভুল। মনের ভেতর উঁকি দেওয়া সাদৃশ্যগুলো সরিয়ে গল্পগুলো পড়তে পারলেই কেবল গল্পগুলোর প্রকৃত শক্তি বোঝা সম্ভব। 
তবে মনে প্রাণে চাই এমন দিন আসুক, যেদিন এই বাংলাদেশে এরকম ঘটনা আর ঘটবে না। যেদিন এই গল্পগুলো সত্যিই অপ্রাসঙ্গিক মনে হবে। সেই দিনটি আসুক। মাহবুব আজাদের গল্পভরা বিদ্রুপের উদ্দেশ্যও বোধহয় তাই। 
বইয়ের নামঃ আশাকর্পূর
লেখকঃ মাহবুব আজাদ
ধরনঃ ছোটগল্প সংকলন
প্রথম প্রকাশঃ ফেব্রুয়ারী ২০১৫
প্রকাশকঃ বিপিএল
প্রচ্ছদঃ পিএমজে
ISBN 978-984-91339-0-2
পৃষ্ঠা সংখ্যাঃ ৯৬
মূল্যঃ ২৪০ টাকা।

