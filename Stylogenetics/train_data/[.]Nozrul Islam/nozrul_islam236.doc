রাষ্ট্র তবে ঘোষণা দিয়ে অস্বীকার করুক



সারাবিশ্বে ইতিহাস হয় বিজয়ীদের ইতিহাস... আর একমাত্র এই বঙ্গদেশে সত্য ইতিহাস উদ্ধারে বিজয়ীদেরকেই আবারো যুদ্ধে নামতে হয়। হা খোদা।
গোলাম আজম, নিজামী আর মুজাহিদদের মুক্তিযুদ্ধকালীন কীর্তি নিয়ে নানাবিধ প্রমাণ দাখিলের চেষ্টা হচ্ছে কিছুদিন ধরে। যতটুকু পাওয়া গেছে তা নিয়েই এদেরকে ফাঁসিতে ঝোলানো যায় নিঃসন্দেহে। কিন্তু দেশের নানাবিধ আইন প্রয়োগ সংস্থা... যারা পান থেকে চুন খসলেই বিশ্ববিদ্যালয়ের সন্মানিত শিক্ষকদেরকেও গ্রেফতার করে জেলে ঢোকাতে ছাড়েন না... তারা আজ নিশ্চুপ। দেশের বিরুদ্ধে এত বড় অপরাধী মিথ্যাও তারা হজম করে বসে থাকেন।
একটা ব্যাপার খুব স্পষ্টভাবে চোখে লাগে। মুজাহীদের বক্তব্য নিয়ে যখন সারাদেশ তোলপাড় তখন রাষ্ট্র বা সরকার বা দায়িত্বপ্রাপ্ত কেউ একটা টু শব্দও করেন না। অথচ আরিফ যখন একটা নিরীহ কার্টুন এঁকে ফেলেন... তখন তত্ত্বাধায়ক সরকারের উপদেষ্টাদের কর্মতৎপরতা দেখার মতো হয়... মতিউর রহমানকে পারলে কাঁধে করে বায়তুল মোকাররমে নিয়ে যান তওবা করাতে। আর রাষ্ট্রীয় একটা প্রতিষ্ঠানে বসে রাষ্ট্রের বিরুদ্ধে এত বড় কথা বলার পরেও তারা চুপ থাকেন। 
মুজাহীদের বক্তব্যের পরে সবাই সরব হলেও দুটো পক্ষ চুপ করে গেছে... একপক্ষ সরকার... আরেকপক্ষ জামাতে ইসলামী। এই মিলটাও খুব চোখে লাগে। 
রাষ্ট্র বা সরকার যদি এই বক্তব্য শুনেও চুপ করে থাকে তাহলে আমরা ধরে নেবো যে মুজাহীদের এই কথাকে তারা মেনে নিয়েছেন। আর যদি মুজাহীদের এই বক্তব্য তারা মেনে নিয়ে থাকেন তাহলে রাষ্ট্রকে ঘোষনা দিয়ে দেশের স্বাধীনতা, মুক্তিযুদ্ধ সবকিছুকে অস্বীকার করতে হবে। কারন এ সবকিছুই একই সুতোয় গাঁথা। একটাকে অস্বীকার করে আরেকটাকে রাখা যাবেনা।
হয় রাষ্ট্র ঘোষনা দিক যে এই দেশের স্বাধীনতা, মুক্তিযুদ্ধ সব মিথ্যে অথবা ঘোষনা দিক যে দেশে যুদ্ধাপরাধী ছিলো, আছে। তাদের বিচার হওয়া প্রয়োজন। মুজাহীদ হান্নানদেরকে গ্রেফতার করুক রাষ্ট্রদ্রোহীতার অপরাধে। 
আর যদি তা না করে তাহলে আমি নিশ্চিত... এই জাতি ঠিকই তার সঠিক ইতিহাস খুঁজে নেবে। যে নতুন জোয়ার তৈরি হয়েছে... তা খুব সহজে থামানো যাবেনা। সত্য ইতিহাস বের করে... যুদ্ধাপরাধীদের বিচার নিশ্চিত করে তবেই এই জাতি ঘরে ফিরবে। অবশ্যই। জনসচেতনতা তৈরি করতে হবে... সবাইকে একসাথে জাগতে হবে... সম্ভাব্য সবরকমভাবে চেষ্টা চালিয়ে যেতে হবে। অনলাইন পিটিশন করে... সংবাদপত্রে লেখালেখি করে... যে যেভাবে পারে। আমাদের যার যা আছে তাই নিয়ে আবার ঝাঁপিয়ে পরতে হবে এদের বিরুদ্ধে... জাতির পতাকা যে আবার খাঁমচে ধরেছে সেই পুরনো শকুন।
ছবি ক্যাপশন :
ইতালিয়ান সাংবাদিক ওরিয়ানা ফাল্লাচি বঙ্গবন্ধুকে খুব করে চেপে ধরেছিলেন ১৮ ডিসেম্বরে ঢাকা ষ্টেডিয়ামে কাদের সিদ্দীকি কর্তৃক রাজাকার নিধনকে তিনি অমানবিক বা বর্বর ভাবেন কি না। আমারও একটা সময় মনে হতো রাজাকারদেরকে এভাবে বেয়নেট দিয়ে না খুঁচিয়ে সিদ্দীকি সাহেব তাদেরকে আইনের হাতে তুলে দিলেই পারতেন। কিন্তু এখন মনে হয় তিনি কেন সেদিনই সবগুলো রাজাকার আল বদরকে এইভাবে বেয়নেট দিয়ে খুঁচিয়ে খুঁচিয়ে মেরে ফেলেননি। অমানুষের সাথে আবার কিসের মানবিকতা ?

