ঘর মন জানালা: ৯/১৮,০৮



১.
কাল গিয়েছিলাম বাংলাভিশন-এ, লিফটে এক লোককে খুব চেনা চেনা লাগে, সেও তাকিয়ে আমারই দিকে।
-এহসান ভাই?
-নজরুল?
কতবছর পরে দেখা। সেই যখন তুমুল স্কাউটিং করতাম। এহসান ভাই তখন বাংলাদেশ স্কাউটস-এর ছবি তুলতেন। কত ক্যাম্প কত বাঁদরামো একসঙ্গে। আমার প্রেসিডেন্ট এ্যাওয়ার্ড গ্রহণকালীন ফটো যার কাছ থেকে আমার কোনোকালেই নেওয়া হলো না। এখন ভিডিও ক্যামেরা চালান। প্রায় ১৪/১৫ বছর পরে দেখা। লিফটে ১৪ তলা থেকে নামতে নামতে নিজের চেহারা দেখি। খেয়াল করি চুলে কমতি ধরেছে। ভাবা যায়, পাঁচ বছর আগেও আমার মাথার ঝাকড়া চুল কাঁধ ছাড়িয়ে পিঠে লুটোপুটি খেতো? রবীন্দ্রনাথের সমান দাড়ি রেখে তাতে অনেকগুলো বেণী করবো... লাল নীল হলুদ কালো সবুজ বেগুনী রাবারব্যান্ডগুলো ঝুলবে বুকে... সেই স্বপ্ন এখন আর দেখা হয়না। বদলে দেখি একবেলা ঢাকা শহরে ঘুরেই হয়রান হয়ে যাচ্ছি আজকাল... দিনের পর দিন ঢাকার রাস্তায় পড়ে থাকা নজরুল হারিয়ে গেছে কোন বাকেঁ!!
মনে মনে শক্তি আছে আগের মতোই... কিন্তু মনের আড়ালে বুঝি... একরাত জাগলে পরদিন রাণীক্ষেতী মুরগীর মতো ঝিমাই সারাদিন।
মেনে নেওয়া কঠিন হয়ে যাচ্ছে... না মেনেও উপায় দেখি না।
আদুর গোপাল কৃষ্ণনের একটা ছবি দেখেছিলাম কাঁচা পাকা চুল দাড়িতে... সেই রূপটা বড় ভালো লেগেছিলো। তাই কখনো পাকা চুল তুলতে দিইনি বউকে, অর্ধেক চুল পাকলে পরে সেই ছবিটার মতো হবে ভেবে। পাকা চুল বাড়ছে। এখনো কি সেভাবে ভাবতে পারি? নাকি মাঝে মাঝে ইচ্ছে করে তুলেই ফেলি??
২৫ বছর বয়সের সময় ঘোষণা দিয়েছিলাম ''মুসলমানের এক জবান, বছর বছর বয়স পাল্টাইতে পারুম না, আমার বয়স এখন থেকে ২৫ই থাকবে।'' এখনো আমি ২৫ই দাবী করি... কিন্তু আশপাশের লোকগুলো সরকারের মতো, আমলাদের মতো, জাবির সিন্ডিকেটের মতো- দাবী মানতে চায় না।
এখনো আমি জীবনের দারুণ উন্মাদনায় ডুবে থাকতে চাই, সেই ভাবনায় বয়স আমার বাড়ে না।
২.
মিডিয়াতে চলছে ডিসেম্বর ক্রাইসিস। সবগুলো চ্যানেল হাত গুটিয়ে বসে আছে নতুন কোনো এক সরকারের আশায়। তার আগে কোনোরকমে চালিয়ে দিতে পারলেই হয়। সেই ঠেলায় আমাদের বিপদ। কাজকর্ম সব চ্যানেলগুলোর সঙ্গে, আর চ্যানেলগুলো সব অসাধু রাজ'অ'নৈতিকের টাকায় তৈরি। প্রতিবার সরকার বদলের কালে তাই আমাদের কপাল পোড়ে। সেই ধাক্কা থাকে পরবর্তী বছরগুলোতে, কাটিয়ে উঠতে না উঠতে আবার নতুন সঙ্কট শুরু। সামনে এগুনো কি আমাদের হবে না?
এই পর্যন্ত ভেবে হাসি। গোটা বাংলাদেশটার অবস্থাই তো আমি ধারন করে বসে আছি দেখছি।
৩.
সেদিন সারারাত নেটে বসেছিলাম, তাই নিয়ে বউয়ের সঙ্গে খিটিমিটি লেগে গেছিলো, রেশ রয়ে গেছে এখনো... গরমের দিনেও কেমন শীত শীত ভাব। মাঝখানে উষ্ণতা ছড়ায় মেয়েটা। এর অত্যাচারেই গম্ভীর হয়ে থাকাটা হয়ে ওঠে না। এঘরে কম্পিউটারের সামনে বসে থাকা আমাকে আঙ্গুল ধরে ধরে নিয়ে যায় মূলঘরে। বসিয়ে দেয় মায়ের পাশে। পিচ্চিটা কি বোঝে তা বুঝি না। দেখতে দেখতে বড় হয়ে যাচ্ছে। 
৪.
ইশ্... আমি যদি ছোট হয়ে যেতে পারতাম...
(ছবি কৃতজ্ঞতা: দ্য স্টোরি) 

