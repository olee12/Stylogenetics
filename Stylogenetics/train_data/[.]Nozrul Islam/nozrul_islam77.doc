বর্ষার বইমেলায় ৮



বর্ষার বইমেলায় গতকাল ছিলো ৮ম দিন। এক সপ্তাহ পার হয়ে গেছে। ছোট মেলা, তার মধ্যে সারাদিন বর্ষন, রাস্তায় অসহনীয় ট্রাফিক জ্যাম... মেলায় লোকজন তেমন নেই। বিকেলে ঘুমিয়ে পড়েছিলাম। ৭টার সময় দৌড়াতে দৌড়াতে মেলায় হাজির। যাবার সময় দেখি অনিন্দ্য আর মনামী রিক্সায় করে যাচ্ছেন কোথায় যেন। তার মানে এরা আজকে মেলায় নাই। 
গিয়ে দেখি মউ একা একা ঘুরে ঘুরে জলের মতো বই দেখছে। আর কেউ নেই। কী আর করা... আমরা দুজনে দুজনার হয়ে মেলা ঘুরতে লাগলাম। নতুন বই নাই, পুরনো বই আর কতো দেখবো। তার উপরে অর্থাভাবে বই কেনা বন্ধ। এত বই সহ্য করা মুশকিল। তাই চায়ের দোকানেই ভরসা। 
দুজনে মিলে কোথায় একটু প্রাণের কথা কইবো তা না, জমে উঠলো মঞ্চ নাটকের কথা। মউ এখন প্রবল নাট্যকর্মী, আর আমি ১০ বছর আগে মঞ্চ ছেড়ে আসা সাবেক লোক। কয়দিন আগে মউ বলছিলো এখনো নাকি আমাদের আমলের সেই সব বাঁদরামীর গল্পগুলো তারা আড্ডায় বসে শোনে। আজ একটা শুনিয়েই দিলো। আমিও শুনলাম আমারই এক গল্প, এত বছরে ডালপালা মেলে যে চেহারা পেয়েছে, নিজেরই চিনতে কষ্ট হলো।
তবে তারচেয়ে বেশি হলাম অবাক, শিল্পকলায় মাঝে মধ্যে যাই, সেখানেও নতুন মঞ্চকর্মীরা বলে আমাদের অনেক গল্প নাকি তারা এখনো শোনে। কী আশ্চর্য, গত দশবছরে মঞ্চ জগতে বাঁদরের এতো অভাব ছিলো যে এখনো আমাদের গল্পই শুনতে হয়!
চা আর পেঁয়াজু খেয়ে আবার বইমেলায়। মনজুর এলাহী এসেছে। কিন্তু মেলায় লোকজন খুব কম। 
মেলায় দুই ধরণের স্টল। ছোট স্টলগুলোর ভাড়া ১৬০০ টাকা আর বড়গুলো ৩২০০ টাকা। মিলিয়ে মোট ৫০টি স্টল। অনেকেই এখনো লাভের মুখ দেখতে পারেননি। দশ দিনে হাজার চারেক বই বিক্রি না হলে কেমনে কী? কেউ কেউ বলছেন মেলা আরো ৫ দিন বাড়াতে। কিন্তু আমার মনে হয় সেটা উচিত হবে না। ধীরে ধীরে মেলা আকর্ষণ হারাবে। তারচেয়ে দশ দিনেই থামিয়ে দেওয়া উচিত। 
এবছর মেলা অনেক অগোছালো ছিলো। অনেক ব্যর্থতা ছিলো। দলাদলি কোন্দল তো ছিলোই। একটি বইমেলাকে সফল করতে হলে আরো অনেক পথ হাঁটতে হবে। আশা করবো মেলার আয়োজকরা তা বুঝতে পারবেন। আগামী বছর আরো সফল মেলা চাই। 
আজকে ছবি নাই। ছবি আছে, কিন্তু প্রসেস করে আপলোড করে দেওয়ার সময়ের খুব অভাব। 
আজকে মেলায় আলোচনা করবেন সিরাজুল ইসলাম চৌধুরী আর সলিমুল্লাহ খান। আগ্রহ আছে। কিন্তু সময় করতে পারবো কী না বুঝতে পারছি না। 
মেলার আর মাত্র দুটো দিন আছে। আজকে আর আগামীকাল। এরপর আর নাই। তাই সবাইকে অনুরোধ জানাই, মেলায় আসুন, বই কিনুন। মেলা বাঁচলে বই বাঁচবে, লেখক বাঁচবে। লেখক আর বইকে করুণা করার জন্য আসতে বলছি না। বই আর লেখক না বাঁচলে মানুষ বাঁচবে কী? 

