বর্ষার বইমেলায় ৬




বর্ষার বইমেলার প্রথম এবং একমাত্র শুক্রবার ছিলো আজকে। ছুটির দিন। ধরেই নিয়েছিলাম ব্যাপক ভীড় হবে। বিকিকিনিও হবে ব্যাপক। 
কিন্তু হায়, এ তো দেখি ঢিলি ময়দান খালি অবস্থা! অন্যান্য দিনের তুলনায় লোকজন কম আজকে। অন্যান্য দিনে মাইকের অত্যাচারে কান ঝালাপালা হয়ে যায়, কালকেই কর্তৃপক্ষরে কানপড়া দিয়ে আসছিলাম, আজ দেখি একেবারে মোলায়েম সুরে বাজতেছে মাইক। আহ্ শান্তি।
আজকে সচলদের উপস্থিতিও নাই তেমন। শাহেনশাহ্, গৌতম আর পান্থ। আর শেষদিকে আসলো মনজুর এলাহী। আজকে এমনই নিরাড্ডা যে আমাদের বইমেলা ক্যাফেটরিয়াতেই যাওয়া হইলো না। মেলার পাশের চায়ের দোকানে চা বিড়ি খেয়েই শেষ।
চট্টগ্রামের এক প্রকাশনী সংস্থা মুসা ইব্রাহীমের এভারেস্ট জয় নিয়ে বই ফেঁদে বসেছে দেখলাম। কয়েক পাতার সেই বই, পত্রিকা আর ব্লগ থেকে কিছু লেখা তুলে ছেপে দিছে। গায়ের দাম দেখি ১০০ টাকা। জিজ্ঞেস করায় জানা গেলো দাম আসলে ৫০ টাকা। হার্ডকভার বাইন্ডিং হলে ১০০ হতো। খুলে দেখলাম তাতে সচলে আর যুগান্তরে প্রকাশিত আমাদের গৌতমদার লেখাটাও আছে। একটু পরে যখন গৌতমদা এলো, তাকে বইটা দেখালাম। লেখক নিজেই জানে না তার লেখা নিয়ে বই বের হয়ে গেছে! এই সংস্কৃতি থেকে আমরা যে কবে বের হতে পারবো। যাহোক, প্রকাশনা কর্তৃপক্ষ সঙ্গে সঙ্গে গৌতমদাকে অন্তত লেখক কপি দিলো একটা!
গতকাল সচল সংকলন আর সচলদের বেশকিছু বই স্টক ফুরিয়ে গেছিলো। আজকে নতুন উদ্যমে তারা দোকানে গর্জাতে লাগলো। সঙ্গে যোগ হলো অমিত আহমেদের গল্পগ্রন্থ 'বৃষ্টিদিন রৌদ্রসময়' আর নাজমুল আলবাবের কবিতার বই 'মিহিদানা দিনলিপি'।
তবে আজকে আড্ডা কম হওয়ায় একটা লাভ হইছে। আরাম করে মেলাটা ঘুরে দেখতে পারছি এই প্রথম।
আরো ভালো লাগছে এটা দেখে যে সচলায়তনে এই সিরিজ দেখে অনেকেই মেলায় আসছেন। আজকে কয়েকজনই জানালেন এই লেখার কথা।
আজকেও কথা হলো ভাষাচিত্রর প্রকাশক সোহেল আর অগ্রদূত প্রকাশক সরসিজ আলীম ভাইয়ের সঙ্গে। প্রকাশনা আর বই বিপনন নিয়ে এই বিতিকিচ্ছিরির অবসান আসলেই জরুরী। 
আজকে ব্যাটারি কোনো গরবর করে নাই, আরাম করে ছবি তুলছি আজকে। টায়ার্ড আছি, বেশি না লিখে আজকে ছবি দিয়েই পার করি...

বইপত্রর স্টলে সচল সংকলন এবং সচলদের বই

মেলার একাংশ

সাদ্দাম ভাই, দশদিনব্যাপী মেলার সার্বক্ষণিক অনুষ্ঠান সঞ্চালকের কঠিন দায়িত্ব পালক করে যাচ্ছেন হাসিমুখে

বই দেখা, বই কেনা, বই মেলা...

সচলায়তন কী জিনিস... খায় না মাথায় দেয় তার কিছুই জানতেন না অরুণদা। কিন্তু এখন প্রতিদিন তার কাছে লোকজন গিয়ে জিজ্ঞেস করে সচলায়তন আর সচলদের কথা... তিনি নিজেও সচল পেলেই ধরে ধরে সবার সঙ্গে পরিচয় করিয়ে দেন...

আমি যে সত্যি সত্যিই বইমেলায় যাই, এবং বাস্তব অভিজ্ঞতা থেকেই প্রতিদিন লেখি, তার একটা প্রমাণ রাখা দরকার। তাই শাহেনশাহ্ এই ফটো তুলে দিলো। 

পান্থ বই কিনছে, সিমন পোজ দিয়েই খালাশ

চলছে বই বিকিকিনি


শুদ্ধস্বরের স্টলে সচলদের বই। আছে সচলায়তন গল্প সংকলন 'পুর্ণমুঠি'ও

 
কতো বই রে!

অরুণদা পাহারা দিচ্ছেন সচলদের বই
 

রানা আপা পড়ছেন রবীন্দ্রনাথ ঠাকুরের জীবনের অজানা কিছু তথ্য। রানা আপা এই বর্ষার বইমেলার আয়োজকদের অন্যতম ব্যক্তি
 



পিতা নিয়ে এসেছেন সন্তানকে, কিনে দিচ্ছেন বই
 


বইপত্রর স্টলে বসে আছে পান্থ। সিমন সেখানে বসেই চামে বই পড়ে নিচ্ছে

