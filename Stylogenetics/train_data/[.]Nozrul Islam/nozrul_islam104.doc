সুরের বন্যায় ভেসে গেলো অন্যায়...



লীলেন'দা হঠাৎ ফোনে জানালেন শুভদা আসছেন ঢাকায়। আর জানা গেলো তিনি খুব ভালো গান করেন। শুভদা মানে শুভপ্রসাদ দা। কোলকাতার লোক, সচলে লিখেন। [সচলের গুগলটা কাজ করছে না, তাই লিঙ্ক দিতে পারছি না]
তো কোন বেকুবে এই চান্স মিস করে? রাতারাতিই একটা গানাড্ডার আয়োজন করা হয়ে গেলো। পুরো দায়িত্ব কাঁধে তুলে নিলেন মুস্তাফিজ ভাই।

১১ তারিখ রাতেই শুভদা আর তাঁর মেয়ে ডানা এসে পৌঁছলো ঢাকায়। পরদিনই মুস্তাফিজ ভাই দুজনকে ঢাকা শহর দেখানোর আয়োজন করলেন। শুভদা আসামের লোক। অবশ্য পূর্বপুরুষ সিলেটের। এখন থাকেন কোলকাতায়।

ঢাকা শহরটা একদিনে কিছুই দেখা সম্ভব না। তবু সংসদ ভবন, মুক্তিযুদ্ধ জাদুঘর, ঢাকা বিশ্ববিদ্যালয়, এসব দেখে টেখে সন্ধ্যায় মুস্তাফিজ ভাইয়ের বাড়িতে এলেন।
এর মধ্যে আমার সেলফোনের উপর নিধি গরম চা ঢেলে পুরো অকেজো করে দিয়েছে, আড্ডার দাওয়াত যে দেবো সবাইকে, নাম্বারই তো নাই। বুনোহাঁস নিলেন সেই দায়িত্ব। তলে তলে তল্লাটে খবর পৌঁছে গেলো।
সন্ধ্যায় যখন মুস্তাফিজ ভাইয়ের বাড়িতে গেলাম, শুভদা আর ডানা তখন মুস্তাফিজ ভাইয়ের তোলা নেপালের ছবি দেখছেন মন ভরে। দেখতে দেখতেই জমে উঠলো আড্ডা। অফিসদিন থাকায় অনেক সচলই আসতে পারলেন না। যারা আসতে পারেননি, তারা আসলেই হতভাগা। সচলে আড্ডা হয়, কিন্তু এরকম গানের জলসা আগে হয়নি।

হারমোনিয়ামের অভাবে গান শুরু করা যাচ্ছিলো না, আরিফ জেবতিকের বাড়ি থেকে এলো হারমোনিয়াম। [আরিফ জেবতিক মনে হয় আড়ালে আবডালে গানচর্চা করেন  ] আমাদের সচল্তবল্চি মৃদুলাম্মেদ একটা জরুরী কাজে আটকে গেলেন, আসতে পারলেন না। অতপর তবলা সঙ্গত ছাড়াই শুরু হলো গান। নানান স্বাদের গান, রবীন্দ্রনাথ থেকে ভজন, মৌসুমী ভৌমিক থেকে সিনেমার গান, গণসঙ্গীত থেকে শচীন কর্তা, এপার বাংলা ওপার বাংলা থেকে হবিগঞ্জের জালালী কৈতর... কোনটা নেই। ভাওয়াইয়া ভাটিয়ালি? সেও আছে... আহ্... 
সুরের বন্যায় ভেসে যেতে লাগলো সকল অন্যায়... প্রথমে জানতাম শুভদা একাই গাইবেন। কিন্তু আনিস ভাই এতো সুন্দর কণ্ঠ নিয়ে বসে থাকেন কীভাবে চুপ করে? তিনিও হাতে তুলে নিলেন হারমোনিয়াম আর কণ্ঠে তুলে নিলেন গান।

দুষ্ট বালিকাটা আদতেই দুষ্ট। আড্ডায় গিয়েই ঝাঁপি খুলে বের করে আনলো মেহেদীর টিউব। আর শুরুতেই ডানার হাত রাঙিয়ে দিলো মেহেদীর রঙে। এরপর বুনোহাঁস, নূপুর, রিতা ভাবী, মাতিস, সাদ, নিধি... কেউ রেহাই পেলো না। এর প্রতিবাদ স্বরূপ মুস্তাফিজ ভাই দুষ্ট বালিকার হাতও বাধিয়ে দিলেন মেহেদীর রঙে। 
যাহোক, দুষ্ট বালিকা তো ডানার হাত অকেজো করে দিয়েছে, কিন্তু তাই বলেই কি রেহাই আছে? গান তো গাইতেই হবে।
এবার শুরু হলো বাবা মেয়ের যুগলবন্দী। বাবা যন্ত্রে সুর তোলে, আর কণ্ঠে মাতায় ডানা। কী মিষ্টি কণ্ঠ!!
গান তো শুধু গান নয়, গানের সঙ্গে আলোচনা। শুভদা শোনালেন আসামের কথা। আমাদের যেমন একুশে ফেব্রুয়ারি, আসামে তেমন ১৯ মে। তাঁরা দুটো তারিখই একসঙ্গে উচ্চারণ করেন। বাংলা ভাষার দাবীতে আসামের আন্দোলন সংগ্রামের কথা জানলাম। মাতৃভাষার দাবীতে আসামে শহীদজনদের কথা জানলাম। আমরা আজকে যে মাতৃভাষা, প্রিয় বাংলা ভাষায় কথা বলি, লিখি... তার দাবীতে আসামের মানুষদের সংগ্রামের অনেক অনেক গল্পর কথা জানলাম। 
গানের অবসরেই জমে উঠলো নানান আড্ডা। এপার বাংলা ওপার বাংলার কথা। এপার বাংলা না ওপার বাংলা, নেট জনপ্রিয় কোন বঙ্গে? দুই বাংলার সাংস্কৃতিক বিবর্তণ, সমাজ বিবর্তণ... আরো কতো কী যে আড্ডা... 
এমনই গানাড্ডা, খাবারের কথা কেউ আর মুখেই তোলে না। খেতে গেলে যে গান মিস হয়ে যাবে, তাই আঙ্গুর মিষ্টি খেয়েই গানে ডুবে গেলো সবাই। 
তবু একসময় রাত হয়ে যায়, ফেরার তাড়া... দুঃখ মন নিয়ে গান ছেড়ে সবাই খাবারের টেবিলে। 
এরপরে দেখা গেলো রিতা ভাবীর ক্যারিশমা। যারা রিতা ভাবীর হাতের রান্না খান্নাই, তারা পোড়াকপাইলা... গতকাল ছিলো খিচুড়ী, মুরগী, বাইং মাছ, সামুদ্রিক মাছ [ম্যাকেরেল] ভাজা, সব্জী... 
খাওয়ার পরেও যেন আড্ডা আর শেষ হয় না। তবু নিতান্ত ফিরতে হয় বলেই ফিরে চলা। ফিরলাম বাড়ি। কিন্তু গানের সুরগুলো রয়ে গেলো কানে...
অবশ্যই অবশ্যই ছবিগুলো মুস্তাফিজ ভাইয়ের তোলা... 

