ইতিহাস সংরক্ষণ প্রকল্প প্রস্তাব



১.
আমরা ব্লগ এবং নানান জায়গায় বছরের পর বছর ধরে চিৎকার করেই যাচ্ছি যে মুক্তিযুদ্ধের সঠিক ইতিহাস আমাদের নেই। প্রতিবার সরকার চোখ পাল্টি দেন। 
একটা কথা মেঘমুক্ত দিবাকাশে সূর্যের মতোই স্পষ্ট যে সরকারের আশায় বসে থাকলে আমরা জীবনেও আমাদের জাতীয় ইতিহাস পাবো না। সবই হবে দলীয় ইতিহাস।
(শুধু যদি এই দলগুলোর জীবদ্দশা নিয়ে তামাশা চলতো, তাহলেও নাহয় কথা ছিলো, কিন্তু আমরা বিগত জোট সরকারের আমলে দেখেছি বাঙ্গালী সংস্কৃতির ঐতিহ্য ভিন্নধারা দেখাতে আমাদের এই ভূখণ্ডের ইতিহাস নিয়েও তারা নাড়াচাড়া করেছে। মুক্তিযুদ্ধকে দূর্বল প্রমাণ করতে পলাশী যুদ্ধের ইতিহাস নিয়ে লাফাইতে দেখছি)
তো যাহোক, বিষয়টা এখন একেবারেই স্পষ্ট যে, কোনো সরকার যদি ইতিহাস রচনা করেও দেয়, তাতে নিজেদের কথাই তারা বলবে, দলের কথা বলবে। দেশ আর আমজনতা সেখানে হাকুল্লা। 
বেসরকারীভাবে উদ্যোগ নেওয়া সম্ভব। কিন্তু তার ভবিষ্যত কোনো অংশে কম ভয়াবহ হবে বলে মনে হয় না। দেখা যাবে ১২ খণ্ডের ইতিহাস পুস্তকের নাম 'গ্রামীণ ফোন বাংলাদেশের ইতিহাস' কিংবা 'প্রথম আলো বদলে ফেলো বদলে দাও বাংলাদেশের ইতিহাস'।
ক্ষমা করে দেন ভাই। মাফ চাই।
তাহলে কী হবে? এভাবেই চলবে?
না। আমার মতে, যদি কিছু করতে হয় আমাদেরকেই করতে হবে। আমাদের অনেক শক্তি আছে, অনেক দেশপ্রেম আছে। এই দেশের জন্য আমরা রাত দিন পরিশ্রম করি, কাঁদি, দেশের সামান্য অর্জনে আমরা হাসতে হাসতে ভেউ ভেউ করে কাঁদি।
তাহলে আমরা কেন পারবো না?
আমি নিশ্চিত বলতে চাই, আমাদের দ্বারাই সম্ভব। প্রয়োজন শুধু শক্তিগুলো এক মালায় গাঁথা আর সুন্দর একটা পরিকল্পনা। 
২.
একটা দল হয়ে উঠতে পারি আমরা যারা আগ্রহী। ইতিহাস রচনার কাঠামোগত দিকগুলো নিয়ে পড়াশোনা করা সমমনা একজন কাউকে আমরা খুঁজে নিতে পারি আমাদের নির্দেশক হিসেবে। তারপর ধৈর্য্য ধরে, সময় নিয়ে আমরা কাজটা করতে পারি। কাজটা শুরু হবে একেবারে প্রাচীণ আমল থেকে মুক্তিযুদ্ধ পর্যন্ত। একেকজন একেকটা সেক্টর নিয়ে কাজ করবেন। বা একেকজন একেকটা সময়কাল নিয়ে কাজ করবেন। দায়িত্ব ভাগ করা থাকবে। প্রত্যেকে নিজস্ব ব্যস্ততা আর কাজের অবসরে প্রতিদিন এই কাজটা একটু একটু করে এগিয়ে নেবেন। এভাবেই রচনা করা যাবে একটি পূর্ণাঙ্গ ইতিহাস। 
৩.
ইতিহাস রচনা করবো এটা শুনলেই চোখ কপালে উঠে যাওয়া স্বভাব আমাদের। কিন্তু এটা খুব কঠিন কাজ বলে মনে হয় না আমার। যদি সবাই মিলে হাত দেই। একশজনের বিন্দু দিয়ে গড়ে উঠবে ইতিহাসের সিন্ধু।
উইকিপিডিয়া আমাদের সামনে উদাহরণ হতে পারে। কী বিশাল একটা তথ্য ভাণ্ডার তৈরি হয়ে গেলো।
তাহলে আমরা সবাই মিলে পারবো না কেন? 
৪.
অদূর ভবিষ্যতে রেফারেন্স হিসেবে কাগজী পুস্তকের চেয়ে অন্তর্জালই বেশি গুরুত্বপূর্ণ বিবেচিত হবে বলে আমার ধারণা। আর উইকিপিডিয়া ইতোমধ্যেই বিশ্বাসযোগ্যতা অর্জন করে ফেলেছে। ফলে আমাদের এই ইতিহাস প্রকল্প একই সঙ্গে উইকিপিডিয়ায় এবং আলাদা একটি ওয়েব সাইটে থাকতে পারে। 
৫.
এটা একটা প্রাথমিক প্রস্তাবনা পোস্ট। সকলের অংশগ্রহণ আর মতামত প্রার্থনীয়।

