বর্ষার বইমেলায় ৭




গতকাল আড্ডা জমেনি, তাই আজকে যাবার আগে ভাবলাম লোকজনরে গুঁতাই। ফোনে রাজী করানো গেলো শাহেনশাহ্, রণদা আর টুটুল ভাইকে। আর অনলাইনে পাওয়া গেলো মউ আর মনামীকে। কান-মাথা থিউরিতে অনিন্দ রহমানরে পাওয়া গেলো। পান্থ আইলো রবাহুত। পলাশ আর মনজুর তো এমনি এমনিই আসে। সবশেষে এলেন গৌতমদা। আর ছিলেন আলীম ভাই।
তো জমে গেলো আবার বইমেলার আড্ডা। 
বিকেলে আজীজে গেলাম। দেশের বিশিষ্ট প্রকাশক মহাজন আহমেদুর রশীদ ভাইয়ের বদান্যতায় চা জুটলো। রণদাসহ তিনজনে মিলে কিছুক্ষণ গুলতানি মেরে গেলাম বর্ষার বইমেলায়। আজকে ক্যামেরা নেই নাই। শাহেনশাহ্ তুলবে ছবি। আমি ঝাড়া হাতপা। 
আজকে ছিলো শিশু সাহিত্য নিয়ে আলোচনা। আলী ইমাম এসেছেন। কথা ছিলো আমিরুল ভাই আসবেন। কিন্তু দেখলাম না। আজকের লোকসমাগম  বরঞ্চ গতকালের চেয়ে ভালো মনে হলো। বই বিকিকিনিও।
ঐন্দ্রিলা হুট করেই এসে হাজির। শহীদুল জহিরের নির্বাচিত উপন্যাস আর মানিক বন্দোপাধ্যায়ের উপন্যাস লাগবে। কিন্তু স্টক নাই। দোকানে অর্ডার ধরিয়ে দিলাম। কিন্তু মজা হলো তার আগে। ঐন্দ্রিলা এসেছিলো খালাম্মাকে সঙ্গে নিয়ে। পরিচয় করিয়ে দিচ্ছে- নজু ভাই, এই যে উনি আমার মা... আর মা... উনি নিধির মা... 
নিজে বই কিনলাম না, কিন্তু রণদাকে ধরিয়ে দিলাম হোসে সারামাগোর ব্লাইন্ডনেস। বইমেলা পুরনো হয়ে গেছে। বই কিনলে নাহয় দুটো কথা ছিলো, ছোট এই মেলা আর কতো দেখবো? তারচেয়ে আড্ডাই ভালো। তাই আজকে আড্ডাই জমলো। দারুণ আড্ডা। সঙ্গে চা পুরি সিঙাড়া চপ বিড়ি তো আছেই... সেগুলোর ছবি আবার দেবো? 
গত একুশে বইমেলায় রণদার একটা ইয়োগা বই বের হইছে। তার আগে থেকেই, যখন যা-ই বলি, রণদা বলে ইয়োগার কথা। আজকেও শুরু করলো। কিন্তু হায় রণদা জানে না, ইয়োগ এখন ৩০০ টাকা দামের বই পড়ে শিখার জিনিস না... শিল্পা শেঠী আর বিপাসা বসুরা নেমে গেছে পর্দায়... ৮০ টাকাতেই পাওয়া যায় 
যাহোক, চা নাস্তা সেড়ে আবার মেলায়। বইপত্র দেখা, ঘুরাঘুরি, ছবি তোলা। 
সন্ধ্যায় একটা দাওয়াত ছিলো, কথা ছিলো ৭টার মধ্যে মেলা ছেড়ে বের হয়ে যাবো। আমি কথা দিলে কথা রাখি। ৭টার মধ্যেই মেলা ছেড়ে বের হয়ে গেলাম। কিন্তু মেলার ঠিক গেটের বাইরে দাঁড়িয়ে আড্ডা দিলাম আরো ঝাড়া এক ঘন্টা। দেশে মানুষের চেয়ে কবি বেশি, কিন্তু কবিতার বই কেন বিক্রি হয় না? বিক্রি যদি না হয় তাইলে কবিরা বই বের করেন কেন? কবিরা দোষ দেয় প্রকাশকরা কবিতার বই বের করতে চায় না। প্রকাশকেরই বা দোষ কী? কবিতার বই কেনে না কেউ, কেন? দোষ আসলে কার? কবির, প্রকাশকের নাকি পাঠকের?
একঘন্টা পরেও বুঝতে পারলাম না দোষটা আসলে কার।
মেলার ৭ দিন শেষ। আর মাত্র তিনদিন আছে। প্রতিদিন সকাল ১১টা থেকে রাত ৮টা পর্যন্ত মেলা চলছে। যারা এখনো আসতে পারেন নাই, তারা দৌড় দেন। তবে আমার মনে হয় মেলাটা আর দুই চারদিন বাড়ালে ভালো হতো...
যাহোক, আজকের ছবি তুলেছে শাহেনশাহ্। সেগুলো তুলে দিলাম।

বই এবং পাঠক
 

মনোযোগি ক্রেতা
 

এই সেই কনকর্ড এম্পোরিয়াম, যেখানে মেলা হচ্ছে
 

রণদা আর টুটুল ভাই জ্ঞানগম্ভীর আলোচনা করতেছিলো, তার মধ্যে মউ আইসা হাজির...
 

এই ছবিটা আমি বান্ধায়া রাখবো। বড় হয়া বলতে পারবো, দেশের বিশিষ্ট প্রকাশক আহমেদুর রশীদ একদা আমাকে চিনতেন 
 

সবাই সিমনের মতো গোঁফ রাখতে চায়, রণদার কি গোঁফ নাই?
 

আমি কিন্তু খুউব মনোযোগ দিয়া বই দেখতেছিলাম... পাপ্পারাজ্জিদের যন্ত্রণায় একটু যে ঠিকমতো জ্ঞানার্জন করবো, সেই সুযোগও নাই 
 

চা আড্ডায় চার মূর্তি... 
 

চা খেলে নাকি কালো হয়ে যায়, আর কালো হলে নাকি বিয়ে হয় না... এই জন্য পান্থ আজকাল চা খাওয়া ছেড়ে দিছে...
 

তাই বলে বই কেনা ছাড়ে নাই

