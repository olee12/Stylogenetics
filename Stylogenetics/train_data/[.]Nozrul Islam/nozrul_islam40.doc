বিষয় আব্দুল্লাহ আবু সায়ীদ: লাভের গুড় কার পাতে? 



আব্দুল্লাহ আবু সায়ীদকে নিয়ে গতরাত থেকেই দেশ উত্তাল। 
টিআইবির একটি অনুষ্ঠানে তিনি নাকি সাংসদ আর মন্ত্রীদের নিয়ে 'আপত্তিকর' কথা বলেছেন... তাই নিয়ে প্রথমে উত্তাল হয়েছে সংসদ।  রোববার জাতীয় সংসদ অধিবেশনে সভাপতির দায়িত্ব পালনকারী আলী আশরাফ বলেছেন আব্দুল্লাহ আবু সায়ীদকে সংসদে এসে ক্ষমা চাইতে হবে। 
এরপর উত্তাল হয়েছে গোটা দেশ, বিশেষ করে তরুণ প্রজন্ম।
আর কিছু না হোক, বিশ্ব সাহিত্য কেন্দ্রের দেশব্যাপী ছড়িয়ে থাকা বিশাল নেটওয়ার্কের কারনে আব্দুল্লাহ আবু সায়ীদ তরুণ প্রজন্মের কাছে ব্যাপক জনপ্রিয়। তরুণরা অন্তত এই ঘটনা সহজভাবে নেবে না এটাই অনুমেয়। হলোও তাই। খুব সাফল্যের সঙ্গে তরুণ প্রজন্মকে ক্ষেপিয়ে তোলা গেলো।
সবকথার সারকথা- এই সরকার খারাপ, মানীর মান রাখতে পারে না। নামাও এই সরকারকে।
গতরাতে পুরো ব্যাপারটি চুপচাপ দেখে গেছি, অবাক হয়েছি। আমি প্রতিদিন দুতিনটি পত্রিকা উল্টাই পাল্টাই... স্যারের মুখ নিসৃত এমন কোনো বাক্য তো পড়িনি কোথাও! আমারই তবে ভুল? 
হু ভুল, কারণ আমি 'ইনকিলাব' পড়ি না। 
জানা গেলো অন্য কোনো পত্রিকা না, দৈনিক ইনকিলাবে প্রকাশিত প্রতিবেদন থেকেই ঘটনার সূত্রপাত। এবং তারপর দেখা গেলো আব্দুল্লাহ আবু সায়ীদ সেই অনুষ্ঠানে যা বলেছিলেন, ইনকিলাব তা ঠিকভাবে ছাপেনি। 
আজকে প্রথম আলো ছেপেছে সঠিক বক্তব্যটি। সঙ্গে নোট আকারে বলে দিয়েছে যে এই বক্তব্যের রেকর্ডও তাদের কাছে সংরক্ষিত আছে। 
সারমর্ম করলে বিষয়টা এরকম হয় যে- আব্দুল্লাহ আবু সায়ীদ একটি অনুষ্ঠানে বক্তৃতা দিয়েছেন, অন্য পত্রিকাগুলো সেটি ঠিকঠাক ছাপলেও একটি বিশেষ পত্রিকা তা বিকৃত করে ছাপে । তা দিয়ে প্রথমে খুব সফলভাবে ক্ষেপিয়ে তোলা যায় সংসদকে, এবং তারপর গোটা দেশ, বিশেষ করে তরুণ প্রজন্মকে। এবং সেই বিশেষ পত্রিকাটির নাম 'ইনকিলাব', যার প্রতিষ্ঠা এবং প্রতিপালক যুদ্ধাপরাধী গোষ্ঠী। 
ইনকিলাবের এই রেসিপি আজকের না। এরশাদ আমলের সেই ভয়াবহ সাম্প্রদায়িক দাঙ্গার কথা আশাকরি জাতি এখনো ভুলে যায়নি। একটি মাত্র বিকৃত সংবাদ সারা দেশে ঘটিয়েছিলো চরম সাম্প্রদায়িক দাঙ্গা, প্রাণহানি। পরদিন জাতির কাছে ক্ষমা চাইলেও ততক্ষণে কাজের কাজটি হয়ে গেছে। 
আব্দুল্লাহ আবু সায়ীদের ঘটনায় কে ক্ষমা চাইবে, স্যার নাকি ইনকিলাব কর্তৃপক্ষ... তা অপেক্ষার বিষয়। কিন্তু 'আসল কাজটি' আসলেই হয়ে গেছে।  
মূল উদ্দেশ্যও খুব পরিষ্কার... যে কোনো মূল্যে এই সরকারকে উৎখাত করতে হবে, তবেই বাঁচানো যাবে যুদ্ধাপরাধীদের। সম্ভাব্য সবরকম পথেই চেষ্টা করা হচ্ছে দেশটাকে অস্থির আর অস্থিতিশীল করার। রাজাকারের পত্রিকা যে এই প্রক্রিয়ায় উল্লেখযোগ্য ভূমিকা পালন করবে তা তো বলাই বাহুল্য। 
চিহ্নিত গোষ্ঠী 'আসল কাজ' করতেই থাকবে, আমরা শুধু চিলের পেছনেই ছুটবো কেবল। আমাদের চোখ ফুটবে না!

