রিটন মিয়ার বর্ষপূর্তি, করি সবাই হর্ষ, ফুর্তি!!



যান্ত্রিক গোলযোগে রিটন ভাই সচলে নিয়মিত লিখতে পারেন না। কিন্তু সবার লেখাই পড়েন। সুযোগ পেলেই পড়েন। আর একটা কাজ সুযোগ পেলেই করেন, যেখানেই সম্ভব সেখানেই সচলায়তন আর সচলদের কথা বলে বেড়ান। অনুজ সচলদেরকে তিনি কতোটা ভালোবাসেন আর স্নেহ করেন, আর এইসব বাচ্চা বাচ্চা পোলাপানদের নিয়ে তিনি কতোটা গর্ব করেন সবসময়, এটা কাছ থেকে না দেখলে কেউ বুঝবে না। 
এই ভালোবাসা কতোটা, শুধু আজকের দিনটি দেখলেই পরিষ্কার। আজকে [এতক্ষণে অবশ্য গত হয়ে গেছে] ছিলো রিটন ভাইয়ের জন্মদিন। ঢাকায় রিটন ভাইয়ের বিরাট একটা বন্ধু গোষ্ঠী আছে। ইমপ্রেস চ্যানেল আইয়ের বিশাল কর্মপরিবার আছে।
কিন্তু রিটন ভাই নিজের অন্যতম এই দিনটি কাটালেন শুধুই সচলদের সাথে। আর সবচেয়ে ভালো লাগলো, রিটন ভাইয়ের উছিলায় আজকে একটা দারুণ সুন্দর দিন গেলো। সেই বইমেলার পরে অনেকদিন পরে বিরাট একটা সচলাড্ডা হলো। সবাই মিলে হৈ হৈ রৈ রৈ... 
গত কদিন ধরেই রিটন ভাইয়ের সাথে যোগাযোগ চলছিলো, বইমেলার পর আড্ডা হচ্ছে না। একদিন আড্ডার দিন হোক। সেই মতেই রিটন ভাই ডেট দিলেন ১ এপ্রিল। ভেন্যু আমার বাড়ি। স্পন্সর রিটন ভাই। 
আমি পয়লায় একটু ভড়কে গেলাম। কারণ নিধির তখন ১০৪ জ্বর। কিন্তু পরদিনই যখন নিধি জ্বরকে ডিজিএম বলে হেসে খেলে বেড়াতে লাগলো। সাথে সাথেই ফাইনাল করে ফেললাম পার্টি। গতকালকের কথা এটা।
তো সেই মতে আজকে সকালে রিটন ভাই আর আমি বাজারে গেলাম। একের পর এক ফোন আসছে, আমি পাশে এমন একটা ভাব ধরে বসে রইলাম যে আজকে যে উনার জন্মদিন, তার বিন্দু বিসর্গও আমি জানি না। রিটন ভাইও কিছু বলে না। আমাদেরকে সারপ্রাইজ দিতে চান। 
কিন্তু আমরা কি ছাড়ি? তলে তলে তল্লাটে প্রস্তুতি চলে। আ সা শিমূলের নেতৃত্বে কেক্কুক ফুলের এন্তেজাম হয়। প্রধান সেনাপতি পান্থ রহমান রেজা। দুষ্টু বালিকা আর বুনোহাঁস বেলুন ব্যানার নিয়ে ঝাঁপিয়ে পড়ে ঘর সাজাতে।
এদিকে রিটন ভাই পারলে পুরো বাজারটাই তুলে নিয়ে আসেন। আমি যদি বলি এক কেজিতেই হবে, সেখানে তিনি কেনেন কমপক্ষে পাঁচ কেজি। এত বাজার নিয়া কী করি আমি? নূপুর তো আমারে ঘরছাড়া করবে।
তাই রিটন ভাই নিজেই পাহাড়া দিয়ে বাড়িতে রেখে যান আমাকে। যাক বাবা বাঁচোয়া।
আমাদের বাড়িতে স্থায়ী গৃহসহকর্মী নাই। যা করার আমরাই করি। নূপুর এক হাতে নিধিকে সামলিয়ে আরেক হাতে পুরো বাড়ি পরিষ্কার পরিচ্ছন্ন করে ঈমানের অঙ্গ মজবুত করে ফেললো।
আর আমি রান্নার নামে আবার সেটাকে নোঙড়া করার পবিত্র দায়িত্ব নিয়ে শুরু করি। আলু কাটো, পেঁয়াজ বাটো, বাটো রসুনখানি। বেটো না বেটোনা নজু, কোমল কঠোর পানি 
যাহোক... সন্ধ্যা হতে না হতেই সচলের দল দলে বলে আসতে লাগলো। জমে উঠলো আড্ডা। আমি অধম তখনো হাড়ি খুন্তি নিয়ে দৌড়ের উপরে। আগুনের তাপ পেতে পেতে শুনি উচ্চকণ্ঠ হাসি ধ্বনি। রিটন ভাই স্বয়ং উপস্থিত থাকলে হাসির খোড়াকের অভাব হয় না। 
এর মধ্যে বিদ্যুৎ গেলো। [যাওয়ারই কথা, সমস্তটা বিকেলও ছিলো না]। জেনারেটরের আলো বাতাসে তবু কিছুটা রক্ষা। গরমেও আড্ডায় কোনো ছন্দপতন নাই। অবিরাম চলছে। 
একসময় কেক কাটাকাটির পর্যায় শুরু হলো। রিটন ভাই বিব্রত এবং লাজুক চেহারা নিয়ে কেক কাটলেন। [হায়, আমারে কেউ এক কণা কেকও দিলো না। কেনু কেনু কেনু?]
আমি জানি, এসব বর্ণনা কেবলই কাগুজে। আজকের এই অসাধারণ দারুণ দিনটা বর্ণনাতীত আসলে। 
পান্থ ফুলের সাথে একটা চাররঙ্গা কাগজে শুভেচ্ছাবার্তা লিখে এনেছে। সঙ্গে রিটন ভাইয়ের একটা কার্টুন। সবার নিচে লেখা- সচলায়তন পরিবার।
সবাই যখন চলে গেছেন। রিটন ভাই সেই ফুলটা আর শুভেচ্ছাবার্তাটা হাতে নিয়ে গাড়িতে উঠবেন। থামলেন... দেখলেন... বললেন- "সবশেষে এটাই, একটা দারুণ পরিবার। সচলায়তন পরিবার। কোনো রাজনৈতিক বা শিশু সংগঠন না, শুধু ব্লগের মাধ্যমে এতো অসাধারণ একটা পরিবার গড়ে উঠেছে। কল্পনাতীত!" 
আজকের দিনের বর্ণনাটুকু দেওয়া গেলো, আভাস দেওয়া গেলো অনেক আনন্দের। কিন্তু সবকিছু ছাপিয়ে আজকে বোধহয় সবচেয়ে উচ্চকিত ছিলো ভালোবাসাটাই। 
------------------------------------------
*শিরোনাম ছড়াটা মৃদুল আহমেদের লেখা। এর আরো কিছু অংশ আছে। আশা করি মৃদুল ভাই সেটা আলাদা করে লিখে দিবেন।
*আজকেও যথারীতি বেশ অনেক ছবি তোলা হয়েছে। যার যার ক্যামেরার সাথে সেগুলো ছড়িয়ে আছে। আশাকরি আজকের ছবিগুলো সবাই সচলে শেয়ার করবেন। 

