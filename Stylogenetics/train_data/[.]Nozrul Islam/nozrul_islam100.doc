কুভ জন্মদিন জিয়েমটি



তখন যখনো ব্লগের যুগ আসে নাই, তখন ছিলো ইয়াহু গ্রুপের জয় জয়কার। আমরা বন্ধু নামে একটা ইয়াহু গ্রুপ ছিলো, সেটাতেই আমরা মাস্তানী করতাম। আরেকটা গ্রুপ ছিলো স্বদেশী বন্ধু নামে। সেটাতে যেতাম না। প্রতিদ্বন্দ্বী মনে করতাম। 
স্বদেশী বন্ধুর এক বালিকা আমরা বন্ধুতে জয়েন করলো। খু্ব নিয়মিত না হলেও আমার সঙ্গে জমে গেলো দারুণ সখ্য। অস্ট্রেলিয়া নিবাসী সেই বালিকা দেশে আসলো কিছুদিনের জন্য। একদিন তার বাড়িতে ভার্চুয়াল বন্ধুদের দাওয়াত। যেহেতু সে মূলত স্বদেশী বন্ধুতেই আড্ডাবাজী করে তাই সেই দাওয়াতে স্বদেশী বন্ধুর বন্ধুরাই সর্বেসর্বা। কিন্তু তার ব্যাপক আব্দার, আমারে যাইতেই হইবো। 
আমি দ্বিধা থরথর... এমনিতেই আমি বাসা বাড়িতে কম যাই। পারিবারিকতায় আমি নাই। তার উপরে সেখানে আমার পরিচিত বলতে কেবল সেই বালিকাই, আর কেউরে চিনি না। কিন্তু সেই বালিকার ডাক অগ্রাহ্য করা সম্ভব না। জানে মাইরা ফেলবে। তাই একদিন শুক্রবার সকালে হাজির হইলাম টঙ্গীর সেই বাড়িতে। 
পরিচিত মহলে আমি যতোটাই আড্ডাবাজ, অপরিচিত মহলে আমি ঠিক ততোটাই গোবেচারা।
সেই আড্ডাতেও তাই হইলো। আমি বেকুবের মতো বসে থাকি। বাকীরা ব্যাপক আড্ডা মারে। সেই বালিকা এই নিয়া বিব্রত, বন্ধুদের আড্ডার আনন্দেও খেয়াল রাখতে হয় আমার কোনো অসুবিধা হইতেছে কী না... 
আমার ব্যাপক অসুবিধা হয় আসলে। আমি ম্যাচ করতে পারি না। পাংশু মুখে চুপ করে এক কোনায় বসে থাকি। নিতান্ত বাধ্য হয়ে। আশেপাশে লোকজন আমারে নিয়া টিপ্পনি কাটে, সেইটাও টের পাই। তবু কিছু করার নাই।
দুপুর গড়িয়ে বিকেল হলে রেহাই পাই। ছুটে পালাই। বাড়িতে এসে স্বস্তির নিশ্বাস। আহ্... 
মনে মনে অভিশাপ দেই সেই আড্ডাবাজগুলারে। যাদের জন্য আমার একটা দিন চরম ভ্রান্ত কাটলো। 
তার কতেক বছর পরে সচলে দেখি জি এম তানিম নামের একজন চমৎকার সব ছড়া লিখে যাচ্ছে... দারুণ সব অনুবাদ করে যাচ্ছে। তারে অভিনন্দাই... একসময় মেগা সচলাড্ডার উছিলায় ফোন যোগাযোগ হয় এই ছড়াকারের লগে... তখন প্রথম কথা...
আপনে কি জানেন আমি আপনেরে আগে থেকেই চিনি?
কে রে তুই?
আমি সেই আদি অকৃত্রিম জিয়েমটি... 
সিদ্ধান্ত নেই দেখা হইলে প্রথমেই ঘুষি দিয়া দাঁত ফালায়া দিমু। নিজেদের সার্কেলে পায়া বহুত অপমান করছস, এইবার পাইছি তরে... খাইছি তরে... 
কিন্তু কিছুই করা হয় না। উল্টা মুগ্ধ হয়া যাই পোলাটার প্রতিভায়... আর ঈর্ষায় মরি... জিয়েমটির জন্য নিদেনপক্ষে এই জীবনে আমার গোটাদশেক বালিকা প্রাপ্তির সম্ভাবনা বাতিল হয়ে যায়।
সচলে একসময় দুর্দান্ত সব ছড়াকারের ভীড় ছিলো। রিটন ভাই, সন্ন্যাসীদা, মৃদুলাম্মেদ, আকতারাম্মেদ, জিহাদ আর গতকালকের বার্থডে বালক জিয়েমটি...
এখন সেই অযোধ্যা আছে, কিন্তু ছড়াকাররা সবাই কেন যেন ছড়া ধর্মঘট করে আছে, লেখে টেখে না। সেই দিনগুলা খুব মিস করি... 
জিয়েমটির জন্মদিন ছিলো গতকাল... সময়াভাবে সারাদিন পোস্ট দিতে পারি নাই। তাই বলে শত্রুর খোলস উন্মোচন করবো না, তাই কি হয়?
কুভ জন্মদিন জিয়েমটি

