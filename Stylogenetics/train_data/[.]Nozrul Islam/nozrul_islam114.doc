বইমেলা আড্ডাম্যালা ৮



আজকে একেবারে ঝাড়া হাত পা মেলায় ঢুকলাম। এই প্রথম। কোনো দায়িত্ব নেই, চিন্তা নেই... শুধু ঘুরবো আর বই দেখবো কিনবো, এই প্ল্যান। 
বাংলা একাডেমীর অনেক সমস্যা। একটা অভিধান করলেই সব হয়ে যায় যেখানে, সেখানে শাখা প্রশাখা গজিয়ে তারা কমপক্ষে তিনটা ঢাউস সাইজের অভিধান প্রকাশ করে। এবং আমাদের তা কিনতে বাধ্য হতে হয়। স্টল ক্ষেত্রেও একই অবস্থা। এবার বইমেলায় বাংলা একাডেমির বই কিনতেই আপনাকে যেতে হবে তিনটা [!] স্টলে।
একটাতে তাদের সাম্প্রতিক বই, একটাতে পুরনো বই, আরেকটাতে তাদের পত্রিকা উত্তরাধিকার কিনতে যাইতে হবে...
আমি আজকে ভাবলাম বাংলা একাডেমির স্টলগুলোতেই হানা দেই নাহয়। প্রথমে ঢুকলাম বাংলা একাডেমির সাম্প্রতিক বই কিনতে। এখানে সবাই অভিধান কিনতেই আসে মূলত। অভিধানগুলো কেনা আছে, তাই অন্য বই দেখতে লাগলাম। দেখারও সিস্টেম নাই। ক্যাটালগ দেখে বাছাই করতে হবে। সেটা এক বিড়ম্বনা। বইয়ের নাম দেখে আমি আবার বাছাই করতে পারি না, বইটা উল্টে পাল্টে দেখতে হয় ভিত্রে কী আছে না আছে। কিন্তু তারা দেখতে দিবে না। কী ঝামেলা!
বাংলাদেশের চলচ্চিত্র: আর্থসামাজিক পটভূমি, ঋত্বিকমঙ্গল আর বাংলাদেশের স্বাধীনতা যুদ্ধে নারীর অবদান কিনলাম। কিনতে গিয়েও ঝামেলা। দুইজন বিক্রেতা, তার একজন চেয়ারে নাই, আরেকজন আছেন। যিনি আছেন, তিনি বসেই আছেন, কিন্তু জানালেন পাশেরজনের কাছে যেতে। আমি বললাম তিনি তো নাই সিটে, বললেন আসবে, তবু তিনি করবেন না কাজটা... আমি অপরজনের আসার অপেক্ষায় খাড়িয়ে থাকলাম।
একসময় তিনি আসলেন এবং বইগুলো কিনতে পারলাম। ততক্ষণে সময় পেরিয়ে গেছে অনেক। সরকারী সব প্রতিষ্ঠান বুঝি একই রকম। 
সেখান থেকে বের হয়ে যেতে চাইলাম বাংলা একাডেমির পুরনো বই বিক্রয় কেন্দ্রে। কিন্তু সেটার কপাট বন্ধ হয়ে গেছে। মেলা নয়টা পর্যন্ত হলেও বাংলা একাডেমি সাড়ে আটটার সময়ই কপাট বন্ধ করে দেয়। তাই ঢুকতে পারলাম না। 
ইতস্তত ঘুরতে লাগলাম। স্বরাজ প্রকাশনীর স্টল ভর্তি দেখলাম মুক্তিযুদ্ধের বই দিয়ে। থামলাম। যুদ্ধাপরাধ ও গণহত্যা ১৯৭১ বইটা পছন্দ হইলো, কিনলাম। দোকানের বিক্রয়কর্মী তরুণী তাতে ব্যাপক আপ্লুত। বাড়তি টাকা আর ক্যাশম্যামো না দিয়ে আমার সঙ্গে গল্প জুড়ে দিলেন... একটা বই কেনা দেখেই তিনি ধারণা করে ফেলেছেন আমি অনেক বই কিনি, আমার রুচি খুব ভালো... এইসব হাবিজাবি বলতে লাগলেন... কী সমস্যা... 
সেখান থেকে মুক্তি পেয়ে গেলাম লিটলম্যাগ অঞ্চলে। চালচিত্র কিনলাম। আর কিনলাম রাজা সহিদুল আসলামের 'মুক্তিযুদ্ধ ও প্রবচন'। মজা লাগলো, বইটা মাত্র চার পাতার। এটা সেটা দেখছি, এসময় এনকিদু এসে হাজির, হাজির নূপুরও। ততক্ষণে মেলা শেষ। লিটলম্যাগ চত্বরে আড্ডা সব ব্লগারদের। মাশীদের সঙ্গে দেখা হলো। আমার কেন জানি ধারণা ছিলো উনি একটু গম্ভীর হবেন। দেখি ধারণা ভুল... উনি পুরাই উড়াধুরা আড্ডাবাজ। ভালো লাগলো। আর আড্ডা জমে উঠলো... 
সে এক ভীষণ আড্ডা... মেলা শেষ, দোকানপাট বন্ধ হয়ে গেছে, তবু আড্ডা ফুরায় না। কর্তৃপক্ষ বাতি নিভিয়ে দেওয়ার পর বের হলাম। তাতেও আড্ডা মোটে কমে না। মেলার বাইরে এসে টিএসসিতে আবার শুরু হলো আড্ডা। আমি, নূপুর, অরূপ, মাশীদ, আরিফ জেবতিক, রিটন ভাই, তারেক, সবজান্তা, এনকিদু... আড্ডা চলতেই থাকলো...
গাঁজা থেকে শিশু সাহিত্য... হেন বিষয় নাই, যা নিয়ে আড্ডা হলো না... রাত গভীরে ফিরলাম যার যার বাড়ি।

