উত্তরাধুনিক ফটগফুর উজানগাঁর জন্মদিন মোবারক



উজানগাঁ নাম, কিন্তু গ্রামে থাকে না। থাকে সিলট শহরে। ভাত মাছ খায় আর ফটো তোলে। আমাদের সেই তাহার নামটি শাওইন্যা... প্রণবেশ দাশ শাওন।
শুনাশুন কতো কথা, সে নাকি জব্বর এক ফটগফুর। আজকে সকাল থেকে দেখি ফেসবুক ভর্তি খালি শুভেচ্ছা আর শুভেচ্ছা। জন্মদিনের তোড়া তোড়া ফুল। দুনিয়ার তাবৎ বালিকারা তার ওয়ালে গিয়া গিয়া কতো কতো কথা লিখতেছে। দেইখা যথারীতি পিত্তি জ্বইলা গেলো।
ভাবলাম দেখি তো এই ব্যাটা ক্যাঠা? কেমন সে ছবি তোলে? গিয়া দেখি ও মা... এইটা কীসের ছবি? কী সুন্দর একটা নদী, সেই নদীতে নৌকা চলার কথা, কিন্তু উজানগাঁর ছবিতে দেখি নদীমধ্যে আস্ত ট্রাক। জলের মধ্যে পদ্ম না ফুইটা গোলাপ ফুইটা রইছে। মগের মুল্লুক নাকি?

আর একটু উপরে তাকাইতেই দেখি আসমানে কোনো মেঘ নাই, পক্ষীও নাই ঝাঁকে ঝাঁকে মাছ উড়তেছে! কস্কী মমিন! সেই মাছ ধরার জন্য আবার এত্ত বড় বড় বড়শী ঝুলে আছে সপ্ত আসমান থেকে!
আর কথা নাই বার্তা নাই, ঘর নাই বাড়ি নাই, আসমানে এক জানালা। সেই জানালা দিয়া উঁকি দিয়া এইসব কাণ্ড কারখানা দেখতেছে এক বুড়ি আর তার নাতনী। চাঁদের বুড়ি হইলেও নাহয় কথা ছিলো। 
আর সবার সামনে কে? আমাদের ক্যানন শাওন। কাগু সফটওয়ার বানায়া নিজের ছবি দেয় আর শাওন মিয়া নিজের তোলা ছবিতে নিজের খোমা না লাগায়া পারে না। ক্যামেরার বেল্ট গলায় ঝুলায়, কিন্তু ক্যামেরা থাকে মাথার উপ্রে... ধিক ধিক, শতধিক...
কী রে ভাই? এইসব কী তেলেসমাতি শুরু হইলো দুনিয়ায়? উজানগাঁ কি তাইলে উত্তরাধুনিক ফটগফুর!
আজকে খালি তার জন্মদিন বলে কিছু কইলাম না। ছাইড়া দিলাম।
 

