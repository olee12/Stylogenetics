বর্ষার বইমেলায় ১



আমাদের প্রধান বইমেলা একুশে বইমেলা। যেটা বাঙলা একাডেমীতে হয় ফেব্রুয়ারী মাসে।
বিএনপি সরকার আরেকটা বইমেলা ধরায়ে দিছে, ঢাকা বইমেলা। কিন্তু শুধু ডিসেম্বর মাসে হয় বলেই সেটা ফ্লপ যায়। কারণ লেখক প্রকাশক পাঠক ক্রেতা সবাই একুশে বইমেলার জন্যই নতুন রূপে সাজে। ঠিক তার আগে আগে ঢাকা বইমেলা তাই কখনোই জমে নাই। অনেকবছর ধরেই তাই দাবী ছিলো বছরের মাঝামাঝি সময়ে একটা বইমেলা আয়োজনের।
অপরদিকে বাংলা বাজারের বাইরে বইয়ের বড় একটা আন্দোলন গড়ে উঠেছিলো আজীজ মার্কেট কেন্দ্রীক। কিন্তু মানব প্রজাতির মৌলিক চাহিদার মধ্যে যেহেতু খাদ্যর পরেই বস্ত্র, এবং পঞ্চমূলচাহিদায় বইয়ের উল্লেখমাত্র নাই। তাই বই পড়ার চেয়ে জামা কাপড় পরাটাই মানুষের আরাধ্য হয়ে উঠলো। বই, লেখক, পাঠকের আজীজ মার্কেট গত দশবছরে গাউছিয়া হয়ে গেলো। পাঠক লেখকের চেয়ে তাই সেখানে এখন শ্বাসরুদ্ধকর তরুণীদের ভীড়। বই উচ্ছ্বন্নে গেলো।
আজীজের খুব কাছেই কাটাবন। ফুল, কুকুর, খরগোশ, পাখি, ক্রেস্ট, স্ক্রিণপ্রিন্ট আর প্রেসের দোকানগুলোর পাশেই গড়ে উঠলো কনকর্ড এম্পোরিয়াম। বিশাল এক ভবন। তারই পদতলে অর্থাৎ বেসমেন্টে খুপরি খুপরি দোকান, আজীজের বইগুলো সেখানেই খুঁজে নিতে লাগলো নতুন ঠাঁই। প্রথমা, তক্ষশীলা, বিদিত, পাঠক সমাবেশের মতো মহাজনী বই বিক্রেতারা অনেকেই এখনো আছে আজীজে। অন্যরা বাণিজ্যে হেরে গিয়ে কনকর্ডে এসে উঠলো। এই প্রক্রিয়া চলছে গত প্রায় আড়াই বছর ধরে। 
কনকর্ডের বেসমেন্টে এখন ৩৫টি বইয়ের দোকান। কয়েকটা এখনো ঝাঁপ খোলেনি, কিন্তু ধীরে ধীরে বইয়ের নতুন ঠিকানা হয়ে উঠছে কনকর্ড।
এই নতুন ঠিকানার কথা পাঠককে জানানো প্রয়োজন। আর তাই সৃজনশীল প্রকাশকরা মিলে গতবছর থেকে শুরু করলো বর্ষার বইমেলা। কনকর্ডের সামনে একটা বড় চত্বর আছে। সারাবছর যেখানে চমৎকার আড্ডা হতে পারে। আজীজে আড্ডার জায়গা ছিলো না। ফুটপাথে, বারান্দায় বা করিডোরে আড্ডা হতো। কিন্তু কনকর্ডে আড্ডার জন্য সুন্দর জায়গাই আছে। যেখানে জমে উঠতে পারে লেখক প্রকাশক আর পাঠকের আড্ডা।
এই চত্বরকে কেন্দ্র করেই আরেকটা মজার হাট বসছে। প্রতি শুক্রবার বিকেলে সেই চত্বরে বসে বইয়ের হাট। বাঁশের টুকরির মধ্যে বই সাজিয়ে বিক্রেতারা বসে, ক্রেতা কেনে। এটা কয়েক মাস যাবৎ চলছে। এখনো অনেকেই জানে না। কিন্তু ধীরে ধীরে পাঠক ক্রেতার সংখ্যা বাড়ছে।
নতুন হওয়া এই বইয়ের মার্কেটকে পাঠকের কাছে জনপ্রিয় করে তোলার তাগিদেই গতবছর থেকে শুরু হয়েছিলো বইমেলা। বর্ষার বইমেলা। উদ্দেশ্য দুটো, কনকর্ড এম্পোরিয়ামের এই বইয়ের মার্কেটের প্রচার, আর বছরের মাঝামাঝি আরেকটা বইমেলা।
জায়গা নাই, ছোট চত্বর। তাই বড় স্টল না, সারবাঁধা টেবিল পেতে প্রকাশকরা পাশাপাশি বসেছে বই নিয়ে। একপাশে মঞ্চ, তাতে প্রতিদিনই অনুষ্ঠান। কবিতা আবৃত্তি, লেখকের কথা, প্রকাশকের কথা, গান চলে। বই বিক্রি হয়। গেলোবার বেশ ভালোই বিক্রি হয়েছিলো। আমি নিজেই বেশকিছু বই কিনেছিলাম। 
বছর ঘুরে এবারও হলো। আজকেই শুরু হলো। যদিও এই মেলা নিয়ে আয়োজকদের মধ্যে গত প্রায় ১৫ দিন ধরে নানান গিয়াঞ্জাম ছিলো। এখনো আছে। নেতৃত্বের কোন্দল। তবু আজকে বিকেলে মেলাটা শুরু হলো।
যারা বই ভালোবাসেন, যারা পাঠক, তাদের কাছে অনুরোধ মেলায় আসুন। এখনো হয়তো এটা কিছুই না, কিন্তু মাত্র শুরু। আস্তে আস্তে এর কলেবর বাড়বে। অসঙ্গতিগুলো দূর হবে। এই মেলাকে কেন্দ্র করেই নতুন বই প্রকাশ হবে। বছরের মাঝামাঝি এরকম একটা মেলা খুব দরকার। আমাদের অংশগ্রহণেই এই মেলা একদিন বিরাট হবে। তাই সবাইকে অনুরোধ, মেলায় আসুন। বই কিনুন। মেলা তখনই জমবে যখন সেখানে পাঠক আসবে। পাঠকের চাহিদানুযায়ীই মেলা সমৃদ্ধ হবে। আয়োজকরা শুরু করেছেন, এগিয়ে নেওয়ার দায়িত্ব তাই পাঠকের কাঁধেই।
বর্ষার বইমেলা চলবে ১০ আগস্ট পর্যন্ত। প্রতিদিন সকাল ১১টা থেকে রাত ৮টা পর্যন্ত। অনেক ভালো ভালো বই আর লিটলম্যাগ দিয়ে সেজেছে ছোট ছোট দোকানগুলো। ২৫% কমিশনে বই বিক্রি হচ্ছে। আসুন, দেখুন, পছন্দ হলে কিনুন, প্রিয়জনকে উপহার দিন বই। এপ্রসঙ্গে অন্য পোস্টে করা হিমুর একটা মন্তব্যাংশ কপি না করে পারছি না "পিৎজা আর কোল্ডড্রিঙ্কস গু-মুত-উদগার হয়ে বেরিয়ে যাবে, ফুল শুকিয়ে পঁচে শেষ হয়ে যাবে, বই রয়ে যাবে বহু বছর। বহু বছর পর মলাট ওল্টালেও এর প্রথম পাতায় গুটি গুটি হরফে লিখে রাখা ভালোবাসার হরফগুলো পাঠযোগ্য থাকবে।"
পাঠক পছন্দ না করলেও আমি এই বইমেলা নিয়ে প্রতিদিন টুকিটাকি লিখতে চাই। যেমনটা আমরা একুশে বইমেলা নিয়ে লিখি। পাঠক হিসেবে আমি স্বপ্ন দেখি এরকম একটি মেলার। কিনতে পারি আর না পারি, আমি চেষ্টা করবো মেলায় যেতে। লিখতে।
আজকেই মেলায় দেখা হলো কবি টোকন ঠাকুরের সঙ্গে। মেলার অন্যতম আয়োজক তারা ভাইয়ের সঙ্গে পরিচয় করিয়ে দিয়ে বলছিলেন- নজরুলের সঙ্গে আগে প্রায়ই দেখা হতো, এখন দেখা হয় শুধু ফেসবুকে। আমি বললাম কথাটা সত্য না। অন্তত বইমেলাতে আমাদের দেখা হয়। 
আমরা অনেক কাজে ব্যস্ত হয়ে গেছি। দেখা হয়না কারো সঙ্গে। কিন্তু যারা বইকে ভালোবাসেন তাদের একটা মিলনমেলা হতে পারে এই বইমেলাগুলো।
এই বইমেলার আরেকটা আকর্ষণ আছে। অনেক পাঠকই সচল লেখকদের বই খুঁজে খুঁজে হয়রান হয়েছিলেন। ঢাকায় বইগুলোর কোনো বিক্রয়কেন্দ্র ছিলো না। মেলায় এলেই পাবেন বইগুলো। মূল মঞ্চের পাশেই "বইপত্র" এর স্টল। সেখানেই পাবেন সচলায়তন সংকলন ৩য় খণ্ড, হিমুর ম্যাগনাম ওপাস ও কয়েকটি গল্প, কনফুসিয়াস অর্থাৎ তারেক নূরুল হাসানের কাঠের সেনাপতি ও মাশীদ আহমেদের এলোমেলো। এছাড়া সচল প্রকাশক আহমেদুর রশীদ টুটুল ভাইয়ের প্রকাশনা সংস্থা শুদ্ধস্বর-এর নিজস্ব স্টল আছে। সেখানেও পাবেন সচলদের বই। 
আজকে গিয়েছিলাম আমি, সর্বসচল এনকিদু, অনার্য সঙ্গীত আর জুয়েরিযাহ মউ। আপনারাও আসুন, আড্ডা হবে।
আসুন... বই কিনুন... বই পড়ুন। 
সবশেষে কনকর্ডকে একটা ধন্যবাদ দিতে চাই। বেসমেন্টে হলেও বইয়ের একটা ঠাঁই তারা করে দিয়েছেন। এবং মার্কেটের সামনের চত্বরটা বইমেলা আর বইয়ের হাটের জন্য উন্মুক্ত করে দিয়েছেন। অশেষ ধন্যবাদ।

