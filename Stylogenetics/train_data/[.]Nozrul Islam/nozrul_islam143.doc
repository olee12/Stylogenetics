সুন্দর মনে সুন্দর বনে ৫



পূর্বপর্ব
বাঘ বাঘ চিৎকারে আমরা যখন ভয় পেয়ে কুমিরসম্ভব নদীতে ঝাঁপ দিবো বলে ভাবছি, তখনই দেখা গেলো এইটা আসল বাঘ না। বাঘের মূর্তি। একটা না, দুইটা। লগে একটা হরিণও আছে। দুই বাঘের মাঝখানে এক হরিণ... ১ ফুল দো মালী 
আমরা নৌকা ছেড়ে নামলাম। দু দুটো ঝড় সামলানো নীলকমলের ধ্বংসপিঞ্জরে নেমে আমরা বেশ আনন্দিত। আহ্ ডাঙ্গা... 
তবে আরো আহ্ বাকী ছিলো। কারণ গত দুদিন ধরে দোল দোল দুলুনী নৌকায় কেউ ঠিকমতো ত্যাগ করতে পারছিলো না। আমি খেয়াল করলাম দুদিন ধরে আমি বড্ড কৃপণ হয়ে গেছি। তাই নীলকমলের প্রহরীদের টয়লেটেই আসন গাড়লাম। তারপর কতো চন্দ্রভূক অমাবস্যা কেটে গেলো। 
যখন বের হলাম ততক্ষনে পৃথিবীর সকলে চলে গেছে গোলঘরের দিকে। আমি নির্জনে একা একা এক পুকুরঘাটে বসে হাতমুখ ধুয়ে একটা দীর্ঘশ্বাস ফেলে যেইনা গোলঘরের দিকে হাঁটা দিছি। অমনি শুনি দূরের টাওয়ার থেকে শরীফ ভাইয়ের ডাক।
তিনিও প্রকৃতি খুব ভালোবাসেন। তাই সেই ডাকে সর্বস্ব উজাড় করে আমার মতোই দলছুট। তাই এই টাওয়ারেই আশ্রয় নিয়েছেন। আর হৈ চৈ না করে নির্জনে এই জায়গাটাই তার পছন্দ। ব্যাস আমিও যোগ দিলাম তার সঙ্গে। 
একটু আগেই বৃষ্টি হয়ে গেছে। সূর্য ডুবি ডুবি। ডুবে যাওয়ার আগের সোনারঙে গাছের ধোয়া পাতাগুলো চিকচিকিয়ে ওঠে। চারপাশে যেদিকে তাকাই শুধু গাছ আর গাছ। আসমানের মতো একটা বন যেন। গাছে গাছে কতো কতো পাখি। আকাশে তার সামান্যই ওড়ে। যাই ওড়ে শরীফ ভাই তার দিকেই ৫০০ মিমি লেন্স বাগিয়ে ধরেন। আর যা ওড়েনা, তার ডাক শুনে ফিসফিসিয়ে বলতে থাকেন এ কোন জাতের পাখি। নাম ধাম বর্ণ পরিচয়। মজার বৈশিষ্ট্যগুলো। আমি অবাক হয়ে ভাবি, একটা মানুষ এতোকিছু মনে রাখে কেম্নে? 
অসহনীয় নির্জনতা তখন। গাছের গায়ে জমে থাকা বৃষ্টির ফোঁটাগুলো টুপ করে পড়লেও শব্দ হয়। এ যেন জলপতন নিরবতা। সেই নিরবতায় আমাদের কণ্ঠ খোলে না। কর্কশ ডেকে ওঠে হরিণ। আমাদের সামনে এক চিলতে খোলা জায়গা। পায়ের দাগ দেখেই বোঝা যায় বৃষ্টির পরেও এই জায়গায় চড়ে বেড়িয়েছে হরিণের দল। আমরা একটু কাছ থেকে ছবি তুলতে এসেছি তা বুঝি টের পেয়ে গেছে। তাই এখন আর কাছে আসছে না। কিন্তু হুট করে এগাছের আড়াল থেকে ওগাছের আড়ালে ছুটে যেতে দেখি। খুব চমৎকার একটি সন্ধ্যা কাটলো। সত্যিই অসাধারণ... 
গোলঘর থেকে সবাই হৈ হৈ করে ছুটে এলো। বুঝিবা বাঘ মেরে ফেলেছে। কিন্তু দেখা গেলো তারাও আমাদের মতোই দুঃখী। কপালে জোটেনি কিছুই। আমরা ফিরে গেলাম জেটিতে। ফিরে গেলাম আমাদের ছোট্ট নায়ে। 
জেটিটা বেশ বড়। তার পাটাতনেই শীতলপাটি বিছিয়ে বসলাম। সূর্য ডুবে গেছে। একপাশে নীল জল আর নীল আসমান মিলে দারুণ একটা চেহারা হয়েছে। তার মাঝে আবার জ্বলছে একটা বাতি।
গতরাতে লীলেন্দা ফটোগ্রাফারদের খুব একচোট বকেছিলেন, সূর্য ডোবার পরে কোনো কাজ করতে পারে না বলে। সেটাকে মিথ্যে প্রমাণ করতেই যেন শরীফ ভাই আজ নেমে গেলেন ক্যামেরা হাতে। সবাই কাঁধে করে ট্রাইপড নিয়ে গিয়েছিলো। কিন্তু কোনো কাজেই আসছিলো না। শরীফ ভাই কাজে লাগালেন... সেই নীলে নীলে একাকারের মাঝে বাতিজ্বলা ছবিটি তুললেন। তাতেই কি শেষ হয়? প্রমাণ করতে হবে না যে ক্যামেরা রাতেও চলে? চললো ফটোসেশন। টর্চের স্বপ্ল আলোয় ভৌতিক ছবি তোলার খেলা। একে একে শিকার হলেন রয়েল ভাই, লীলেন্দা, মুস্তাফিজ ভাই, আমি আর বাপ্পী ভাই। 
তারপর ক্যামেরার পাততারি গুটিয়ে শুরু হলো আড্ডাবাজী। গতদিনের উচ্ছিষ্ঠ কিছু পানীয়জল ছিলো। তা নিতান্তই কম বলে আমি আর যোগ দিলাম না আজ। খ্রাম্রু য্রখ্রন্র ভ্রাল্রু ক্রইরাই খ্রাম্রু... লীলেন্দারা বসলো... আমি করুণ চোখে তাকিয়ে থাকলাম।
আমাকে নিরস্ত্র রাখার শোধ কি প্রকৃতি নিবে না? নামলো ঝড়। আমরা জেটির খোলা ময়দান ছেড়ে আবার নৌকায়। সুন্দরবন আর বাঘেদের গল্পে গল্পে রাত এগুতে লাগলো। আগেই তো বলেছি, সুন্দরবনের এসব প্রহরী আর মাঝিরা যেন বাঘেদের মাসতুতো ভাই, মাঝে মধ্যেই তারা হাই হ্যালো করেন। সেসব গল্প শুনে আমরা খালি আফসোস করি। বাঘের এক্সক্লুসিভ ছবি তোলার নানান আইডিয়া হয়। এদের হাতে ক্যামেরা ধরিয়ে দেওয়ার প্ল্যান। এর মধ্যে সুন্দরবনের ওপর নানান ডকুমেন্টরি তৈরির কাহিনী চলে আসে। সেসবের অভিজ্ঞতা, দেখার অভিজ্ঞতা বিণিময় করতে করতে রাত গভীর হয়। লীলেন্দা তার ল্যাপটপের দোকান খুলে বসেন। হার্ড ডিস্কে ছবি ডাউনলোড করতে প্রতি ছবি প্রতি ঘন্টা দরে ভাড়া দিতে থাকেন। আমরা বাইক্কা মাছ দিয়ে ভাত খাই। যথারীতি অত্যধিক তেল মশলা সহযোগে। এর মধ্যেই আব্দুল ওহাব ধরে এনেছে ইয়া বিশাল সাইজের টেঙড়া মাছ। পাঙ্গাস মাছ সাইজের টেঙড়া এই প্রথম দেখলাম। 
সবাই বেশ ক্লান্ত। ঘুম। কিন্তু বাইরে তখনো বৃষ্টি হচ্ছে। আগের রাতে মামুন আর অপু ডেকে ঘুমিয়েছিলো। আজ তাদের কী হবে? থাকার জায়গার শুরুতেই ডানে বামে আমি আর লীলেন্দা। তাই বৃষ্টির ছাট, ছাদ চুইয়ে আসা পানি...সবকিছুই প্রথম দাবীদার আমরা। অনেক রাত পর্যন্ত আমরা দুজনে সংগ্রাম করতে লাগলাম পানি থেকে বাঁচতে। তারপর ভাবলাম ঠিক আছে আমরা ভিজি, কম্বল মোর সম্বলখানি যেন না ভিজে। কিন্তু সেটাও যখন ভিজে গেলো। তখন ভাবলাম ল্যাপটপ আর ক্যামেরাটা যাতে না ভিজে। ওগুলোও ঠিকমতো বাঁচানো গেলো না। ব্যাগে পানি জমে গেলো। তারপর ভাবলাম- ঠিক আছে, হাত পা ভিজতেই পারে, একটা রাত ভিজে গায়ে ঘুমালে কিছু হবে না। আমার আবার সর্দি টর্দি কম লাগে (ব্যাঙের আবার সর্দি)। কিন্তু মাথাটা বাঁচাই। কিন্তু শুয়ে থাকলে চোখের ওপর যদি একটু পর পর বৃষ্টির ফোঁটা পড়ে, তবে মানুষটা কেম্নে ঘুমায় আপনেরাই কন? 
অবশেষে হাল ছেড়ে দিলাম। যা হালায়... আজকে বৃষ্টিতে ভিজে গোসল করতে করতেই ঘুমামু, কারো কিছু কওনের আছে? 
সকালবেলা উঠে দেখি আমি আর মুস্তাফিজ ভাই ছাড়া সকলেরই প্রিয় জায়গা হয়ে গেছে টয়লেট... 
তাই নিয়ে আমরা তীব্র হলুদ রঙের খিচুড়ি খেয়ে নামি বনে। নীলকমলের উল্টাদিকে একটা কাঠের সেতু করে দেওয়া আছে। তা ধরে ধরে আমরা বনের অনেকটা ভিতরে ঢুকি। ছবি তোলাতুলি চলে। আবার ফিরে আসি। আবার নৌকা চলে... আবার বৃষ্টি নামে... 
সত্যি খুব অসহ্য লাগছিলো। আর কতো বৃষ্টি? উফ্... গোটা নৌকায় কিছুই বুঝি আর শুকনা নাই... সব ভিজে গেছে... মনটা চাইতেছে আগুনে ঝাঁপ দেই... 
আমরা যখন এরকম প্রচণ্ড ক্লান্ত বিধ্বস্ত আর বিরক্ত... বিধাতা বলে যদি কেউ থাকে, তিনি বোধহয় শুনতে পেলেন আমাদের কান্নাকাটি... থামলো বৃষ্টি। ঝকঝক করে উঠলো সোনারোদ। মৃদু মৃদু ঢেউয়ের গায়ে প্রতিফলিত হয়ে চোখে আছড়ে পড়ে খেলা করতে লাগলো... 
আর সেই আলোয় দেখলাম অদ্ভুত এক দৃশ্য... চোখ ভরে গেলো... মন ভরে গেলো সুন্দরে... খুব সুন্দরের জন্য বুঝি এতটুকু কষ্ট করাই উচিত... 
(চলবে)

