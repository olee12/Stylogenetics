আমাদের বেহালা বাদক



এদেশের বিনোদন পাতায় যারা প্রদায়ক হিসাবে কাজ করে, তাদের নিয়া আমি এতোটাই হতাশ যে কথাই কইতে ইচ্ছা করে না। সেই কালে রুম্পার মাধ্যমে পরিচয় একটা গ্রুপের সঙ্গে। এরা প্রদায়ক বিনোদন পাতার। তারই মধ্যে একজন আমাদের এই অনার্য্য সঙ্গীত
প্রথম দিনেই এইটার উপরে মেজাজ ব্যাপক খারাপ হইলো... পিচ্চি পিচ্চি একটা পোলা, কিন্তু কথা শুনলে মনে হয় বিরাট কিছু... মনডা চাইলো একটা থাবড়া দেই...
পরবর্তীতে মেজাজ খারাপের পরিমান বাড়লো ব্যাপক। এই পোলার নেতৃত্বে তার বন্ধুদল শুধু ছোলা আর পুরি খায়া আমারে ফতুর বানায়ে দিলো। কিন্তু ততদিনে আমি এদের ব্যাপারে মহামুগ্ধ। অনার্য্য সঙ্গীতের পরিচয় ধীরে ধীরে পাইতে থাকলাম।
যথারীতি যেটা হয়, আমার সঙ্গে গাছ পাতা দিয়া পূর্ব পরিচয় বাইর হয়া যায়। এর বেলাতেও তাই হইলো, দেখা গেলো তার বোন আর দুলাভাই আমার খুবই পরিচিত, একসময়ের বিরাট সঙ্গী। তারপর দেখা গেলো সে আমার খুব বন্ধু রাসেল 'ও নীলের পাণ্ডা... 
পড়াশোনা তার মাইক্রোবায়োলোজি নিয়া (খাইছে, ব্যাপক ডরাইছি)। ভাবলাম স্ট্যামফোর্ডে পড়ে, সেখানে আর কী শিখে? কিন্তু সে যে বিষয়টা খুব ভালো বোঝে, তা নিশ্চয়ই সচলে তার ভাইরাস সিরিজ পড়েই বুঝতে পারতেছেন?
অনার্য্য দূর্দান্ত অনুবাদ করে। খুব ঝরঝরে। তার কাছে অনুরোধ থাকলো ভালো কিছু অনুবাদ সচলে দেওয়ার জন্য। গ্রাফিক্সেও ভালো কাজ করে... (ঐ ব্যাটা, মাঝে মাঝে সুন্দর দেখে কিছু ব্যানার করে দিস)
তবে এর যে ব্যাপারটা ঈর্ষণীয়... তা হইলো সে বেহালা বাজায়। বাজানোর জন্য বা ব্যাবসার জন্য না, সে বাজায় অন্তরের জন্য। শুধু এই একটা গুণের জন্যই তার ব্যাপারে আমার সারাজীবনের মুগ্ধতা জারী আছে, থাকবে।
সে অবশ্য এই বিষয়ে আমার গুরু হইতে রাজী হইছে। ভাবতেছি ঈদের পরে বেহালায় তার শিষ্যত্ব গ্রহণ করবো। 
যাহোক, এতো কথা বলার কারন হইলো আজকে এই পোলার জন্মদিন... 
শুভ জন্মদিন অনার্য্য সঙ্গীত... 

