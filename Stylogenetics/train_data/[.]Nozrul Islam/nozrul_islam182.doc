ঘর মন জানালা @ ফেব্রুয়ারি ১৮, ২০০৯




নিধীর বয়স এখন এক বছর আট মাস। অনেক কথাই প্রায় বলতে পারে। আধো আধো... স্পষ্ট অস্পষ্টর মাঝামাঝি।
পড়তে পারে না। কিন্তু তবু কিভাবে যে সে এতো বই পাগল হলো বুঝি না। অদ্ভূত একটা কাণ্ড। তার এখন অনেকগুলো বই। ছবিওয়ালা সব বই। কোনোটাতে শুধু মাছেদের ছবি, কোনোটাতে পাখিদের, পশুদের, ফলেদের... কোনোটাতে বা ছড়া... সেই বইগুলো বহন করার আবার ব্যাগও আছে তার। প্রতিটা বই সে চেনে। ছবি দেখে দেখে বলতে পারে। ছবি দেখেই চিনে নিতে পারে ছড়াগুলোকে।
একটা বইতে আছে বাংলাদেশের জাতীয় পতাকার ছবি... ডিসেম্বরে তাকে চিনিয়েছিলাম জাতীয় পতাকা। এখন সে যেখানেই পতাকা দেখে সেখানেই চিৎকার করে ওঠে পকাতা বলে... মাঝে মধ্যে আবার ভুল করে পতাকাও বলতে পারে। 
আর নির্বাচনের সময় চিনেছে নৌকা... রাস্তায় রাস্তায় নৌকার ছবিওয়ালা পোস্টার দেখতো, নিজ দায়িত্বে চিনে নিয়েছে। আজ বিটিভিতে সংসদ অধিবেশন দেখছিলাম। প্রধানমন্ত্রী শেখ হাসিনা ভাষণ দিচ্ছেন। আর আমার মেয়ে চিৎকার করে উঠলো নৌকা বলে। 
তাই শুধু না, সে নৌকা নৌকা করে মিছিলও করতে পারে। আর  নানাকে (যিনি আওয়ামী লীগের তেজগাঁ থানার বড় নেতা) গিয়ে নির্বাচনের পরেও বলে নৌকায় ভোট দিতে। 
প্রতি সকালে সে তার বইগুলো গুছিয়ে ব্যাগে ভরে রওনা দেয় স্কুলে যাবে বলে। তারপর সবগুলো বই বের করে পড়ে টড়ে আবার বইগুলো গুছিয়ে ব্যাগে ভরে রাখবে। আবার বের করবে, আবার রাখবে। এই তার সারাদিনের খেলা।
সেদিন একটা বইয়ের একটা পাতা ছিঁড়ে গেলো। "মাথায় কী তোর? আমের ঝাঁকা, খাসনে কেন রে, দাঁতে পোকা" ছড়া লেখা পাতাটা বই থেকে বিচ্ছিন্ন হয়ে কদিন হাতে হাতে ঘুরলো। এখানে সেখানে পড়ে থাকলো। আজ সকালে গৃহসহকর্মী খালা ঝাড়ু দিতে গিয়ে সেটাকেও ময়লার ঝুড়িতে ফেলে দিলো।
তার পর থেকে শুরু হলো নিধীর আহাজারি। ছুটে ছুটে গিয়ে মাকে ডেকে এনে বলে, আমার কাছে এসে কাঁদো কাঁদো কণ্ঠে বলে... হাত ধরে টেনে টেনে নিয়ে যায় রান্নাঘরের কোনে। ময়লার ঝুড়ির ভেতর তার বইয়ের পাতাটির শোকে সে এমনই আচ্ছন্ন হয়ে পড়ে... এই শোক সে কোনোভাবেই ভুলতে পারে না। তার কান্না কান্না কণ্ঠ শুনে এত্ত কষ্ট লাগে। আর লাগে খুব মায়া। আর খুব গর্বও হয়... আমার মেয়েটা বইয়ের জন্য এতো পাগল? বড় হয়েও থাকবি তো মা এমন? 

