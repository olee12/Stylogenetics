একটি অসম্পূর্ণ জীবন বৃত্ত



বলি রে মানুষ মানুষ এই জগতে /  কী বস্তু কেমন আকার পাই নে দেখিতে ।  । 
যে চারে হয় ঘর গঠন /  আগমেতে আছে রচন /  ঘরের মাঝে বসে কোনজন /  হয় তাই জানতে ।  । 
এই মানুষে না যায় চিনা /  কী বস্তু কেমন জনা /  নিরাকারে নিরঞ্জনা /  যায় না তারে চিনতে ।  । 
 [ লালন সাঁই ] 
 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
১ . 
মানুষের জীবনে ধারাবাহিকতা থাকাটা কি আবশ্যক ?  অথবা ধারাবাহিকতা কি স্বাভাবিক বিষয় ?  সিনেমায় দেখা নায়কের চরিত্রগুলো সম্পর্কে আমরা জানি ছেলেবেলা থেকেই যে ছেলেটা সুবোধ মানবিক দর্শনীয় ,  বড় হয়ে সেই ছেলেটিই সিনেমার মধ্যমনি ।  আর যে দুষ্ট ছেলেটি ছেলেবেলায় স্কুলের বন্ধুদের মেরে রক্তাক্ত করতো ,  বড় হয়ে সে ভিলেনই হয় ।  উপন্যাসেও একই জিনিস দেখি ।  নায়কের মধ্যে শুধুই সাধুতা ,  ভিলেনের মধ্যে কেবলই মন্দতা । 
সবকিছু কেমন যেন ফরমেট ফরমুলাতে সীমাবদ্ধ ।  জীবন কি তেমন ধারাবাহিক নিয়ম মানে ?  কিছু ব্যতিক্রম বাদ দিলে জীবনে ধারাবাহিকতার স্থান নেই ।  জীবন হলো একটা ওলট পালট সিনেমার স্ক্রিপ্ট ।  যেখানে একই মানুষের জীবনে অনেক মানুষের গল্প ।  যেখানে একই মানুষকে ঘিরে রচনা হতে পারে একাধিক উপন্যাস ।  একই মানুষ কখনো নায়ক ,  কখনো ভিলেন ,  কখনো চরম অকাল কুষ্মাণ্ড ।  যে মানুষটা বাজারে গিয়ে স্মার্ট ,  সে মানুষ অফিসে ভোদাই ।  যে মানুষ বন্ধুদের সাথে ধূর্ত শেয়াল ,  সেই মানুষ বউয়ের কাছে ভেজা বেড়াল ।  এমনকি একই সময়েই একটা মানুষ কয়েক রকমের জীবন যাপন করে । 
মিনহাজকে তো চিনেছেন ।  সেই যে ঘর পালানো ছেলেটি ।  মায়ের সাথে ঝগড়া করে বন্ধুর বাড়িতে তিনদিন লুকিয়ে থেকে হৈচৈ ফেলে দিয়েছিল ।  ঘুষখোর বাবার থেকে ২০ হাজার টাকা মুক্তিপণ আদায় করে তারপর ঘরে ফিরেছিল সে ।  সেই ছিল তার শুরু ।  বাবার উপর প্রতিশোধ নেয়া ।  বাবা লোকটা ভালো ছিল না ।  সবার বাবা ভালো হয় না ।  তার বাবা তাস খেলে ,  মদ খায় ,  ক্লাবে গিয়ে টাকা ওড়ায় ,  বাড়িতে এসে মাকে পেটায় ,  এরকম আরো নানান কুকীর্তির সাথে জড়িত ।  বড় হতে হতে সব জেনে গেছে মিনহাজ ।  ছেলেবেলায় যে বাবাকে মিনহাজের নায়ক মনে হতো ,  বড় হতে হতে লোকটা হয়ে গেল ভিলেন ।  বাবার এই পরিবর্তন মিনহাজকেও পরিবর্তিত করতে শুরু করে । 
ছেলেবেলায় মিনহাজ খুব দুষ্টামি করলে মা প্রচণ্ড রাগ করে বলতো ,   " তোর বাবার মতো হচ্ছিস ?  খবরদার সেরকম দেখলে আমি তোকে লাথি দিয়ে বের করে দেবো !  শুয়োরের ঘরে শুয়োরের বাচ্চা হয়েছে !  "  মায়ের মুখ খুব খারাপ হয়ে যায় রেগে গেলে । 
মিনহাজের ভেতর ঢুকে গিয়েছিল বাবার মতো হওয়া যাবে না ।  তাই সে ভালো হবার চেষ্টা করে ।  নলিনী স্যারের কাছে প্রাইভেটে বীজগণিত পাটিগণিত বাংলা ইংরেজি গ্রামার মুখস্থ করে যখন মেট্রিকে হায়ার সেকেন্ড ডিভিশন পেল তখন সত্যি সত্যি মনে হলো সে বাবার চেয়ে ভালো কিছু হতে যাচ্ছে ।  সে ইংরেজি শেখার জন্য TOEFL বই কিনে পড়তে শুরু করে ,  ভর্তি হয় YMCA স্পিকিং কোর্সে ।  কলেজে পড়ার সময় শিক্ষার গতিবেগ যতটা হওয়া দরকার তার চেয়ে বেশীই ছিল । 
কিন্তু একদিন বাসায় ফিরে দেখলো বাবা স্যান্ডেল দিয়ে মাকে বেধড়ক পেটাচ্ছে আর অকথ্য গালি বিনিময় হচ্ছে দুই পক্ষ থেকে ।  মায়ের মুখেও এসব শব্দ সে কল্পনা করেনি ।  সে গিয়ে থামাতে চাইলে কোন পক্ষই থামলো না ।  তারপর সে ডাইনিং টেবিল থেকে কাঁচের জগটা তুলে দেয়ালে ছুঁড়ে দিয়ে কিচেন থেকে দা নিয়ে ডাইনিং টেবিলে কোপাতে শুরু করলো তীব্র চীৎকার দিয়ে ।  খুন চেপে গেছে তার মাথায় ।  এবং সাথে সাথে যুদ্ধবিরতি কার্যকর হলো ।  বাবা ওর দিকে রক্তচক্ষু মেলে তাকিয়ে দরোজা খুলে ঘর ছেড়ে বেরিয়ে যায় ।  মা অনিশ্চিত দৃষ্টিতে মিনহাজের দিকে তাকিয়ে নিরূপণ করার চেষ্টা করলো সে কোন পক্ষের হয়ে হুংকার দিল ।  কিন্তু মিনহাজ আজ কারো পক্ষে না ।  গোটা দুনিয়ার উপরই তার বিরক্তি চলে এসেছে । 
সেদিন থেকে বাবার মতো হবে না ,  এই প্রতিজ্ঞার বিপরীত দিকে যাত্রা শুরু হলো তার ।  ফেন্সিডিল বন্ধুর অভাব ছিল না ,  ছিল না গাজা চরস হেরোইন বন্ধুরও ।  সাথে যোগ হলো খারাপ পাড়ায় যাতায়াত ।  ইন্টার পরীক্ষার আগে বই খুলে লেখা যায় তেমন একটা কলেজে গিয়ে ভর্তি হলো ।  কোনমতে পাশ করলো ।  আর পড়ার ইচ্ছে নেই তার ।  পড়াশোনার ইতি সেখানেই ।  তারপর বছরের পর বছর আরো গভীর অন্ধকারে ঢুকে যেতে থাকলো ক্রমশ :  ।  সেই অন্ধকারের একজনের হাত ধরে সে একদিন ঘর ছেড়ে বেরিয়ে গেল ।  শুধু ঘর নয় ,  তার পরিচিত সমাজের গণ্ডী ছেড়েও অনেক দূরে কোথাও চলে গেল ।  তাকে আর কখনো দেখা যায়নি এলাকায় ।  হালিশহরের মিনহাজ অধ্যায় ওখানেই শেষ হলো ।  কিন্তু তার নষ্ট হবার কাহিনীটা আরো কয়েক মাস মুখে মুখে থাকলো ।  একসময় তাও মিলিয়ে গেল । 
২ . 
রিভারসাইড ক্লাবটা খুব সুন্দর ।  পদ্মা অয়েল কোম্পানির গুপ্তখাল ডিপোর পাশে যে অফিসার্স কলোনি ,  সেখানেই ক্লাবটির অবস্থান ।  সবুজে ছাওয়া এলাকা ।  পতেঙ্গা রোডের তেলের গন্ধ পেরিয়ে ডানদিকের লোহার গেটের মধ্যে ঢুকলেই হঠাৎ একটুকরো স্বর্গের মতো মনে হয় এলাকাটিকে ।  বামদিকে টাইলসের সারিবদ্ধ বাংলো ,  ডানদিকে ছোটখাট একটা লেক বা পুকুর ,  লেকের ওপাশেই ক্লাবঘর ,  একটা সুন্দর কাঠের সেতু পেরিয়ে ওপাশে যেতে হয় ।  ছায়াময় কাঠের সেতুটাতে দাঁড়ালে নদীর বাতাসে জুড়িয়ে যায় শরীর মন ।  লেকের মধ্যে ফুটে আছে সাদা গোলাপী শাপলা ।  ছোটাছুটি করছে মাছের দল ,  লেকের চারপাশে ঘন গাছে ছাওয়া ।  পুরো এলাকাটাই যেন একটা পার্ক ।  সেতু পেরিয়ে ক্লাবের প্রবেশপথ ।  ডানদিকে দুটো দোলনা ,  তার একটু পর ভলিবল ব্যাডমিন্টন খেলার জায়গা ,  তার বায়ে গোলাকার জায়গা মাঝে একটা সিমেন্টের গোলাকার বেদী ।  আরো বায়ে বিশাল সবুজ একটা মাঠ ।  এত ঘন ঘাসে ছাওয়া মাঠ শহরে দ্বিতীয়টি আছে কিনা সন্দেহ । 
এই ডিপোর ম্যানেজারের বাংলোতে কাজ করে নাসিমা ।  ঠিক বুয়া না হলেও ঘরের সব কাজ সে করে ,  পাশাপাশি বাচ্চা দুটো দেখাশোনা ।  ম্যানেজারের বউ নাসিমাকে বলেছে চাইলে তাদের বাগানের কাজ করতে সে তার স্বামীকে লাগাতে পারে ।  নাসিমার স্বামী পাশের একটা ডিপোতে সিকিউরিটির চাকরী করতো ,  তাকে ছাঁটাই করেছে কোম্পানির মন্দার কারণে ।  এখানে চাকরীর জন্য নাসিমা বলে রেখেছিল ।  কিন্তু ক্যাজুয়াল বাদে স্থায়ী চাকরী দেবার ক্ষমতা ম্যানেজারেরও নেই ।  তাই ম্যানেজারের বউ নাসিমাকে এই প্রস্তাব দিল ।  নাসিমা খোদার কাছে বড় ধরনের শোকর করলো দ্বিতীয়বার ।  প্রথমবার করেছিল যেদিন মিনহাজ তাকে বিয়ের প্রস্তাব দিয়েছিল । 
দেবতা বলতে যা বোঝায় মিনহাজ তার চেয়েও বেশী কিছু ।  নাসিমাকে কি অবস্থা থেকে উদ্ধার করে এখনো পর্যন্ত আগলে রেখেছে সেটা কেবল উপরঅলা জানে আর জানে সে ।  মিনহাজ কেন এই কাজটা করলো সেটা আজো রহস্য ।  সে চাইলেই অন্যদের মতো কাজ সেরে চলে যেতে পারতো ।  কিন্তু কি একটা কারণে সে তার কাছেই ফিরে এসেছে ।  তাকে নিয়ে স্বপ্ন দেখেছে ,  ঘর বেধেছে ,  ঘর ছেড়েছে ,  সেই সাথে ছেড়েছে সকল ধন সম্পদের হাতছানি ,  ভবিষ্যৎ সম্ভাবনা ,  এমনকি নিজের পরিবারও ।  নাসিমার মধ্যে এমন কি আছে যে সে এত ভালোবাসার যোগ্য ?  যদি কেবল শরীরের আকর্ষণ থাকতো ,  সেটা মিনহাজ বিয়ে ছাড়াই পেতে পারতো ।  এমনকি যখন মিনহাজ তাকে বিয়ের প্রস্তাব দেয় তখন সে রীতিমত অসুস্থ ।  তাকে হাসপাতালে ভর্তি করিয়ে নিজের হাতে সেবা করে সুস্থ করে তুলে ,  তারপর বিয়ে করা ,  এটা তার পেশার কেউ কখনো কল্পনা করেনি ।  এই মানুষকে দেবতা বললেও কম বলা হয় ।  বড়লোক বাবার সম্পদের মোহ ছেড়ে সে এখন বস্তি জীবনযাপন করছে গত দশ বছর ধরে ।  তাদের ঘরে দুটো সন্তান ।  স্কুলে ভর্তি করিয়েছে তাদের । 
মিনহাজকে মাঝে মাঝে তার পরিবারের সাথে যোগাযোগ রাখতে বলে নাসিমা ।  তাদের বিয়ে মেনে না নিলেও তারা তো বাবা মা ।  যত রাগই থাকুক ,  সেই মায়ের গর্ভের তো জন্ম ।  তাকে বছরে অন্তত কয়েকবার গিয়ে দেখে আসুক ।  কিছুদিন গিয়ে সাথে থাকুক ।  অনেকটা নাসিমার পীড়াপীড়িতে কেবল মায়ের কাছে যায় বছরে দুয়েকবার ।  মা তার হাতে কিছু টাকাপয়সা তুলে দেয় ।  কয়েক বছর আগে ফরিদপুরের ওদের গ্রামের বাড়ি গিয়েছিল মায়ের সাথে ।  মা গ্রামে বাড়ি করছে ।  ওখানে গিয়ে কাটাবে শেষ বয়সটা ।  মা বললো কিছুদিন গিয়ে বাড়ির কাজ দেখাশোনা করতে ।  নাসিমাকে জিজ্ঞেস করতে নাসিমা রাজী ।  তোমার তো এখন কাজকর্ম নেই ,  কিছুদিন থেকে আসো ।  নাসিমার হাতে কিছু টাকাপয়সা তুলে দিয়ে সে ফরিদপুরে চলে যায় তিন মাসের জন্য । 
৩ . 
ফুফুরা আজ চলে যাবে ।  মন খারাপ লীনার ।  তাই কলেজে যায়নি সে ।  ফুফুরা আর কখনো তাদের বাড়িতে এতদিন থাকেনি ।  এবার থেকেছে বাধ্য হয়ে ।  ওরা তো গ্রামের কথা ভুলেই গিয়েছিল ।  তবু এতকাল পর কি মনে করে গ্রামে ফিরে আসার চিন্তা করছে কে জানে ।  একবার যারা গ্রাম ছেড়ে যায় তারা কখনো ফেরে না আর ।  অনেক দেখেছে সে ।  শহরে কি যাদু আছে ,  মানুষকে আটকে রাখে ।  পতঙ্গ যেমন আলোর চারপাশ ঘিরে উড়তে থাকে কোন এক বিভ্রান্তিময় কারণে ,  অথচ আলো পতঙ্গকে মৃত্যু ছাড়া আর কোন উপহার দিতে পারে না ।  শহরের মানুষগুলোকেও তার সেরকম লাগে ।  প্রত্যেকবার শহর থেকে যখন লাশ হয়ে একেকজন ফিরে আসে তখন তাই মনে হয় ।  গত তিন বছরে চারজনকে দেখলো সে ।  মৃত্যুর পরই যেন গ্রামের ঠিকানায় ফিরে আসা ।  একমাত্র মেজ ফুপুই ব্যতিক্রম ।  উনি বাড়ি করছেন এখানে এসে স্থায়ীভাবে বসবাস করার জন্যই ।  ফুফু শ্বশুরবাড়িতে না গিয়ে এখানে কেন বাড়ি করছে সেটা নিয়ে অবশ্য তার কোন মাথাব্যথা নেই ।  ফুফু এখানে থাকবে ,  সে ফুপুর সাথে সারাক্ষণ ঘুরঘুর করবে ,  এটা সেটা এগিয়ে দেবে ,  আর বকুল ভাইয়ের চটকানা খাবে যখন তখন এটাতেই আনন্দ তার ।  বকুল ভাইয়া একটা কেমন যেন ।  সে এখন বড় হয়েছে না ?  তবু তাকে ছেলেবেলার মতো গাধিনী বলে ডাকবে । 
আচ্ছা এত বছরেও বকুলভাই বিয়ে থা করেনি কেন ?  এটা নিয়ে তার একটা গোপন কৌতুহল আছে ।  কিন্তু কাকে জিজ্ঞেস করে ?  বকুলভাইয়ের বয়স কমসে কম ত্রিশ হবে ।  ও মা !  এত বুড়ো হয়ে গেছে বকুল ভাই ?  কি একটা ভেবে আপন মনে লজ্জা পায় সে ।  ভাবনাটা কাউকে বলার মতো না ,  কাউকেই না ।  এটা সে নিজে নিজে ভেবে সুখ পায় ।  এমন করে আর কাউকে ভাবেনি সে ।  তারা তো আত্মীয়ই ।  এমন করে ভাবা কি ঠিক ?  তার চেয়ে বকুলভাই ১২ বছরের বড় ।  এত পিচ্চি একটা মেয়েকে পাত্তা দেবে না বকুলভাই ।  সেরকম দেয়ও না ।  এই বয়সী মেয়েদের দেখলে পুরুষরা অন্য চোখে দেখে ,  কিন্তু বকুলভাই কেমন অন্যরকম ।  তাকে যেন দেখেও দেখে না ।  আচ্ছা ,  শহরে বকুলভাইয়ের কেউ নেই তো ?  শহরের ছেলেরা অনেক সহজে প্রেমট্রেম করে ।  ধুরো বকুলভাই সেরকম না ।  ফুপুর সাথে বাড়ির কাজ তদারকি করার পাশাপাশি কেবল রেডিও ঘুরায় ,  গান শোনে ।  এদিক সেদিক নজর দেয় না ।  সেরকম কেউ থাকলে বকুলভাই নির্ঘাত উদাস হয়ে যেতো মাঝে মাঝে ।  এখানে আছে আজ দুমাসের বেশী ।  একবারও সেরকম মনে হয়নি । 
আজ ফুপুরা নিজের বাড়িতে উঠবে ।  বাড়িটা ওদের ১০০ গজের মধ্যেই ।  তবু মনে হচ্ছে ওখানে গেলে বকুলভাইকে আর পাবে না ।  এখানে এই কদিনের যে খুনসুটি ,  মায়া গড়ে উঠেছিল ,  সেসব কি আর থাকবে ?  বকুলভাই নিশ্চয়ই এরপর শহরে ফিরে যাবে ।  আবার কবে দেখা হবে ।  ততদিনে যদি ওর কিংবা বকুলভাইয়ে বিয়ে হয়ে যায় তখন কি আর .  .  .  .  .  . ভাবতে পারে না লীনা ।  তার দুচোখ ঝাপসা হয়ে আসে ।  রান্নাঘর থেকে মা ডাকছে ।  আজকে ওদের জন্য বিশেষ বিদায়ী খানাপিনার ব্যবস্থা করা হয়েছে ।  বাবা বলেছে আরো কদিন ওদের জন্য এ বাড়ি থেকে খাওয়া যাবে ।  ফুপুর যেন কষ্ট না হয় ।  বাবা তার এই বোনটাকে বেশী পছন্দ করে । 
বিকেলটা মেঘলা ।  বৃষ্টি হবে আজ রাতে ।  আকাশের সাথে লীনার মনটাও একই সুরে কাঁদছে ।  প্রতিদিন রাতে শোবার আগে সে বকুলভাইয়ের ঘরে এক গ্লাস পানি রেখে আসে ।  ওটা একটা অজুহাত ।  আসলে বকুলভাইকে শেষবার দেখে ঘুমোতে যাওয়া ।  গত দুমাস ধরে এই রুটিনে আজকে ব্যাঘাত ঘটলো ।  আজকে কি দেখে ঘুমাবে সে ?  রাতে পানি খাবার অভ্যেস বকুলভাইয়ের ।  এখন কে দেবে পানি ?  তার চিন্তার বহর দেখলে বাচ্চাছেলেও হাসবে ।  তবু সে পাগলামি চিন্তা করে ।  হাতে চিড়াভাজা নিয়ে মা আসে ।  হঠাৎ করে বলে বসে - 
 - আচ্ছা বকুলকে তোর পছন্দ হয় ? 
 - মানে ? 
 - বয়সটা একটু বেশী হয়ে যায় ।  কিন্তু এত ভালো ছেলে তো আর হয় না । 
 - মা তুমি কি বলছো বুঝতে পারছি না । 
 - কদিন আগে কথায় কথায় আপা তোর প্রশংসা করছিল ।  তারপর তোকে চেয়েছে বকুলের জন্য অবশ্য তুই রাজী থাকলে । 
মাথাটা কেমন ঘুরে ওঠে লীনার ।  এসব কি শুনছে সে ।  নিশ্চয়ই এটা সত্যি না ।  এটা স্বপ্ন ।  সে জানালা দিয়ে বাইরে তাকায় ।  তাদের বাগানের সবজিতে মুখ দিয়ে কচকচ করে খাচ্ছে পাশের বাড়ির ছাগলটা ।  অন্যসময় হলে চিৎকার করে উঠতো সে ।  এখন মা এসব কি বলছে ।  ছাগলটাও কি স্বপ্নের অংশ ? 
 - কি রে চুপ রইলি কেন ?  তোর বাবাকে বলেছি ,  তুই রাজী না থাকলে আমি না করে দেবো । 
 - না মা ,  আমি এসব কি জানি ,  আমি বুঝি না
 - তবু তোর যদি খারাপ লাগে আমি মানা করে দেবো ।  আমি জানি তুই ওকে বড় ভাইয়ের মতো দেখিস । 
 - না মা সেজন্য না ,  আমি আসলে .  .  .  . 
 - তোর আপত্তিটা কোথায় তাইলে ? 
 - আ .  .  .  . আমার .  .  .  আমার আপত্তি নাই ।  তোমাদের যা ভালো মনে হয় করো
অনুষ্ঠানের আয়োজন করতে আর কোন সমস্যা নেই ।  খুব বেশী ধুমধাম না ।  বাইরের কাউকে দাওয়াত দেয়া হলো না ।  শুধু এ গ্রামের আত্মীয় স্বজনকে নিয়েই বিয়ের অনুষ্ঠান হয়ে গেল ।  এমনকি ফুপাও আসতে পারেনি ।  ফুফু বললো তার অফিসের কি ঝামেলায় সে আসতে পারছে না ।  লীনার তাতে কোন সমস্যা নেই তার শুধু বকুল ভাইকে পেলেই হয় ।  আচ্ছা ,  এখন তো বকুল ভাই ডাকা যাবে না ।  কি ডাকবে সে ?  মিনহাজ সাহেব ?  বাসরঘরে হিহি করে হেসে উঠলো মনে মনে ।  একটু পরেই তিনি আসবেন ।  এই ঘর থেকে নতুন বাড়ির চুনকাম করা গন্ধটা এখনো যায়নি ।  বাসরঘরের ফুলের গন্ধ ছাপিয়েও সেই গন্ধটা নাকে এসে লাগছে । 
৪ . 
ঢাকায় এসে মিনহাজ ট্রেন বদলে তুর্না নিশীথায় উঠলো ।  সে একাই ফিরছে ।  মা ওখানেই থাকবে ।  সাথে লীনা ।  মাকে কথা দিয়েছিল অন্তত :  একটা কথা রাখবে তার ।  কেউ জানে না বাবার সাথে মার সেপারেশান হয়ে গেছে বছরখানেক আগে ।  মা গ্রামে একা থাকবে ।  কিন্তু এই বয়সে একজন সঙ্গী দরকার তার ।  মা একটা বউ চেয়েছিল তার কাছে ।  চেয়েছিল মায়ের পছন্দের একটা মেয়েকে বিয়ে করুক সে ।  অনেক ঠাণ্ডা যুদ্ধের পর রাজী হয়েছে লীনাকে বিয়ে করতে ।  গ্রামের কেউ জানে না মিনহাজের শহরের অধ্যায় ।  তাই বিয়েটা নিয়ে কোন ঝামেলা হয়নি ।  যদি সব জানাজানি হয় একদিন ?  মিনহাজ ওসব নিয়ে ভাবতে চায় না ।  সে আর কখনো গ্রামে ফিরবে কিনা সন্দেহ আছে ।  নাসিমার কাছেই তার সব ।  তার দুটো সন্তান নাসিমার গর্ভেই ।  ওদের ছেড়ে অন্য কিছু ভাবতে পারবে না সে ।  লীনাকে নিয়ে তার কোন আবেগ নেই ।  সে ওকে বিয়ে করেছে মায়ের ইচ্ছে পূরণ করতেই ।  বাকী জীবন লীনা কি করে কাটাবে সেটা নিয়ে তার কোন ভাবনা নেই ।  ওটা মায়ের বিষয় ।  মা নাসিমাকে কোনদিন মেনে নেবে না ।  সুতরাং মায়ের জন্য আর কিছু করার নেই তার ।  তার দুটো সন্তানকে মা একবারও দেখতে চায়নি ।  কত নিষ্ঠুর ।  নাসিমা খারাপ বলে তার সন্তানও খারাপ হয়ে যাবে ?  সারারাত মিনহাজের ঘুম আসে না এসব ভেবে ।  অনেকদিন আগে সে একটা জীবনকে রক্ষা করেছিল ।  এখন আরেকটা জীবন নষ্ট করলো । 
৫ . 
মিনহাজ অনেক  শুকিয়ে গেছে ।  গ্রামের পরিশ্রমে কালো হয়ে গেছে সে ।  কি খেয়েছে ,  কোথায় খেয়েছে কে জানে ।  চিন্তিত নাসিমা দেখে তার চেহারার মধ্যে কি একটা পরিবর্তন ।  কেমন একটা বিষন্নতা ।  আগের মতো ছেলেমেয়েদের নিয়ে আহলাদ করছে না ।  মাকে নিয়ে চিন্তা করছে হয়তো ।  মা গ্রামে একা আছে সেজন্যই ।  হাজার হলেও আপন মা তো ।  নাসিমা কি করবে বুঝতে পারে না । 
৬ . 
আরো আট মাস পর মিনহাজ খবর পায় লীনা একটা ছেলের মা হয়েছে ।  এই সংবাদে তার ভ্রু কুঁচকে ওঠা ছাড়া তেমন কোন প্রতিক্রিয়া হয় না ।  মা তার কাছে একটা নাতিও চেয়েছিল ।  তাও পূরণ হলো ।  এই সংবাদ পাবার পর ওদিকের সমস্ত যোগাযোগ ছিন্ন করে দেয় ।  মাকে দরকার নেই তার ।  লীনাকেও না ।  জীবনের ওই অংশটাকে সে মুছে ফেলতে পারলে এই অংশে কিছুটা সুখী হতে পারে ।  নইলে এপার ওপার করে তার জীবনটা অতিষ্ঠ হয়ে যাবে । 
৭ . 
বাগানের কাজটা নিলো মিনহাজ ।  নাসিমা খুব খুশী ।  এখন স্বামী স্ত্রী দুজনেই এক জায়গায় কাজ করতে পারবে ।  এই ম্যানেজার যতদিন আছে চাকরী নিয়ে ততদিন চিন্তা নাই ।  কোন একদিন স্বামীর চাকরীটা স্থায়ী হয়েও যেতে পারে । 
৮ . 
লীনা জানে না তার অপরাধ কি ।  পছন্দ না হলে কেন বিয়ে করতে গেল তাকে ।  তাকে তো জোর করেনি ।  বিয়ে করে তার একটা সন্তান হলো ,  চার বছরে তার মুখ দেখতেও একবার এলো না ।  কেমন মানুষ সে ?  ফুফু মানে শাশুড়িও এখন তার কোন খোঁজ জানে না ।  গত চার বছর কোথায় মিলিয়ে গেছে সে ।  বেঁচে আছে না মরে গেছে জানে না লীনা ।  কেউ কোন খবর দিতে পারে না ।  লীনার এখন নিজেকেই ঘেন্না লাগে ।  ইচ্ছে করে পালিয়ে গিয়ে নিজেকে নষ্ট করে প্রতিশোধ নেয় ।  শুধু ছেলেটার দিকে তাকিয়ে এখনো টিকে আছে সে । 

৯ . 
অতএব মিনহাজ বৃত্তান্ত অসম্পূর্ণ হয়েই থাকে ।  প্রতিটি জীবিত মানুষের বৃত্তান্তই অসমাপ্ত ,  বৃত্তও অসম্পূর্ণ তাই ।  এই বৃত্ত সম্পূর্ণ হয় মৃত্যুর পরেই ।  বাকী জীবনে মিনহাজ কোন পথে হাঁটবে আমরা জানি না ।  কিন্তু বৃত্ত সম্পূর্ণ হবার আগে মিনহাজকে কোন মানুষের সংজ্ঞায় ফেলা যায় ? 






অসমান



১ .  
ভকভক করে বেরুনো কালো ধোঁয়ার পাহাড় সামনে থাকা হলুদ বাসটিকে প্রায় আড়াল করে দিল ।  ধোঁয়া বেরুচ্ছে ওই নচ্ছার হলুদ ময়লা বাসটা থেকেই ।  ভাগ্যিস জানালাগুলো বন্ধ ছিল ,  নইলে এই বিশ্রী ভারী ধোঁয়ার কবলে পড়ে ধোপদুরস্ত সাদা শার্টের তেরোটা বাজতো ।  তবে নতুন কেনা নিশান ব্লু বার্ডের সাদা শরীরের পালিশের বারোটা বেজে গেছে নিশ্চয়ই ।  এই গাড়িটা নিয়ে অতিরিক্ত আহলাদ আছে নকীবের ।  সিঙ্গাপুর থেকে আসা পালিশ দিয়ে প্রতিদিন মেকাপ করায় গাড়িকে । 
সল্টগোলা থেকে বাসটার পেছনে আছে নকীবের নিশানটা ।  ওভারটেক করার অনেক চেষ্টা হয়েছে ।  কিন্তু কিছুতে সাইড দিচ্ছে না ধ্বজভঙ্গ বাসটা ।  বেদম গুপুরগুপুর শব্দ করতে করতে ঢিমিয়ে ঢিমিয়ে চলছে আর বিকট শব্দে হর্ন বাজিয়ে যাচ্ছে ।  একবার পাশ দিয়ে ওভারটেক করতে যেতেই ইচ্ছা বা অনিচ্ছাকৃতভাবে পাছার ধাক্কা মারতে চাইলো ।  চট করে পিছিয়ে এল  নিশান ব্লুবার্ড । 
নিশানের ড্রাইভার অস্ফুট কন্ঠে  বাসের ড্রাইভারের পিতামাতার জন্ম নিয়ে কটুক্তি করলো ।  কিন্তু ড্রাইভার দূরে থাক ,  বাসের বাম্পারেও শুনতে পেল না সেটা ।  নকীব গাড়িতে না থাকলে জানালা খুলে খিস্তি করতো হয়তো নিশান ড্রাইভার ।  নকীব বললো ,  বাদ দাও মোখলেস ।  
প্রতিদিন এরকম হাজারো উৎপাত রাস্তায় ।  এটা বাংলাদেশ ,  যেমন খুশী তেমন গাড়ি রাস্তায় নামাও ,  কেবল চার ছয়টা চাকা থাকলে আর জায়গামত তেল দিলে ফিটনেস পাশ । 
ধোঁয়ার পর্বত সরতেই বাসের চেহারা স্পষ্ট দেখা গেল ।  এই প্রথম খেয়াল করলো নকীব ।  ভয়াবহ রকমের চেহারার বাস ।  গত কদিন ধরে এই বাসটা প্রায়ই সামনে এসে পড়ছে ।  যেন ওর গতিকে ধীর করে দেবার জন্যই কোত্থেকে হাজির হয় সামনে ।  আরো অনেক বিদঘুটে গাড়ি দেখেছে এদেশে ,  কিন্তু এটার মতো আর একটাও না ।  ছয়টা চাকার উপর টিন পিটিয়ে একটা বডি তৈরী করা হয়েছে ।  জানালা দরজার বালাই নাই ।  পেছনদিকে কোন কালে কাঁচের অস্তিত্ব ছিল কিনা কে জানে ,  এখন সেখানে ছেঁড়া একটুকরো পলিথিন পতপত করে বাতাসে উড়ছে ।  পলিথিন আটকে থাকার জন্য ক ’ খানা বাঁশের কঞ্চি ঠেসে দেয়া আছে বেড়ার মতো ।  পেছনে সিগন্যাল বাতি লাগাবার কোন চিহ্ন নাই ।  শ্রেফ জং ধরা টিনের তৈরী একটা বডি ।  এটি হয়তো কোন ফেলে দেয়া ট্রাককে বাস হিসেবে চালানো হচ্ছে । 
এসব গাড়ি শহরে চলার অনুমতি পায় কি করে ?  বিআরটিএ বা পুলিশ কি করছে ?  এই একটা গাড়ি পঞ্চাশটা গাড়ির চেয়েও বেশী দুষিত করছে শহর ।  গাড়িটার নম্বর রেখে অভিযোগ করা দরকার ।  নম্বর কতো ?  নাহ গাড়িটার কোন নাম্বারই নেই ।  ড্রাইভার জানালো এরা সকালে শুধু গার্মেন্টস শ্রমিক টানার কাজ করে ।  এরকম আরো অনেক নম্বরবিহীন গাড়ি কেবল সকালে চলে ।  তখন পুলিশ থাকে না রাস্তায় ।  থাকলেও টোকেনে ম্যানেজ হয়ে যায় । 
সল্টগোলা রেলক্রসিং এর কাছে এসে নিশান আবারো চেষ্টা করলো ওভার টেকের ।  বাসটা আবারো পাছার ঝাঁকুনি দিয়ে ডানদিকে চলে এলো বিকট ধোঁয়াপর্বত নির্গত করে । 
দেখে শুনে এবার প্রচন্ড বিরক্ত হলো নকীব ।  বেআইনী দুষিত গাড়ি চালাচ্ছিস ভালো কথা ,  কিন্তু অন্য গাড়িকে সাইট দিবিনা কেন ?  তোর বাপের রাস্তা নাকি ?  নকীব নিজেই অশ্লীল গালি দেয় মনে মনে ।  ইচ্ছে করে গাড়ি থামিয়ে দুটো থাপ্পড় দেয় ।  কিন্তু সামনে যাবার সুযোগ না পেলে থামায় কিভাবে ।  তাছাড়া নিজ দেশের এসব অনিয়ম অনাচার সহ্য করে নেবার যোগ্যতার  নামই দেশপ্রেম ।  এই ভেবে নিজের অক্ষমতাকে শান্ত্বনা দিয়ে চোখ বন্ধ করে এয়ারকন্ডিশনের শীতল পরশ উপভোগ করতে লাগলো । 
২ . 
বেশ কয়েকমাস পর । 
নকীবের গাড়িটা পোর্টকানেকটিং রোডে এক পথচারীকে ধাক্কা দিয়ে আহত করার দায়ে লোকজন সেটা আটক করে পুলিশের হাতে তুলে দিল ।  নকীব ছিল না তখন গাড়িতে ।  খবর পেয়ে অফিস থেকে পরিচিত সার্কেলে ফোন করে ওসিকে ম্যানেজ করলো ।  গাড়ি ছাড়াতে বিকেলের পর থানায় যেতে বললো ওকে । 
সন্ধ্যার দিকে নকীব থানায় গেল গাড়িটা ছাড়াতে ।  ওসি তখন বাইরে ।  তাকে বসতে দিল ডিউটি অফিসার ।  থানায় তেমন বেশী লোকজন নেই ।  সবাই বাইরে কাজে ব্যস্ত ।  
বসতে বসতে বাইরে মলিন লুঙ্গিপরা একটা লোক তার দৃষ্টি আকর্ষণ করলো ।  বারান্দার বেঞ্চিতে একা বসে আছে লোকটা ।  বিমর্ষ চেহারা ।  নারকেলের ছোবড়ার মতো লালচে চুল আঙুলের মুঠো করে টানছে ।  চুলে তেল সাবান পড়েনি বহুদিন বোঝা যাচ্ছে ।  কোন বিপদে পড়ে থানায় এসেছে কে জানে ।  থানা হলো বিপদগ্রস্থ লোকদের নরক ,  আর অপরাধীদের স্বর্গ ।  
সময় কাটানোর জন্য লোকটার সাথে খাজুরে আলাপ করার ইচ্ছে হলো তার ।  বিচিত্র লোকদের সাথে কথা বলতে ভালো লাগে তার ।  কতো অজানা দিক জানা যায় ।  কুড়িয়ে পাওয়া ঠোঙ্গার কাগজে পড়া আংশিক গল্পের মতো ।  
 - আপনার গাড়িও কি এক্সিডেন্ট করছে ?  
 - হু
 - মারা গেছে কেউ ? 
 - না
 - তাইলে কি সমস্যা ? 
 - আঁর গাড়ি শেষ (  আমার গাড়ি শেষ ) 
 - শেষ মানে ? 
 - ট্রলি গুতা মাইজ্জে  ( কন্টেনার ট্রলি গুতো মেরেছে ) 
 - ট্রলিকে ধরেন নাই
 - না ,  মারিয়েরে ধাইয়ে  ( মেরে ভেগেছে ) 
 - নম্বর রাখেননি ? 
 - নম্বর ন ফাই  ( নম্বর পাইনি ) 
 - আপনি কি ড্রাইভার ? 
 - জী 
 - মালিক কোথায়
 - আঁই মালিক ।   ( আমিই মালিক ) 
 - বাহ আপনিই মালিক ? 
নকীবের অবাক হওয়াটা লোকটাকে আহত করলো ।  তাই তাড়াতাড়ি সহানুভুতির টোন নিয়ে বললো সে - 
 - এখন কি করবেন ? 
 - আর কি কোয়ালত যা আছে তা গইজ্জুম  ( কপালে যা আছে তাই করবো ) 
 - ব্যাডলাক আপনার । 
 - হ লাক আঁর ব্যাড ।  ধরা খাইয়ি ।  গাঁতাত ফজ্জি  (  ধরা খেয়েছি গর্তে পড়েছি )  
তারপর সে যা বললো তার সারমর্ম হলো -  এখন থানার কর্তারে দিতে হবে ২০ হাজার ,  গ্যারেজে দিতে হবে ৪০ হাজার ,  রাস্তায় নামাতে আরো ১০ হাজার ,  সবকিছু ঠিক করতে যে ঋন নেবে তা  শোধ করতে লাগবে দুই মাস বা চাইর মাস ।  সেই দুই মাস বৌ ছেলেমেয়ে নিয়ে আধবেলা খাবে ।  এই গাড়ির ইনকামে সে দুই মেয়ের বিয়ে দিয়েছিল ,  আর দুই মেয়ে বিয়ের অপেক্ষায় আছে ,  একটা ছেলে স্কুলে পড়ছে ।  সবই গাড়িটার একার ইনকাম দিয়ে । 
লোকটার মুখে যেন কথার নদী বইতে থাকে ।  বলতে বলতে সে ভেঙ্গে গুড়িয়ে যায় ।  রুক্ষ চেহারার মানুষটার খোলস ভেঙ্গে অন্য একটা মানুষ বেরিয়ে পড়ে ।  এবার সত্যিই মায়া লাগলো নকীবের । 
 - এই গাড়ি ছাড়া আপনার আর কোন আয়ের পথ নেই ? 
 - না ,  এই গাড়ি আঁর ৩০ বছরের লক্ষী ।  এত বছর আঁরে টিকায় রাইখ্যে এই গাড়ি ।  এখন আঁই ন জানি হন্ডে যাই । 
 - কিন্তু থানাকে আপনি খামাকা টাকা দেবেন কেন ?  দোষ কি আপনার ড্রাইভারের ? 
 - না দোষ ট্রলির
 - তাহলে আপনার সমস্যা কোথায়
 - আঁর সমস্যা তো আঁই নিজেই
 - কেন ? 
 - আঁর গাড়ির কোন কাগজপত্তর নাই ।  
 - বলেন কি ? 
 - আঁছা হতা হইলাম ।  তিরিশ বচ্ছর ধরি রাস্তাত গাড়ি চলের হাগজ ছাড়া ।  খনদিন এত বড় ধরা ন হাই ।  ডরে অন্য কেওরে গাড়ি ন দি ।  নিজেই নিজর গাড়ি চালাই ।  সমিস্যা অইলি ফুলিশর ফিডত আত বুলাই গেই গুই ।  হনদিন খন একসিডেন্ট ন গরি ।  আজিয়া কোয়ালর দোষত একসিডেন্ট গইরলাম ,  ফুলিশ্যা গাড়ি থানাত লই আইস্যি ।  থানাত গাড়ি একবার ডুকিলি ফইসা ছারা বাইর অইত ন ফারে ,  দোষি অক বা ন অক ।  আঁই দশ আজার টেঁয়া যোগার গজ্জি হনমতে ,  আর ন ফারির ।  কিন্তু ওসি হইয়িদে বিশ আজারর হম অইতু ন ।  দেরি গইল্লে রেট চল্লিশ আজারত উডি যাইবো হইয়েরে বাইরে গেইয়ু গুই  ( সত্যি বললাম ।  তিরিশ বছর ধরে রাস্তায় চলছে কাগজ ছাড়া ।  কোনদিন এত বড় ধরা খাই নাই ।  ভয়ে গাড়ি অন্য কারো হাতে দেই নাই ।  নিজের গাড়ি নিজেই চালাইছি ।  সমস্যা হলে পুলিশের পিঠে হাত বুলায়া চলে গেছি ।  কোনদিন একটা এক্সিডেন্ট করি নাই ।  আজকে কপালের দোষে এক্সিডেন্ট করলাম ,  পুলিশ গাড়ি থানায় নিয়ে আসছে ।  থানায় গাড়ি একবার ঢুকলে বিনা খরচে বের হতে পারে না ,  দোষী হোক আর নির্দোষী হোক ।  আমি দশ হাজার টাকা যোগাড় করছি কোনমতে ,  আর পারতেছি না ।  কিন্তু ওসি তো ২০ হাজারের কমে রাজী না ।  দেরী হলে রেট চল্লিশ হাজার উঠে যাবে বলে ধমক দিয়ে চলে গেছে বাইরে ।  ) 
 -  হুম ।  আপনি চিন্তা করবেন না চাচা ।  এই থানার ওসি আমার পরিচিত চ্যানেলের ।  আমি চেষ্টা করবো আপনার টাকা কিছুটা হলেও মওকুফ করাতে ।  কিন্তু আপনার গাড়িটা কোথায় ? 
 - অই ত গেটর বাদ্দি ডানমিক্কা  ( ওই তো গেটের বাইরে ডানদিকে )  । 
নকীব গেটের দিকে তাকিয়ে দেখলো পুলিশের নীল ক্রেনের হুকের সাথে ঝুলছে বিদঘুটে দর্শনের ঝুরঝুরে একটা বাস ।  পেছনের পলিথিন ছিড়ে বাঁশের কঞ্চিগুলো বেরিয়ে পড়েছে । 






ডাক্তারের উপ্রে মাষ্টারি



ডাঃ শামশের উদ্দিন ( ছদ্মনাম )  দেশের নামকরা একটা মেডিক্যাল কলেজের বিভাগীয় প্রধান ও অধ্যাপক ।  প্রাইভেট চেম্বারে রোগী দেখেন সন্ধ্যা ছটা থেকে ।  এক সন্ধ্যায় সিরিয়াল নিয়ে গেলাম চেম্বারে ।  ঘনিষ্ঠ একজনের বিরল একটা রোগ নিয়ে অনুসন্ধান উদ্দেশ্যে ।  রোগটি খুব বেশী পরিচিত নয় বলে আমি নিজে ইন্টারনেট ঘেঁটে কিছু তথ্য যোগাড় করি ।  তাই নিয়ে আলাপ করার জন্যই যাই ।  উনি জানালেন এখানে ওই রোগ সম্পর্কে খুব বেশী ডাক্তার পড়াশোনা করেনি ।  তবু পরদিন মেডিক্যাল কলেজে যেতে বললেন অন্য সব সিনিয়র ডাক্তারের সাথে আলাপ করে যতটা সম্ভব সাহায্য করবেন । 
ডাক্তারের এই মহানুভবতায় আমি মুগ্ধ ।  পরদিন মেডিক্যালে গেলে আমার সংগৃহিত তথ্যগুলো দেখতে লাগলেন মনযোগ দিয়ে ।  সেই ফাঁকে আমি ওই রোগ সম্পর্কে এবং চিকিৎসা পদ্ধতি সম্পর্কে যা জেনেছি তা নিয়ে ছোটখাট একটা লেকচার দিলাম ।  নিতান্ত সাধারণ জ্ঞানই বলা যায় ।  কিন্তু উনি আমার সেই সাধারণ জ্ঞানকে অসাধারণ গুরুত্বের সাথে নিয়ে বললেন ,  আপনি একটু বসেন আমি অন্য বিশেষজ্ঞ ডাক্তারদেরও ডাকছি ।  
খানিক পরেই আধডজনের মতো সহকারী আর সহযোগী অধ্যাপক বিশেষজ্ঞ ডাক্তার এসে হাজির হলেন প্রফেসর শামশেরের সাথে । 
সবাইকে সারিবদ্ধভাবে দাঁড় করিয়ে আমাকে বললেন ,  আবার বলেন তো একটু আগে যা যা বলেছেন ।  আপনারা একটু নোট করে নেন কষ্ট করে ।  সবার জানা দরকার ব্যাপারটা । 
বলে কী ?  আমি লেকচার দেবো এত এত বিশেষজ্ঞ ডাক্তারের উদ্দেশ্যে ?  উইকি আর গুগল গুঁতিয়ে যে ক ' পাতা পড়েছি তা নিয়ে এই সুখ্যাত মেডিক্যালের বাঘা প্রফেসরদের উদ্দেশ্যে আমি একটা রোগ নিয়ে বক্তৃতা দেবো ?  ধরনীকে দ্বিধা হতে বলতে পারতাম ।  কিন্তু অধ্যাপক সাহেবের তাড়ায় আমার পাঁচ মিনিটের সেই লেকচারটা রিপিট করতে হলো । 
লেকচার শেষে উপস্থিত এক ডাক্তার পাশের আলমিরা থেকে মোটা একটা বই নামিয়ে আমার সামনে এনে পাতা খুলে দেখালো সেই রোগ সম্পর্কে যা যা লেখা আছে ।  দেখলাম ওই রোগ সম্পর্কে বিশ বছর আগে প্রকাশিত সেই বইটিতে মাত্র দশ লাইনের একটা প্যারা আছে ।  বুঝলাম এর বাইরে আর কিছু পড়া হয়নি এদের ,  তাই আমার সংগৃহিত বাইশ পৃষ্টার সাধারণ জ্ঞান ওদের কাছে মহাভারত মনে হচ্ছে । 
এবার অধ্যাপক সাহেব জানতে চাইলেন এত মূল্যবান তথ্য কি করে খুঁজে পেলাম  ।  আমি বললাম ,   " খুব সহজ ।  গুগল করেই তো এসব জানা যায় ।  " 
উনি জিজ্ঞেস করলেন ,  গুগল কি ? 
তারপরই মজার কথোপকথন পর্ব ।  
ওনার পাশে দাঁড়ানো অপেক্ষাকৃত তরুণ একজন জবাব দিলেন ,  ওটা স্যার ইন্টারনেটে পাওয়া যায় । 
 -  আমাদেরও তো ইন্টারনেট আছে ,  আমরা পাইনা কেন ? 
 -  আমরা ইন্টারনেটে ঢুকি না বলে । 
 -  আমরা ঢুকি না কেন ? 
 -  পাসওয়ার্ড লাগে ঢুকতে
 -  পাসওয়ার্ড নাই আমাদের ? 
 -  আছে ।  আপনার ডায়েরীতে লেখা আছে ।  সেদিন আইএসপির লোকটা লিখে দিয়েছিল । 
 -  আমার ডায়েরীতে আছে ?  আপনি আগে বলবেন না ? 
 -  স্যার .  .  .  .  .  আমি তো ভেবেছি আপনি জানেন । 
 -  আমি তো জানিই ,  কিন্তু আমার কি এতসব মনে থাকে ? 
 -  তা ঠিক স্যার ।  এত কিছু মনে থাকে না । 
 -  এখন ইন্টারনেটে ঢুকে দেখেন তো কিভাবে কি পাওয়া যায় । 
 -  স্যার  .  .  .  . আমি আসলে  .  .  .  .  . আগে কখনো ঢুকিনি ।  তবে মনে আছে ডায়াল করে ঢুকতে হয় । 
 -  আপনারা এত কিছু জানেন ,  ইন্টারনেটে কেমনে ঢুকে জানেন না ? 
 -  জী .  .  .  . জানি স্যার ,  পাসওয়ার্ডটা একটু বের করেন ,  আমি ক্লিক করে দেখি । 
 ( দুই ডাক্তারের বাক্যলাপ শুনে আমার পেটে খিল ধরে যাচ্ছিল হাসির ধাক্কায় ।  চেপে রাখলাম তবু ।  অধ্যাপকের চেয়ারের পেছনে একটা ডেক্সটপ সাজানো আছে ।  দীর্ঘদিন কেউ বসেনি মনে হচ্ছে ।  মডেমের উপর একরাশ ধুলো ।  তরুণ সহকারী কয়েকবার চেষ্টা করার পর ডায়াল আপ কানেকশানে সংযুক্ত হলো পিসিটা ) 
সহকারী বললেন ,  ঢুকেছি স্যার । 
 - কোথায় ঢুকলেন ? 
 - ইন্টারনেটে
 - বাহ ।  এত সহজে ?  এবার দেখে বলেন তো এগুলো কোথায় লেখা আছে ? 
 - এগুলা তো স্যার ওই ওয়েবসাইটের তথ্য । 
 - আপনি এতক্ষণ বললেন ইন্টারনেটে সব আছে ,  এখন আবার ওয়েবসাইটের কথা বলেন কেন ? 
 - স্যার ওয়েবসাইট হলো ইন্টারনেটের অংশবিশেষ
 - ও আচ্ছা !  পুরো ইন্টারনেটই আছে আমার পিসিতে ,  ওখানে ওয়েবসাইট খুঁজে পান না ? 
 - না মানে ওয়েবসাইটের ঠিকানা লিখতে হবে তো ।  তারপর খুলবে .  .  .  .  . 
 - ঠিকানা লিখেন ,  মানা করেছে কেউ ? 
 - জী না .  .  .  .  .  .  . কিন্তু কোথায় লিখবো ? 
 - কেন ইন্টারনেটে লিখবেন
 - ইন্টারনেটে তো লেখার জায়গা নাই
 - কী বলেন এত বড় ইন্টারনেট ,  লেখার জায়গা থাকবে না কেন ?  কই দেখি তো আমাকে দেখান ,  ইন্টারনেট কোনটা ? 
 - এই যে স্যার এখানে ,  ছোট ছোট দুটো টেলিভিশনের মধ্যে একটা তার দেখা যায় ,  এটাই ইন্টারনেটের চিহ্ন । 
ডাক্তারের উপর মাষ্টারি করার বিপদ সম্পর্কে আমি জানি ।  তাই বেদম কঠিন অট্টহাসি পেলেও চেপে রেখে দেখছিলাম প্রফেসারদের কান্ড ।  ওরা ডায়াল - আপ কানেকশানে ইউজার আর পাসওয়ার্ড লিখে কানেক্ট করেছে ঠিকই ।  কিন্তু ব্রাউজারটা খোলেনি ।  নীচে ডায়াল আপ কানেকশানের চিহ্নটাকেই বলছেন ছোট ছোট দুইটা টেলিভিশন ।  ডাক্তার সাহেব এর পরের ধাপটা ভুলে গেছেন হয়তো ক্লাস কিংবা রোগী দেখার চাপে ।  ইন্টারনেট কানেকশান পাবার পর যে ব্রাউজার ওপেন করতে হয় সেটা মনে পড়ছে না । 
কয়েক মিনিট পর আমি অধৈর্য হয়ে মাউসটা হাত বাড়িয়ে নিয়ে ইন্টারনেট এক্সপ্লোরারে ক্লিক করে ওয়েবসাইটটা টাইপ করে খুলে দিলাম ।  অধ্যাপক শামশের মুগ্ধ হয়ে আমার দিকে তাকালেন যেন আমি এক বিমূর্ত তথ্য যাদুকর ।  
আমি বুঝে গেছি আমার কাজ শেষ ।  বললাম ,  এবার আমি যাই ।  
উনি বললেন ,  আপনি চা না খেয়ে যাবেন না ।  তবে চিন্তা করবেন না ।  আমরা আরো কিছু স্টাডি করে তারপর আপনার সমস্যার সমাধান বের করবো । 
আমি বললাম ,  জী । 
আসলে আমার আগ্রহ অনেক আগেই শেষ ।  আমি যে কাজে গিয়েছিলাম তার কিছুই এখানে হবার কথা নয় ।  মন খারাপ হতে পারতো ।  কিন্তু জীবনে প্রথমবারের মতো ডাক্তারের উপর মাষ্টারি করার তৃপ্তিতে মন খারাপ হলো না । 






একাত্তর নিয়ে পাকি লজ্জা এবং আমাদের সংকোচ



পাকিস্তানিদেরও লজ্জা আছে ।  এটা কি একটা খবর ?  মোটেও না ।  আজ সকালে পাক সেনাবাহিনীর সাইটে তাদের প্রস্তুতকৃত ১৯৭১ সালের ইতিহাস পড়ছিলাম ।  পাক জানোয়ারেরা একাত্তরের গণহত্যাকে তাদের কোন তথ্য ভান্ডারে রাখবে না এটাই স্বাভাবিক ।  একাত্তর নিয়ে তাদের ইতিহাস নিষ্কলুষ রাখার চেষ্টা করা হবে তাতেও কোন সন্দেহ নেই ।  
একাত্তর পাকিস্তানীদের জীবনে নিকৃষ্টতম বছর ।  তাই পাকবাহিনীর একাত্তরের ইতিহাস পর্বের মূল ভাষ্য -  রাজনীতিবিদদের দোষে বাংলাদেশের কিছু দুষ্টু ছেলেকে ইন্ডিয়া প্রশ্রয় দেয়াতে পূর্বপাকিস্তানে কয়মাস ব্যাপি যে মারামারি হয়েছিল সেটাই ১৯৭১ ।  এতে ধরে নেয়া যায় বিশ্বের নৃশংসতম বাহিনীটারও লজ্জা আছে ।  কারণ একাত্তরের বর্বরতার ইতিহাসের লেশমাত্র প্রকাশ পেলেও পাকবাহিনীর ইজ্জত দুর্গন্ধে ভরে যায় ।  
তাদের লজ্জা নিয়ে আমার আপত্তির কিছু নাই ।  আমার আপত্তি একাত্তর নিয়ে আমাদের লজ্জা বিষয়ে ।   
পাকবাহিনীর সাইট বেড়িয়ে এসে আমাদের সেনাবাহিনীর সাইটে ঢুকলাম ।  সেখানে ইতিহাস অংশটুকু পড়ে আমি বিস্মিত ।  
১৯৭১ আমাদের ইতিহাসের সবচেয়ে গৌরবের বছর ।  সেনাবাহিনীরতো বটেই ।  বাংলাদেশ সেনাবাহিনীর যাত্রা শুরু ১৯৭১ সালের মুক্তিযুদ্ধের মাধ্যমেই ।  যে সাতজন বীরশ্রেষ্ঠ নিয়ে আমরা গর্ব করি তাদের সবাই প্রতিরক্ষা বাহিনীর সদস্য ।  অথচ তার কোন বর্ননা সেখানে নেই ।  বিন্দুমাত্রও নেই । 
অতীব ভাসা ভাসা ইতিহাস বর্ননায় বোঝা মুশকিল আমাদের একটা সুসংগঠিত মুক্তিযুদ্ধ হয়েছিল ১৯৭১ সালে ।  সেই যুদ্ধে আমরা নয় মাস রক্ত ঝরিয়ে স্বাধীন হয়েছি ।  সেই যুদ্ধের সময়ই বাংলাদেশ সেনাবাহিনী যাত্রা শুরু করেছে ।  কিছুই নেই এসবের ।  এমনকি মুক্তিযুদ্ধের বর্ননা এত ছাড়াছাড়াভাবে প্রকাশ করা হয়েছে যেন কেউ আঘাত না পায় ,  যেন কারো প্রাণে ব্যাথা না লাগে ।  
তথ্যের চেয়ে ভাবসমৃদ্ধ ইতিহাস অংশটুকু পড়ে আমার মনে হচ্ছিল এই ইতিহাস আমাদের কেউ লেখেনি ।  অন্য কোন গ্রহ থেকে অচিন কোন প্রাণী এসে লিখে গেছে ।   প্রায় তিন হাজার শব্দের ওই ইতিহাসে  ' Pakistan '  শব্দটা খুব তমিজের সাথে ব্যবহার করা হয়েছে ।  kill ,  death ,  rape ,  genocide শব্দগুলো একবারো আসেনি ,  freedom fighter শব্দটা মাত্র দুবার এসেছে কায়ক্লেশে ।  তথ্যের তো কোন বালাই নেই । 
অথচ এমনকি পাকিস্তানী সেনাবাহিনীও তাদের সাইটে ১৯৭১ নিয়ে একটা আলাদা পর্ব করেছে ।  সেটার শুরুতে বলেছে ,  With 1971 commenced the most tragic year of our history .  তারা যে কারণেই মর্মাহত হোক না কেন ,  কিন্তু উনিশশো একাত্তর যে একটা আর দশটা বছরের মতো স্বাভাবিক বছর না সেটা  অন্ততঃ প্রকাশ পেয়েছে । 
আর আমাদের সবচেয়ে গর্বের কান্নার রক্তের বছর হয়েও আমাদের সেনাবাহিনীর ওয়েবসাইটে ১৯৭১ নিয়ে আলাদা কোন চ্যাপটারই নেই ।  সেনাবাহিনীতে কি একত্তারের তথ্য সমৃদ্ধ বইয়ের অভাব রয়েছে ?  নাকি এখনো কেউ কেউ ১৯৭১ কে বিশেষ গুরুত্ব দেয়াকে নিরপেক্ষতার লংঘন মনে করেন ? 






থাজ থেস ? 



শিহানের বয়স দুই বছর চার মাস পেরিয়ে গেছে ।  মুখে এখনো ঠিকমতো কথা ফোটেনি বলে ওর মা বিশেষ চিন্তিত ।  ওশিন দেড় বছর বয়সে এর চেয়ে স্পষ্ট কথা বলতো ।  আর এই বয়সে তো প্রচুর বকবক করে মাথা নষ্ট করে দিত ।  কিন্তু এই পুচকাটা পণ করেছে সে পারতপক্ষে কথা বলবে না ।  পুরো বাক্যের মধ্যে একটা শব্দ উচ্চারণ করবে ,  বাকীটা ইশারায় সেরে ফেলবে । 
তার শব্দের স্টক দশ পনেরোটার বেশী হবে না ।  বাবা ,  মা ,  আপু ,  বাবু  ( সে নিজেকে বলে বাবু )  ,  ফুফু ,  ফুপা ,  জাউ ( দাদুকে এভাবে বলবে )  ,  বগি ( যাবতীয় গরুছাগল জন্তু তার কাছে বগি )  ,  পখি ( হাসমুরগী টিয়া ময়নাসহ যত উড়ন্ত প্রাণী সব )  ,  কক্ খ ( বইখাতা জাতীয় সব জ্ঞানের বিষয় )  ,  ডুমডুম  ( বিয়ে ,  বাদ্যবাজনা ইত্যাদি উৎসবের সকল শব্দ )  ,  থিথি  (  হাগু পিসু থেকে ময়লা জাতীয় সবকিছু এই শব্দের আওতায় )  ।  এই কটা শব্দের বাইরে নতুন দুটো শব্দ যুক্ত হয়েছে নভেম্বর মাসে একটা হলো  ' লাল '  অন্যটা হলো  ' টাকা '  । 
অন্যগুলোর মতো এই শব্দ দুটোও কেউ তাকে শেখায়নি ।  নিজে নিজে শিখেছে ।  রং হিসেবে লালটা প্রথম শেখার মতো কিছু কি ?  তবে ওটাই শিখলো কেন জানি না ।  একদিন আমার পকেটে হাত দিয়ে কিছু খুঁজতে খুঁজতে পরিষ্কার স্বরে বলে উঠলো  ' টাকা '  ।  আমি প্রথমে ভাবলাম ভুল শুনছি ।  কিন্তু রাতে শোবার আগে আবারো একবার আমার শূণ্য পকেটে হাত গলিয়ে বললো ,   ' টাকা নাই '  ।  ব্যাটা ,  এই বয়সে টাকা চিনে গেছিস ,  তুই যে বড় হয়ে এই লাইনে কামেল হবি তাতে সন্দেহ নেই । 
পরশু সন্ধ্যায় সে একটা অকেজো পুরোনো মিনি ক্যালকুলেটর নিয়ে খেলছিল ।  খেলছিল মানে কাজ করছিল ।  গম্ভীর হয়ে দুই হাতে ল্যাপটপ চালাবার কায়দায় চালাচ্ছে বাটন টিপে টিপে ।  বাটন টিপলে ওটা থেকে পি পি টাইপ শব্দ হয় ।  একসময় শব্দটা থেমে গেল কেন যেন ,  সাথে সাথে সে বলে উঠলো ,   ' থাজ থেস '  ।  আমি খানিক অবাক হয়ে ওর দিকে তাকিয়ে জিজ্ঞেস করলাম ,  কি বললি ?  সে ওটা আমার দিকে এগিয়ে দিয়ে বলে ,  থাজ থেস ।  আমার বুঝতে বেশ ক সেকেন্ড সময় লেগে যায় যে কথাটার মানে  ' চার্জ শেষ '  !  ! 
আসলে সে বুঝে গেছে সবকিছুরই একটা চার্জ আছে ,  এবং একসময় সেটা শেষ হলে চার্জে দিতে হয় ।  মোবাইল দেখে শিখে ফেলেছে ।  ছেলের এই প্রতিভায় আমি রীতিমত মুগ্ধ । 
কালকে অফিস থেকে ফিরে নাস্তা সেরে বিছানায় গা এলিয়ে একটা বইতে চোখ বুলাতে বুলাতে ঝিমুনি চলে এসেছিল ।  সে পাশের ঘরে খেলছিল ।  কিছুক্ষণ পর গুটি গুটি পায়ে কাছে এসে আমাকে ধাক্কা দিয়ে জিজ্ঞেস করে ,   " বাবা বাবা .  .  .  থা - জ .  .  .  . থে - স ?  " 






একটি অনুমিত ষড়যন্ত্র



সামান্য একটা বোতামের কাছে হেরে গিয়েছিল আবুল হোসেন । 
গত অর্ধশতকে তার এরকম ঘটনা ঘটেনি ।  ঘটনাটা একবার ঘটলে দুর্ঘটনা বলা যেতো ।  কিন্তু পরপর তিনবার ঘটার পর মনে হলো এটা দুর্ঘটনা নয় ,  নিশ্চিত ষড়যন্ত্র । 
প্রথমবার যখন বোতামটা ছিঁড়লো তখন সে ডেস্কের সামনে ।  বসের সাথে কথা বলে চেয়ারে বসামাত্র ফটাস্ ।  কপাল !  এটা কিরকম বেইজ্জতি ঘটনা হলো !  তবু কপালগুনেই রুমে আর কেউ ছিল না ।  খুলে পড়া বোতামটা তাড়াতাড়ি পকেটে নিয়ে একটা ফিতে দিয়ে প্যান্টটার রফা করে সেদিনকার মতো বাড়ি ফিরলো । 
কিছুদিন পর আবারো ঘটলো একই ঘটনা ।  এবার সে লিফটে ।  ভাগ্যিস এবারও সাথে আর কেউ ছিল না ।  সহকর্মীদের দৃষ্টি এড়িয়ে রুমে ঢুকে দরোজা বন্ধ করে ফিতা খুঁজতে লাগলো ।  কিন্তু ড্রয়ারে কোন ফিতা নাই ,  টেবিলে কেবল একটা ফাইল ।  এই ফাইল থেকে যা কামাবার সব কামানো শেষ ।  ওটার লালফিতাটা খুলে লাগিয়ে নিল কেউ রুমে আসার আগে । 
তৃতীয় ঘটনাটা ঘটে গেলো টয়লেটের অন্দরে ।  এবার বোতামটা সরাসরি কমোডের ভেতর ডুব মেরে চার চোখ মেলে তাকিয়ে হাসতে থাকলো ।  এখন উপায় ?  এই বোতাম তো আর ফেরত নেয়া যায় না ।  চোরের মতো রুমে ফিরে দেখে টেবিলে কোন ফাইলও নাই আজকে ।  কোথাও একটা সুতোর চিহ্ন নাই এই চকচকে রুমে ।  
হঠাৎ মনে পড়লো স্কুলে বয়সের একটা বুদ্ধি .  .  .  .  .  .  .  .  . ড্রয়ার খুলে স্ট্যাবলার নিয়ে তিনটা পিন মেরে বন্ধ করে দিল প্যান্টের জানালা ।  আপাততঃ বেইজ্জতি থেকে রক্ষা পাওয়া গেল ।  কিন্তু বাসায় যাবার আগ পর্যন্ত টয়লেটে যাওয়া বন্ধ । 
সে - ই শেষ ।  দুর্ঘটনাটা চতুর্থবার ঘটার সুযোগ পেল না ।  কারণ পরদিন থেকে আবুল হোসেন প্যান্টের সাথে স্থায়ীভাবে বেল্ট পরতে শুরু করে ।  তবু সামান্য একটা বোতামের কাছে হেরে যাওয়ার অনুদঘাটিত রহস্যটা দীর্ঘদিন তার মনোবেদনা হয়ে জেগে রইল । 






জ্যামজট



বদ ঝামেলায় পড়া গেল দেখি ।  অফিসের গাড়ি নেই আজ ,  তিনজনে আধ কিমি হেঁটে ইপিজেডের মোড়ে আসলাম টেক্সির খোঁজে ।  ছুটির পর এমনিতেই জ্যাম থাকে এখানে ।  কিন্তু আজ মনে হচ্ছে যানজটের গনতান্ত্রিক মচ্ছব ।  শত শত গাড়ি ,  বাস - ট্রাক - ট্রেলার - রিকশা - টেক্সি - কার - মাইক্রো একটার পাছায় আরেকটা যে যার মতো গিট্টু লাগিয়ে স্টার্ট বন্ধ করে বসে আছে ।  ট্রাফিক পুলিশ কোথাও পালিয়েছে ।  হাজারে হাজারে মানুষ হেঁটে যাচ্ছে । 
এমন সময় দেবদুতের মতো কোত্থেকে একটা টেক্সি এসে দাঁড়াতেই কয়েকশো লোক একযোগে ছুটে আসছিল ওটা ধরতে ।  কিন্তু আবুল হোসেনের কপাল আমাদের ।  দৌড়ে প্রথম হয়ে তিন জনে চড়ে বসলাম পঞ্চাশ টাকার ভাড়া একশো পঞ্চাশ টাকায় রফা করে ।  একটা চিপা রাস্তা দিয়ে নিয়ে যাবে আগ্রাবাদ । 
টেক্সিটা চলতে শুরু করতেই অচেনা দুই নাছোড় লোক আঠার মতো টেক্সিঅলার দুপাশে সেঁটে বসে গেল ।   ' ভাই এটা আমাদের রিজার্ভ টেক্সি ,  আমরাই যাবো ,  আপনারা নেমে যান ভাই '  -  এরকম অনেক অনুনয় বিনুনয়ে কাবু করা গেল না ওদের ।  টেক্সিওয়ালাও ওদের নামাতে ব্যর্থ হয়ে জনপ্রতি বিশ টাকার ট্যাক্স বসিয়ে নিল ।  তাতেও রাজী ওরা ।  এবার টেক্সীওয়ালা খুশী ।  ১৯০ টাকার কামাই হবে ৫০ টাকার রাস্তায় ।  দুই যাত্রীও খুশী পঞ্চাশ টাকার ভাড়া ২০ টাকায় পেয়ে ।  শুধু আমরাই নাখোশ ,  দেড়শো টাকাই দিতে হবে আমাদের । 
বিকল্প চিপাগলি দিয়ে কিছুদূর যাবার পর আবারো নতুন জ্যামে আটকে গেলাম ।  গলির মধ্যে শতশত রিকশা ধাক্কাধাক্কি করে রাস্তা বন্ধ করে দিয়েছে প্রায় ।  টেক্সি থেমে গেছে ।  সামনের দুজন টেক্সিওয়ালার সাথে বকবক করে যাচ্ছে শুরু থেকেই ।  দেখা গেল দুজনের গ্রামের বাড়ি ব্রাম্মনবাড়িয়া ।  টেক্সিওয়ালারও তাই ।  দেশীলোক পেয়ে খুশীতে গল্প জমিয়ে মারছে ওরা ।  রাস্তায় জ্যাম নিয়ে বিন্দুমাত্র উদ্বেগ দেখা গেল না তিনজনের মধ্যে ।  এই অতি সখ্যতায় আমাদের তিনজনের গা জ্বালা করছে । 
জ্বালা কমাতে আমরা নেমে দাঁড়ালাম খোলা বাতাসে ।  পাশের দোকান থেকে সিগারেট ধরিয়ে টেক্সির পেছনে দাঁড়ালাম তিনজনে ।  কতোক্ষণ লাগবে এই জট ছাড়তে বলা মুশকিল ।  হঠাৎ টেক্সিটা স্টার্ট দিল ,  আমাদের অবাক করে দিয়ে টেক্সিটা আমাদের ফেলে রেখেই ফুড়ুত করে একটানে বেরিয়ে গেল সামনের দিকে ।  আমরা ডাক দেবার আগেই টেক্সিটা দূরে চলে গেল পেছনের লালবাতি দুটো অদৃশ্য হয়ে গেল অন্ধকারে ।  ব্যাটা খেয়ালই করেনি আমরা তিনজনের কেউ উঠিনি ।  এই মাঝপথে নামিয়ে দেয়ার জন্য টেক্সি ড্রাইভারকে শাপশাপান্ত করছি অমনি পারভেজ হো হো করে হাসতে শুরু করলো ।  কি হইছে জিজ্ঞেস করাতেও হাসছে ব্যাটা ।  গড়িয়ে পড়ছে হাসতে হাসতে ।  জুবায়ের ধমকে উঠলো , 
 - হাসিস কেন ব্যাটা গাড়ল ?  বিপদে তো তুমিও পড়ছো
 - ধুরো ব্যাটা আমার কিসের বিপদ ,  এখান থেকে তো ত্রিশ টাকা রিকশা ভাড়ায় আগ্রাবাদ পৌঁছে যাবো ।  আমি হাসছি ওদের কি হবে ভেবে । 
 - ওদের কি হবে ?  ওরা তো আরামেই পৌঁছাবে
 - পৌঁছালো ।  তারপর ? 
 - তারপর আর কি ,  নেমে গিয়ে বাড়ি যাবে
 - বাড়ি যাবে ,  কিন্তু দেড়শো টাকার ভাড়া কে দেবে ?  ওরে তোদের তিনজনের এই দোস্তালি তো দশ মিনিটেই খতম রে ,  আমাদের ফেলে গেলি ,  এখন তো নিজেদের মাংস নিজেরা কামড়ে খাবি ।  তুর কিয়া হবে রে কালিয়া ! 
এবার পারভেজের সংক্রামক হাসি তিনজনকেই একসাথে আক্রমন করলো ।  
অন্যের দুর্দশায় এত হাসি আমরা জীবনে আর কখনো হাসিনি । 






ভুল



বাস থেকে নেমে প্যান্টের পেছনের পকেটে হাত দিয়েই টের পেল ,  নেই । 
থাকার কথাও না ।  চিড়ে চ্যাপটা ভিড়ে জনসমক্ষে মানিব্যাগ খুলে ভাড়া দিয়েছে ।  ভাড়া মেটানোর পরপরই গেছে বোধহয় ।  মানিব্যাগে পাঁচশো টাকার আটটা নোট ছিল ,  কিছু খুচরো দশ - বিশ - পঞ্চাশ টাকার নোট ,  কিছু টুকরো মলিন কাগজ ,  লন্ড্রির স্লিপ ,  কয়টা আধময়লা ভিজিটিং কার্ড এবং সিনে ম্যাগাজিন থেকে কেটে রাখা মডেল জয়ার ছবি ।  
তিন তারিখে দেবার হলেও দিচ্ছে দিবে করে আজকেই দিল টিউশানীর টাকাটা ।  মাকে দুটো ,  ভাইকে দুটো ,  চারটায় নিজের সারা মাস ,  এভাবেই হিসেবটা করা ছিল । 
চারপাশে প্রচন্ড ভিড় ।  বাসে ,  রাস্তায় ,  ফুটপাতে ।  মানুষের ধাক্কায় মানুষ গড়িয়ে চলছে ।  স্বাধীন হাঁটা অসম্ভব ।  গুলিস্তানের এই জায়গাটা পকেটমারের স্বর্গ ।  ঈদ মৌসুমে পকেট বাণিজ্য আরো চরমে ।  ঢাকার দুষিত বাতাস ইফতারীর গন্ধে চোঁ বোঁ করছে ।  মানুষের পকেটভর্তি টাকা ।  দুয়েকটা বুক পকেটে পাঁচশো টাকার আবছা নোটগুলো ভেংচি কাটতে দেখা যাচ্ছে ।  সুযোগসন্ধানী হলে নিজেও দুয়েকটা মানিব্যাগ কামাই করে বাড়ি ফিরতে পারতো আজ । 
মনটা চুপসে গেছে ।  মাসের মাত্র তেরো তারিখ ।  ঈদের কথা বাদ ।  বাকী সতেরো দিনের কি হবে ?  উদাস মনে ধাক্কার স্রোতে এগিয়ে চললো ।  দুনিয়ার কিচ্ছু ভাল্লাগছে না আর । 
হঠাৎ বুকের উপর কারো হাতের একটা ধাক্কা ।  সরু কালো হাতটা ভিড়ের মধ্যে মিলিয়ে যাবার সময়ই বুঝলো আসলে এইমাত্রই খোয়া গেল মানিব্যাগটা ।  ভাড়া মিটিয়ে তাড়াহুড়োয় বুক পকেটে রেখেছিল ।  
ছোট্ট ভুল ,  কিন্তু ক্ষমার অযোগ্য । 






লানত



রাজনীতির প্রতি তার কোন আগ্রহ বা যোগাযোগ ছিল না ৬২ কি ৬৬তেও ।  এমনকি ১৯৬৯ সালের গণঅভ্যুত্থানের সময়ও সে নিবিষ্ট মনে চাকরী করে যাচ্ছিল ।  কিন্তু জেলফেরত শেখ মুজিবকে তার বিশেষ পছন্দ হয়ে গেল ।  মাওলানা ভাসানীর চেয়েও ব্যক্তিত্ববান নেতা মনে হলো শেখ মুজিবকে ।  রাজনীতি না করলেও শেখ মুজিবের ভাষণের জন্যই তার শক্ত ভক্তে পরিণত হয় সে ।  ইলেকশনের সময় অফিস কামাই দিয়েও ভোটের কাজ করেছে সে ( আসলে সিনিয়রকে ভোটের প্রচারের কথা বলে ঘরে এসে ঘুমিয়েছে )  ।  তবে শেখ মুজিবকে দেশের প্রধানমন্ত্রী হিসেবে দেখতে ভালোই লাগতো তার । 
১৯৭০ এর নির্বাচনে শেখ মুজিবের বিপুল বিজয়ের মিষ্টি খাওয়ার কিছুদিন পর সে একটা দাওয়াতে গিয়ে দেখা পেল মিনারা বেগমের ।  সেদিন থেকে তার চোখ থেকে দেশের স্বপ্ন মুছে গিয়ে নতুন স্বপ্ন জায়গা করে নিল ।  চুড়ান্ত সুখের সময় মিনারা বেগমের সাথে বিয়েটা যখন ঠিকঠাক ,  দেশে স্বাধীনতা আন্দোলনের ডাক দিল শেখ মুজিবুর রহমান । 
সেই উত্তাল সময়ে মিনারা বেগমের পরিবার বিয়ের অনুষ্ঠান করতে রাজী তো হলোই না বরং ঢাকা শহর অনিরাপদ জায়গা বলে ১৫ মার্চের দিকে মিনারাকে নিয়ে গ্রামের দিকে নিরুদ্দেশ হয়ে গেল ।  মাথায় বাজ পড়লো যেন তার ।  প্রেমটা ক্রোধে রূপ নিয়ে মিনারা বেগমের দিক থেকে ঘুরে গিয়ে শেখ মুজিবের দিকে নিবদ্ধ হলো ।  এরকম সুন্দর সময়ে আন্দোলনের ডাক দেবার কোন মানে আছে ?  দুদিন পরেই ক্ষমতায় বসবি ।  দেশ জাহান্নামে যাক ,  আমি মিনারাকে চাইই ।  
কিন্তু মিনারকে পেতে হলে শান্তি আসতে হবে দেশে ।  তার মতো ইয়াহিয়াও শান্তির খোঁজে পাগল তখন ।  সশস্ত্র পাক আদম আসতে শুরু করে জেটপ্লেনের পেট ভর্তি হয়ে ।  আন্দোলন থামিয়ে শান্ত করা হবে দেশ । 
পাকি মিলিটারি ২৫শে মার্চের এক রাতেই হাজার হাজার ঘুমন্ত মানুষকে পরপারে পাঠিয়ে ঢাকা শহরকে রক্তে স্নান করিয়ে শান্ত করে দিল ।  পাকিস্তানী ক্র্যাক ডাউনের পরপর সেও আর দেরী না করে শান্তির পক্ষে যোগ দিল ।  ২৩ নম্বর ওয়ার্ডের শান্তি কমিটির সভাপতি হিসেবে প্রতিদিন সে স্বপ্ন দেখতে শুরু করলো শান্তির ।  শান্তি খোঁজার ফাঁকে ফাঁকে শান্তিবালাদেরও মাঝে মাঝে ধরে এনে খানসেনাদের সাপ্লাই দেয় ।  মাঝে মাঝে নিজেও তাদের মধ্যে দুয়েকটাকে নিয়ে মিনারাকে না পাওয়ার খেদ মেটায় । 
কিন্তু মরার দেশ ।  আপন পর বুঝলো না ।  ইন্ডিয়ার চক্রান্তে পা দিয়ে ছেঁড়া লুঙ্গি গেঞ্জি পরে কাঁধে রাইফেল ঠেকিয়ে এক লাখ পাকিস্তানীকে পেঁদিয়ে আত্মসমর্পণে বাধ্য করালো ।  দেশ স্বাধীন হয়ে গেল ১৬ই ডিসেম্বর ।  সব হিসেব উল্টে যাওয়াতে সে ১৭ই ডিসেম্বর রাতেই ইঁদুরের গর্তে ঢুকে গেল ।  
গিরিগিটি রক্ত তার গায়ে ।  তিন বছর গর্তে থাকার সময়ও ভাবছিল এবার কোনমতে রক্ষীবাহিনীর সাথে খাতির করা যায় কিনা ।  কিন্তু গর্ত থেকে বেরুবার সাহস হচ্ছিল না ।  কেবল দুর্ভিক্ষের দোলাচলে গর্ত ছেড়ে বেরিয়ে এলো ।  বেরিয়ে এসে মিনারার খোঁজ পেয়ে গেল অন্য ঘরে ।  মিনারা তখন দুই বছরের এক বাচ্চার মা ।  বিয়ে হয়ে গিয়েছিল তার স্বাধীনতার পরপরই ।  
মিনারার বিয়ের খবরে সে গজব বর্ষণ করলো শেখ মুজিবের চোদ্দ গুষ্টির উপর ।  খোদার লানত বর্ষিত হোক তার উপর ।  
মার্চে প্রদত্ত লানত আগস্টে ফলে যাওয়াতে সে বুঝে যায় খোদার কতবড় পেয়ারা বান্দা সে ।  চাহিবামাত্র দাবী পূরণ করলো খোদা ।  ১৫ আগস্ট ১৯৭৫ তার ঈদের দিন ।  পরদিন থেকে সে যেন আবারো স্বাধীনতা ফিরে পেল ।  দেরী না করে এবার ইসলামের খেদমত করার সুযোগ করার জন্য দুটো বিবি হাসিল করে নিল পাঁচ বছরের ব্যবধানে ।  ইসলামের খেদমত করতে করতে একটা ইসলামী ব্যাংকের পরিচালক হয়ে গেল জামাতে ইসলামীর সদস্য মর্যাদায় ।  এতদিনে মানুষ ভালো জিনিসের কদর করতে শিখেছে । 
সবকিছু ঠিকঠাক চলছিল দুই যুগ ।  ২০০৭ সালে এসে ক্ষমতার বিরাট পালাবদল ঘটে গেল আবারো ।  ইসলাম আবারো ফসকে গেল দেশ থেকে ।  ২০০৯ সালে মরহুম শেখ মুজিবের দল ক্ষমতায় এলো ।  তাতেও ইতরবিশেষ হতো না তার ।  গিরিগিটির মতো রং বদলাতে শিখে গেছে ততোদিনে । 
কিন্তু তার লুঙ্গি ধরে টান দিল অন্য একজন ।  ২৩ নং ওয়ার্ডের এক বুড়ি গত মাসে পত্রিকায় সাক্ষাৎকার দিয়ে বলেছে ১৯৭১ সালে কমপক্ষে তিনটা খুন আর অসংখ্য ধর্ষণের জন্য দায়ী ড .  শামশের উদ্দিন এখন মধ্যপ্রাচ্য প্রাইভেট ব্যাংক লিমিটেডের পরিচালক ।  পত্রিকায় সাফিয়া খাতুনের নাম দেখেই মনে পড়লো মিনারা বেগমের এই বান্ধবীকে পাকিস্তানীদের হাতে তুলে দেবার আগে নিজেও একবার স্বাদ নিয়েছিল ।  
সেই এক রাতের চেনা মেয়েটি তাকে এত বছর পরেও মনে রেখেছে দেখে সে শিউরে উঠলো ।  কিন্তু সে বুঝলো না এত বছরে এত পরিবর্তনের মধ্যেও প্রায় অচেনা মেয়েটা তার খোঁজ রাখলো কি করে ।   ( শামশের শুনলে জ্ঞান হারাতো যে তাকে ফাঁসির দড়িতে ঝোলানোর আকাংখায় এত বছর অনুসরণ করেছে তারই এককালের প্রেয়সী মিনারা বেগম ।  )   
ধীরগতির ট্রাইব্যুনাল আর তদন্ত প্রক্রিয়ার বেড়াজাল পেরিয়ে ফাঁসির দড়ি তাকে খুঁজতে শুরু করার আগে সে আবারো গা ঢাকা দিল মধ্যপ্রাচ্যের এক ইঁদুরের গর্তে ।  শেখের বেটির উপর আরেকটা লানতের অপেক্ষায় আছে সে । 






এক সন্ধ্যায় মঙ্গল ও পৃথিবী



সন্ধ্যার মুখে মুখে পৃথিবী যখন ঘুমানোর আয়োজন করছিল তখন দূর থেকে হন হন করে বুড়া মঙ্গল মিয়াকে এগিয়ে আসতে দেখা গেল ।  মঙ্গলকে দেখে পৃথিবীর মনে অমঙ্গল আশংকা দানা বেঁধে উঠলো ।  এরকম বিনা নোটিশে কখনো আসে না সে ।  লালমুখোকে তার খুব হিংসা ।  ঝুট ঝামেলা থেকে বহুদূরে ব্যাটা কোটি কোটি বছর ধরে নাকে কার্বন ডাই অক্সাইড দিয়ে আয়েশ করে ঘুমিয়ে যাচ্ছে ।  যখন ইচ্ছে ঘুমোয় ,  যখন ইচ্ছে জাগে ।  বিরক্ত করার কেউ নেই ।  দুটো বেঢপ চাঁদ আছে ,  তাদের মুখেও কোন রা নেই ।  পৃথিবীর বুকেই যত যন্ত্রনা হাউকাউ চিৎকার চেঁচামেচি ।  যুদ্ধ বোমা সন্ত্রাস অনাহার মহামারী সব এখানেই ।  ফি বছর একটা না একটা লেগেই আছে ।  একটা থামালে আরো দশটা লাগে ।  মাঝে মাঝে মনে হয় জাতিসংঘরে জুতানো দরকার । 
পৃথিবীর বুকে এই সব অনাচারের জন্য দায়ী মাত্র একটা প্রাণী ।  তার পেটে বুকে জীবিত লক্ষ কোটি প্রাণীর মধ্যে মানুষ জাতের একটা মাত্র প্রাণী গোটা দুনিয়ার সব অশান্তির কারণ হয়ে দাঁড়িয়েছে ।  অকৃতজ্ঞ এই জাতির অভিযোগ অনুযোগ প্রার্থনা শুনতে শুনতে পৃথিবীর কান ঝালাপালা ।  এত জ্বালা তোদের তবু লোকসংখ্যা কমাস না ।  জন্ম নিয়ন্ত্রনের টাল বাহানা করে করেও ৭০০ কোটি ছাড়িয়ে গেছিস সংখ্যায় ।  অসম্ভব বিরক্ত লাগে তার ।  চাইলে সে নিমেষে ধ্বংস করে দিতে পারে পুরো মানবজাতিকে ।  কিন্তু তাতে বাকী প্রাণীকূলেরও ধ্বংস হয়ে যাবার আশংকা আছে বলে সে অক্ষম রাগে কখনো ফোঁস ফোঁস করে ,  কখনো ঝাঁকুনি দেয় ,  কাঁপুনি দেয় ,  যাতে ভয় পায় মানুষের জাত ।  কিন্তু সব সাময়িক ।  পরিস্থিতি শান্ত হলে সাংবাদিক ডেকে লেকচার দিয়ে জানাবে এসব হলো প্রাকৃতিক দুর্যোগ ,  প্রকৃতির স্বাভাবিক প্রক্রিয়া ।  বিজ্ঞান এসব নিয়ন্ত্রন করে ফেলবে ।  বায়ু নিয়ন্ত্রন করলে সব ঠিক হয়ে যাবে । 
গাধার গাধা মানুষের বাচ্চা ।  মনে মনে গালি দেয় পৃথিবী । 
মানুষকে সহজে কাবু করতে না পেরে কিছুদিন যাবত একটা বিকল্প প্ল্যান মাথায় ঘুরছিল তার ।  মঙ্গল মিয়াকে নিয়েই ।  মানুষের কানে ফুসকানি দিয়ে ঢুকিয়ে দিয়ে তামাশা দেখছে বসে বসে ।  পুরো প্ল্যানে মঙ্গলের অমঙ্গল লুকিয়ে থাকলেও কাউকে সেটা বলেনি সে ।  কিন্তু কেউ কি বেফাঁস মুখে মঙ্গলের কানে তুলে দিয়েছে কথাটা  ?  সেই কারণেই কি মঙ্গল মিয়া এই অসময়ে আসছে ?  কে ফাঁস করলো ?  নাহ সে বুধ কিংবা শুক্র কাউকেই বলেনি ।  শনির সাথে তো তার দেখাই হয় না ।  আর বৃহস্পতির কাছে যাবার সাহসই নেই তার । 
আর ভাবতে পারলো না ।  বায়ুমন্ডলের দোরে এসে কড়া নাড়তে শুরু করলো মঙ্গল । 
 - কি হে জেগে আছো না ঘুমিয়ে গেছো   ( গলায় মধু ঢেলে জিজ্ঞেস করলো মঙ্গল ) 
 - এই তো চোখটা লেগে আসছিল প্রায় ।  তা এই অসময়ে কি মনে করে ,  নাকি শুক্রের বাড়ি যাচ্ছিলি টাংকি মারতে ?   ( গলায় ব্যাপক ক্লান্তির ছাপ আনতে চেষ্টা করলো পৃথিবী ) 
 - আরে না ,  তুমি কি সব বলো না ,  শুক্রের যে তেজ বাড়ছে আজকাল ,  কাছে যাওয়াই মুশকিল ।  সেদিন হুমকি দিয়ে বলেছে আর এক পাও এগোলে জ্বালিয়ে পুড়িয়ে খাক করে দেবে । 
 - তাইলে এদিকে কিসের মতলবে ,  আমার কিন্তু সকাল সকাল উঠতে হবে ম্যালা কাজ পড়ে আছে .  .  .  .  .  . 
 - তা জানি ।  তোমার শরীরটা কেমন যাচ্ছে ?  খুব খাটাখাটনি হচ্ছে বুঝি আজকাল  ( দরদ উথলে উঠতে দেখে পৃথিবী আরো সন্দেহপ্রবন ) 
 - হ রে ভাই ,  শরীর স্বাস্থ্য তেমন ভালো যাচ্ছে না আজকাল ।  বয়স তো কম হলো না ।  সাড়ে চারশো কোটি বছর বয়সের মধ্যে শেষ এক কোটি বছর মোটামুটি শান্তিতে কাটিয়েছিলাম ।  বুকে পেটে গ্যাস্ট্রিকের যন্ত্রনা কমে এসেছিল ।  নিয়মিত ঘুম হচ্ছিল ।  গত বিশ হাজার বছর তো একদম নিরুপদ্রপ ঘুমানো গেছে ।  কিন্তু তাবত প্রাণীকুলের শীর্ষ নিমকহারাম মানবজাতি গত একশো বছর ধরে আমার পেটের মধ্যে এমন গুঁতোগুতি শুরু করেছে আর নাকের উপর দুর্গন্ধ বায়ু ছাড়তে শুরু করেছে যে তাতে হাঁচি কাশি জ্বর পেট ব্যাথা ,  ডায়রিয়া বমি আবার শুরু হলো বলে ।  হারামীর বাচ্চারা নিজেদের কুকাজগুলোকে প্রাকৃতিক দুর্যোগের ঘাড়ে চাপিয়ে দায়িত্ব এড়াতে চাইছে ।  যন্ত্রনায় বাঁচতে ইচ্ছে করছে না আর ।  আমার কথা বাদ দে ,  তুই কেমন আছিস বল ?  তুই তো তো শান্তিতে ঘুমাচ্ছিস বহুকাল ।  তোকে দেখলেও হিংসা হয় ।  আহা তোর বয়সে আমারও কতো সুখ গেছে .  .  .  .  .  .  .  .  .  । 
 - আরে না ,  যার যন্ত্রনা সেই জানে ।  আমি এই খাঁ খাঁ শীতল মরুভূমি নিয়ে কোটি কোটি বছর কাটিয়ে দিচ্ছি ।  এতকাল তোমার দিকে তাকিয়ে হা হুতাশ করতাম ,  বিধাতা আমার বুকে কেন একটা সন্তান দিল না ।  একটা ফুলের বীজ ,  একটা পাখির ছানা ,  কিছু একটা তো দিতে পারতো ।  আমার কোটি বছরের আক্ষেপে বিধাতার মনে দয়া হলো বুঝি একদিন ।  সেদিন তোমার বুক থেকে একটা ফড়িং এসে আমার বুকে বসলো ,  চড়ে বেড়ালো ,  আমার সেদিন ঈদের আনন্দ ।  যাক এতদিনে আমার একাকীত্ব বুঝি কাটলো ।   কিন্তু কিছুদিন পর আরেকটা ফড়িং এসে নামলো ,  এটা আগের চেয়েও সুন্দর ।  কিন্তু এই ফড়িংটা বদ কিসিমের ।  আমার চামড়ায় কেবল খোঁচাখুচি খামচাখামচি করে দিনরাত ।  আমার এখনো তেমন ব্যাথা লাগছে না ,  কিন্তু কেমন যেন চুলকানির মতো লাগে ।  ফোসকা পড়ে যাবে এরকম চলতে থাকলে ।  অসহ্য হয়ে উঠছে দিনকে দিন ।  বুঝলাম না আমার গায়ের উপরে এত লক্ষ বর্গমাইলের ধূ ধূ খালি জায়গা পড়ে থাকতে পেটের ভেতর কেন গুঁতোগুঁতি করা শুরু করছে ?  তাই ভাবলাম তোমারে একবার জিজ্ঞেস করি । 
 - ভাইরে ,  আর কইস না ।  এই হারামীরা আমার পেট ফানাফানা করে সব লুটেপুটে নিছে ।  এখন তোর দিকে নজর পড়ছে ,  তোর কাছ থেকে যা পাওয়া যায় তাও লুটে নিবে ।  কোন কুক্ষণে যে এদেরকে বাঁদর থেকে মানুষ হতে দিলাম ,  সেই থেকে আমার চোখে ঘুম হারাম হয়ে গেছে । 
 - এটা কিরকম দুঃসংবাদ দিলা ।  আমি আমার ঠান্ডা পেট নিয়ে এতদিন গর্ব করতাম ।  গ্যাস্ট্রিক  ডায়রিয়া কিছুই নাই ।  আগুন পানি কিচ্ছু লাগে না ,  সব হজম করে শান্তিতে ঘুমাচ্ছি ।  কেবল কথা বলার জন্য মাঝে মাঝে আনচান করে ,  একটু সবুজের জন্য ,  একটা পাখির গানের জন্য একটু হা হুতাশ লাগে ।  তোমার বুকে এত পাখি এত বন পাহাড় ,  এত গান দেখে শুনে চোখ জুড়িয়ে যায় ।  দুয়েকটা পাহাড় জঙ্গল আর পাখপাখালি যদি উড়ে এসে বসতো আমার বুকে ।  তা না ,  আসলো তোমার নেমক হারাম মানুষ ।  ওরা কি চায় আমার কাছে ? 
 - ওরা জানতে চায় তোর বুকে পানি আছে কিনা । 
 - কেন তোমার বুকে পানির অভাব ?  চারভাগের তিনভাগ পানি আছে কইলা না সেদিন ? 
 - আরে পানি তো আমার ম্যালাই আছে ।  কিন্তু তোর পানির ব্যাপার অন্য .  .  .  .  .  . 
 - কি ব্যাপার সেটা ? 
 - তোর বুকে পানি থাকা মানে তোর বুকে অক্সিজেন আছে ,  অক্সিজেন থাকা মানে প্রাণের সম্ভাবনা ,  তার মানে তোর বুকটা বাসযোগ্য জায়গা ,  আর বাসযোগ্য জায়গা পেলেই আদম ব্যবসা .  .  .  . সাথে রিয়েল এস্টেট .  .  . বিশাল অট্টালিকা শত শত বুরুজ - আল - মঙ্গল খাড়া করবে তোর বুকে । 
 - অ্যাঁ ?  ?  ?  এই সর্বনেশে বুদ্ধি কে দিল তাদের ? 
 - হে হে ,  আবার জিগায় ।  তোর ভালোর জন্যই করলাম ।  ভাবলাম ছোটভাই অনেক বছর ঠান্ডার মধ্যে একা একা দিন কাটাইতেছে ,  এইবার একটু ঘর সংসারের স্বাদ নিক ,  আর আমিও একটু ভারমুক্ত হই ।  এত মানুষ হজম করা কঠিন হয়ে গেছে আমার ।  এই মাসে ৭০০ কোটি পার হয়ে গেছে মানুষের বাচ্চা ।  ১০০০ কোটি হলে তো আমার জান শেষ ।  তার আগেই .  .  .  .  .  .  . 
 - ওরে হারামীর বাচ্চা হারামী ,  গোলামের বাচ্চা গোলাম .  .  .  .  .  .  তাইলে তোর কুবুদ্ধিতেই আজকে আমার সর্বনাশ হতে যাচ্ছে !  !  !  !  আমি যদি আর একটারেও আমার পেটের উপর বসতে দেই ,  উল্কা মেরে তাড়াবো সব .  .  .  . তোর উপর ধুমকেতুর লানত নাজিল হোক .  .  . তোর চাঁদ সুরুজ নিপাত যাক !  !  !  ! 
 - আরে অমন চেতে উঠলি কেন ?  এই ভর সন্ধ্যেবেলা মুখ খারাপ করতে আছে ?  আমি বুদ্ধি না দিলেও ওরা তোর দিকে যেতোই ।  এক আম্রিকান হারামী দীর্ঘদিন ধরে তোর দিকে তাকিয়ে ছিল জুল জুল করে ।  সে আরো বন্ধুবান্ধব জুটিয়ে মঙ্গল সমাজ গঠন করেছে ।  তোর বুকে কিভাবে লোকজন নামাবে তার পরিকল্পনা করেছে ।  মনে হচ্ছে তারা শুধু বসবেই না লেপ্টে গড়িয়ে শুয়ে থাকবে ।  তয় লোক কিন্তু খারাপ না একেবারে ।  সবগুলো সভ্য দেশের মানুষ ।  এইখানে দেখ তোর মেহমানদের সম্ভাব্য তালিকা 
তালিকা দেখে মঙ্গল মিয়া মুর্ছা গেল । 
 [ ছবি :  উইকিপিডিয়া ] 

ছবি :  


 








সোফিয়া



সতেরো বছর আগে সোফিয়াকে যখন আমি প্রথম দেখি তখন সে ঘুমন্ত মায়ের পাশে হামাগুড়ি দিচ্ছিল ।  আগ্রাবাদ বাণিজ্যিক এলাকার সারাহ রেস্তোঁরার পাশে অগ্রণী ব্যাংকের বন্ধ কলাপসিবলের সামনের ছায়াটুকুতে মা মেয়ের অস্থায়ী নিবাস ।  আর ঠিক সেই জায়গায় আমার অফিসের গাড়ি থামতো ।  সকাল সাতটায় প্রতিদিন অফিস যাবার সময়  আমাদের দেখা হতো ।  অমন সুন্দর শিশু আমি এই শহরে আর একটিও দেখিনি ।  সবুজ চোখের সোনালী কোঁকড়া চুলের দুধে আলতা বর্ণের শিশুটি আমার দেখা আর দশটি পথ - শিশুর চেয়ে একদম আলাদা ।  এক ফুটপাতচারিনীর কোলে অমন দেবশিশুকে কেমন বেমানান দেখাতো ।  
আমি মাঝে মাঝে ভাবতাম মেয়েটার বাবা কে ?  বাবা কি বিদেশী কেউ ?  এত মায়াময় একটি শিশুকে দেখে যে কারো আদর করতে ইচ্ছে করবে -  আমারো করতো ।  কিন্তু সেই ইচ্ছে পর্যন্তই ।  আমি প্রতিদিন শিশুটিকে দেখতাম আর ভাবতাম যদি একটি ভালো পরিবারে বড় হতো মেয়েটি নিঃসন্দেহে সুন্দর একটি জীবন পেতো ।  শিশুটি যদি ইউরোপে জন্মাতো তাকে সবাই সোফিয়া লোরেন বলে ভুল করতো ।  মেয়েটির চোখের সাথে সোফিয়া লোরেনের কেমন অদ্ভুত মিল ।  তখন থেকে মনে মনে ওকে আমি সোফিয়া বলে ডাকতে শুরু করি । 
জীবন চলতে থাকে ।  প্রতিদিন আমি অফিসে যাই নিয়ম করে ।  দিন মাস বছর কাটে ।  আমাদের চাকরীতে প্রমোশন হয় ,  বেতন বাড়ে ,  সুযোগ সুবিধা বাড়ে ।  আমরা ক্লাবে যাই ,  পার্টিতে যাই ,  দেশ বিদেশ ঘুরতে যাই ।  আমাদের চাকচিক্য ঊর্ধ্ব গগনে পাখা মেলে ।  সোফিয়াও সময়ের সাথে সাথে বড় হতে থাকে ।  হামাগুড়ি শেষে একদিন দাঁড়াতে শেখে ,  গুটি গুটি পায়ে হাঁটতে শেখে ,  নিজে নিজে মুখে খাবার তুলে নিতে শেখে ।  কিন্তু তার ঠিকানা বদল হয় না ।  হয়তো আজ অগ্রণী ব্যাংকের বারান্দা ,  কাল সোনালী ব্যাংক ,  পরশু রূপালীর ফুটপাতে ।  ঘুরে ফিরে আগ্রাবাদের সেই ব্যাংক পাড়াতেই বড় হতে থাকে সোফিয়া ।  অনেকটা  আমার চোখের সামনেই ,  প্রায় প্রতিদিন এক ঝলক দেখতাম ওদের ।  যেন আমি দীর্ঘ মেয়াদী এক নির্বাক সিনেমার দর্শক । 
আমি ওদের কিছুই জানি না ,  শুধু সোফিয়ার বড় হওয়া দেখতে থাকি ।  আরো পাঁচ বছর পর্যন্ত সোফিয়ার নিটোল শিশু সৌন্দর্য প্রায় অটুট থাকে ।  কখনো তার মাকে সাথে দেখি ,  কখনো সে একা ।  তাকে রেখে মা কোথাও কাজ করতে যায় ?  জানি না ঠিক ।  একদিন হয়তো সেই মা কোথাও হারিয়ে যায় ।  হারিয়ে যায় বলেছি -  কেননা ,  আমি দেখি সোফিয়া একা একাই ঘুরে বেড়াচ্ছে বেশ কিছুদিন ধরে । 
একদিন সোফিয়া আমার সামনে এসে হাত পাতে ।  আমি কয়েক সেকেন্ড নির্বাক তাকিয়ে থাকি শিশুটির দিকে ।  কেমন একটা কষ্ট হতে থাকে ।  পকেট থেকে একটা কয়েন বের করে ওর হাতে দেই ।  এরপর থেকে সোফিয়া প্রায়ই এসে সামনে দাঁড়ায় ,  আমি একটা কয়েন বা ছোট নোট দিয়ে দায় সারি ।  সোফিয়ার জন্য কিছু করতে না পাড়ার অক্ষমতা আমাকে পোড়ায় ।  আবার বাসায় গিয়ে সাহস করে বলতে পারি না ,  ওই শিশুটিকে আমাদের সাথে রেখে মানুষ করলে কেমন হয় ।  তাছাড়া আমি ওসব বলার কে ?  সোফিয়ার মা কোথায় জানি না ,  কার কাছে ওকে চেয়ে নেবো ?  তাছাড়া চাইলেই কি দেবে ওকে ?  আর নিলেই কি আমার পরিবার জায়গা দেবে ?  হয়তো দিত ,  হয়তো দিত না ।  কিন্তু যাচাই করাই তো হয়নি । 
কয়েক বছর পেরিয়ে যায় ।  সোফিয়াকে প্রতিদিন দেখি না আজকাল ।  মাঝে মাঝে দেখি ,  মাঝে মাঝে দেখি না ।  যখনই দেখি ,  সময়ের নিষ্ঠুর আঘাতে ক্ষয়ে যেতে থাকে সোফিয়ার সৌন্দর্য ।  আস্তে আস্তে তার সবুজ চোখে ছাই জমতে থাকে ,  কমতে থাকে উজ্জ্বলতা ,  চুলের সোনালী রঙ ফ্যাকাসে বাদামী হতে থাকে ,  মুখের চামড়ায় ময়লার আস্তরণ ,  রুক্ষতা দেখা দেয় চাহনিতে ।  আমি ভেতরে ভেতরে কেমন আহত হতে থাকি ।  অমন একটা শিশুকে রক্ষা করতে না পারার ব্যর্থতা নিজের ভেতর খচ খচ করতে থাকে । 
তিন কি চার বছর পরে একদিন অফিসের গাড়িতে ওঠার সময় একটু দূরেই সারাহ রেস্তোঁরার সাইনবোর্ড পিলারের সাথে হেলান দেয়া বেঢপ পেট ফুলে থাকা ক্লান্ত এক কিশোরীকে দেখে চমকে উঠলাম ।  মেয়েটার বয়স দশ বছর পেরিয়েছে কি ?  এত বড় পেট কেন ওর ?  এখনো বয়ঃসন্ধিকাল আসেনি মেয়েটার ।  অতটুকুন বাচ্চাকে কোনো অমানুষ গর্ভবতী করে ভেগে গেছে ?  হেলান দিয়ে দাঁড়ানো মেয়েটা সোফিয়া ।  চোখ দুটো ঝাপসাই থাকে অফিসের বাকী পথটুকু যেতে । 
বছরখানেক পর অগ্রণী ব্যাংকের ওই বারান্দাতেই দেখি সোফিয়া তার মায়ের জায়গাটাতে শুয়ে আছে ,  পাশে হামাগুড়ি দিচ্ছে একটি শিশু ।  অবিশ্বাস্য একটা দৃশ্য ।  সে নিজেই এখনো একটা শিশু ।  তার কোলে আরেকটি শিশু ?  শিশুপালনের কী জানে অতটুকুন মেয়েটি ?  এত ছোট্ট কিশোরী মা আমি এর আগে কখনো দেখিনি ।  গত কয়েক বছর সোফিয়া হাত পেতে দাঁড়ায়নি কখনো ।  এখন হয়তো তাকে শরীর বিক্রি করে জীবন ধারণ করতে হয় ।  কিরকম একটা অসভ্য সমাজের অযোগ্য বাসিন্দা আমরা ! 
আর দশটা ভদ্রলোকের মতো আমিও শরীর থেকে ময়লা ঝেড়ে সাবধানে থাকি ।  উর্বর যত ভাবনা মনে মনেই ভাবি ,  বাস্তবায়নের ধারে কাছেও যাই না ।  বড়জোর মনে মনেই মানবিকতার গল্প সাজাই ,  দু চারটে লিখি এখানে সেখানে ।  সোফিয়াকে নিয়ে আমার আদ্র করুণা ফিকে হতে থাকে ।  আমি প্রায় ভুলেই যাই ওকে ।  সোফিয়াকে নিয়ে না ভাবলে কারো কিচ্ছু আসে যায় না ।  এমনকি সোফিয়ারও না । 
ফিরে আসি বর্তমানে । 
ব্যাংকে গিয়েছিলাম আজ দুপুরে ।  কাজ সেরে একটা সিএনজি টেক্সি নিয়ে ফেরার পথে বাদামতলী মোড়ে ট্রাফিক জ্যামে আটকে গেলাম ।  প্রচণ্ড গরমে ভাপ উঠছে রাস্তা থেকে ।  ড্রাইভার স্টার্ট বন্ধ করে দিলে একটু স্বস্তির নিঃশ্বাস ।  পকেট থেকে মোবাইলটা নিয়ে ফেসবুক লাইটে লগইন করে দেখছিলাম নতুন কোন নোটিফিকেশান আছে কিনা ।  হ্যাঁ মেসেজটার জবাব এসেছে ।  এত জলদি আসবে ভাবিনি ।  বাসায় ফিরে লিখবো পরে ।  নেট অফ করে মোবাইল পকেটে রাখতে না রাখতেই  সিএনজির লৌহবেষ্টনির বাইরে থেকে হাত বাড়ালো উস্কোখুস্কো একটা মানুষ ।  মলিন বিধ্বস্ত কালশিটে চেহারার এক মহিলা ।  অভাবে অনাহারে ক্ষুধায় যন্ত্রণায় মহিলার চেহারা অমানবিক রূপ নিয়েছে ।  চেহারা শরীর এতটাই ভগ্ন বিধ্বস্ত যে দেখে মনে হবে ষাট সত্তরের কোন বৃদ্ধা ।  শেষ বয়সে যখন মানুষ সব হারিয়ে যখন মৃত্যুর প্রহর গোণে তখন এরকমই হয় । 
আর দশজন লোক তাই ভাববে ।  কিন্তু এই মানুষটি আমার চেনা ।  এই মেয়েটার কোঁকড়া খয়েরী চুল আমার চোখে খুবই পরিচিত ।  আমি জানি এটা সোফিয়া ।  যার বয়স এখনো আঠারো হয়নি ।  আঠারো হবার আগেই মেয়েটা যেন সত্তর বছরের দুঃসহ জীবনপথ পাড়ি দিয়ে এখন মৃত্যুর মুখোমুখি । 
তাড়া দিল মহিলা ।  হাতে সময় নেই ,  আমি না দিলে অন্য গাড়িতে যেতে হবে ।  আমি তড়িঘড়ি পকেট হাতড়ে কিছু খুচরো টাকা ওর হাতে গুঁজে দিয়ে ভদ্রলোকের মতো বসে রইলাম ।  বুঝতেও দিলাম না ওকে আমি কত বছর ধরে চিনি ।  দুঃসময়ে চেনা মানুষই অচেনা হয়ে যায় -  এ তো রাস্তার একটা মেয়ে মাত্র ।  তবে হ্যাঁ এরকম জীবন নিয়ে গল্প লেখা নেহাত খারাপ হবে না ।  ওকে নিয়ে একটা গল্পতো লেখা যায় ।  গল্পের শুরুটা হবে -   " সতেরো বছর আগে সোফিয়াকে যখন আমি প্রথম দেখি তখন সে ঘুমন্ত মায়ের পাশে হামাগুড়ি দিচ্ছিল .  .  .  .  " 
সোফিয়াদের নিয়ে মর্মান্তিক গল্প লেখা সম্ভব হলেও কখনো বলা হয় না  –  তোমার এমন দশা কে করলো ?  এই সমাজকে তুমি কতটা ঘেন্না করো ?  সোফিয়াদের চোখে একটু গভীরভাবে তাকালে বোঝা যায় ওখানে জল রাখার আধারটুকুও শুকিয়ে পাথর হয়ে গেছে । 
৩১ মে ২০১৫






উষ্ট্র কোরবানি



কোরবানির গরু নিয়ে দবির ছবিরের প্রতিযোগিতা আজকে নতুন কিছু না ।  আপনারা গত বছর ,  তার আগের বছর ,  কিংবা তার আগের যুগেও দেখেছেন ।  এটাও সেই পুরোনো ঘটনার নতুন চর্বন ।  এই ঘটনার দুজনও আমার ব্যক্তিগত পরিচিত । 
দবির সাহেব পুলিশ কর্মকর্তা ,  ছবির সাহেব কাস্টমস কর্তা ।  দুই জনের আলীশান বাড়ি পাশাপাশি ।  প্রতিবছর কোরবানির ঈদে দুই বাড়ির মধ্যে প্রতিযোগিতা হয় কে কত বড় গরু কিনবে ।  উৎসাহটা দারোয়ানের মধ্যেই বেশী ।  কোরবানির সময় বাদে দুই বাড়ির দুই দারোয়ানের অম্লমধুর দোস্তালি ।  কিন্তু কোরবানির সময় হলেই দুজন দুজনকে ঠারে ঠারে চায় । 
পুলিশ বাড়ির দারোয়ান রমজান ,  কাস্টম বাড়ির দারোয়ান জলিলের চেয়ে এক কাঠি সরেস থাকে ।  কারণ পুলিশ বাড়ি সবসময় বড় গরু কিনে ।  বড় গরু কেনার গোপন রহস্য হলো শেষ মুহূর্তে গরু কেনা ।  ধরা যাক ছবির সাহেব দুইদিন আগে ৫০ হাজার টাকার একটা বলদ কিনে গর্বিত ,  কিন্তু দবির সাহেব ঈদের আগের রাতে গিয়ে ৭০ হাজার দিয়ে ইয়া বড় একটা ষাঁড় কিনে আনলো ।  ছবির সাহেবের দীর্ঘদেহী বলদটা দেখতে হাড় জিরজিরে মনে হয় । 
গত বছর ছবির সাহেব সিদ্ধান্ত নিলেন এবার দবির সাহেবকে জিততে দেবে না ।  তিনি বিশেষ লোক দিয়ে বাজার থেকে ইয়া বড় একটা উট কিনে আনালেন কোরবানির তিনদিন আগে ।  উটের দেখাশোনা করার জন্য আলাদা লোকও আনলেন ।  লোকজন ভিড় করে উট দেখতে থাকে প্রতিদিন ।  জলিল গম্ভীর মুখে সবাইকে বলে বেড়ায় ,   ' আরব দেশের উট '  ।  
রমজান এটা দেখে হিংসায় পুড়ে যায় ।  এত করে দবির সাহেবকে বললো এবার একটা উট কিনতে ,  কিন্তু তিনি কিনে আনলেন ১ লাখ টাকার একটা ষাঁড় ।  কিন্তু যত বড়ই হোক ষাঁড় ষাঁড়ই ,  উট উটই । 
দবির সাহেব বললেন ,  আসলে ছবির সাহেবের জানোয়ারটা রাজস্থানের মালবাহী উট । 
মুখ কালো করে ষাঁড়টাকে দানাপানি খাওয়ায় রমজান ।  গেট থেকে পারতপক্ষে বের করে রোড শো করে না অন্যন্য বারের মতো ।  একদিনই কেবল বের করছিল ,  কিন্তু কেউ জিজ্ঞেসই করলো না ষাঁড়টার দাম কতো ।  সবাই উটের চারদিকে ব্যস্ত ।  জীবনে এই প্রথম ওরা লাখ টাকার ষাঁড় দিয়ে কোরবানি করছে ,  ব্যাপারটা পাড়ার লোককে জানা দেয়া গেল না বলে বেশ মর্মাহত রমজান । 
ঈদের দিন সকালে হৈ চৈ করে বিশেষ কায়দায় উট জবাই করা হলো ।  লোকজন সেই জবাই কান্ড দেখার জন্যও অনেকক্ষণ ভিড় করে দাঁড়িয়েছিল ।  দুপুরের দিকে ভিড় কমে গেল ।  রমজান কাটাকুটি রান্না ইত্যাদি কাজে সাহায্য করতে ব্যস্ত হয়ে পড়লো ।  রান্না বিলিবন্ঠন খানাপিনা সারতে সারতে বিকেল নেমে গেল । 
পাঁচটার পরে রমজান গেট থেকে বেরুলো ভয়ে ভয়ে ।  জলিলের টিটকারি ছুটবে যে কোন সময় ।  এত বছরের টিটকারির জবাব হজম করতে হবে আজ তাকে দবির সাহেবের নির্বুদ্ধিতার জন্য । 
বেরিয়ে দেখে কোথাও কেউ নেই ।  একটা নেভি সিগারেটে আগুন দিয়ে কাস্টম বাড়ির পশ্চিম কোনায় চলে গেল ।  এখানে সিগারেট টানা নিরাপদ ।  কিন্তু ওখানে গিয়ে সে অবাক ।  গালে হাত দিয়ে বিমর্ষ চেহারায় জলিল বসে আছে ।  সকালের সেই উৎফুল্লতার লেশমাত্র অবশিষ্ট নাই ।  রমজান ওকে দেখে পালিয়ে আসতে গিয়েও দাঁড়ালো ।  কারণ জলিল কোন টিটকারি দিচ্ছে না আজ ,  কিছু বলছেও না ।  ব্যাপার কী ? 
 - ঐ কি হইছে রে ,  মুখ কালা ক্যান ? 
 - কিছু না ! 
 - আরে মুশকিল ,   সাহেব বকা দিছে নাকি ? 
 - না !  ! 
 - এত বড় উট সামলাইতে কষ্ট হইছে ? 
 - নাআআআ !  ! 
 - তাইলে কি ,  এরাম পেঁচার লাহান মুখ করে রাখছস ক্যান ?  ভরা পেটে মুখ অন্ধকার করে কেউ ? 
 - আর ভরা পেট .  .  .  .  
 - কেন কি হইছে ? 
 - সেই কোন এগারোটায় তাড়াহুড়া করে মাংস কেটে চুলায় দিয়া আসছি ,  এখনো পর্যন্ত ডেকচি নামে নাই চুলা থেকে .  .  . 
 - ঘটনা কি ,  নামে নাই কেন ? 
 - এখনো মাংস সিদ্ধ হয় নাই ।  বেগম সাহেবা খুব ঝগড়া করলো সায়েবের সাথে ।  মাথামোটা বলে গালি দিল ।  এই উটের মাংস সেদ্ধ হইতে নাকি চোদ্দ ঘন্টা লাগবে ।  রাত বারোটার আগে খাওয়া যাবে না ।  শালার একটা ইটাও যদি এতক্ষণ চুলায় রাখতাম হালুয়া হইয়া যাইতো ।  দুপুর থেকে উপাসে আছি ।  ঈদের দিন অন্য কিছু খাইতে মন চায় বল ? 
রমজানের বুক থেকে সারাদিনের বিশাল একটা পাথর যেন নেমে গেল ।  চরম উদারতার বহিঃপ্রকাশে জীবনে প্রথমবারের মতো একটা আস্ত নেভি সিগারেট জলিলের হাতে তুলে দিল  । 






ডানপিটেমির ছেলেবেলা



স্কুলের বার্ষিক পরীক্ষা শেষ হবার পর গ্রামে বেড়াতে যাবার রেওয়াজটা আজকাল উঠে গেছে কিনা জানি না ।  আমাদের সময় ওটাই ছিল বছরের সেরা রিক্রিয়েশান ।  প্রাইমারী পেরিয়ে হাইস্কুলে ওঠার পর গ্রামে গেলে মজা করা হতো খুব ।  শহরে আমার ভাবগুরু ছিল বড় মামার ছেলে তমাল ।  ক্লাসে আমার এক বছরের বড় হলেও গ্রামে গেলে আমরা বন্ধু ।  বড় মামা শহরে থাকতেন ,  মেঝমামা গ্রামে । 
তমাল একজন প্রতিষ্ঠিত পড়ুয়া ।  আমরা যখন মামাবাড়ি গিয়ে গাছের ডালে ডালে উল্লুকের মতো ঝুলতাম ,  পুকুরে দাপাদাপি করতাম কিংবা কাদায় গড়াগড়ি খেতাম অথবা ডাংগুলি খেলতে খেলতে দুপুর পার করে দিতাম ,  তখন সে নানার খাটের পাশের টেবিলে মগ্ন হয়ে আছে কোন গল্পের বইতে ।  ফলে তার সুনাম ছিল গ্রাম জুড়ে ।  শহর থেকে বেড়াতে গেলে রীতিমত সেলেব্রিটি মর্যাদা পেত ।  তার এত ভালোত্ব আমাদের খুব হিংসা হতো ।  সেই ভালোত্ব ঘোচানোর ইচ্ছেতে একবার আমরা আমাদের দস্যিপনাতে ওকেও কিভাবে যেন সামিল করে ফেললাম ।  বইটই ফেলে সেও হৈ হৈ করে যোগ দিল আমাদের সাথে । 
যোগ দেবারও পড়ুয়া কারণ ছিল ।  ওর বই পড়ার অভিজ্ঞতায় দেখেছে এই বয়সে ডানপিটে ছেলেরা গাছ থেকে ফলমূল চুরি করে ।  পাড়া দাপিয়ে বেড়ায় ।  সুতরাং জীবনে একবার ওরকম অভিযানে নামলে দোষ নেই । 
গ্রাম্য অভিজ্ঞতা তার সবচেয়ে কম হলেও বয়সে বড় হওয়ায় আমরা ওর নেতৃত্বে অভিযানে বেরিয়ে গেলাম ।  বাড়ীর পেছনে সামান্য পথ হেটে একটা নির্জন পুকুরপাড় ।  ওই পুকুরে কেউ গোসল করে না অজ্ঞাতকারণে ।  গা ছমছম নির্জন জায়গা ।  ওদিকে কেউ যেত না খুব দরকার না হলে ।  পুকুরটায় কেবল মাছের চাষ ।  ওই জায়গাটা তাই চুরি করার জন্য আদর্শ ।  কিন্তু সব কটা আনাড়ি চোর ।  কোন গাছ থেকে কি চুরি করতে হবে না বুঝতে পারছে না ।  যুতসই কোন গাছ মিলছে না ।  কোন গাছেই ফল নেই । 
কেবল গাবগাছে কটা গাব দেখা যাচ্ছে কিন্তু ওটায় চড়া দুঃসাধ্য ।  পড়লে হাড়গোড় একটাও আস্ত থাকবে না ।  সহজ কোন শিকারে খোঁজে আমরা ।  অভিযানে বেরুবার আগে আমি আরেকটা হাত সাফাই করেছি ,  নানার খাটের নীচে গুপ্তধনের মতো একটা ছোট্ট ছুরি পেয়েছি যেটাকে ভাঁজ করা যায় ।  অভিযানে অস্ত্রশস্ত্র থাকলে সাহস লাগে ।  পুরো বনজঙ্গল ঘেঁটে কোন গাছ পাওয়া যাচ্ছে না বলে সবাই যখন হতাশ ,  তখন একজন বললো ,  ওই তো একটা লেবুগাছ ,  থোকা থোকা লেবু ধরে আছে ।  লেবুও তো একটা ফল ,  আয় লেবুই সাফা করি ।  যেই বলা সেই কাজ ,  দামাল কিশোরের দল হৈ হৈ করতে করতে লেবুগাছে হামলে পড়লো ।  মোটামুটি সবার পকেট / কোঁচড় যখন ভর্তি তখন তমাল বললো ,  হয়েছে এবার ফেরা যাক । 
আমরা ফিরে চললাম ।  ঘরে ঢুকলে তো মাইর চলবে ,  ডরে আমরা পাশের একটা দেউড়ী ঘরে ঢুকে গিয়ে খিল আটকে দিলাম ।  একটা চৌকিতে সব লেবু ঢেলে দিলাম ।  বাপরে .  .  .  .  লেবুর পাহাড় পড়ে গেছে ।  এত লেবু নিয়ে কি করা যায় ?  এতক্ষণে মাথায় চিন্তাটা আসলো ।  লেবুতো পেয়ারা বা আম না ,  যে কচকচ করে খেয়ে ফেলবো । 
মহা মুশকিলে পড়লাম ।  লেবুচুরি পরিকল্পনায় ছিল না ।  কিন্তু কিছু একটা চুরি না করলে অভিযান ব্যর্থ হচ্ছিল বলেই চুরিটা করা ।  এসব ভাবনা আলোচনা যখন চলছিল ,  তখন সেই পুকুর পাড় থেকে এক প্রাচীন নানীর চিৎকার শোনা গেল ,   " কোন গোলামের বাচ্চা আমার লেবুগাছ ন্যাড়া করে দিয়েছে ,  ওরে বদমাশের দল ,  আমার হাড় জ্বালাইলি ,  আমি একবার পাই হাড্ডি গুড়া করবো তোদের .  .  .  .  .  " 
অনির্দিষ্ট কাউকে উদ্দেশ্য করে বলা হলেও প্রত্যেকটা উচ্চারিত শব্দ আমাদের হাড়ে এসে লাগলো ।  কারন গলাটা যার ,  তিনি হলেন পাড়ার সবচেয়ে দজ্জাল বুড়ি ।  তার ডরে চিল শকুনও তার কোন ফলের গাছে বসে না ।  আমাদের সব পুচকের চোখ মুখ শুকনো ।  বুকে হালকা কাঁপন । 
এমন সময় দরজায় দমাদম শব্দ । 
ওরে বাপ ।  কে এলো আবার ?  লুকা লুকা ।  সব লেবু লুকা ,  আইজ রক্ষা নাই ।  কিন্তু তমাল মাথা ঠাণ্ডা রেখে বললো ,  তোরা অত চিন্তা করিস কেন ।  বলবো ,  আমরা লেবু শহর থেকে কিনে এনেছি ।  লেবুর মধ্যে কি নাম লেখা আছে ?  তার বুদ্ধিতে দরজা খুলে দিলাম । 
সর্বনাশ !  !  এটা তো তৈয়ব ।  যে বুড়ি গালি দিচ্ছে তার নাতি ।  যদিও সে আমাদের ডাংগুলি বন্ধু ,  কিন্তু চুরি ধরতে পারলে বন্ধুত্বের বারোটা বাজবে ।  একদম বমাল হাতে নাতে ধরা ।  তৈয়ব চৌকির উপর ছড়ানো লেবুর পাহাড় আর দাদীর চিৎকার গালি দুটো মিলিয়ে যা বোঝার বুঝে নিল । 
তমাল আসলেই প্রতিভাবান ।  সে তখন ছুরি দিয়ে নির্বিকার লেবু কাটছিল ।  তৈয়বকে দেখে বেড়াছেড়া কন্ঠে বললো ,   " আরে তৈয়ব কেমন আছো ?  তুমি আসছো .  .  .  .  ভালো হয়েছে ,  আসলে আমরা লেবু খেতে খুব পছন্দ করি তো তাই শহর থেকে আসার সময় এত্তগুলা লেবু কিনলাম ,  এখন খেয়ে শেষ করতে পারছি না ।  আসো তুমিও খাও একটা ।  " 
তৈয়ব বেজার মুখে লেবুটা নিল ।  চোরকে হাতে নাতে পেয়েও কিছু করতে পারছে না কারণ যার বিরুদ্ধে অভিযোগ করা হবে সে এই গ্রামের সবচেয়ে উজ্জ্বল ছেলে এবং তার বন্ধুও ।  তমালের বন্ধুত্ব হারাতে হবে চুরির ঘটনা ফাঁস হলে ।  সুতরাং দাদীর চিৎকারে গা না করে সে বিরস মুখে লেবু খেতে বসে গেল আমাদের সাথে । 
ঘটনাটা তৈয়ব বেমালুম চেপে গেলেও রাতের বেলা আরেক চোরের খোঁজ লাগালো মেজমামা বাড়ীতে ফেরার পর ।  তার দামী ছুরিটা চুরি গেছে ,  যে চুরি করছে তাকে পাওয়া গেলে কানের পটকা ফাটিয়ে দেয়া হবে বলে ঘোষণা করা হলো । 
চিন্তায় পড়লাম ।  আসলে ছুরিটা প্রথমে চুরি করেছি আমি ,  কিন্তু আমার কাছ থেকে নিল তমাল ,  আবার তার কাছ থেকে হাতিয়েছে খালাতো ভাই আজাদ ।  চোর হিসেবে কাকে ধরা উচিত ,  কার কানের পটকা ফাটানো হবে সেটা নিয়ে আলোচনা হলো আমাদের ।  আলোচনা অসমাপ্ত রেখে শুতে গেলাম । 
তবে শোবার আগে আজাদ চুপি চুপি ছুরিটা জায়গা মতো রেখে এলো । 
পরদিন মেঝ মামার ছেলে বেলাল ওটা খুঁজে পেয়ে খুশীতে বাবার কাছে ছুটে গিয়ে বললো ,   " বাবা বাবা .  .  .  .  .  দেখো ছুরিটা পাওয়া গেছে ।  " 
মামা তখন টেরা চোখে বেলালের দিকে তাকিয়ে বললো ,   " আমি তখনই বুঝেছিলাম এটা কার কাজ ।  আয় তোর কানের পটকা ফাটাই এবার .  .  .  .  .  .  .  " 
বেলালের ত্রাহি চিৎকারে আমাদের সবার মনে কেমন একটা নিষিদ্ধ পুলক লাগলো । 






একটি স্মৃতির মানুষী দুর্বলতা



একদা এমনই বাদলশেষের রাতে -  -  - 
মনে হয় যেন শত জনমের আগে -  -  - 
পৃথিবীটা যে গতিতে সূর্যকে প্রদক্ষিণ করে তার চেয়েও দ্রুত গতিতে দুটো বাক্য এসে তার চোখের সামনের ল্যাপির পর্দা জুড়ে দাড়ায় ।  এত রাতে কে মেইল দিল ?  মেরুণ ফ্রেমের চশমাটা একটু নেড়ে বসালো সে নাকের উপর ।  প্রেরকের অচেনা নাম দেখেই বুঝলো পথিক পথ হারাইয়াছে ।  টেলিফোনে ক্রস কানেকশানর মতো ইমেল ক্রসকানেকশান । 
নদী ভ্রু কুঁচকে বাক্য দুটোর দিকে তাকিয়ে মেইলটা ডিলিট করার আগে এক সেকেন্ড ভাবলো ।  এক সেকেন্ডের এক শতাংশের মধ্যে নদী ঘুরে আসে একটা সৌরজগত । 
একটি স্মৃতির মানুষী দুর্বলতা
প্রলয়ের পথ দিল অবারিত করে  |  | 
স্মৃতিকে সম্মান দিতে মাঝরাতে এই বেহুদা চিঠিটা মুছে না দিয়ে পত্রদাতাকে ফিরতি ডাকে অতিশয় ভদ্রস্বরে জানালো যে এই পত্র পথ হারিয়ে ভুলক্রমে তার কাছে চলে এসেছে ,  তিনি যেন সঠিক রাস্তায় আবার প্রেরণ করেন । 
অচেনা পত্রদাতা ধন্যবাদ জানিয়ে যে পত্র লিখেছিল সেখানে একটা বাক্যে মানব মনের একটু হাহাকার মেশানো ছিল ।  ওই হাহাকারের সাথে নদীর বিদ্যমান বেদনার তানপুরার কোথাও সুর মিলেছিল বলে নদী মুহুর্তের জন্য থমকে গিয়েছিল ।  তবু ব্যাপারটাকে প্রশ্রয় না দিয়ে পত্রপাঠ বিদায় দেবার জন্য বাক্যটা উপেক্ষা করে জানালো ,  ধন্যবাদের কোন জবাব হয় না ।  । 
চিঠিতে কোন জবাব চাওয়া হয়নি ,  তবু পরদিনও চিঠি আসলো একটা ।  বন্ধুত্বের আহবানের ইঙ্গিত ছিল সেই পত্রে ।  ওর বান্ধবী লুনার মতে ,  জগতের সকল পুরুষই কমবেশী লুল ।  একটা মেয়ের সাথে পরিচিত হবার সুযোগ পেলে নানান অজুহাতে তার সাথে স্টিকি হবার চেষ্টা করে । 
নদী এই তত্ত্বকে উড়িয়ে দিয়ে বলেছিল ,  জগতের সকল পুরুষ এক নয় হে । 
কিন্তু  তৃতীয় পত্রটিতে বন্ধুত্বের আহবান লুনার তত্ত্বকে সমর্থন করায় বিরক্ত হলো নদী ।  পত্রদাতা লিখেছেন তিনি অতিদূর দেশে বাস করেন ।  একাকী নিঃসঙ্গ জীবন ।  নারীজাতির প্রতি শ্রদ্ধা উঠিয়া গিয়াছে ,  জীবনে বিবাহ করিবেন না ইত্যাদি ।  এই বাক্যটি পড়ার পর নদী চুড়ান্ত বিরক্ত হয় । 
এই জীবনে তার সাথে পরিচত হওয়া কমপক্ষে তিনজন পুরুষ এই কথা বলেছে ,  দেখা গেছে প্রত্যেকের মধ্যে একটা একাকীত্বের বেদনা লুকোনো ,  প্রত্যেকেই নারীজাতির প্রতি উদাস ,  কেবল তাকেই দেখেছে ব্যতিক্রমী নারী হিসেবে ।  একসময় এসব শুনে চমৎকৃত হতো সত্যি ,  কিন্তু আজকাল অসহ্য লাগে এসব ঠুডা উদাসীনতা ।  কিন্তু বন্ধুতার আহবান উপেক্ষা করা সহজ কাজ নয় ।  অতটা অভদ্র হতে পারবে না সে ।  চুপ করে থাকলো ,  জবাব দেবে না আর । 
অচেনা পত্রদাতা আরো একখানা পত্রবান নিক্ষেপ করলেন দুদিন বাদে ।  এবারের পত্রে কোন হাহাকার নেই ,  উত্তর না পাওয়ার ক্ষোভও নেই ।  লিখেছেন তিনি বই পড়তে ভালোবাসেন ,  গান শুনতে ভালোবাসেন ,  ছবি তুলতে ভালোবাসেন ,  আর ভালোবাসেন ভ্রমণ করতে । 
নদী হাসি চাপতে পারলো না এটা দেখে ।  লুনা বলেছিল জগতের সকল পুরুষ নাকি এই চারটা শখের কথা তাদের বায়োডাটাতে লিখে ।  নদী এই পত্রের একটা ফাজলেমি উত্তর লিখলো ,   " আমি সকাল সকাল ঘুমাতে ভালোবাসি ,  বই পড়ি না ,  গান শুনি না ,  বেড়াতে পছন্দ করি না ,  ছবি তুলিনি জীবনেও "  । 
এক লাইনে এতগুলো মিথ্যে লিখতে পারলো সে !  প্রতি রাতে ঘুম নেই তার চোখে ,  সারারাতই গান শোনে ,  বই পড়ে ,  সুযোগ পেলেই বেরিয়ে যায় দূরে কোথাও ,  ক্যামেরায় ক্লিক তার প্রিয় অভ্যেস । 
নদীর ওই একলাইনের উত্তরে পত্রদাতা আবারো বিশাল পৃষ্ঠাভর কাহিনী লিখে পাঠালো ।  এবার শুরু হয়েছে বিস্তারিত জীবন কাহিনী ।  নদী আলগোছে চোখ বুলিয়ে ডিলিট বাটনে চাপ দেয় ।  পরদিন আরেকটা আসে ,  আরেক কাহিনী নিয়ে ।  নদী যথারীতি ডিলিট বাটনের সাহায্য নেয় হালকা চোখ বুলিয়ে । 
প্রায় তিন সপ্তাহ নদী কোন চিঠির জবাব না দিলেও পত্রদাতা চরম ধৈর্যের পরিচয় দিয়ে চিঠি লিখে যায় প্রতিদিন ।  নদী মনে মনে গাল পাড়ে -   ' ব্যাটা রামছাগল '  । 
একদিন চিঠি আসা বন্ধ হয়ে যায় হঠাৎ ।  নদী হাঁপ ছেড়ে বাঁচে ।  পরদিন থেকে নেট খুলে চিঠি মোছার ঝামেলা নেই ।  কিন্তু তবু নেটে গিয়ে একবার ঘুরে আসে প্রতিরাতে ।  কোন মেইল নেই ।  প্রতিদিনের অভ্যেস মেইলটা চেক করা ।  চিঠি থাক বা না থাক । 
তিন চারদিন কোন চিঠি মুছতে না পেরে নদী কেমন একটু অস্থির হয় ।  রাগও হয় একটু অচেনা পত্রদাতার প্রতি ।  কি হলো লোকটার ?  কোন খবর না দিয়ে এরকম গায়েব হয়ে যায় কেউ ?  গায়েবই যদি হবি তাহলে এত কাহিনী করার কি দরকার ছিল ।  আমি কি তোর কাছে চিঠি চেয়েছিলাম ?  মেজাজ চড়তে থাকে দিনে দিনে । 
একসপ্তাহ পর নিয়ম ভেঙে নদীই চিঠি লিখে বসে এক লাইনের ।   " কি ব্যাপার ?  সাড়া শব্দ নেই কেন ?  কোথায় আছেন ?  কেমন আছেন ?  " 
ওমা ,  পরদিনই চিঠির জবাব এসে হাজির ।  এক লাইনের জবাবে তিন পৃষ্টার বিরাট কাহিনী ।  এবার কপাল কুঁচকানোর সাথে দাঁতের দুপাটির আংশিকও দেখা যাচ্ছে নদীর ।  এত বড় চিঠি লিখতে বলছে কে আপনাকে ।  যত্তসব !  চিঠিটা মুছতে গিয়েও রেখে দিল ।  ভাবতে বসলো ,  কারণ কি ? 
লোকটা না হয় লুল বুঝলাম ।  কিন্তু আমি কেন লোকটার চিঠির জন্য অস্থির হয়ে আছি ?  চিঠি মোছার জন্য এত আগ্রহের কারণ কি ?  বেহায়াটা নির্ঘাত জানে না তার চিঠি আমি মুছতেই পছন্দ করি । 
মনকে শক্ত করে কঠিন ঝামা ইট ঘষে একটা উত্তর লিখতে বসলো নদী । 
 " জনাব ,  আপনি হয়তো জানেন না ,  আই ' ম টেকেন ।  আপনি শেষ যে পত্রটি লিখেছেন ,  তাতে আমি ভীষণ লজ্জিত যে আপনি আমাকে নিঃসঙ্গ বলে ধরে নিয়েছেন ।  কিন্তু আমি স্বামী সন্তানকে নিয়ে সুখে দিন যাপন করিতেছি ।  আপনার পত্রের জন্য অশেষ ধন্যাবাদ ।  দয়া করে আমাকে চিঠি লিখবেন না ।  চিঠি মুছতে প্রতিদিন লগইন করতে হয় ।  ভালো থাকুন ।  " 
এত অপমানজনক উচ্চারণের পর আর কোন চিঠি আশা করা যায় না ।  নদী তাই চেয়েছিল মিথ্যে দিয়ে সাজানো বাক্যগুলো লিখে লোকটাকে নিবৃত করতে ।  কারণ লোকটা তাকে ক্রমশ গ্রাস করছিল ।  অসহ্য এটা । 
উত্তরে লোকটা কয়েক ডজন অট্টহাসির ইমো দিল এবং চিঠি দেয়া বন্ধ করলো ।  
যদি একেবারেই কোন জবাব না আসতো ,  নদীর কোন সমস্যা হয়তো হতো না ।  কিন্তু অট্টহাসির ইমোগুলো তাকে দিনরাত জ্বালিয়ে মারতে লাগলো ।  মুছতে গিয়েও মুছতে পারলো না ।  প্রত্যেকটা ইমো তাকে কিরকম অপমান করছে ,  অবিশ্বাস করছে ,  ভাবা যায় না ।  সেই ভার্চুয়াল ইমোগুলো তাকে পদে পদে হেনস্থা করতে থাকলো ।  ক্লাসে মন বসে না ,  বাসায় মন বসে না ,  বন্ধুদের আড্ডায় যেতে ইচ্ছে করে না ।  সবখানেই কে যেন তার কানের কাছে গুনগুন করে অট্টহাসি দিচ্ছে । 
লোকটা ফোন নাম্বার দিয়েছিল একবার ,  কেন যেন নাম্বারটা টুকে রেখেছিল তখন ।  সেদিন আর সহ্য করতে না পেরে চরম কঠিন মেজাজ নিয়ে লোকটাকে ফোন করে বসলো ।  কোন সুদূরে বসে লোকটা কি করছে কে জানে ,  যাই করুক ,  তাকে একটা গালি দিতে চায় নদী ।  কখনো গলা শোনেনি তার ।  কিন্তু নদী  ' হ্যালো আমি নদী '  বলতেই অন্যদিক থেকে মন কেমন করা একটা গলা বলতে শুরু করলো - 
সন্ধিলগ্ন ফিরেছে সগৌরবে ;
অধরা আবার ডাকে সুধাসংকেতে , 
মদমুকুলিত তারই দেহসৌরভে
অনামা কুসুম অজানায় ওঠে মেতে  | 
ভরা নদী তার আবেগের প্রতিনিধি , 
অবাধ সাগরে উধাও অগাধ থেকে ;
অমল আকাশে মুকুলিত তার হৃদি
দিব্য শিশিরে তারই স্বেদ অভিষেকে  | 
দুদিনের প্রস্তুতিতে ,  রাগের মাথায় যা বলতে চেয়েছিল নদী সব ভুলে যায় ,  অবশ হয়ে যায় তার শরীর ।  নিরুপায় আত্মসমর্পন করে কান্নায় ভেঙ্গে পড়ে বলে ,  আমাকে রেহাই দিন নয়তো আশ্রয় .  .  .  .  ।  কাংখিত সেই অচেনা কন্ঠ বলতেই থাকে - 
সে - দিনও এমনই ফসলবিলাসী হাওয়া
মেতেছিল তার চিকুরের পাকা ধানে ;
অনাদি যুগের যত চাওয়া ,  যত পাওয়া
খুঁজেছিল তার আনত দিঠির মানে  | 

নদী এবার সত্যি সত্যি পরাজিত হলো নতুন পথের সম্ভাবনার কাছে । 


ছবি :  


 








সূর্যসেনকে নিয়ে বোম্বের বুজরুকি ছবি Khelein Hum Jee Jaan Sey



ছবিটার নাম দেখে বোঝার উপায় নেই যে এই ছবিটা চট্টগ্রামের সেই বিদ্রোহের ঘটনা নিয়ে যার মহানায়ক সূর্যসেন ।  এত বছরেও বাংলাদেশ পারেনি সূর্যসেনকে নিয়ে একটা যুতসই ছবি তৈরী করতে ,  বোম্বে অন্ততঃ বাংলাকে সম্মান দেখিয়েছে ছবিটা তৈরী করে ।  সেই ভেবে মনে মনে পরিচালক Ashutosh Gowariker এর উপর কৃতজ্ঞতাবোধ নিয়ে ছবিটা দেখতে শুরু করি ।  কিন্তু ছবি যতই এগোতে থাকে কৃতজ্ঞতাবোধ কমতে থাকে আর মুখের ভেতর জমতে থাকে বিবমিষা তরল ।  মাঝপথ পেরোবার আগে পরিচালকের উদ্দেশ্যে একদলা থুতু তৈরী হয়ে যায় মুখের ভেতর ।  ওটা বাথরুমে ফেলে এসে কোনমতে ছবির বাকী অংশটা শেষ করি নেহাত ১০০ টাকা খরচ করে কিনেছি বলে ।  ছবিটার নাম Khelein Hum Jee Jaan Sey । 
যদি কারো বিস্তারিত পড়াশোনার সময় না থাকে ,  ঘটনার উপর বিশদ জ্ঞান লাভের সুযোগ না থাকে ,  তাহলে ইতিহাস নির্ভর ছবি না বানানোই উচিত তার ।  নয়তো ইতিহাস বিকৃতিকারী হিসেবে নাম উঠে যাবার সম্ভাবনা থাকে দর্শকের খাতায় ।  বিকৃতিটুকুও সয়ে নেয়া যেত যদি ছবিটাকে কমার্শিয়াল ছবি হিসবে ঘোষণা করা হতো ।  কিন্তু পরিচালক সচেতন ভাবে ছবি শুরুর আগেই গম্ভীরতার সাথে জানান দেন ,  ইহা একটি সত্য ঘটনা ,  বর্ণিত সকল চরিত্র আর ঘটনা বাস্তব ।  এই ঘোষণাতেই পাঠকের মনে আলাদা চাহিদা তৈরী হয়ে যায় এবং সেটাই সমস্যা করেছে ইতিহাস জানা পাঠকদের ।  
পরিচালক হয়তো ছবিটা নেহায়েত বাণিজ্যিক উদ্দেশ্যেই বানিয়েছে ।  ধরেই নিয়েছে দর্শক ইতিহাসের অত বিস্তারিত জানবে না ,  বোম্বের আর দশটা ছবির ফরমেটে কিছু গান ,  কিছু দলনৃত্য আর খুচরা প্রেম জোর করে সেঁধিয়ে দিয়ে নিশ্চিন্ত থাকতে চেয়েছে । 
IMBD তে যখন দেখি  " Deprived of playing football by oppressive British ,  children decide to join a group of freedom fighters "  এই বাক্যটা তখন বুঝতে বাকী থাকে না পরিচালক ছবিটাকে কতোটা খেলো করে ফেলেছেন ।  এই লাইন পড়ে কেউ ভাবতে পারে এটা ফুটবল খেলা সংক্রান্ত কোন একটা গণ্ডগোলের ছবি ।  যার ফলে ভারতবর্ষে বিদ্রোহ করেছে কিছু বাচ্চালোগ ।  এটা যে পুরো ভারতবর্ষের স্বাধীনতা বিষয়ক একটি চলচ্চিত্র সেটা কিছুতেই মাথায় আসবে না । 
উপমহাদেশীয় চলচ্চিত্রে প্রেম ছাড়া কোন ছবি তৈরী করা যায় না বলে একটা স্থায়ী ধারণা আছে ।  সেই ধারণাকে পোক্ত করতে চট্টগ্রাম অস্ত্রাগার লুণ্ঠনের মতো ইতিহাসসমৃদ্ধ ঘটনার মধ্যেই সুচারুরূপে প্রেম ঢুকে গেছে সুক্ষ্ণভাবে ।  এই ছবিতে প্রধান নারী চরিত্র দুজন ।  পুরুষ চরিত্র অসংখ্য ।  
পুরুষ প্রেমহীন থাকতে পারলেও নারীকে কারো না কারো প্রেমে পড়তেই হবে এরকম একটা জিনিসও পরিচালকদের মাথার ভেতরে কাজ করে ।  ফলে দুই নারীকে যুতসই দুজন বিপ্লবীর সাথে জুড়ে দেয়া হয় ।  কল্পনা দত্তকে সূর্যসেনের সাথে ,  প্রীতিলতাকে নির্মল সেনের সাথে । 
সূর্যসেনের সাথে প্রীতিলতার সাক্ষাত হয় অস্ত্রাগার লুণ্ঠন ঘটনার দুবছর পরে ১৯৩২ সালে ।  কিন্তু ছবিতে দেখা যায় প্রীতিলতা বেণী দুলাতে দুলাতে সখীর হাত ধরে সূর্যসেনের সাথে সাক্ষাত করতে আসে অস্ত্রাগার লুণ্ঠন ঘটনার অনেক আগে ।  এবং বিপ্লবী কর্মকাণ্ডে সূর্যসেনের সাথে দৈনিক যুক্ত হয়ে যায় ।  হাসতে হাসতে বিপ্লবীর নাম তালিকাভুক্ত করে প্রীতিলতা সূর্যসেন ওরফে অভিষেক তৃপ্তির চোখে তা দেখতে থাকে ,  তার বিপ্লব তৈরী হতে থাকে পরিচালকের খেলা ঘরে । 
ছবিতে দেখায় রামকৃষ্ণ গহীন জঙ্গলে ট্রেনিং নিতে গিয়ে মাইন বিস্ফোরণে আহত হয় ( সম্ভবত :  নিহত হয় )  যেখানে উপস্থিত প্রীতিলতা ও সূর্যসেন সহ অন্য সবাই ।  কিন্তু ইতিহাস বলে রামকৃষ্ণ বলে এক বিপ্লবী বোমা তৈরী করতে গিয়ে আহত হয় বিস্ফোরণে নগরীর একটা বাসায় ।  পুলিশ তাকে গ্রেফতার করে ,  পরে ফাঁসি দেয় ১৯৩১ সালে ।  প্রীতিলতা তখনো বিপ্লবের সাথে যুক্ত হননি ,  তবু আগ্রহ ছিল প্রবল ।  রামকৃষ্ণের সাথে জেলখানায় বহুবার দেখা করে ।  সেই ঘটনা সূর্যসেনের সাথে প্রীতিলতার সাক্ষাতের বছরখানেক আগে । 
ছবিতে দেখায় কল্পনা ও প্রীতিলতাকে তার পরিবার  কোলকাতায় পাঠিয়ে দেয় বিপ্লবীদের সাথে মাখামাখির কারণে ।  ওখানে বসে পত্রিকায় পড়ে সূর্যসেন ১৮ এপ্রিল ১৯৩০ সালে চট্টগ্রাম অস্ত্রাগার লুট করেছে ।  অথচ ইতিহাস বলে যখন অস্ত্রাগার লুট হয় তখন প্রীতিলতা মাত্র ইন্টার পাশ করেছে ,  ঘটনার পরদিন ১৯শে এপ্রিল সে সে চট্টগ্রাম আসে ।  বেথুনে পড়তে যায় আরো কিছুদিন পর । 
ছবিতে দেখি প্রীতিলতা কল্পনা দত্তকে নিয়ে কোলকাতা থেকে বিপ্লবীদের জন্য বোমা আর লিফলেট নিয়ে একসাথে ফিরছে ।  স্টেশনে কল্পনা ধরা পড়ে ,  প্রীতিলতা নির্বিঘ্নে সরে পড়ে ।  এরকম কোন ঘটনার কথা ইতিহাস আমাদের বলে না ।  বরং ইতিহাস বলে কল্পনা দত্ত বেথুন থেকে প্রীতিলতার এক বছর আগেই চট্টগ্রাম কলেজে চলে আসে বদলি হয়ে ।  প্রীতিলতা বেথুন থেকে বিএ পাশ করে চট্টগ্রাম ফিরে আসে ১৯৩২ সালে ।  ওই বছর মে মাসের শেষভাগে সূর্যসেনের সাথে দেখা হয় প্রীতিলতার ।  তার কয়েকমাস পরেই ইউরোপিয়ান ক্লাব আক্রমণ করার পর আত্মাহুতি দেয় প্রীতিলতা । 
প্রীতিলতার আত্মাহুতি ঘটনায়ও পরিচালক ধূম্র উড়িয়েছেন ।  প্রীতিলতা দেশের উদ্দেশ্যে প্রাণ উৎসর্গ করেছে বলে ইতিহাস আমাদের জানালেও এখানে দেখা যাচ্ছে প্রীতিলতা তার জানটা শেষ করে দিচ্ছে জানেমান নির্মল সেনের উদ্দেশ্যে ।  নির্মল সেন তার কিছুদিন আগে ধলঘাটের সংঘর্ষে নিহত হন ।  ইতিহাস প্রীতিলতার সাথে নির্মল সেনের কোন রকম প্রেমময় সম্পর্কের ইঙ্গিতও দেয় না ।  কিন্তু পরিচালক গাঁজা খেয়ে ছবিতে প্রেম আবিষ্কার করে বসেছেন । 
এরকম প্রচুর ছোটবড় অসংগতি আর ইতিহাস বিকৃতি নিয়ে তৈরী হয়েছে  ' খেলে হাম জি জান সে '  ।  পরিচালক ইতিহাস নিয়ে ভালোই খেলেছেন ।  খেলাটা মোটেও ভালো লাগেনি ।  ইতিহাসের সত্যঘটনা অবলম্বনে তৈরী বলে ঘোষিত যে কোন চলচ্চিত্রের কাছে প্রত্যাশা থাকে স্বাভাবিক ঘটনা নির্ভর ছবি ।  বাণিজ্যিক বুজরুকি নয় । 






তাহাদের অমৃত  ' বাণী ' 



পোষ্ট পড়ে মেজাজ খারাপ হতে পারে ।  তাই শুরুতে দুটো গান শুনে নিন ।  প্রথমে শুনুন শোনাও তোমার অমৃতবাণী ।  একটা শুনে মন ভরেনি ?  এবার আরেকটা ।  শুধু তোমার বাণী ।  ।  সৌজন্য ছাড়া আজকাল টিভিতে ছাগলও গান গায় না ।  খবরের পরতে পরতেও সৌজন্য ।  বিরতি বিজ্ঞাপন তো আছেই ।  এমনকি হেডলাইনের মাঝখানেও বিজ্ঞাপন চলে ।  এই গানগুলো পোষ্টের অপ্রাসঙ্গিক জাতের বিজ্ঞাপন ।  মূল বিষয়ে আসি ।  বিষয় হলো  ' বাণী '  । 
বিশেষ দিনে দৈনিক পত্রিকার এক্সট্রা পাতা যোগ করতে হয় বাণী প্রচার করতে ।  এর জন্য পত্রিকার বড় অংকের বিজ্ঞাপন আয় হয় ।  এর বাইরে বাণীর আর কোন সুবিধাভোগী আছে ? 
দিবস ভেদে রাষ্ট্রপতি প্রধানমন্ত্রী থেকে সংশ্লিষ্ট মন্ত্রনালয় বা দপ্তরের প্রধান পর্যন্ত বাণীদাতা হন ।  বাণীর কতোগুলো নিয়ম আছে ফরমেট আছে সরকারী প্রেসনোটের মতো ।  আসুন দেখা যাক একটা বাণীতে কি কি থাকে কি কি থাকে না ? 
১ .  বাণী পাতায় বাণীদাতার একটা পাসপোর্ট সাইজ ফটো ডান / বাম কোনায় থাকবে ।  ছবির নীচ বা ডান / বাম পাশ থেকে বাণী লেখা শুরু হবে ।  নির্দিষ্ট সময় পরে বাণী শেষ হবে ।  নীচে বাণীদাতার স্বাক্ষর পদবী শিক্ষা ইত্যাদি থাকবে ।   ( স্বাক্ষর কি বিশ্বাসযোগ্যতা বা ওজন বাড়ায় ?  ) 
২ .  বাণী চিরন্তন ।  তাই বাণী কখনো বদলায় না ।  যুগযুগ ধর একরকম থাকে ।   ( ধরুন সশস্ত্র বাহিনী দিবস ।  এই দিবসের গত ত্রিশ বছরের বাণী পাশাপাশি সাজালে দেখা যাবে বাণীর বাক্যমালা একই আছে ,  শুধু ছবি বদলেছে ।   বাণীদাতা চিরন্তন না ,  বাণীই চিরন্তন । 
৩ .  বাণীতে কখনো সমালোচনা থাকে না ,  শুধুই তৈল মর্দন আর পৃষ্ঠ চুলকানি ।  মানপত্রের মতো ।  একসময় বিয়েতেও বর কনের উদ্দেশ্যে মানপত্র ছাপানো হতো ।  বাণীও সেরকম । 
৪ .  বাণীতে প্রতিষ্ঠানের উত্তরোত্তর সমৃদ্ধি কামনা করা হয় মরণশীল প্রতিষ্ঠান হলেও । 
৫ .  কোন কোন বাণী যে কোন  দিবসেই একরকম থাকে ।  এর কারণ বাণী ক্লার্ক কুঁড়ে সম্রাট ,  জীবনে কপিপেষ্ট বাদে আর কিছু শেখেনি । 
৬ .  তবে বাণীর সবচেয়ে ভালো দিক হলো বাণীতে কখনো কাদা ছোড়াছুড়ি থাকে না ।  বাণী সর্বদা সুশীল ।  ইস্তিরি করা জামার মতো । 
এবার আন্দাজ করা যাক বাণী কে কে পাঠ করে ।  যার বাণী তিনি যে পড়েন না ,  তা মোটামুটি নিশ্চিত ।  তার অত সময় নেই ।  বাণীদাতা বিদেশে থাকলেও বাণী ছাপা হয়ে যায় ।  বাণী লেখার লোক আছে ।  তবে তারাও বোধহয় বাণী পড়ে না ।  তারা গত বছরের সেভ করা ফাইলটা ওপেন করে বছরটা বদলে দিয়ে প্রিন্ট করে কিংবা পত্রিকা অফিসে ফরোয়ার্ড করে দেয় ।  পত্রিকা অফিসে বাণী পড়ার কেউ আছে ?  প্রুফরিডার ?  না বোধহয় ।  আজকাল প্রুফরিডিংএর ভাত নেই ।  পিসিতে স্পেল চেকার দিয়ে কাজ হয়ে যায় ।  এরপর বাণী পেষ্টিং রুমে চলে যায় ।  ওখানে পাঠ করার সুযোগ নেই ।  পেষ্টিং হলে ছাপার ঘরে ঢুকে যায় ।  ছাপাখানার রোলার দমাদম পেটাতে পেটাতে বাণীকে চিড়ে চ্যাপটা করে ছাপা কাগজে বের করে দেয় ।  
ছাপা হবার পর থেকে হকারের সাইকেলে চড়ে পাঠকের হাতে পৌঁছাবার আগ পর্যন্তও বাণী পঠিত হবার কোন সম্ভাবনা নেই ।  অবশেষে পত্রিকার কোলে করে বাণী পাঠকের হাতে আসলো ।  
ধরা যাক সেই পাঠক আমার মতো কেউ ।  পত্রিকা হাতে নিয়েই ক্রোড়পত্র চোখে পড়লে ওটা কিসের তা দেখার প্রয়োজন না করেই পাশের ওয়েস্ট পেপার বাস্কেটে সযত্নে ড্রপ করবে ।  ৫ বছর বয়সী কন্যাটা খেলতে এসে ওটা দেখে বলবে ,   " বাবা এটা তুমি ফেলে দিয়েছো ,  আমি নিয়ে খেলি ?  "   আমি বলবো ,  ঠিকাছে তুমি ওটা নিয়ে খেলতে পারো । 
কন্যা  ' বাণী '  নিয়ে খেলতে যাবার খানিক পর একটা চিৎকার আসবে ।   " বাবা !  !  !  শিহান পেপারটা পড়ার জন্য টানাটানি করছে !  !  !  "  শিহান আমার দুবছর বয়সী কনিষ্ঠ সন্তান ।  বড়বোন যা নেয় ,  ওরও তা চাই ।  আমি জবাবে বলবো ,   " ওকেও পড়তে দাও !  "  ।  
কিছুক্ষণ পর আবারো চিৎকার ,  সাথে কান্না ,   " বাবা !  !  !  !  !  !  !  !  !  শিহান ওটার উপর হাগু করে দিয়েছে !  !  !  !  আমি এখন কেমনে খেলবো ?  ?  ?  ?  ?  ?  ?  ?  "  
আমি আনমনে জবাব দিতে গিয়ে প্রায় বলে বসবো ,  ওকে হাগতে দাও .  .  .  .  .  .  .  ।  কিন্তু কি মনে হতেই দৌড়ে ভেতরের ঘরে গিয়ে দেখবো কম্ম সাবাড় !  !  মানী লোকের মান মেরে দিয়েছে আমার ফাজিল ছেলেটা !  ! 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
আজকে কোন লেখা দেয়ার পরিকল্পনা ছিল না ।  কিন্তু খানিক আগে বাংলাদেশ বিমানের ওয়েবসাইটে বেড়াতে গিয়ে দেখলাম ওয়েবসাইটেও বাণীর আছর ।  দুই কর্তার দুটো বাণী পড়ে এ বিষয়ে সাড়ে তিনখানা কথা না লিখে পারলাম না ।  
বিমানের বাণী সেই দুটো পড়তে চান ? 
বাণী এক ।  বাণী দুই । 
এই বাণীতেও যথারীতি খারাপ কিছু নেই ।  তবে কথা হলো ,  সুযোগ পেলেই আমরা বাণী দিতে ভালোবাসি ।  বাণীসমৃদ্ধ জাতি আমরা ।  






চিংড়ি ভাজা ,  খেতে মজা !  !  ! 



 ( এটি একটি খানাপিনা বিষয়ক হালকা পোষ্ট ।  জ্ঞানীগুনীরা নিজ দায়িত্বে পড়বেন )  .  .  .  .  .  .  . আমি পড়তে ভালোবাসি ।  শুধু তাই না ,  পড়তে পড়তে ঘুমিয়ে পড়তে আরো বেশী ভালোবাসি ।  তবে আজকাল সাহিত্য পড়া বাদ দিয়ে নতুন কিছু পড়ছি ।  পড়ছি না ঠিক ,  বলা যায় গবেষণা করছি ।   .  .  .  .  .  .  .  .  . যেসব খাবার খেতে ডাক্তার বারন করেন ,  যেসব খাবার জিবে সয় কিন্তু রক্তে সয় না ,  যেসব খাবার ছেলেপিলেরা কচ কচ করে খায় ,  আর আধবুড়োরা ফ্যালফ্যাল করে তাকিয়ে থাকে ,  সেইসব খাওয়া কি উপায়ে খাওয়া যায় সেই বিষয়ে গবেষণা করা এবয নিষিদ্ধ খাবারগুলোকে নির্ভয়ে টেবিলে পরিবেশনে গৃহিনীদের উৎসাহিত করাও একটা উদ্দেশ্যে ।  আজকের বিষয় চিংড়ি । 
চল্লিশে সবাই চালশে হয় না ।  তবু চল্লিশ পেরুনো মানুষদের স্বাস্থ্যচিন্তা করতেই হয় ।  কারণ এই বয়স থেকেই যাত্রা শুরু হয় সেইসব রোগের যা এতদিন যাবত বয়স্কদের রোগ বলেই শুনতে অভ্যস্ত ছিল ।  যেমন হার্টের ব্যামো ,  ডায়াবেটিস ,  ব্লাড প্রেশার ইত্যাদি ।  এই সময়ে লিপিড প্রোফাইল ,  কোলেষ্টেরল ,  এইচডিএল ,  এলডিএল ,  ট্রাইগ্লিসারাইড ইত্যাদি শব্দের সাথে ঘনিষ্ঠ পরিচয় ঘটতে থাকে ধীরে ধীরে ।  ডাক্তারের চেম্বারে ,  ডায়গনসিস সেন্টারে ,  ওষুধের দোকানে বারবার হানা দিতে হয় । 
প্রথমবার লিপিড প্রোফাইল করাই তিন বছর আগে ।  তখন মোট কোলেষ্টেরল LDL ,  HDL সবকিছু নিরাপদ মাত্রার মধ্যে ছিল ,  কেবল ট্রাইগ্লিসারাইড ছিল ২৮০  ( সর্বোচ্চ নিরাপদ সীমা ২০০ )  ।  ডাক্তার সাহেব TG বা triglycerides নিয়ন্ত্রনের জন্য কিছু নিয়মনীতি বেধে দিলেও বাঙালীর স্বাধীন গণতান্ত্রিক চেতনায় মাসখানেক পরই নিয়মের বেড়া ভেঙ্গে বেরিয়ে আসি ।  আবার পুরোনো সিস্টেমে চলতে থাকি ।  দাওয়াতে গেলে নিজের প্লেটে বিরিয়ানী রেজালা সব নিয়ে বসি আর বাণিজ্যমন্ত্রীর মতো লোকজনকে বলতে থাকি ,  কম খান ।   
তেমন কোন সমস্যা হচ্ছিল না ।  তবে জাপানের সুনামীর কিছুদিন পর আমি চোখে প্রায়ই ৬ - ৭ মাত্রার ভূমিকম্প দেখতে থাকি বাংলাদেশে বসেও ।  চেয়ার থেকে পড়ে যাচ্ছিলাম কয়েকবার ।  আশপাশের কাউকে জিজ্ঞেস করলে বলে ,  ওরকম ভূমিকম্পের কোন নজির তারা দেখে না ।  ডাক্তারের কাছে গেলে তিনি দেখেশুনে জানালো ভূমিকম্প আসলে আমার মাথায় ।  আবারো চেকাপ ।  লিপিড প্রোফাইলসহ নানা রকম পরীক্ষানিরীক্ষার প্রেসক্রিপশান । 
দেখা গেল তিন বছর আগের তুলনায় শরীরের ওজন তেমন না বাড়লেও রক্ত কনিকায় সব ধরনের কোলেস্টেরলের প্রবৃদ্ধি কেওক্রাডং ছেড়ে কাঞ্চনজংঘার দিকে রওনা দিয়েছে এবং সবচেয়ে বাম্পার ফলন হয়েছে টিজি বা ট্রাইগ্লিসারাইডের ।  আমার ট্রাইগ্লিসারাইড ৭৪৭ ছুয়েছে !  ভয়াবহ অবস্থা ।  টিজি ' র বিপদ সীমার সর্বোচ্চ রেটিং ৫০০ ,  আমার রেটিং তাদেরকে ছেড়ে বোয়িং ৭৪৭ এর মতো অনেক উঁচুতে উঠে গেছে ।  অথচ আমি নিয়ন্ত্রিত জীবনযাপন করি ,  সীমিত আহার করি ,  পানদোষ নেই ,  ধুমদোষ নগণ্য ।  দোষের মধ্যে হাঁটাহাটি কম করি আর সুযোগ পেলে কাবাব তন্দুরী খাই । 
ডাক্তার সাহেব সব উর্বর খানাপিনা ,  সামাজিক দাওয়াত ,  ফাষ্টফুড ,  তন্দুরী ইত্যাদির উপর কারফিউ জারি করলেন ।   রুটি / ভাত ,  সবজি ,  সমুদ্রের মাছ ,  ফলমূল ইত্যাদি বাদে আর সব খাবার নিষিদ্ধ ।  আয়ুবৃদ্ধির স্বার্থে আমি সব মেনে নিলাম ,  কিন্তু চিংড়ি মাছের প্রতি আজীবন দুর্বলতা হেতু ,  ডাক্তারের কাছে মিনমিন করে আপীল করলাম , 
 - সত্যিই চিংড়ি খাওয়া যাবে না ?  এটা কি খুব ক্ষতিকর ? 
 - অসম্ভব ।  এটা কোলেষ্টেরলে ভর্তি ,  এটা একদম খাওয়া নিষেধ
 - কিন্তু আমি যেন শুনলাম এটায় LDL কম HDL বেশী এবং এই চিংড়িতে OMEGA - 3 আছে
 - ওসব হলো খাওয়ার ফন্দী ।  আমি যখন বলছি ওসব কিছুতেই খাবেন না । 
বেজার মুখ করে চলে আসলাম ।  কিন্তু একদিন স্বপ্নে আওয়াজ পেলাম ,  আরো কিছু অজুহাত খুঁজে বের করো যাতে চিংড়িটা সুখপাঠ্য যুক্তি দিয়ে টেবিলে সাজানো যায় ।  নেটে বসে আবারো গুঁতোগুতি শুরু করলাম ।  চিংড়ি মাছের মতো মজাদার একটা আইটেম খানাপিনার লিষ্ট থেকে বাদ যাবে ,  এটা হতে পারে না ।  খুঁজি আর খুঁজি কিন্তু কোথাও সায় পাই না । 
অবশেষে ব্রিটিশ হার্ট ফাউন্ডেশান একটু আশার আলো দেখালো ।  ওরা মৃদুস্বরে বলছে ,  যেসব খাবারকে আমরা কোলেষ্টেরোলের জন্য দায়ী করি ,  আসলে তার চেয়েও ভয়ংকর ক্ষতিকর জিনিস হলো saturated fat এবং trans fat .  কোলেষ্টেরোলের উৎপাত কমাতে এই দুটোর ভোজন কঠোরভাবে নিয়ন্ত্রন করতে হবে ।  এবং চিংড়িতে এই জিনিসের তেমন প্রাদুর্ভাব নেই ।  এটা শোনার পর নড়ে চড়ে বসলাম আবার ।  তবে এই লিংকের ডকুটা ডাক্তারের কাছে দেখালে ডাক্তার মানবে কিনা সন্দেহ ।  যদিও এখানে পরিষ্কার বলেছে - 
A common cause of high blood cholesterol levels is eating too much saturated fat . 
However ,  some people have high blood cholesterol even though they eat a healthy diet .  For example ,  they may have inherited a condition called familial hyperlipidaemia  ( FH )  . 
The cholesterol which is found in some foods such as eggs ,  liver ,  kidneys and some types of seafood eg .  prawns ,  does not usually make a great contribution to the level of cholesterol in your blood .  It ' s much more important that you eat foods that are low in saturated fat . 
আবার বলছে - 
 " In the past a restriction on eggs was recommended because we thought that foods high in cholesterol  ( including liver ,  kidneys and shellfish ,  as well as eggs )  could have an impact on cholesterol levels in the body . 
ব্রিটিশ হার্ট ফাউন্ডেশানের মতো প্রতিষ্ঠান যখন একথা বলে ,  তখন আমার ডাক্তারের উপদেশ একটু সন্দেহের মধ্যে পড়ে যায় না ? 
আমি আজকাল ডাক্তার বৈদ্যকে নির্ভেজাল বিশ্বাস করা ছেড়ে দিয়েছি ।  কারণ ওদের কথাবার্তা কদিন পরপর বদলায় ।  একসময় বলতো চা খাওয়া খারাপ ।  এখন শুনি দিনে পাঁচ কাপ চা খেলে ক্যান্সারের সম্ভাবনা কম থাকে ,  আরো অনেক অসুখ বিসুখের জন্য চা বিশেষ উপকারী ।  জয়তু চা !  তবে চিনি ছাড়া । 
যাইহোক চিংড়ি কথায় ফিরে আসি । 
ব্রিটিশ হার্ট ফাউন্ডেশানের পরে উইকিতে গিয়ে চিংড়ি বিষয়ে দারুণ একটা প্যারা খুঁজে পেয়ে আরো উৎসাহিত হলাম । 
As with other seafood ,  shrimp is high in calcium ,  iodine and protein but low in food energy .  A shrimp - based meal is also a significant source of cholesterol ,  from 122 mg to 251 mg per 100 g of shrimp ,  depending on the method of preparation .  [ 7 ]  Shrimp consumption ,  however ,  is considered healthy for the circulatory system because the lack of significant levels of saturated fat in shrimp means that the high cholesterol content in shrimp actually improves the ratio of LDL to HDL cholesterol and lowers triglycerides .  [ 8 ] 
এবং আরেকটু এগিয়ে গিয়ে চিংড়ি নিয়ে সবচেয়ে চমকপ্রদ লেখা পেয়ে গেলাম American Journal of Clinical Nutrition এর একটা প্রবন্ধে ।  এটা পাঠ করার পর আমার চিংড়ি প্রেম তুঙ্গে উঠে গেল ।  এখানে পরিষ্কার বলছে চিংড়ি খাওয়া মোটেও মন্দ কাজ নয় ।  বরং এটি স্বাস্থ্যপক্ষে খুব উপকারী । 
ভূনা চিংড়ির প্লেটটা টেবিলে সাজিয়ে কি এখন দেশী ডাক্তারের নিষেধাজ্ঞাকে বুড়ো আঙুল দেখানো যায় ?   






দ্বিতীয় জেলজীবনে



জেলে যাবার পর ভেবেছিলাম তুমি একবার হলেও দেখতে আসবে ।  তোমাকে দেখতে পেলে  জেল জীবনের সমস্ত কষ্ট একাকীত্ব এক লহমায় কেটে যেতো ।  প্রতিদিন বিকেল হলে অপেক্ষায় থাকতাম ভিজিটর রুমে ডাক আসবে ।  জেল জীবনের কষ্ট সয়ে নিচ্ছিলাম অপেক্ষায় অপেক্ষায় ।  পুলিশ যেদিন ধরে নিয়ে এলো তুমি তখন ঘরেই ছিলে ।  জানালায় পর্দার গিট দেয়া চিহ্নটা তাই বলে ।  তোমাদের সবুজ গেটটা পেরিয়ে আসার সময় প্রিজন ভ্যান থেকে বহুকষ্টে তাকিয়ে ছিলাম যদি জানালায় একটা মুখ দেখা যায় ।  কিন্তু তুমি হয়তো সেই ভর দুপুরে ভাতঘুমে কাতর । 
হয়তো বিকেলে জেগে উঠে শুনেছো আমাকে পুলিশ নিয়ে গেছে ।  শুনে তুমি হয়তো ঘরে দোর দিয়ে একা একা কেঁদেছিলে গোপনে ।  তুমি আমার জন্য কেন কাঁদবে এটা একটা রহস্য ।  তবু আমি নিশ্চিত জানি তুমি কাঁদতে কাঁদতে চোখ ফুলিয়ে ফেলবে ।  ফুটবল খেলতে গিয়ে যেদিন পেরেক ফুটলো পায়ে ,  সেদিন তুমি কেমন কেঁদেছিলে পাগলের মতো ,  অপু হাসতে হাসতে বলছিল ।  তোমার মেজদা অপু ,  এখন লন্ডনে সংসারী হয়েছে । 
তুমি আমার জন্য কাঁদবে এই আনন্দে জেলে যেতেও কষ্ট হলো না ।  কেউ একজন আমার জন্য প্রবল ভালোবাসা নিয়ে ফুলে ফুলে কাঁদছে এটা ভেবেও স্বর্গসুখ । 
জেলের প্রাথমিক ধাক্কাটা কেটে গেল সেই ঘোরে ।  কিন্তু এক মাস যাবার পরও যখন ভিজিটর রুমে আমার ডাক এলো না ,  তখন বিষণ্ণতা আস্তে আস্তে গ্রাস করতে থাকে ।  একটা শূন্যটা আমাকে ক্রমশ চাপ দিতে দিতে কোণঠাসা করে ফেলতে থাকে ।  তুমি কি আমার খবর পাওনি ? 
সমস্ত পাড়া দেখছিল পুলিশ ঘরে ঢুকে আমাকে নিয়ে যাচ্ছে ।  রাস্তায় লোকজন জড়ো হয়ে দেখছে রাজনীতির কূটকৌশলের কাছে পরাজিত আমাকে পুলিশ ধরে নিয়ে যাচ্ছে ।  এই গ্রেফতারে আমার কোন অপমান ছিল না ।  আমি একদিন গৌরবের সাথে ফিরে আসবো সেই বিশ্বাসের সাথে তোমার কান্নাদৃশ্যটা যুক্ত হয়ে জেলজীবনের প্রতি আকর্ষণই বোধ করেছি ।  
কোনদিন ছাড়া পেলে তুমি আমার জন্য কিভাবে কাতর হয়ে ছুটে আসবে ,  আগের মতো লুকিয়ে দেখা না করে ,  প্রকাশ্যে রিকশায় চড়বে ,  সেই সাহসের আনন্দটাও জন্ম নিতে থাকে ভেতরে ভেতরে ।  আসলে ওই সব কাল্পনিক আনন্দেই জেল - জীবনটা সহনীয় হয়ে উঠেছিল । 
কিন্তু একমাস দুমাস চারমাস ছমাস গেল ।  কোন খবর নেই । 
নিশ্চয়ই তোমাকে বাড়িতে আটকে রেখেছে ।  তাই আমাকে দেখতে আসতে পারছো না ।  একবার তোমার খুব জ্বর হলো ,  মারাত্মক উথালপাতাল জ্বর ,  বাসা থেকে হাসপাতালে স্থানান্তরিত করা হলো তোমাকে ।  তুমি এক সপ্তাহ ক্লিনিকে মৃত্যুর সাথে ধুঁকছো ,  আমি কিছুই জানি না !   এক সপ্তাহ পর আমি জানলাম তুমি ক্লিনিকে ।  তুমি তখন সেরে উঠেছো প্রায় ।  আমি খবর পেয়ে ছুটে গেলাম ।  আমাকে দেখে তোমার দুই চোখে যে আলোর দ্যুতি ছড়িয়েছিল আমি কখনোই ভুলবো না ।  কেমন বনলতা সেনের মতো ভেজা কন্ঠে বলে উঠেছিলে ,   ' এতদিন পরে এলেন !  ' 
জেল জীবনে ছমাস পার হবার পর থেকে এই বিশ্বাসটা দাঁড় করালাম ,  তারপর একটু ভালো লাগলো - 
আসতে না পারলেও নিশ্চয়ই তুমি এখন আমার কথা ভাবছো ।  ভোরে জেগে উঠে ভাবি ,  তুমি ঘুমোচ্ছে এখন ।  শেষরাতের ঘুমে আমাকে নিয়ে কোন স্বপ্ন দেখছো কি ?  কে জানে ?  আমি কখনো তোমাকে স্বপ্নে দেখিনি । 
জেলখানার ফ্লোরে বসে দুপুরে খেতে খেতে ভাবি তুমি এখন ভিজে চুলে চুপ করে খাবার টেবিলে বসে আছো ।  মাসী তোমাকে বলছে ,  মাছের টুকরোটা নিয়ে খেতে ,  পুকুরের তাজা মাছ ।  কিন্তু তুমি আনমনা হয়ে ভাবছো আরেকজনের কথা ,  জেলখানায় গারদের ভেতর যে চালকুমড়ার পাতলা ঝোল দিয়ে কাঁকর মেশানো মোটা চালের ভাত খাচ্ছে ।  কতো কষ্ট তার ।  খাওয়া লাটে উঠলো তোমার ।  মাছটা ছুঁতেই পারলে না ।  
এই ভাবনাটুকু আমাকে খুব শক্তি দেয় ।  সেই জঘন্য পচা গন্ধওয়ালা চালের ভাতও অবলীলায় খেয়ে নেই ।  তুমি আমার কথা ভাবছো  -  এটা কতোবড় শক্তি !  ভালোবাসার এত প্রভাব ।  কতোদূর থেকেও আমাকে খাইয়ে দিচ্ছে ।  
কেমন আছো তুমি ?  মনে মনে তোমাকে কতোবার জিজ্ঞাসা করেছি ।  তুমি কি শুনতে পেতে ?  এরকম ডাক কেউ শোনে না ।  তবু তুমি আমার বুকের ভেতরে শক্তি যুগিয়ে যাও আরো ছমাস ।  এভাবে একটা বছর পার হয়ে দশ দিনের দিন আমার মুক্তির কাগজ আসে । 
জেল থেকে বেরিয়ে একটা রিকশা নিয়ে পরিচিত রাস্তা বেয়ে আমি সোজা তোমাদের বাসার সামনে হাজির হলাম ।  নিজের বাড়িতে যাবার আগে তোমাকে দুশ্চিন্তা মুক্ত করে যাই ,  ভাবলাম আমি ।  তোমার বিষণ্ণ মুখটা ,  চোখের নীচে জমে থাকা কালিটা দেখতে ভীষণ ইচ্ছে হলো আমার ।  আমার জন্য দুশ্চিন্তায় অনিয়মিত আহারে মুখটা শুকিয়ে গেছে নিশ্চয়ই । 
কিন্তু রিকশা তোমাদের বাসার সামনে থামার সাথে সাথে পেছনে আরেকটা রিকশা এসে দাঁড়ালো ।  আবছা অন্ধকারে বুকের ভেতর ছ্যাঁত করে উঠলো যখন খেয়াল করি রিকশা থেকে নামলে তুমি ।  সাথে এক তরুণ ।  ছেলেটা প্রদীপ না ?  আমার পুরনো বন্ধু ।  দুজনে কি দারুণ আনন্দে আছো !  খুব হাসছিলে দুজনেই কিছু একটা নিয়ে ।  মুখে তোমার কোন মলিনতা নেই ।  আমার গত এক বছরের সব কল্পনা মুহূর্তেই ভেসে গেল ।  
তোমাদের পোশাক চেহারা হাসি সবকিছু এত বেশী উজ্জ্বল যে আমাকে ওখানে নিতান্ত বেমানান লাগলো ।  চট করে রিকশায় উঠে আমি হুড ফেলে মুখ লুকোলাম ।  রিকশাওয়ালাকে ইশারা করি আরেকটু এগিয়ে যেতে ।  তুমি দেখার আগেই পালাই । 
বাসায় গিয়ে শুনলাম সব ঘটনা ।  প্রদীপের সাথে তোমার বাগদান হয়ে গেছে গত সপ্তাহে ।  আমার তখন ইচ্ছে হলো আবার একটা খুন করে জেলখানায় ফেরত যেতে ।  তোলপাড় যন্ত্রণায় মাথা ছিঁড়ে যায় ,  রাত কাটে নির্ঘুম । 
কদিন বাদে র‍্যাব এসে আমাকে যন্ত্রণা থেকে মুক্তি দেয় ।  হাসপাতালে দাদুকে দেখে মাঝরাতে বাড়ি ফেরার পথে আমাকে রাস্তা থেকে তুলে নিয়ে ঠ্যাং ভেঙে জেলখানায় ফেরত দেয় ।  আমার পকেটে নাকি গুলিভরা রিভলভার পাওয়া গেছে ।  ডাকাতির প্রস্তুতি নিচ্ছিলাম ঈদের খরচ তুলতে ।  আমার সঙ্গী সাথীদের খোঁজ দিতে পারিনি বলে আমার গিরাগুলো আস্ত রাখেনি ।  মারের চোটে অজ্ঞান আমি জেগে উঠে দেখি সত্যি আমার পকেটে মরচে ধরা একনলা একটা লোহার পিস্তল ।  এত বড় কেরামতি আমি জীবনে আর একটিও দেখিনি । 
আমার জেল জীবনে আরো পাঁচ বছর যুক্ত হলো ।  রাজবন্দী থেকে ছিঁচকে ডাকুতে অবনতি হয়েও এবার আমি আরো ভালো থাকবো ,  কারণ আমি নিশ্চিত জানি আমাকে দেখতে আসবে না কেউ ।  দ্বিতীয় জেলজীবনে প্রত্যাশার কোন বাতিঘর নেই আমার ।  আর জানোই তো প্রত্যাশার মতো ফ্যাসাদ আর কিছুই হয় না । 
প্রিয় মনীষা ,  এই চিঠি তোমাকে পাঠানোর কোন মানে হয় না ।  ছিঁড়ে ফেলবো জেনেও একরোখা ক্ষেদগুলো উড়িয়ে দেয়ার জন্যই লেখা । 
ইতি - 
অবনীশ






ঠেঙ্গামারা থেকে বাংলাদেশ



প্রায় আদিম যুগের কথা ।  ঠেঙ্গামারা গ্রামের লোকজন তখন মাত্র মোটা ধুতির উপর পিরান পরতে শিখেছে ।  তার আগে পুরুষকুলের সবাই উদলা গায়ে থাকতো ।  শীতকালে সেটা কষ্টকর হলেও গরমে আরাম ছিল ।  শীতকালে বয়স্কদের শিয়রে একটা করে  ' আইল্লা '  দেয়া হতো ।   ' আইল্লা '  হলো জ্বলন্ত কয়লাপূর্ন পোড়ামাটির ভান্ড ,  যাকে মোবাইল ফায়ারপ্লেসও বলা যায় ।  এর সুবিধা হলো যেখানে খুশী সেখানে নিয়ে যাওয়া যায় ।  এমনকি সাবধানে কাঁথার ভেতরে ঢুকিয়ে নেয়া যায় শীতকালে ।  অবশ্য কাঁথা পুড়ে যাবার আশংকাও থাকে সেক্ষেত্রে । 
বয়স্করা প্রায়ই বলে ঠেঙ্গামারা গ্রাম এক সময় জগতের সবচেয়ে সমৃদ্ধশালী গ্রাম ছিল ।  কালের বিবর্তনে সমৃদ্ধি ক্ষয়ে গেছে ,  লোকজন দরিদ্র হয়ে পড়েছে । 
ঠেঙ্গামারা গ্রামের মাঝ দিয়ে একটা খাল বয়ে গেছে ।  সেই খালের উপর গ্রামবাসীর ব্যাপক নির্ভরতা ।  ওই খালের ব্যবহারের দক্ষতার উপর নির্ভর করে জনগণের সুখ সমৃদ্ধি ।  
সেই খালের পরে গ্রামবাসীর নির্ভরতা গ্রামের দুই মৌলানার উপর ।  ঠেঙ্গামারা গ্রামে একটা মসজিদ থাকলেও মৌলানা আছে দুইজন ।  মৌলানা বাদে বাকী গ্রামবাসী নিরেট মূর্খ ।  দুই মোল্লাকে নিয়ে গ্রামবাসী একটু বিপদে পড়েছিল প্রথমদিকে ।  কারণ দুই মোল্লাই চায় মসজিদের ইমাম হতে ।  কিন্তু এক মসজিদে দুই ইমাম কেমনে হয় ?  তাই গ্রামবাসী বসে ঠিক করলো একজন ইমাম আরেকজন মুয়াজ্জিন হবে ।  তবে যেহেতু দুজনই দাবিদার পরের বছর ইমাম চলে যাবে মুয়াজ্জিনের জায়গায় মুয়াজ্জিন এসে বসবে ইমামের জায়গায় । 
ব্যবস্থাটা প্রথম প্রথম ভালোই যাচ্ছিল ।  কিন্তু কিছুদিন পর দেখা গেল নামাজের ওয়াক্ত হয়ে গেছে কিন্তু মুয়াজ্জিনের দেখা নাই ।  বাধ্য হয়ে ইমাম রাগে গজগজ করতে করতে নিজেই আজান দেয় ।  আবার কোন কোন সময় মুয়াজ্জিন এত আস্তে আজান দেয় যে কেউ শুনতেই পায় না ।  ইমাম নামাজ পড়ানোর জন্য দাঁড়িয়ে আছে ,  কিন্তু লোকজন কেউ আসছে না ।  ইমামকে এরকম ত্যক্ত করতে থাকলো মুয়াজ্জিন । 
পরের বছর পালাবদল হলো ।  মুয়াজ্জিন ইমামের জায়গায় দাঁড়ালো ,  ইমাম হুজুর মুয়াজ্জিনের জায়গায় আসলো ।  কিন্তু বদলাবদলির একদিন পরই দেখা গেল মাগরিবের সময় নতুন মুয়াজ্জিনকে খুঁজে পাওয়া যাচ্ছে না ।  বাধ্য হয়ে নতুন ইমাম নিজেই আজান দিয়ে নামাজ পড়াতে লাগলো ।  দিনের পর দিন এরকম প্রতিশোধ নেয়ানেয়ির খেলায় মানুষ অতিষ্ঠ হয়ে দুজনকে গ্রাম থেকে বের করে দেবার চিন্তা করতে লাগলো । 
এই খবর কানে আসার পর পর ইমাম মুয়াজ্জিন সেই রাতের মধ্যেই মিলিত হলো গোপন বৈঠকে ।  বৈঠক শেষে দুজনে মিলে গভীর রাতে খালের উজানে গিয়ে দুটো ছাগল মেরে রক্ত ছড়িয়ে দিয়ে আসলো জলে আর খালের পাড়ে । 
পরদিন সকালে গ্রামবাসী খালে হাতমুখ ধুতে গিয়ে আবিষ্কার করলো খালের পানি লালচে হয়ে আছে জায়গায় জায়গায় ।  ভয় পেয়ে গ্রামের লোকজন ছুটলো মসজিদে ।  ইমাম মুয়াজ্জিন দুজনে গম্ভীর হয়ে ঘটনা শুনলো ।  তারপর ফতোয়া দিল ,  গ্রামের অমঙ্গল ঘনিয়ে আসার লক্ষণ ।  মহামারী এগিয়ে আসছে ।  ওই বিপর্যয় ঠেকানোর জন্য জনপ্রতি একটা করে মুরগী জবাই করতে হবে এবং কোন দ্বীনি মানুষকে খাওয়াতে হবে । 
গ্রামে দ্বীনি মানুষতো দুইজন ।  ব্যবস্থা হলো প্রতিবেলায় একটা করে মুরগী জবাই করে একবেলা মুয়াজ্জিন আরেকবেলা ইমামকে খাওয়ানো হবে । 
উপস্থিত বুদ্ধিতে টিকে গেল দুজনের চাকরী ।  কিন্তু মুরগী খাওয়াতে গিয়ে গ্রামের মানুষ আধাআধি ভাগ হয়ে গেল ।  ইমামকে যারা খাইয়েছে তারা ইমামের ভক্ত হয়ে গেল ।  মুয়াজ্জিনকে যারা খাইয়েছে তারা মুয়াজ্জিন হুজুরকে মান্য করতে লাগলো ।  এই দুই দলের মধ্যে একবার হাতাহাতিও হলো খালের পানির ব্যবহার নিয়ে । 
নিয়ম ছিল যখন কেউ খাবার পানি সংগ্রহ করবে কিংবা হাতমুখ ধোয়ার জন্য নামবে অন্য কেউ মাছ ধরতে নামবে না তখন ।  কিন্তু ইমাম মুয়াজ্জিনের দুই দলের দ্বন্দ্বে এই নিয়মের ব্যত্যয় ঘটতে থাকলো বারবার ।  ইমাম সমর্থক যখন খাবার পানি আনতে যায় ,  মুয়াজ্জিনের লোক তখন জাল মেরে খালের পানি নোংরা করে দেয় ।  ফলে লাগলো বিরাট ক্যাচাল ।   গ্রামের মানুষ নিজেরা নিজেরা মারামারি হানাহানিতে জড়িয়ে পড়লো ।  পুরো গ্রামটা অনাচারে ভরে গেল । 
গ্রামের সবচেয়ে বয়স্ক অভিজ্ঞ মানুষ তিতা মিয়া ।  চোখে দেখেন না ।  কিন্তু কানে ভালো শোনেন ।  গ্রামবাসী তাঁর কাছে গেল ।  তিনি সব শুনে পরামর্শ দিলেন এই আজাব থেকে মুক্তির একমাত্র উপায় খালের দুই পাশে দুইটা মসজিদ নির্মাণ করা ।  এবং দুই মসজিদে দুই ইমামকে নিয়োজিত করা । 
তিতা মিয়ার কথা শতে শত সঠিক ।  গ্রামবাসী ওই পাড়ে আরেকটা মসজিদ বানিয়ে দুই মৌলানাকে দুই মসজিদের ইমাম করে দেবার পর ঠেঙ্গামারা গ্রামে শান্তির নহর বইয়ে গেল সাতদিন । 
অতঃপর .  .  .  .  .  .  .  .  .  .  .  .  .  ?  তাহারা জনম জনম ধরে সুখে কাটাতে লাগল ? 
না ! 
কিছুদিন বাদেই ইমাম মুয়াজ্জিন সমর্থকগন পরস্পরের খাওয়ার পানি সংগ্রহস্থলের উল্টোদিকে পায়খানার নালা খুঁড়ে দিল এবং বছরের পর বছর ধরে তাদের ডায়রিয়া মহামারী চলতে থাকবে । 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
এবং আরো বহু যুগ পার হয়ে ঠেঙ্গামারা জনপদের উত্তরপুরুষেরা বাংলাদেশ নামে একটা স্বাধীন দেশ গঠন করবে । 






অবশেষে একদিন মানুষ খেলুম



শতবর্ষ পুরোনো অব্যবহৃত দীঘি ।  ঘন আঁশটে গন্ধী জলজ আগাছার ফাঁকে ফাঁকে শত শত শাপলা ফুটে থাকে এখনো ।  পরিত্যক্ত দীঘিতে কেউ আসে না জল নিতে বা গা ধুতে ।  দীঘির পাড় জুড়ে কবরস্থান ।  হাজার হাজার মৃত মানুষের হাড় ফসফরাস সরবরাহ করছে মাটিতে ।  শাপলা তুলতে প্রতিদিন দীঘিতে নামে দ্বাদশবর্ষীয় মুকুল । 
একেকটা ফুল তুলে সবুজ সাদা পাপড়িগুলো ফেলে এক কামড়ে ফুলের মাথিটা খেয়ে লতাটা গলায় ঝুলিয়ে নেয় ।  এই ফুল তার খিদে মেটায় ।  ফুলের নলিগুলো তার মায়ের রান্নায় তরকারির যোগান দেয় ।  প্রতিদিন শাপলার তরকারী খেয়ে দুবেলা কাটে মা ছেলের । 
আজকে দীঘিতে নেমে গভীরে যেতে হলো একটু ।  যদিও গভীর অগভীর এক সমান এখানে ।  জলের নীচে লতার ঝাড়ে পা দিয়ে দিয়ে অনেক দূর চলে যেতে পারে সে ।  কিন্তু আজকে  অল্পদূর গিয়েই হঠাৎ পা ফসকে শেকড় লতার গভীরে নেমে গেল মুকুল ।  পায়ের নীচে কিসের যেন টান ।  সে দুপায়ে ঝটকা মেরে উঠতে চাইলে আরো জোরে গিট্টু লেগে গেল ।  টানাটানিতে তার মাথাটা ডুবে গেল জলের নীচে ।  সে কোনমতেই ঠাঁই পাচ্ছে না অগভীর জলেও ।  দম আটকে আসছে তার ।  শাপলার শেকড় লতাগুলোকে হিংস্র মনে হলো ।  অল্প কিছুক্ষণ টানাটানির পর জলের নীচেই দমটা থেমে গেল তার । 
এই দীঘির পাড়ে কেউ আসে না বিবশ দুপুরে ।  তাই কেউ দেখলো না এই ঘটনার লেশমাত্র ।  কেবল গত সপ্তাহে কবর হওয়া জমিরের দাদার বুড়ো শরীরটা কবরের বাঁশের বিছানায় শুয়ে শুয়ে শুনতে পায় দীঘির ধোপ সাদা ফুলগুলো একটা কালো চুলের মাথা ঘিরে বেদম হাসছে ফিসফিসিয়ে ।  সম্মিলিত সুরে মাথা নেড়ে জাতীয় ফুলগুলো যেন বলছে ,   ' অবশেষে একদিন মানুষ খেলুম '  । 






তৎবচন



রোজার শুরুতে গরমের ভয়ে অস্থির ছিলাম ।  কিন্তু আগস্ট মাসে শ্রাবণের যে অংশটুকু ছিল সেটা তুমুল বারিপাতে কানায় কানায় পুষিয়ে দিল জুলাইয়ের তালু - পোড়া গরমের যন্ত্রণা ।  চট্টগ্রামে স্বস্তির বাতাস ।  কিন্তু যতই দিন যেতে থাকে উপভোগ্য বৃষ্টির সাথে বাড়তে থাকে রাস্তার ফুটোর সাইজ ।  এক সপ্তাহ যাবার পর দেখা গেল দানবীয় কন্টেইনার ট্রেলারের বিশ চাকার ধাক্কায় বিশ্বকাপ উপলক্ষে শহরজুড়ে যেনতেন লেপটানো পিচ - মেকআপ উঠে গিয়ে নগ্ন গর্তগুলো ছোট গাড়ীর চাকার জন্য হা করে আছে ।  মানুষের রোজা হালকা হতে থাকে গালির তুবড়িতে ।  যদিও সে গালি গিয়ে পৌঁছে না যথাস্থানে । 
মেজাজ মর্জি খারাপ করলে হৃদযন্ত্রে নাকি গড়বড় হয় ।  ডাক্তার বলে দিয়েছে এমন কিছু না করতে যাতে হৃদযন্ত্রে গণ্ডগোল লাগে ।  মেজাজ খারাপ করার চেয়ে চোখ বুঝে ধ্যান করতে কিংবা দার্শনিক ভাবনা ভাবতে উপদেশ দিল ।  
কিন্তু রাস্তার গর্ত আর বৃষ্টির নোংরা জল দেখে কতটুকু দার্শনিক হওয়া যায় ।  তাই চোখ বন্ধ করে হাবিজাবি যা মাথায় আসলো একটার পর একটা লিস্টি ধরে লিখে গেলাম ।  এর মধ্যে যদি কোনটা আগে কেউ লিখে থাকে সেটা নেহায়েতই আমার মগজের অজ্ঞতা ।  কপিরাইট লংঘনের দায় নিতে চাই না ।  দেখা যাক কয়টা টিকে - 
১ . 
ঝড় জলের সাথে যার দৈনিক বৈরিতা ,  মেঘের সাথে তার প্রণয় হতে পারে না । 
২ . 
জীবিকা অক্ষত থাকলেই রাজনীতির বিতর্ক চলতে পারে ।  যাদের জীবিকা অনিশ্চিত তাদের কাছে রাজনীতি বা তন্ত্রের গুরুত্ব কচুরিপানার চেয়েও কম । 
৩ . 
দেয়ালে পিঠ ঠেকে যাবার পরই আদিম মানুষ অস্ত্রের প্রয়োজনীয়তা বোধ করেছে ।  আর আধুনিক মানুষ অন্যের পিঠ দেয়ালে ঠেকিয়ে দেয়ার জন্য অস্ত্র ব্যবহার করে ।  বিবর্তনের কি নিদারুণ উন্নতি । 
৪ . 
প্রায়শ্চিত্ত থেকেই কি প্রার্থনার সূত্রপাত ?  সব প্রার্থনায় অপরাধবোধের চিহ্ন কেন ? 
৫ . 
ভূগোলের উপর ইতিহাসের নির্ভরতা নেই ,  কিন্তু ইতিহাসই ভূগোল নির্মাণ করে ।  মানচিত্র বদলানোর অসভ্য যুদ্ধের ইতিহাসই সভ্য মানুষের ইতিহাস বিবেচিত হয় । 
৬ . 
বনের পাখিকে ভালোবাসার জন্যই খাঁচা - বন্দী করে মানুষ ,  কিন্তু সেই ভালোবাসা কেবল পরাধীনতাই প্রসব করে । 
৭ . 
স্বাধীনতাই উড়ন্ত পাখিদের সৌন্দর্য ,  উচ্ছল বন্ধুরাই তার প্রাণ ।  পাখিদের উড়তে দেয়া মহানুভবতা নয় ,  ঔদার্য নয় ,  প্রকৃতির স্বাভাবিক আচার । 
৮ . 
প্রেরণা ছাড়া কোন যাত্রাই সফল হয় না ।  কিন্তু প্রেরণারও খুঁটির জোর লাগে । 
৯ . 
আনন্দ - ভ্রমণ দ্রুত ফুরিয়ে যায় ,  আনন্দহীন ভ্রমণ যেন অনন্তকাল ধরে চলতে থাকে । 
১০ . 
ইতিহাসের ভুল - পাঠ অমার্জনীয় অপরাধ । 






গিরিগিটি জীবন



প্রথম জীবন . 
প্রথম জীবনটা দারিদ্রক্লিষ্ট ।  খুব কষ্ট করে পড়াশোনা ,  তীব্র অভাব আর টানাটানি ।  টিউশানি করে পড়ার খরচ ,  একাংশ সংসারেও যায় ।  সমাজ ভাঙার স্বপ্ন দুচোখে ।  পড়াশোনার সাথে সমাজতান্ত্রিক ব্যবস্থার আন্দোলনে ।  নতুন সমাজ গড়ে তোলার আকাংখা ।  দেয়ালে দেয়ালে পোস্টার ছেয়ে যায় স্বপ্ন শ্লোগানে ।  সারা রাত চিকা মেরে ভোরবেলা ঘুম ।  উই শ্যাল ওভার কাম ,  উই শ্যাল ওভার কাম সাম ডে .  .  .  .  নতুন দিন একদিন আসবেই ।  পূর্ব দিগন্তে নতুন সূর্য । 
দ্বিতীয় জীবন . 
পড়াশোনা শেষ হলো চার বছরের সেশান জটের লেজে ।  চাকরীর সন্ধানে পথে পথে ।  ছাত্র ভালো ,  সরকারী চাকরীর ইন্টারভিউ বোর্ডে উৎরে যায় ।  দুঃস্বপ্নের রাত কেটে যায় নতুন চাকরীর সুরভিতে ।  আপাততঃ টিকে থাকার চেষ্টা ।  বেতনের টাকার পরিমান টিউশানীর চেয়ে খুব বেশী না হলেও নতুন পথের সন্ধান পেয়ে বিভোর তরুণ ।  বিয়ে করে সংসার সাজাতে শুরু করে একদিন ।  উন্নত জীবনের স্পর্শে আস্তে আস্তে ফিকে হতে থাকে সমাজবদল ,  বিপ্লবের স্বপ্ন ,  মিছিল মিটিং কবিতা চলে যেতে থাকে স্মৃতির ঘরে । 
তৃতীয় জীবন . 
আরো এক দশক পর সরকারী চাকরীতে পোক্ত ।  সমাজে নাম ডাকের পাশাপাশি ব্যাংক ব্যালেন্সও উপচে পড়ছে ।  বছর বছর বদলানো লেটেষ্ট মডেলের গাড়িগুলো সিনেমার রাজপুত্রদের কথা মনে করিয়ে দেয় ।  তরুণের দারিদ্র যাদুঘরে ,  সমাজতন্ত্র আস্তাকুড়ে ,  মগজ মার্কিন ডলারের ঘুর্নিপাকে ।  সেই নোংরা অতীত ,  সমাজতন্ত্রের স্বপ্ন ,  শোষণমুক্ত সমাজের অস্তিত্ব সবই ভুল প্রমানিত হতে থাকে ।  জীবনের প্রথম পর্বটা তামাশা হয়ে যায় এখানে এসে । 
এটা কেবল একটা মানুষের গল্প নয় ।  অনেক মানুষের সম্মিলিত অবস্থান ,  ভিন্ন ভিন্ন অবস্থানে থাকা মানুষের দলবদ্ধ পরিবর্তন ।  ।  মানুষের জীবন এরকমই ।  গিরিগিটির মতো কেবল রঙ বদলাতে থাকে ।  যখন যে বর্ণ ধারণ করে তখন সেই বর্ণের প্রতি যুক্তি ধরতে থাকে ।  মানুষকে নিয়ে চিরস্থায়ী কোন মোহ থাকতে নেই । 






আক্কেল সেলামীঃ হীরক রাজার দেশে



১ . 
একজন অসুস্থ রোগীকে নিয়ে হাসপাতালে গেলাম ।  চট্টগ্রামের মেডিক্যাল সেন্টার ।  রোগীর জ্বর বেশী ,  গলায় কফ জমে গেছে ,  গায়ে লাল র‍্যাশ উঠে গেছে ।  ক্লিনিকে নেবার পর তাকে সরাসরি HDU নামক অতি যত্নশীল একটা চেম্বারে ঢুকিয়ে দরোজা বন্ধ করে দিল ।  ওখানে কারো ঢোকা নিষেধ ।  একদিন পর রোগ আরো বেড়ে যায় ।  এরপর একের পর এক বিশেষজ্ঞ ডাক্তার আসে ,  বোর্ড বসে ,  নতুন ওষুধ দেয় ,  তিনদিন এই অবস্থা চলার পর রোগীর শেষ নিঃশ্বাসটা যখন বন্ধ হয়ে যাবার উপক্রম হয়েছে তখন রোগীকে একটা আইসিইউ এম্বুলেন্সে করে সোজা ঢাকার একটা বড় হাসপাতালে নেয়া হয় রাতের মধ্যে ।  প্রায় শেষ অবস্থায় পৌঁছে যাওয়া রোগী জীবন ফিরে পায় আবার । 
এবং অতপরঃ কোন উপকারে না এসেও মেডিক্যাল সেন্টার তিন দিনে ষাট হাজার টাকা বিল করেছিল রোগীকে সফলতার সাথে মৃত্যুমুখে ঠেলে দেবার মূল্যস্বরূপ । 
২ . 
প্রতিবেশী  বাড়ির নির্মাণ কাজ করছেন ।  ভদ্রমহিলার স্বামী মারা গেছে বছর দুয়েক আগে ।  এখন তার শেষ সঞ্চয়টুকু দিয়ে বাড়ীর কাজে হাত দিয়েছেন ।  কাজ শুরু করার কদিন পর স্থানীয় কিছু মাস্তান এসে চাঁদা দাবী করলো ।  এত টাকা দিতে পারবে না বলায় বাড়ীর কাজ বন্ধ করে দিল মাস্তানরা ।  ভদ্রমহিলা পুলিশে খরব দিলেন ।  থানা থেকে এস আই এসে এদিক সেদিক ঘুরে মাস্তানদের সাথে কথা বলে বিকেলে এসে জানালো তাকে দশ হাজার টাকা দিলে ব্যাপারটা রফা করে দিতে পারে ।  ভদ্রমহিলা রাজী হলেন না ।  এটাও তো চাঁদা ।  এই চাঁদা বরং মাস্তানদের দিলে ওরা উৎপাত করবে না ভবিষ্যতে ।  পুলিশকে  ' না '  বলার ফলস্বরূপ পরদিন পুলিশ আসলো ওনাকে গ্রেফতার করে থানায় নিয়ে যেতে ।  কারণ তিনি মাস্তান - চক্রকে ধরার জন্য পুলিশকে সহযোগিতা করেননি ,  উল্টো অসৌজন্যমূলক ব্যবহার করেছেন ।  বহুকষ্টে তিনি পুলিশ মাস্তান দুপক্ষকে চাঁদা দিয়ে রক্ষা পেলেন হয়রানি থেকে । 
এবং অতপরঃ  সন্ত্রাসীরা চাঁদা চেয়েছিল ২০ হাজার ।  পুলিশে খবর দেয়ার বেয়াদবির মাসুলসহ দিতে হলো ৪০ হাজার ,  আর ব্যাপারটা সুন্দর করে মিটমাটের জন্য পুলিশকে দিতে হলো ১০ হাজার । 
৩ . 
সরকার পরিবর্তনের পরদিন নতুন ক্ষমতাসীন দলের লোকজন সদলবলে অফিসে ঢুকে অভিবাদন জানিয়ে বললো  ' সাপ্লাই নিয়ে ভাবনা ,  আর না আর না '  ।  এখন থেকে সব রকম সাপ্লাই ওরাই দেবে দেবে ।  আগের সাপ্লায়ার বাদ ।  অনেকদিন খাইছে ওরা ।   ' কোটেশন দেন আগামী বছর নতুন টেন্ডার হবে '  জানানো হলে ,  বলা হলো কোটেশন লাগবে না ,  আমাদের চেহারাই কোটেশন ।  প্রতিকারের জন্য স্থানীয় সরকার দলীয় সাংসদের বাসায় ধর্না দিতেই ,  আড়মোড়া ভেঙ্গে তিনি বললেন ,   ' দলের ছেলেরা গত পাঁচ বছর অনেক নির্যাতন সহ্য করেছে এবার ওদের কিছু করে খেতে দেন ।  নইলে কখন কি করে বসে ,  বুভুক্ষু লোকের জন্য আইন নাই ।  বোঝেনই তো ।  ' 
এবং অতপরঃ ঘাড়ে দুটো মাথা নেই বলে আগের দলকে বাদ দিয়ে নতুন দলকে কাজ দেয়া হলো ।  আগের দলকে বিদায় করার ফলস্বরূপ বিদায় - বাণী আসে ,   " বাসায় বউ বাচ্চার খবর নিছেন তো ?  " 
৪ . 
ব্যবসায়ী বন্ধুর ১১ লাখ টাকা মেরে দিয়েছে প্রভাবশালী পার্টনার সাবেক কাস্টমস ডেপুটি কর্তা ।  বন্ধু আদালতে গেল ।  ক্ষতিপূরণ মামলা করলো ।  উকিল নিয়োগ করলো ।  মামলা শুরু হলো ।  আদালত পুলিশকে হুকুম করলো তদন্তের ।  বন্ধু থানায় গিয়ে দেখলো ভাগ্যের বৃহস্পতি তুঙ্গে ।  থানার পুলিশের কর্তা ক্লাসমেট ।  বললো ,  দোস্ত চিন্তা নাই ।  আমি এই সপ্তাহেই সার্চ করতে যাবো ,  তুই কদিন পরে খোঁজ নিয়ে যাস ।  পরের সপ্তাহে থানায় গিয়ে দেখে আসামী ওসির পাশের চেয়ারে বসে খোশগল্প করছে ,  চা খাচ্ছে ।  দোস্তকে দেখে বন্ধু পুলিশ এগিয়ে এসে আড়ালে নিয়ে গেল ওকে ।  কানে কানে ফিসফিস করে বললো ,  এরা অনেক প্রভাবশালী ,  এদের সাথে ভেজাল করে কাজ নেই ।  তাছাড়া তোর মামলার ভিত্তি নাই ।  তুই কিছু টাকা নিয়ে আপোষ করে ফেল ।  নইলে কখন তোকে রাস্তাঘাটে কিছু করে ফেলবে ,  এর এক ছেলে আবার খুনের মামলার আসামী ।  বন্ধু পুলিশ দোস্তের চোখে চোখ রেখে তাজ্জব বনে যায় ।  এই চোখ সেদিনের চোখ নয় । 
এবং অতপরঃ কদিন পর জানা গেছে ,  থানাকে এক লাখ টাকা দিয়ে রিপোর্ট উল্টিয়ে দিয়েছে সাবেক সরকারী কর্তা । 
৫ . 
আমার বন্ধুটা নাছোড় ।  প্রাণের মায়া তুচ্ছ করে সে আরো উপরের দিকে গেল সূত্র ধরে ধরে ,  র‍্যাব ,  আর্মি যেখানে যা পরিচয় আছে সব কাজে লাগিয়ে রিপোর্টের একটা গতি করলো ।  কিন্তু মামলার নির্ধারিত তারিখে আদালতে হাজির হলে উকিল তাকে এক পাশে নিয়ে ফিসফিস করে বললো ,  ঝামেলা না করে আপোষ করে ফেলেন ।  এই মামলা টিকবে না ।  ওরা অনেক শক্তিশালী ।  শুভাকাঙ্ক্ষী হিসেবে একটা বুদ্ধি দিলাম ।  উকিলের চোখে সেদিনকার পুলিশ দোস্তের ছায়া দেখতে পেয়ে চমকে গেল বন্ধু ।  পুলিশ আর উকিল একই সুরে কথা বলছে কেন ? 
এবং অতপরঃ বিশ হাজার টাকা দিয়ে উকিলকে কিনে নিয়েছিল বিপক্ষ দল ।  পরের তারিখ থেকে বাদীর উকিল আসামী পক্ষে কোর্টে দাঁড়ানো শুরু করলো । 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
 [ সিরিজ নয় ,  তবু আরো স্থানীয় অভিজ্ঞতা আসতে পারে ভবিষ্যতে ।  ] 
শিরোনাম কৃতজ্ঞতাঃ সত্যজিৎ রায়






একটি চাল - চিনি বিষয়ক গাল - গল্প





কোথাও ভাত নেই ।  সাদা কালো লাল হলুদ কোন রকমের চাল বাজারে নেই ।  মানুষ রাস্তায় রাস্তায় হন্যে হয়ে ঘুরছে একমুঠো ভাতের জন্য ।  কেউ পকেটে টাকা নিয়ে ,  কেউ হাতে ভিক্ষার থালা নিয়ে ।  ধনী - দরিদ্র - ফকির - মিসকিন সব এক হয়ে গেছে ,  কেউ ভাত খেতে পারছে না ।  চালের আড়ত থেকে উধাও হয়ে গেছে চালের বস্তাগুলো ।  চাল বণিক আড়ত বন্ধ করে বাড়ি চলে গেছে ।  
এরকম আজগুবি কান্ড দেশের লোক কখনো দেখেনি ।  রাজার হুকুম অমান্য করা !  কিন্তু সত্যি রাজার হুকুমেই ক্ষেপে গেছে বণিক ।  রাজা বলেছে হয় সুলভ মূল্যে চাল বিক্রি করো ,  নয়তো পাজামা খুলে শুলে চড়ো ।  চাল বণিক বলেছে উচ্চমূল্যে চাল আমদানি করে সুলভ মূল্যে ভাত খাওয়াতে পারবে না ওরা ।  শূলে চড়ার ভয়ে চালই রাখলো না আড়তে । 
রাজার মোটা চামড়ায় একটু গোস্বা লাগলেও কোন ব্যবস্থা নিতে পারছে না ।  কারণ বনিকের টাকা রাজার শান শওকতের উৎস ।  তাছাড়া দেশে গণতন্ত্র ,  যার যা কিছু ইচ্ছা করার স্বাধীনতা ।  এবং সবচেয়ে বড় কথা রাজা - উজিরের চাল কিনতে হয় না ।  বণিক দিনের বেলা ঝগড়া করেও রাতের বেলা তাদের বাড়ি বাড়ি চালের বস্তাগুলো পৌঁছে দেয় । 
চাল বিক্রি বন্ধ হওয়াতে রাজা বরং মনে মনে খুশী ।  এক মাস ভাত বন্ধ রাখতে পারলে অনাহার অপুষ্টিতে দেশের কয়েক লাখ লোক মরে ঠেসে যাবে ,  জনসংখ্যার বাড়তি চাপটা কমবে ।  কিন্তু দোষটা হবে বণিকের ।  
রাজা তৃপ্তির সাথে আরো ভাবলো ,  এই মড়াগুলো বরং জীবিতগুলোর চেয়ে সুখে থাকবে ।  যারা অনাহারে মরে তারা শহীদের মর্যাদা পায় ,  পরকালে গিয়ে তারা পোলাও - কোর্মা - রোষ্ট - রেজালার সাথে স্বর্গীয় দই - হালুয়া - মিঠাই - মণ্ডা খাবে ।  আর জীবিতগুলা ঠাসাঠাসি অবস্থা থেকে মুক্তি পেয়ে একটু হাত পা নেড়ে বাঁচতে পারবে । 
চাল সংকটে পৌর কতৃপক্ষও বিশেষ আনন্দিত ।  কারণ এত এত লাশ মাটিতে পুঁতে ফেলতে কদিন পরিশ্রম হলেও আজীবন তাদের গু - মুত নিয়ে ভাবতে হবে না ।  অনাহারী মানুষেরাই নগরের সবচেয়ে নোংরা বিষয় ,  সৌন্দর্য - হানির প্রধান কারণ । 
সুতরাং অনাহারী জনতার ব্যাপক মরণাপন্ন হাহাকার দেখেও বেয়াড়া বণিকের শাস্তির ব্যাপারে কোতোয়ালকে কিছুই বললেন না রাজামশাই । 

 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
দিন পনেরো আগে ফিরিঙ্গি বাজার ব্রীজঘাটার কাছে দেলু মিয়ার চায়ের দোকানে বসে একটা নিমকি ভেঙে চায়ের কাপে চুবিয়ে খেতে খেতে অচেনা পরিব্রাজকের কাছে এই গল্পটা শুনে অবিশ্বাসী দৃষ্টিতে তাকিয়েছিল রহিম শেখ ।  ঘরে গিয়ে অনেক রাত পর্যন্ত ভেবেছে ,  এমন আজব দেশও দুনিয়াতে আছে !  ভাগ্যিস সেরকম দেশে তার জন্ম হয় নাই ।   আবার ভাবলো ,  নাহ এরকম হতেই পারে না ।  ব্যাটা নিশ্চয়ই মস্ত চাপাবাজ ।  তাকে মূর্খ ভেবে যা তা গল্প করে গেছে । 
গতকাল সন্ধ্যায় এক পোয়া চিনি কিনতে বেরিয়ে সারা বাজার ঘুরে একটা দোকানেও চিনি পেল না ।  দোকানীরা জানালো ওরা আর চিনি বিক্রি করবে না ।  কারণ সরকার চিনির ন্যায্য মূল্য বেঁধে দিয়েছে ।  ওই দামে চিনি বিক্রি পোষাবে না ,  বিক্রির অপরাধে শাস্তি মেনে নিতে পারবে না ।  তাই চিনি বাজার থেকে উধাও । 
রহিম শেখের মাথাটা চক্কর মারলো হঠাৎ ।  দেলুমিয়ার চায়ের দোকানে শোনা গল্পটা এতদিন বাদে পুরোপুরি বিশ্বাস হতে শুরু করেছে । 
খবরসুত্র






গাচ্ছাতা




বাস থেকে ঠিক এখানে নেমে পূব দিকে যে পাকা রাস্তাটা চলে গেছে ,  সেদিকে মানুষের ঘরবাড়ি পেরিয়ে মাইল দুয়েক গেলেই বন্য হাতির এলাকা ।  কয়েকশো বর্গমাইল জুড়ে আদিম অরণ্য ,  চারপেয়ে বন্যপ্রানীদের স্বাধীন বিচরণ ।  পাহাড় থেকে এঁকেবেঁকে নেমে এসেছে স্বচ্ছ জলের ঝরনা ।  একদা হরিণের পদচারণা ছিল ঝরনার কিনারে ।  এখন তারা আরো গহীনে হারিয়ে গেছে ।  তার বদলে কেবল ক্ষুধার্ত হাতির দলই নেমে আসে মাঝে মাঝে ।  এই পথটা এটা অ্যাডভেঞ্চারপ্রিয় মানুষদের ,  তোমার জন্য না । 
তোমাকে নিয়ে বরং উল্টোদিকে যাই ,  পরিচিত চেনাপথে ,  যেদিকে দুপেয়ে সভ্য মানুষের বসতি ।  মহাসড়ক থেকে পশ্চিমদিকে যে ইট বিছানো পথটা গেছে সেদিকে ।  হাঁটতে হাঁটতে তিনশো গজের মতো গেলেই লোকালয় ,  মানুষের কাঁচাপাকা ঘরবসতি ,  নিকোনো উঠোন ,  খড়ের গাদা ,  ধানের গোলা ,  টলমলে জলের সবুজে ছাওয়া পুকুর ,  থেকে থেকে পুকুরে লাফ দিয়ে উঁকি দিচ্ছে রুই কাতলা মৃগেলের বাচ্চাগুলো ।  
এই পাড়ায় আমাদের পূর্বপুরুষের বাস ছিল ,  এখনো বাস করে অনেক ঘর উত্তরপুরুষ আত্মীয় ।  গ্রামে ঢুকবো না এই অসময়ে ,  দুপুরের ভাতঘুমে নিথর পাড়াগাঁর লোক ।  আমরা বরং পা টিপে টিপে পাড়াকে বাঁয়ে রেখে খরনা খালের ধার নিয়ে হেঁটে পাড়াটার পেছন দিকটায় চলে যাই । 

মানুষের ঘরবাড়ী থেকে একটু তফাতে এখানে সবুজ ঘন একটা বাঁশবন ,  তার মাঝ দিয়ে বালির পথ এঁকেবেঁকে চলে গেছে ,  পাশ দিয়ে বয়ে যাচ্ছে স্বচ্ছ পাহাড়ী ছড়া ,  পুবদিকের অরণ্যঘেরা যে পাহাড় থেকে এই জলধারা নেমে আসছে সেই অপরূপ সবুজ পাহাড়গুলো দেখা যাবে বাঁশবনের ফাকে একটু উঁকি দিলেই ।  বাঁশবনের সেই ফিসফিস নির্জনতার মাঝে মাঝে মাঝেই ছড়িয়ে ছিটিয়ে দাঁড়িয়ে আছে আকাশছোঁয়া শিরীষ গাছ ,  আম ,  জাম ,  গাব ,  তুলা সহ আরো নানান জাতের চেনা অচেনা প্রাচীন বৃক্ষ ।  নির্জন দুপুরে মাঝে মাঝে ডেকে উঠছে বউ কথা কও কিংবা বিষন্ন কোন ঘুঘু ।  বিশাল সেই ছায়ার রাজ্যে গা এলিয়ে বসলেই আবেশে চোখদুটো মুদে আসবে পরম সুখে । 

বেলা দুপুর ।  আকাশে মেঘের ছাতা ।  বাতাসে গতরাতের বৃষ্টির সোঁদা মিষ্টি গন্ধে তখনো ম ম চারপাশ ।  পুরো বাঁশবন জুড়ে বালিয়াড়ি ।  সাদা ঝুরঝুরে বালিতে পায়ের তালু ডুবে যাবে ।  দুপায়ের তলায় সুড়সুড়ি দিচ্ছে শুকনো বালি ।  হাঁটতে হাঁটতে বনের শেষ প্রান্তে এসে থমকে দাঁড়াবো আমরা ।  আরো সামনে যেতে হলে হাটু জলের ছড়াটা পার হতে হবে ।  স্বচ্ছ জলধারায় ভালো করে খেয়াল করলে দেখবে অসংখ্য মলা পুটি চিংড়ির পোনা খেলতে খেলতে চলে যাচ্ছে ভাটির দিকে ।  পানি আরেকটু বাড়লে বিশাল বড় বোয়াল মাছও দেখা যাবে ।  বর্ষাজুড়ে মাছ ধরার উৎসব চলে এই খালের ধারে ।  এখান থেকে সোজা পশ্চিমে তাকালে একটা দীঘির নির্জন পাড় ।  দীঘির পাড়ে সারি সারি প্রাচীন বৃক্ষ সটান দাঁড়িয়ে । 
ওই পাড়ে যাবো না আমরা ।  কারণ হঠাৎ করে ঝিরিঝিরি বৃষ্টি নামতে শুরু করেছে ।  মাথার উপর বড় বড় গাছ ,  তাই টের পাওয়া যাচ্ছে না ।  কিন্তু কিছুক্ষণ পর ঝুমঝুমিয়ে কুকুর - বিড়াল নামতে শুরু করবে ,  তখন আশ্রয়ের খোঁজ করতে হবে ।  এরকম নির্জন বনে আশ্রয় কই ?  ভিজতে ভিজতে বাড়ি ফিরতে হবে ভেবে মনটা দমে যাচ্ছে ? 
না !  মোটেও হতাশ হবে না ।  আরেকটু এগিয়ে হাতের ডানে তাকালেই চোখে পড়বে সেই গাছটি ।  বিশাল একটা তুলাগাছ ।  অদ্ভুত চেহারার কান্ডটা ।  গোড়ার দিকে দুটো দেয়ালের মতো চ্যাপটা দেয়াল বেড়িয়ে একটা গুহার সৃষ্টি করেছে ।  ওখানে অনায়াসেই বড়সড় একজন মানুষ হারিয়ে যেতে পারে ।  পাতলা শরীরের দুজনও হারাতে পারবে ।  যতই বৃষ্টি হোক ,  ওখানে কেউ ভিজবে না ।  এক ছুটে নিরাপদ ওই আশ্রয়ে গিয়ে দাঁড়াবো আমরা ।  এখানে দাঁড়িয়ে বৃষ্টি দেখার সুখ অতুলনীয় ।  যত বৃষ্টিই হোক সরাসরি জল ঝরবে না মাথার উপর ।  শীতল বাতাসের ঝাপটায় গায়ের লোমগুলো দাঁড়িয়ে যাবে ।  আনন্দ শিহরন ।  চকচকে পাতার উপর টুপটুপ করে ঝরতে থাকা দুপুরিয়া বৃষ্টিটা দেখতে থাকো ।  বাঁশবনের ফাঁক দিয়ে ওদিকে দেখা যাবে কল কল করে বয়ে চলা ঝরনার জলও । 
একটু পরেই বৃষ্টি থেমে যাবে ।  বৃষ্টি থামলেও বেরুতে ইচ্ছে করবে না সেই আশ্রয় ছেড়ে ।  বেরিও না ।  দাঁড়িয়ে থাকো ।  বুক ভরে টেনে নাও বিশুদ্ধ বাতাস ,  প্রতিটা নিঃশ্বাসে তুমি হয়ে যাবে আপাদমস্তক শুদ্ধ মানুষ ।  বিশ্বাস করো এখানে দাঁড়িয়ে তুমি অতীতের সকল গ্লানি দুঃসময়কে ক্ষমা করে দেবে অবলীলায় । 
তোমাকে নিয়ে ছোট্ট এই ভ্রমণ পরিকল্পনার কথা তুমিও জানো না । 
কিছুদিন আগে গ্রামে গিয়ে বাজ পড়লো মাথায় যেন ।  গাছটি যেখানে দাঁড়িয়ে থাকতো সেখানকার আকাশটা খাঁ খাঁ রোদ্দুর ছড়াচ্ছে নির্লজ্জের মতো ।  গাছটির কোন অস্তিত্বই নেই কোথাও !  এতগুলো বছর ,  এতগুলো মানুষকে আশ্রয় দিয়েও গাছটির শতবর্ষী জীবন হেরে গেছে জ্বালানী - আসবাবের দৈনন্দিন প্রয়োজনের কাছে ।  বোকাসোকা আর কোন কিশোর কখনোই সেই  ( গাছ + ছাতা )  গাচ্ছাতার আশ্রয় পাবে না আর কোন বরষায় । 

ছবি :  


 








হরতালে নস্টালজিয়া



অনেকদিন পর রোদ উঠলো আগামী দুকিস্তির চারদিন হরতালের সমর্থনে । 
রিকশাওয়ালারা আগামী চারদিন হরতালে ভালোই কামাই করবে ।  বায়ুশোধনের পাশাপাশি হরতালের আরেকটা উপকার ।  
তবে আবুল হোসেনের কেবল একটু সমস্যা আছে ।  তাকে সুদূর কর্মক্ষেত্রে যেতেই হয় ।  অফিসে যেতে ১০ টাকা বাসভাড়ার বদলে তাকে রিকশাভাড়া গুনতে হবে প্রতি যাত্রায় ১৫০ টাকা করে । 
যাবার সময়টা যাত্রাটা ব্যয়বহুল হলেও ফিরতি যাত্রায় কোন পয়সা খরচ হবে না ।  কারণ কোন রিকশাওয়ালা তাকে নেবে না ।  সারাদিন ভাড়া টেনে বিকেলে ওরা যথেষ্ট ক্লান্ত ,  পকেট তাদের আশাতিরিক্ত ভারী ,  এমনকি  ' যাবেন নাকি ভাই '  জিজ্ঞাসায়ও বিরক্তি ওদের ।  তাই হেঁটে বাড়ি ফিরতে হবে তাকে ।  হাঁটাহাঁটি স্বাস্থ্যের জন্য ভালো । 
চারদিনের হরতালে তার প্রত্যক্ষ ক্ষয়ক্ষতির পরিমান -  রিকশাভাড়া খরচ ৬০০ টাকা  ( এটা অবশ্য তার ৩০ দিনের বাসভাড়া )  ।  পদব্রজে ভ্রমণ ৪৪ মাইল ,  দু ' পায়ে ফোস্কা গোটা পাঁচেক ।  
১১ জুলাই সোমবার সন্ধ্যায় গিয়ে বিরোধী দল হরতাল সফল করার জন্য জনগনকে ধন্যবাদ দেবে ,  আর সরকার ধন্যবাদ দেবে হরতাল প্রত্যাখ্যানের জন্য । 
জনগণ জানে না তারা হরতালে তারা কার উপকার করেছে ।  তবে শুক্রবারে বাজারে গিয়ে দেখবে ৩০ টাকার সবজী ৫০ টাকা ,  ২০০ টাকার মাছ ৩০০ টাকায় বিক্রি হচ্ছে । 
১০০০ টাকার একটা রঙিন নোট নিয়ে বাজারে গিয়ে আবুল হোসেন শূণ্য পকেট আর অর্ধেক থলে নিয়ে ফিরতে ফিরতে মনে মনে বিড়বিড় করবে ,   বাবার আমলে ১০০ টাকা নিয়ে বাজারে গিয়ে থলে ভর্তি করে আনার পরও নগদ পাঁচটাকা  ' বাজার কমিশন '  পকেটে থেকে যেতো । 
শায়েস্তা খাঁর আমলটা আসলে খুব বেশী পেছনে না ।  
আর উজির - নাজিরগণ ছুটির আমেজে তাকিয়ায় হেলান দিয়ে ভাববে ,  হরতাল তেমন খারাপ না ,  তবে খুব নস্টালজিক করে । 






বর্ষার বিরস গদ্য



বিকেলটা ঘাপটি মেরে বসেছিল মেঘের আড়ালে ।  দুপুর গড়িয়ে দিনটা তাই সরাসরি সন্ধ্যার কবলে ।  আষাঢ় বিকেলে মেঘের অন্ধকারই সত্য ।  বৃষ্টির সাথে বুনো গন্ধ বাতাসে ভর করে ছুটোছুটি ।  এইসব দামাল চঞ্চলতা আজকাল কপালে বিরক্তির কুঞ্চিত রেখা বৃদ্ধি করে ।  লাঠি ঠুকে ছাতার ভারসাম্য রেখে বয়সী শরীর বর্ষা প্রণয়ে অক্ষম ।  শরীরটা নিরাপদ আশ্রয়ে স্বেচ্ছা - বন্দী । 

দুপুর থেকে সন্ধ্যা কতক্ষণ ঠায় বসে থাকা ?  এলো - চিন্তারা দুষ্টু বালকের মতো দিশেহারা ।  মগজের কোষে কোষে ধূসর হয়ে আসা স্মৃতিগুলো মুছতেও চায় না আবার ভেসে উঠতে উঠতেও টুপ করে ডুব দেয় ।  মাঝে মাঝে একেকটা বিক্ষিপ্ত স্মৃতির নোটিশ দুরারোগ্য শ্বাসকষ্ট ছাড়িয়ে উঠে আসে ।  স্মৃতি - নাও কিছুদূর দাঁড় বেয়ে ধপাস ।  চল্লিশ বছর  পুরনো থমকে থাকা একটা সময় থেকে ভেসে আসা বর্ষা - গীতি বদলে যায়  ' বয়স আমার মুখের রেখায় শেখায় আজো ত্রিকোণমিতি ' র গুনগুনে । 

আষাঢ়ে এমনই তো হবার কথা ।  মেঘ জল বৃষ্টি ।  এই বৃষ্টি কাদাজল পেরিয়ে কংক্রিটের দালান ।  জল ঝড় নিরোধক কক্ষ থেকে দৃশ্যমান রাস্তায় জমে থাকা জলে কৈশোর যাত্রীদের দাপাদাপি ।  জানালার গ্রিল ফুঁড়ে আসা ভর দুপুরের দৃশ্যটা আক্ষেপের তীর বিদ্ধ করছিল পঁচাত্তরস্য বুকে ।  ঝেঁপে নামা বৃষ্টির ঝড়ো শব্দে মাথার ভেতরে আবারো স্মৃতির ঝাপসা সেলুলয়েডের ঘূর্ণন ।  সেই আষাঢ় আর এই আষাঢ়ে তিন যুগের ব্যবধান !  !  মেঘবৃষ্টির কোলাহলে এই স্মৃতিগুলো বড্ড জ্বালাতন করে ।  বর্ষা - মেদুর সন্ধ্যায় বধিরতাই শ্রেয় । 

ছবি :  


 

 








স্মৃতির কলম



কলম দিয়ে লিখিনা বহুদিন ।  না লিখতে লিখতে আঙুলের গিঁটে গিঁটে মরিচা ধরে গেছে ।  বাংলা ইংরেজী দুই প্রকার হাতের লেখাই জঘন্য হয়ে গেছে ।  কখনো একটা পৃষ্টা লিখতে হলেও ঘাম ধরে যায় ,  আমার লাইন হয়া যায় আঁকাবাকা আর লেখার চাপে ব্যাথাতুর থাকে কনিষ্ঠ আঙুল ।  স্বাক্ষর করা ছাড়া কলমের কোন কাজ নাই আজকাল ।  আঙুলগুলো কীবোর্ডের প্রতি এত বেশী নির্ভরশীল হয়ে গেছে যে ,  দুই আঙুল দিয়ে একটা কলম ধরে লেখার ধৈর্য একেবারে নেই । 
ছোটবেলা থেকেই কলমের খুব শখ ছিল ।  বইয়ের শখ শুরুর অনেক আগে থেকেই কলম জমাতে শুরু করি ।  কেউ দামী কলম উপহার দিলে রেখে দিতাম বড় হয়ে লিখবো বলে ।  জমে গেছে অনেক কলম ।  অনেকগুলো শখের ,  উপহারের কলমের কালি শুকিয়ে রাবার হয়ে গেছে । 
স্কুল পেরিয়ে কলেজে গেলাম ,  কলেজ পেরিয়ে বিশ্ববিদ্যালয় ,  বিশ্ববিদ্যালয় ছেড়ে কর্মজীবনের মধ্যাহ্ন ,  তবু কলমের উপহার থামেনি এখনো ।  কিন্তু স্কুলের কলমগুলির মতো করে আর সংগ্রহ বাড়েনি ।  সাম্প্রতিক পাওয়া কলমগুলির অনেকাংশই এদিক সেদিক হারিয়ে গেছে ।  বড় হয়ে লিখবো বলে যে কলমগুলো রেখে দিয়েছিলাম সেগুলোর মধ্যে নিবের কলমগুলো যাদুঘরেই যাচ্ছে কারণ দোয়াত কালির যুগ পেরিয়ে গেছে বহু আগে ।  আর কখনো লেখা হবেনা ওগুলো দিয়ে । 
আগাগোড়া সোনায় মোড়ানো একটা সোনালী কলম এখনো রয়ে গেছে ।  Win Chung নামের চীনা কলমটি একসময় খুব জনপ্রিয় ছিল ।  ওই কলম অনেকগুলো ছিল আমার ।  বাবা এনেছিল বিদেশ থেকে ।  যা দিয়ে পুরো স্কুল জীবনের সবগুলো বার্ষিক পরীক্ষা পার করেছি ।  নিয়মিত লেখার কাজে ব্যবহৃত সেই কলমের একটি রেখে দিয়েছিলাম ।  সেদিন পুরোনো বাক্স খুলে দেখি এখনো অবিকল আছে ২৭ বছর আগের কলমটি ।  
তারো আগের আরেকটি কলম ফ্রান্সের তৈরী Waterman ।  ক্লাস এইটে পড়ার সময় বাবা দিয়েছিল ।  একদম রূপার তৈরী কলম যেন ,  আগাগোড়া রূপোলী বর্ণের বলপয়েন্ট কলম ।  এত নরোম স্পীং এর কলম আগে পরে কখনোই পাইনি ।  ওই কলমের রিফিলটাও ছিল রুপালী ,  স্টীলের তৈরী ।  ওই রিফিল দেশে কোথাও পাওয়া যাবে না বলে অর্ধেক লিখে রেখে দিয়েছিলাম ।  অনিবার্যভাবে কালি শুকিয়ে যায় ।  আজো আছে সংগ্রহের সবচেয়ে পুরোনো ৩০ বছর বয়সী সেই কলমটা ।  
এছাড়াও কাছাকাছি সময়ের দামী কলমের মধ্যে কয়েক প্রকার পার্কার ,  কয়েক প্রকার শেফার সহ খ্যাত অখ্যাত কোম্পানীর প্রায় দুডজন কলম একটা ছোট বাক্সের মধ্যে রেখে দিয়েছিলাম ।  ওই কলমগুলোতে আর কখনো লেখা হবে না বুঝতে পারলাম কলম যুগ শেষ হবার অনেক বছর পর ।  সেদিন পুরোনো জিনিসপত্র ঘাটতে গিয়ে বাক্সটা হাতে নিলাম এবং আপ্লুত হলাম । 
তিন টাকার ইকোনো কলম বাজারে আসার পর থেকে কালির কলমের যুগে ভাটা পড়ে ।  বাজারে তখন জেম ইউথ দুরকম কালির খুব চল ছিল ।  আমার পছন্দ ছিল ইউথ ।  কালচে নীল রঙের কালি ।  জেম কালি ছিল নীলের নীল ।  আরেকটা কালি ছিল স্ট্যান্ডার্ড কালি ।  ওই কালি কুচকুচে কালো ।  কিন্তু কিছুদিন পর সেই কালোটা রং বদলে হয়ে যেতো খয়েরী ।  খাতার উল্টো পৃষ্ঠায়ও লেখা উঠে যেত বলে ওটা আমার অপছন্দ ছিল । 
এত কলম থাকলেও একটা কলমের জন্য আমার এখনো মন পোড়ে ।  এক মামা এসএসসি পরীক্ষার আগে বিদেশ থেকে আমার জন্য একটা কলম পাঠায় তার বন্ধুকে দিয়ে ।  চিঠিতে জানিয়েছিল ,   " তোর জন্য খুব সুন্দর ঝকঝকে একটা দামী কলাম পাঠালাম ,  যত্ন করে রাখিস ,  ভালোমতোন পরীক্ষা দিস ,  প্রথম বিভাগ পাওয়ার আগাম পুরষ্কার "  
কিন্তু পরীক্ষা শুরু হয়ে গেলেও কলমটা এসে পৌঁছাতে পারে না ।  একে একে সবগুলো পরীক্ষা শেষ হলো ,  রেজাল্টও হলো ,  প্রথম বিভাগও জুটলো ,  কিন্তু কলমটা আর কখনোই আসেনি আমার কাছে ।  মামার বন্ধু পথে কোথাও হারিয়ে ফেলেছিল ।  সেই অদেখা হারিয়ে যাওয়া কলমটির জন্য অনেকদিন মন কেমন করতো ।  এখন ভাবি ,  না এসেই তার উপকার হয়েছে ,  আমার কাছে এলে সংগ্রহের আরেকটা সংখ্যা বাড়তো বৈ কোন লাভ হতো না ।  এখন যার হাতে পড়েছে তার হাতেই যত্নে থাকুক । 
সেদিন পুরোনো কলমগুলো বের করে একটা একটা করে দেখছিলাম ,  আর স্মৃতির রেকর্ড বাজছিল মাথায় ।  সবুজ কালির একটা জার্মান কলম হাতে পড়তেই মনটা উদাস হলো ।  এই কলম আমার প্রথম তারুণ্যের স্মৃতি ।  খুব উদাস লাগলে এই কলম দিয়ে ডায়েরি লিখতে বসতাম ।  ডায়েরির সেই পাতাগুলো ছিঁড়ে ফেলে দিয়েছি একটা সময় ,  কিন্তু কলমটা রয়ে গেছে সময়ের অজান্তেই । 






ধোঁয়া



রাতে ঘুমোবার আগে একবার ঘরের বাইরে যেতে হয় ।  ধূমপান প্রাণঘাতী জেনেও শ্বেত ফিল্টারের একটা তামাক শলাকা দুই ঠোঁটে চেপে রেখে একটা দিয়াশলাই কাঠির মাথা দিয়ে তার ঘরের পার্শ্বদেয়ালে আঘাত করতে হয় ।  সেই ছোট্ট বিষ্ফোরণের শিখা থেকেই বিশুষ্ক তামাক শলাকা যোগাড় করে নেয় প্রয়োজনীয় আগুন । 
সিগারেটের কমলা আগুন থেকে আহরিত ধোঁয়া বুকের খাঁচা হয়ে অন্ধকার আকাশে উড়ে যাবার আগে নিকোটিনের দাগ বসিয়ে দেয় ফুসফুসের কোথাও ।  সেই দাগ কখনো মুছবে না । 
তবু সেই ধোঁয়া রেখাকে আকাশমুখী দেখার জন্য আমাকে প্রত্যেক সন্ধ্যায় একবার আগুন দিতে হয় তামাক শলাকায় ।  কারণ সেই আকাশমুখী ধোঁয়ার ভেতর আমি কারো নিমগ্ন ছায়া খুঁজে পাই ।  সেই ছায়াতে নিমজ্জিত হয়ে থাকি কিছুক্ষণ ।  বিদ্যমান সকল রহস্যের মায়াজাল সরিয়ে ,  অনধিকারের সীমানা পেরিয়ে ওই সময়ে সে কেবল আমার হয়ে যায় ।  আমি তাহাতে আশ্রয় নেই ,  সে আমাতে আশ্রয় পায় ।  
সিগারেটে আমার নেশা নেই ,  আমার নেশা তাহাতে ।  আমি তাহাকে অনুভব করার জন্যই আগুন জ্বালাই ,  ধোঁয়া ওড়াই ।  
মানুষ জানে আমার ফুসফুস পুড়ে যাচ্ছে ।  
আমি জানি আমার পুড়ছে হৃদয় ।  
কেবল .  .  .  .  .  সে কিছুই জানে না । 






বাসা বদল



১ . 
লোকটা হাত ধরতেই এক ঝটকায় ছাড়িয়ে নিলাম । 
নাছোড়বান্দা লোকটা এ বাড়ির মালিক ।  পিছু নিয়েছে বাড়ী বদলের দিন থেকেই ।  এই এলাকায় আমি নতুন ।  পথঘাট চেনা হয়নি ।  সুযোগ পেয়েছে লোকটা । 
কদিন আগে হলেও দু ' গালে দুটো চড় বসিয়ে দেয়া যেতো ।  কিন্তু আইন বদলে গেছে কদিন আগে ।  আমার সময় আইনের প্রতিকূলে ।  মন বলছে ধৈর্য ধরতে ।  কটা দিন গেলে ঠিক হয়ে যাবে । 
সাবধানে লোকটার গতিবিধির দিকে নজর রাখি ।  লোকটা শিকারী বিড়ালের মতো ।  পা টিপে টিপে হাঁটে খানিক দূর দিয়ে ।  আশে পাশে লোকজন থাকলে ভাজা মাছটিও ভেঙ্গে খেতে জানে না ।  কিন্তু নির্জন হলেই বিপদ ।  তখন সাবধানে থাকতে হয় আমার ।  নইলে ঝাঁপিয়ে পড়বে যে কোন মুহুর্তে ।  চেহারা বদলে যায় তখন তার ।  দেখেই বোঝা যায় শাণিত অস্ত্র লুকোনো আছে ।  এরকম বিপদ আগের বাসায় কখনো হয়নি । 
২ . 
বাসা বদলে সম্মতি ছিল না আমার ।  তবু বাবার দিকে চেয়ে বাসাটা বদলাতেই হলো ।  বাবা পারছিল না আর ।  আমার চেয়েও বাবার প্রয়োজনটা ছিল বেশী । 
বাসা বদলাবার সময় মা কাঁদছিল খুব ।  টুকুনও ।  এতগুলো বছর আগের বাসায় থেকেছি ।  স্কুলে ভর্তি হবার আগ থেকেই ।  এত বছর পর এরকম হুট করে পরিচিত বাসাটা ছেড়ে যেতে হবে ।  নতুন বাড়ীটা অনেক সাজানো ।  দামী ফিটিংসে মোড়ানো অভিজাত এলাকার বাড়ি ।  কিন্তু বাড়িওয়ালা কেমন হবে জানার উপায় নেই ।  আলাপে পোষাকে আধুনিক হলেও মননে কতটুকু রুচিশীল ,  ঝামেলা পাকাতে কতটা ওস্তাদ আগে থেকে জানার উপায় নেই ।  এখানে আসার পর বাড়ীওয়ালার মতলব ভালো লাগছে না ।  মা বলছিল এই বাড়িওয়ালারা একটু ওরকমই হয় । 
ওই বাসাটা কতো ভালো ছিল !  যখন খুশী বই নিয়ে জানালার পাশে বসে যেতে পারতাম ।  যেকোন বিকেলে বা দুপুরে ক্যাসেট প্লেয়ারে হেমন্তের গান ছেড়ে দিয়ে বাইরে মেঘের সাথে রোদের মাখামাখি দেখতে দেখতে বইতে ডুবে যেতে পারতাম ।  রাতে যত দেরীতেই খাই ,  দেরীতেই ঘুমোই কারো কোন আপত্তি ছিল না । 
মাঝরাতে বই পড়তে ভালো লাগে আমার ।  বুদ্ধদেব বসুর  ' তিথিডোর '  বইটা মাঝরাত থেকে পড়তে শুরু করে ভোরের আগে আগে শেষ করেছি ।  গোগ্রাসে গিলেছিলাম ।  কেউ বাধা দেয়নি ।  রবীন্দ্রনাথের  ' নৌকাডুবি '  পড়ে চোখের জলে বালিশ ভিজিয়েছিলাম একা ।  কেউ জানে না ।  এখন কি ওসব হবার যো আছে ?  সবকিছুতে নজরদারি ,  নিয়মের কড়াকড়ি ।  রাত দশটার পরপর বাতি নেভাতে হবে ,  ঘুমাবার আগে গান বাজানো চলবে না ,  বই পড়া চলবে না ।  জানালার পাশে দাঁড়িয়ে একা একা চাঁদ দেখা যাবে না ।  সব কিছুতে ঘাড়ের উপর এসে দাঁড়াবে কেউ । 
অথচ লোকটাকে ভদ্র সভ্য দয়ালু বলেই মনে হয়েছিল আগে ।  নইলে বাসা বদল করতাম না ।  এখানে আসার পর লোকটা স্বরূপে প্রকাশ পেয়েছে ।  আমার আগের বাসায় খানিক দারিদ্র্য থাকলেও ছিল অবাধ স্বাধীনতা ,  অসীম সুখ ,  যা কেড়ে নিয়েছে এই নতুন বাসা ।  এখানে সবচেয়ে বড় সমস্যা ,  একা থাকতে না পারা । 
খানাপিনা বিলাস ব্যাসনের সুব্যবস্থা থাকলেও সবকিছু শৃংখলাবদ্ধ ।  ভাল্লাগে না এত শৃংখল ।  এসব নতুন বাসায় নাকি অবাধ স্বাধীনতা থাকে না ।  তবু কেন যে মেয়েরা পুরোনো বাসা ছেড়ে নতুন বাসায় ওঠে ? 
আর  .  .  .  . বিয়ের পর কেবল মেয়েদেরই বাসা বদল করতে হয় কেন ,  এ কেমন নিয়ম ? 






সদরুল বাশারের যাদুর কাঠি



কেউ কেউ চরম অপরিণামদর্শী ।  ভাগ্য নিয়ে কাবাডি খেলতে পারে কেউ কেউ ।  সদরুল বাশার ঠিক সেরকম না হলেও কাছাকাছি ।  কেরাণীহাট থেকে শহরমুখী কোষ্টার সার্ভিসে ওঠার সময় সদরুল বাশার তার ভবিষ্যতের দিকে তাকিয়ে ভাসমান অমাবস্যাই দেখছিল ।  শহরে তার পরিচিত দুয়েকজন আছে ঠিকই ,  কিন্তু রাতে থাকার মতো কেউ ঘনিষ্ট কেউ নেই ।  দূর সম্পর্কের এক খালাতো ভাই আছে তার মেসে ওঠা যেতে পারে খুব দায়ে ঠেকলে ।  ঠেকায় সে ইতিমধ্যে পড়ে গেছে ।  বাবার সাথে তুমুল ঝগড়া করে বেরিয়ে এসেছে ঘর ছেড়ে ।  
মেট্রিক পাশ করে সে তিন বছর ধরে পড়াশোনায় ইস্তফা দিয়ে টোঁ টোঁ করে ঘুরে বেড়াচ্ছিল বিদেশ যাবার নাম করে ।  পড়াশোনা করে দুই পয়সার মাষ্টার / কেরাণী হতে চায় না সে ।  বরং পড়াশোনা না করেও পাশের গ্রামের হাড়ি ডোমের ছেলেপেলেরাও বিদেশ ঘুরে এসে গ্রামে পাকা দালান তুলেছে সেদিকে অঙ্গুলি নির্দেশ করে বাপকে নিবৃত করে রেখেছিল তাকে পড়াশোনার চাপ দেয়া থেকে ।  কিন্তু তিন বছরেও বিদেশে যাবার কোন রকম ব্যবস্থা করতে না পারার ফলে বাপ তাকে আবারো কলেজে ভর্তি হবার জন্য চাপ দিতেই মাথাটা গরম হয়ে যায় ।  শুধু কলেজে ভর্তি হবার চাপ দিলে এতটা আগুন জ্বলতো না । 
জ্বলেছে  ‘ বসে বসে বাপের অন্ন ধ্বংস করবি আর কদিন ,  এবার নিজের কামাই খা !  ’  ,  এই বাক্যটা শুনে ।  এটা কোনমতেই হজম করতে পারলো না সে । 
আসার আগে গরমে গরম বলে এসেছে বাপকে ,   ' তোমার অন্ন তুমি পিঠা বানিয়ে খাও ।  আমি শহরে গিয়ে আমার নিজের অন্নের সংস্থান করবো '  ।  
জেদের বশে বলা কথাটা কত ভুল কাজ হয়েছে সেটা বহদ্দারহাট নেমেই পকেটমারের কাছে সব কিছু হারিয়ে টের পেল ।  কিন্তু বাশার অত সহজে ভাঙ্গে না ।  জেদ সে রাখবেই ।  মরে গেলেও বাড়ী ফিরবে না ।  হেঁটে হেঁটে সেই খালাতো ভাইয়ের মেসে গেল ।  থাকার ব্যবস্থাটা ওখানেই হয়ে গেল ।  একটা কাজ দরকার বললো সে । 
কিন্তু শিক্ষা দীক্ষা নাই ,  তাকে কি চাকরী দেবে ?  চিন্তায় পড়লো খালাতো ভাই ।  আপাততঃ তাকে একটা বেকারীতে লাগিয়ে দিল সেলসম্যান হিসাবে ।  একবেলা খাওয়া ফ্রী ।  বেতন চারশো টাকা ।  কিন্তু কয়েকমাস যাবার পর চাকরীতে মন উঠে গেল ।  ব্যবসা করতে মন চাইল ।  এমনকি একটা পানের দোকান ।  ভাইকে উদ্দেশ্যটা বলাতে ধমক খেল -   ' বিদ্যাবুদ্ধিপুঁজি এইসব যার নাই তার জন্য ব্যবসা নাই ।  ' 
খালাতো ভাইয়ের কথা শুনে নিরাশ হলেও হাল ছেড়ে দিল না বাশার ।  একদিন পরিচয় হলো পুরোনো বইখাতার ফেরিঅলা বুড়ো নজির মিয়ার সাথে ।  লোকটা পাড়ায় ঘুরে ঘুরে শিশিবোতল থেকে পুরোনো বই ,  ডেকচি পাতিল সব কেনে ,  কিনে বিক্রি করে বাংলাবাজারের এক বড় দোকানে । 
নজির মিয়া অনেক বছর এই কাজে ।  বাশারকে কথায় কথায় বললো কোন কোন দিন তার দৈনিক লাভ পঞ্চাশ টাকাও ছাড়িয়ে যায় ।  পঞ্চাশ টাকা !  !  গুন করে দেখলো মাসে দেড় হাজার ।  গুল্লি মারি বেকারীর চাকরামি ।  দেখে শুনে নজির মিয়ার সাথে খাতির করে বাশারও লেগে গেল সেই ব্যবসায় । 
বিদ্যার জোর কম হলেও বুদ্ধির কোন ঘাটতি ছিল না মাথায় ।  রেলওয়ের পরিত্যক্ত জায়গায় নিজেরই একটা ভাঙারির দোকান গড়ে উঠলো কিছুদিনের মধ্যেই ।  খালাতো ভাইকে ছেড়ে আলাদা মেসে বাসা নিল ।  
দিন যেতে থাকলে শিশিবোতলের পাশাপাশি মাঝে মধ্যে জাহাজের পুরোনো মালামালও আসতে থাকে ।  আস্তে আস্তে শিশিবোতলের জায়গাটা সম্পূর্ণভাবে দখল করে পুরোনো স্ক্র্যাপ জাহাজের নানান মালামাল । 
জাহাজের স্ক্র্যাপ মালামাল কেনাবেচা করতে গিয়ে একদিন জাহাজ কোম্পানীর একজনের সাথে পরিচয় ঘটে যায় ।  বেসরকারী জাহাজের পারচেজ অফিসার কবির সাহেবের সাথে পরিচয়টা তার জীবনের অতীতের সকল আদম সুরত পাল্টে দেয় ।  জাহাজে স্টেশনারী সরবরাহের কাজ দিয়ে শুরু করে কয়েক বছরের মধ্যে  ট্যাংকারে তেল সরবরাহের কাজে এসে স্থিত হয় বাশার । 
তেল সরবরাহ করার এই মজার ব্যবসাটা সাধারণ মানুষের একদম অগোচরে ।  একটা জাহাজে কতো পরিমান তেল লাগে ,  কত পরিমান তেলের টেন্ডার হয় ,  কতো পরিমান তেল ভরা হয় ,  এই বিষয়গুলো যারা জানে জাহাজ কোম্পানীর সেই বিশেষ ব্যক্তিদের সাথে আগ্রাবাদ হোটেলে নিয়মিত কয়েকটা বৈঠক হবার পর বাশারের নিয়মিত বার্ষিক আয় কোটি টাকা পেরিয়ে যায় ।  গুনিতক হারে এই অংকটা বেড়ে পরবর্তী পাঁচ বছরের মধ্যে তাকে ঈর্ষনীয় অবস্থানে নিয়ে যায় ।  তবু থামে না বাশারের অগ্রগতি ।  কোন পত্রিকায় তার নাম উঠে না ,  কোন মিডিয়া তাকে চেনে না ,  কিন্তু নগদ টাকা লেনদেনকারী সকল ব্যবসা প্রতিষ্ঠান জানে বাশারের টাকার ক্ষমতা । 
বাশারকে আড়ালে সবাই  ' তেলচোর '  বললেও তাকে বাদ দিয়ে জাহাজ সংক্রান্ত কোন লেনদেন এই শহরে হয় না । 
টাকার পাশাপাশি রাজনৈতিক ক্ষমতাটা যে কতো জরুরী সেটা জেনে ক্ষমতাসীন রাজনৈতিক দলের সদস্যপদ কিনে নেয় বাশার ।  সেই সদস্য পদের অভিষেকটাও হয়ে যায় প্রধানমন্ত্রীর ক্ষমতাবান জ্যৈষ্ঠ সন্তানের চট্টগ্রাম সফর কালে ।  নির্বাচনী প্রচারণা শেষ করে যুবরাজ সদলে তার মালিকানাধীন কমিউনিটি সেন্টারে নিমন্ত্রন গ্রহন করলে নগরবাসী আরেকদফা টের পায় বাশারের ক্ষমতার সুতো কতদূরে পৌঁছে গেছে । 
দেশের সবচেয়ে বড় জাহাজ নির্মাতা প্রতিষ্ঠানের অংশীদার হতেও সমস্যা হয় না আর ।  শোনা যায় বাংলাদেশের প্রধান দুটি শহরে তার ১২৮টির মতো বাড়ি আছে ।  যার সবগুলো সে নিজের চোখেও দেখেন নি ।  এত বেশী বাড়ীর মালিক বাংলাদেশে আর কেউ আছে কিনা জানা নেই ।  তবে তার নিজের আবাসটি নগরীর যে অভিজাত পাড়ায় ,  সেখানকার কেউ এর আগে এত বিলাসবহুল প্রাসাদ দেখে নাই ।  বাশার এখন এই শহরের অন্যতম ধনী ব্যক্তিত্ব । 
সেদিন নগরীর একটা সাংবাদিক সংগঠন কক্সবাজার গেছে পিকনিকে ।  অফ সিজন বলে ৫০ %  ডিসকাউন্টে একটা বিলাসবহুল হোটেল পাওয়া গেল ।  সবগুলো রুম বুক করা হলো হোটেলের ।  বাংলাদেশে কক্সবাজারের মতো জায়গায় এত আরাম আয়েশের হোটেল আছে দেখে অনেকের চোখ কপালে উঠলো ।  দুপুরে লাঞ্চের সময় ডাইনিং হলে আরো একটা বিস্ময় অপেক্ষা করছিল । 
সংগঠনের একজন নবীন দাতা সদস্য সম্মানিত সকল সাংবাদিকের উদ্দেশ্যে সংক্ষিপ্ত কিন্তু মার্জিত বক্তব্যে বিনয়ী কন্ঠে জানালেন তিনি স্বয়ং এই হোটেলের মালিক ।  আজ এতজন সাংবাদিককে তার হোটেলে একসাথে পেয়ে তিনি অত্যন্ত গর্বিত ।  তাদের সেবা করতে পেরে সম্মানিত ।  এই বিশেষ দিনকে মনে রাখার জন্য এই সংগঠনের সকল সাংবাদিকদের জন্য দুদিনের সকল থাকা খাওয়া সহ  হোটেলের সমস্ত সেবা ফ্রী ঘোষনা করলেন ।  এই শেষ নয় ,   বছরের যে কোন দিনে এই সংগঠনের যে কোন সদস্য বিনামূল্যে তার হোটেলের সেবা গ্রহন করতে পারবেন । 
প্রবল অবিশ্বাস ,  বিস্ময় ও করতালির সাথে এই মহান ঘোষনা শেষ হলে হলজুড়ে ফিসফিসানি ।  গতকাল থেকে এত বড় মানী লোক তাদের খাওয়ার তদারকি করছে টেবিলে টেবিলে এসে ।  কেউ তাকে চেনে নাই ।  সংগঠনের দাতা সদস্যের সাথে বেশীর ভাগের আলাপ পরিচয় নেই ।  এনাকেও চিনেনি কেউ ।  তাই সবাই জানতে চাইল কে এই মহীরূহ ?  কার এমন দয়ার সাগর ?  মহান ব্যক্তির নাম কি ? 
ওই ফিসফিসানির অনুনাদের ভেতরই হলঘরের সবার জানা হয়ে গেল ইনিই নগরীর নব্য ধনী যাদুর কাঠির মালিক সদরুল বাশার ।  
নগর প্রশাসন আর রাজনীতিবিদ আগেই কেনা হয়ে গিয়েছিল তার ।  মাত্র কটা সাংবাদিক কেনা বাকী ছিল ।  এবার সেটাও সুসম্পন্ন হলো ।  






হটমেইল -  ইয়াহুর সিঁড়ি বেয়ে জিমেইলঃ  তারপর ,  গুগল তুমিও ! 



আরো অনেকের মতো আমারো ইন্টারনেট মেইলে যাত্রা শুরু হটমেইলকে দিয়ে ।  হটমেইলে আমি প্রথম কাকে চিঠি লিখেছিলাম আজ মনেও নেই ।  কিন্তু এটা নিশ্চিত যে সেই চিঠি প্রাপক আমার কাছের কোন মানুষ ছিল না ।  অফিসের কোন কলিগ ,  সম্ভবতঃ বিদেশী কলিগ কাউকে লিখেছিলাম হয়তো ।  দীর্ঘদিন ব্যবহার না করাতে একাউন্ট সাসপেণ্ড হয়ে গিয়েছিল বলে হটমেইলের সবকিছু মুছে গেছে তাই মনে পড়ে না কোথায় প্রথম লিখেছিলাম ।  
কিন্তু এক্ষণে সাবির ভাটিয়ার কথা মনে পড়লো ।  ভারতীয় এই ছেলেটা ২৮ বছর বয়সে হটমেইল চালু করে বিশ্বব্যাপি তোলপাড় করে ফেলেছিল ।  তখনো মাইক্রোসফট হটমেইলের মালিক হয়নি ।  এক সময় বিল গেটস ৪০০ মিলিয়ন ডলারে হটমেইল কিনে নেন ।  তখন থেকে হটমেইলের নতুন যাত্রা ।  ২ মেগাবাইটের হটমেইলে তখন কয়টা চিঠি পাঠানো যেতো এখন ভাবা যায় ?  
আমি ২০০০ সালের হটমেইলকে মিস করি ।  যে হটমেইল থেকে একদিন ইনস্ট্যান্ট মেসেঞ্জারও বের হয়েছিল চ্যাট করার জন্য ।  হটমেইলের চ্যাট ইনস্টল হবার পর বুঝতেছিলাম না জিনিসটা দিয়ে কার সাথে কথা বলবো ।  তার আগে আইআরসি চ্যাটের খানিক অভিজ্ঞতা ছিল ,  আর ছিল বুলেটিন বোর্ডে মেসেজ চালাচালির খুবই সামান্য অভিজ্ঞতা ।  IRC চ্যাট আমাকে টানেনি কেন যেন ।  কিন্তু ব্যক্তিগত চ্যাটাচেটি কি জিনিস সেটা বুঝতে পারছিলাম না ।  কেউ ছিল না যার সাথে চ্যাট করা যায় ।  
একদিন এক বন্ধুকে পেয়ে যাই ।  দক্ষিণ আমেরিকার পেরুর এক বন্ধু ,  পেশায় ডাক্তার ।  জাপানী ভাষা শিক্ষার ফোরামে তার সাথে পরিচয় ।  সে নিয়মিত মেইল দিত ,  আমিও দিতাম ।  আমার তখন নতুন নতনু দেশ সম্পর্কে জানার নেশা ।  এশিয়া আফ্রিকা থেকে দক্ষিন আমেরিকা পর্যন্ত আমার জিওগ্রাফিক্যাল আগ্রহ ছিল ।  যেহেতু অনলাইনে আর কোন বন্ধুর এই মেসেঞ্জার ছিল না ,  তাকেই বললাম একদিন ।  বলতেই সে রাজী হয়ে গেল ।  তখন আমরা বন্ধুরা মিলে একটা ফোন ফ্যাক্স ইন্টারনেট মোবাইল ইত্যাদির একটা সেন্টার খুলেছিলাম ।  মূলত অফিস থেকে ফিরে আমাদের ষোলজনের আড্ডার জায়গা ।  রাত দশটা পর্যন্ত আড্ডা শেষে সবাই বাড়ি ফিরতাম ।  বাসায় তখনো কম্পিউটার নেই আমাদের ।  ওই সেন্টারে সবাই একটা কম্পিউটারেই কাজ করতাম ।  আমি সেই বন্ধুকে আগেই জানিয়েছিলাম কটার সময় চ্যাটে আসতে হবে ।  লগ ইন করে দেখি সে অনলাইনে ।  এখনো মনে পড়ে জীবনে প্রথম কাউকে অনলাইনে দেখে খুশীতে আটখানা বা দশখানা !  যেন এক ক্লিকে দক্ষিণ আমেরিকার আমাজন জঙ্গল ছুয়ে দিয়েছি ।  
তাকে নক করে বললাম ,  হাই ।  সেও বললো ,  হাই ।  তারও আগে চ্যাটের অভিজ্ঞতা ছিল না ।  দুজনের প্রথম অভিজ্ঞতা হওয়ায় সেকি মুগ্ধতা ।  এই প্রান্তে আমি একটা শব্দ টাইপ করছি আর সেই শব্দটা পৃথিবীর অন্য প্রান্তে বসে লাইভ দেখছে আরেকজন ।  আমি বন্ধুদের ডেকে গর্বের সাথে বললাম ,  দেখ আমি কত দূরের বন্ধুর সাথে চ্যাট করতে পারি ।  বন্ধুদের কারোরই তখনো হটমেইল বা কোন মেইল আইডি ছিল না ।  তারা অবাক হয়ে তাকিয়ে থাকলো আমার কৃতিত্বে ।   ( শুনলে এখন হাসতে হাসতে বিষম খাবে লোকে ।  কিন্তু সেটাই তখনকার বাস্তবতা ।  মাত্র দেড় দশক আগে )  
মাইক্রোসফটের স্বর্নযুগ তখন ।  যা কিছু ভালো ,  তার সাথে মাইক্রোসফটের আলো ।  কিন্তু একদিন সেই  ‘ ভালো ’  মাইক্রোসফট বিজ্ঞাপনে হারিয়ে যেতে শুরু করলো ।  এনিমেটেড বিজ্ঞাপন আর হাবিজাবিতে নর্দমায় পরিণত হলো এমএসএন এর সমস্ত প্রোডাক্ট ।  ভোক্তার রুচি আর চাহিদা বুঝতে পারেনি মোটা দাগের লোভ করতে গিয়ে ।  মাইক্রোসফটের সাইটে ঢুকলে রীতিমত বমি পায় বিজ্ঞাপন রুচির স্থুলতায় ।  এত বিরক্তিকর হতে পারে কোন সাইট !  ! 
তবে এর মধ্যে আরো এক জায়ান্ট এসে গিয়েছিল ।  ইয়াহু !  
প্রথম দিকে ইয়াহুতে ভীষণ মুগ্ধ ।  কয়েক বছর ধরে রাজত্ব করলো জেরী ইয়াং এর ইয়াহু ।  আমি হটমেইল ছেড়ে ইয়াহুতে তরী ভেড়ালাম ।  তখন ইয়াহুর মেইল ,  চ্যাট সবকিছুই আধুনিক এবং হটমেইলের চেয়ে সুন্দর ।  তাদের সার্চ ইঞ্জিনও বেশ কাজের ।  
যখন ইয়াহুতে ভালো লাগা ভর করেছে ,  নির্ভর করতে শুরু করেছি তাদের অনেক কিছুতে ,  তখন ক্যালিফোর্নিয়াতেই নীরবে বেড়ে উঠছিল আরেকজন ।  শুধু সার্চ করার জন্য তার কদর বাড়ছিল ।  সার্চের জনপ্রিয়তার সিঁড়ি বেয়ে একদিন সে জানালো ,  গুগল এখন থেকে মেইল সার্ভিস দেবে সীমিত কিছু লোকের জন্য ।  শুধু নিমন্ত্রিত অতিথিরাই মেইল পাবেন ।  
জিমেইলের নিমন্ত্রন পেতে কতজনের  কত আকুলতা ।  আমাকে কে দিয়েছিল জানি না ।  কিন্তু জিমেইল শুরুর এক মাসের মধ্যে আমি আইডি খুলেছিলাম মনে আছে ।  নিজের নামে খোলার সুযোগ ছিল তখন ।  তবু কেন জানি নিজের নামটা পরিহার করে অন্য আইডি নিলাম যেটা হটমেইলে ছিল ।  সময়টা সম্ভবত ২০০৪ সালের মাঝামাঝি ।  যদিও নীরবে আবির্ভূত হয়েছিল জিমেইল ,  কিন্তু সাইজটা ছিল চমকে দেবার মতো ।  যেখানে হটমেইল কোনমতে ২ মেগা দেয় ইয়াহু দেয় ৪ মেগা সেখানে তৃতীয় জনের দেবার কথা বড়জোর ৮ মেগা বা ১০ মেগা ।  কিন্তু যখন গুগল ১০০০ মেগার ঘোষণা দিল তখন ব্যাপারটা অবিশ্বাস্যই লাগলো ।  আমি যেদিন জিমেইলে প্রথম ঢুকলাম সেদিনই বুঝে নিলাম আজ থেকে হটমেইল আর ইয়াহু একাউন্টের কবরের ভিত্তিপ্রস্তর তৈরী হলো । 
বুঝলাম ,  এতকাল ধরে ইন্টারনেট ব্যবহার করে আসল জায়গায় পৌছালাম ।  ধরেই নিলাম আমার শেষ প্রেম জিমেইল ।  আর কোথাও যাবো না আমি ।  জিমেইলের সবকিছুই সুন্দর ।  জিমেইল কখনো বিরক্ত করে না ইউজারকে ।  বছরখানেকের মধ্যেই হটমেইল ,  ইয়াহুকে কিক আউট করে জিমেইলে ডুবে গেলাম ।  
কিন্তু আরো এক যুগ পার হবার পর এই সময়ে এসে গুগল একটু অদ্ভুত আচরণ শুরু করলো ।  গুগলের প্রোডাক্টগুলো বরাবর ছিল নীরব ।  ভোক্তাকে কখনোই বিরক্ত হতে হতো না ।  কিন্তু গত দুবছর ধরে গুগল হাবিজাবি কতগুলো প্রোডাক্ট এনে ঝামেলা পাকাতে শুরু করেছে ।  এমনকি মেইলে ক্লিক করলেও সরাসরি না খুলে আমাকে নিয়ে যায় অন্যখানে ।  জোর করে তাদের শ্লোগান বিজ্ঞাপন গেলাতে শুরু করে ।  
দেখে মনে হয় এখানে কোন মাইক্রোসফটের বিজ্ঞাপনলোলুপ এক্সিকিউটিভ যোগ দিয়েছে ।  যেটা মানুষকে বিরক্ত করতে শুরু করেছে ।  সত্যি বলতে জিমেইল এখনো আমার প্রিয় হলেও গুগল প্লাস ,  হ্যাং আউট ইত্যাদির উপর আমি চরম রকমের বিরক্ত ।  এরকম চলতে থাকলে কিছুদিন পর আমাদের নতুন প্রোডাক্ট খুজতে হবে ।  বলতে হবে ,  ভিক্ষা চাই না কুত্তা সামলান ।  
সুতরাং গুগল ভায়াকে বলছি ,  সামলে চলো ,  নইলে তুমিও মাইক্রোসফটের মতো ভাগাড়ে পৌঁছে যাবে ।  যদি ভালো ইংরেজী জানতাম তাহলে গুগলকে একটা পত্র লিখে বলতাম - 
Dear Googol , 
I have no doubt that I luv you .  I luv Gmail ,  I luv Google Search ,  I luv Google Drive ,  and I luv many things of Google . 
BUT  I Hate Google +  ,  I Hate Hangout ,  It Annoyed me like Microsoft !  

I want to open Gmail directly like before .  I dont want to be bothered by the redirected page ,  suggestion ,  advertisement etc .  Please don ’ t tell me how better or how sweet your Google +  or Hangout .  I dont give a sh .  .  . t for ur new lovely products !  !  bla .  .  .  .  .  bla .  .  .  .  . 
কিন্তু ইংরেজী কি এত সহজ ?  তাই বাংলায় বলি - 
ডিয়ার Google ,  
তোমার মধ্যে এখন অনেক অপছন্দের উপাদান ,  আগের তুমি এখন নাই ,  বদলে গেছো অনেক ।  তোমাকে পছন্দ করা একটা যন্ত্রণা ,  তবু তোমাকে আমি ভালোবাসতে বাধ্য হই কেননা আমার দ্বিতীয় বিকল্প নাই ।  কিন্তু খেয়াল রাইখো ,  মার্কেট ইজ ওপেন ,  আমার কাছে নতুন কেউ এসে যদি নিরুপদ্রপ মেইল সার্ভিস দেয় ,  আমি তোমার এতকালের প্রেমকে পশ্চাতে ফেলে সামনে চলে যাবো ।  হটমেইল নিয়ে দুষ্ট লোকে যা বলে তোমাকে নিয়ে তা বলুক আমি সত্যিই চাই না ।  হটমেইলের দুষ্টুকথা পড়ে দেখো এখানে http :  /  / uncyclopedia . wikia . com / wiki / Hotmail
এখনো সময় আছে ।  মতি ফেরাও .  .  .  .  .  .  .  . গতি সামলাও । 
ইতি - 
একজন খাঁটি ব্লগ টাইপার
 [ ব্লগরব্লগর লেখা কি এত সহজ ?  নতুন কীবোর্ডে লেখা তো আরো কঠিন ।  পুরোনো রাফখাতা থেকে কপি করে এডিট করতে গিয়েও রীতিমত হাঁপিয়ে গেলাম ।  ] 






তথ্য জানা আপনার অধিকারঃ তথ্য মন্ত্রণালয়ে মজার ভ্রমণ



বোকা জনগন ।  জানে না তথ্য জানা মৌলিক অধিকার ।  সরকারকে তাই পয়সা খরচ করে SMS পাঠাতে হয় দুইদিন পরপর ।  অধিকার বজায় রাখতে গিয়ে আজকে গেলাম তথ্য মন্ত্রনালয়ে ।  
ওয়েবসাইট খুলেই প্রথমে দেখি দুই বছরের অর্জন জ্বলজ্বল করছে একটা লিংকে 
এক ক্লিকেই পিডিএফ যাদু ।  বিস্ময়কর ওয়েব সাইট ।  ডিজিটাল ম্যানুয়াল দুইয়ের সমন্বয় ।  সেই ফাইলে অর্জিত সাফল্যের বিরাট লিষ্টি ।  সবটাই সাফল্য ।  কোথাও কোন ব্যর্থতা নাই ।  এত এত সাফল্য পড়ে মাথা ঘুরে উঠে ।  চোখে অন্ধকার দেখি প্রায় ।  তাই মাত্র কয়েকটা সাফল্য লিখতে সক্ষম হলাম । 
প্রথমে আসি  ' প্রকাশনা '  অংশে ।  সাফল্য গাঁথার  " প্রকাশনা "  অংশ বলছে
 " প্রকাশনা ক্ষেত্রে জাতির জনকের ২ লক্ষ ২ হাজার ,  রাস্ট্রপতির ১ হাজার ,  প্রধানমন্ত্রীর ৭০ হাজার প্রতিকৃতি মুদ্রন ও বিতরণ করা হয়েছে ।  .  .  .  .  .  .  .  .  .  " 
বাহ !  !  !  এ এক অভূতপূর্ব সাফল্য !  !  !  !  এর আগে কেউ জাতির জনকের এতগুলো ছবি ছাপাইতে পারে না ।  গত সরকার তো নিদারুণ ব্যর্থ ছিল এই ব্যাপারে ।  এক কপিও ছাপাইতে পারে নাই পাঁচ বছরে । 
তারপর আসি ফিল্ম আর্কাইভ অংশে ।  
ফিল্ম আর্কাইভ অংশের অর্জিত সাফল্য তালিকায় ০১ .  নিন্মলিখিত প্রকল্পগুলো হাতে নেয়া হয়েছে "  এর ঙ অংশে আছে - 
ঙ )  ডিজিটাল ফিল্ম হাসপাতাল স্থাপন

আগে কেউ শুনেছেন এরকম হাসপাতালের নাম ?  পৃথিবীর কোথাও এরকম হাসপাতাল নেই ।  এই দেশেই প্রথম ।  এই হাসপাতাল ফিল্মের চিকিৎসার দিকে সরকারের সুনজরের জ্বলন্ত প্রমাণ ।  আগামিতে দেশে কোন অসুস্থ চলচ্চিত্র দেখা যাবে না ।  
শুধু কি তাই ?  কেবল ফিল্ম সুস্থ রাখলে হবে না ।  তা দেখার জন্য যোগ্য দর্শকও তৈরী করতে হবে ।  তাই পরের প্যারাতেই বলা হচ্ছে - 
০৫ .  চলচ্চিত্র বোদ্ধা দর্শক তৈরীর কার্যক্রম সীমিত পর্যায়ে চলছে

মানে হলো দেশের অগা মগা দর্শক দিয়া চলচ্চিত্রের পরিবেশ সুস্থ রাখা যাবে না ।  অযোগ্য দর্শকের কারণেই দেশ চলচ্চিত্রে হলিউড বলিউডের চেয়ে পিছিয়ে আছে ।  যোগ্য দর্শক বোদ্ধা দর্শক হলেই ভালো সুস্থ সিনেমা আসবে ।  ঠিক কথাই তো ।  
এছাড়াও  অর্জিত সাফল্যের ১৪ পৃষ্টা বিবরনীতে আরো আছে গত দুবছরে তথ্য মন্ত্রনালয়ে পত্রযোগাযোগ হয়েছে ১০১২১টি ,  আলোকচিত্র তোলা হয়েছে ৩১৭ , ২৬০টি .  .  .  .  .  .  .  .  .  .  . ইত্যাদি সাফল্য গাথা ।  বিরাট একেকটা রেকর্ড । 
আর পারছি না ।  আমার পেট ভরে গেছে অর্জিত সাফল্যের এই কটা দেখেই ।  
তাই প্রথম পাতায় ফিরে আসলাম আবার । 
এখানে উপরে মিনিস্টার নামে একটা লিংক দেখে ক্লিক করলাম ।  
এটা তো আরো আশ্চর্য জিনিস !  !  স্বয়ং তথ্য মন্ত্রীর সংক্ষিপ্ত জীবনী টাইপ করে ছবি সহ স্ক্যান করে পিডিএফে রূপান্তর করে দেয়া হয়েছে !  !  !  কী সৌভাগ্য আম জনতার ।  মন্ত্রীর বায়োডাটা নিজ চোখে দেখতে পাচ্ছে ।  শিখতেও পারবে ।  ভালো চাকরী পেতে বায়োডাটার গুরুত্বপূর্ন অবদান রয়েছে ।  এমনকি বিয়ে শাদির ক্ষেত্রেও বায়োডাটার গুরুত্ব অনস্বীকার্য ।  এই বায়োডাটাকে উভবিধ কাজে রেফারেন্স হিসেবে নিতে পারেন যে কেউ ।  
এখানে মন্ত্রীর জন্ম থেকে শুরু করে শিক্ষা ,  চাকুরী ,  রাজনীতি ,  বিবাহ সকল খাতের অভিজ্ঞতা ও সাফল্য বর্ননা করা হয়েছে ।  উনি সব খেলাধুলা পছন্দ করলেও ফুটবল আর ক্রিকেটের প্রতি যে অনন্য ভালোবাসা রাখেন তাও বলেছেন ।  শেষ লাইনটি উদ্ধৃত করার লোভ সামলাতে পারছি না ।  শেষ লাইনে বলা হয়েছে - 
 বাংলা ও ইংরেজী ভাষায় দক্ষ জনাব আবুল কালাম আজাদ উর্দু ও হিন্দি ভাষাতেও কথা বলতে পারেন ।  এছাড়া তিনি আরবীও পড়তে পারেন ।  
এতসব অর্জন যোগ্যতার বিবরণ পড়ে চায়ের তেষ্টা পেয়ে গেল ।  যাই এক কাপ চা খেয়ে আসি ।  সময় থাকলে আপনারও ঘুরে আসুন মন্ত্রণালয় থেকে ।  নির্মল আনন্দের অভাব পূরনে এই মন্ত্রণালয় বরাবরই বিশেষ ভূমিকা রেখে আসছে । 
পাদটীকাঃ
 [ তথ্য অধিকার নিয়ে মোবাইলে SMS পাঠানোর সাফল্য (  !  ) টা এই মন্ত্রনালয়ের তথ্য কমিশনের ।  এই কমিশনে ৭৬ সদস্যের একটা বাহিনী আছে ।  মোবাইলে SMS পাঠানো বাদে আর কোন কার্যক্রম সম্পর্কে কারো ধারণা থাকলে আলো ফেলতে পারেন ।  মজার ব্যাপার হলো তথ্য কমিশনের ওয়েব সাইটে  " কিছু জরুরী প্রসংগ "  অংশে গিয়ে তথ্য প্রবাহের উপর যে নিষেধাজ্ঞার তালিকা দেয়া আছে তাতে তথ্য অধিকার আইনও বোকা হয়ে যায় ।  ] 







পাহারা



রাতের সাথে পাল্লা দিয়ে বাড়ছে নীরবতার আগ্রাসন ।  বাড়াবাড়ি শীত আজ ।  ভাঁজ করা হাঁটু দুটো কাঁপছে লুঙ্গির আচ্ছাদনে ।  শীত - ভয়ের বিপরীত প্রতিক্রিয়ায় বগলের নীচটা ঘামছে ।  কোথাও একটা কুকুর কেঁদে উঠলো ।  রাত বারোটার ঘন্টা শোনা গেছে অনেকক্ষণ হলো ।  এদিকে এখন কেউ আসবে না ।  গলা থেকে নীল মাফলারটা খুলে কোমরে বেঁধে নিল ।  
ডিসেম্বরের কয় তারিখ আজ ?   পৌষমাস এসে গেছে প্রায় ।  শীতটা তাই গত কদিনের তুলনায় বিশ্রী । 
বাড়ীটাতে বাতি জ্বলছে এখনো ।  কি করে ব্যাটা ?  এত রাতেও ঘুমায় না কেন ?  কোন খবর পেয়েছে ?  জানালা দিয়ে দুবার উঁকি দিল বাইরে ।  কিছু সন্দেহ করেছে ?  এটা জানার তো কথা নয় ।  গুটি কয়েক শীর্ষপদ বাদে খোদ করাচীর সবাই এই পরিকল্পনা কথা জানে না । 
এই কাজের কোন জোরালো প্রতিক্রিয়া আসবে না ।  না ভারতের ,  না রাশিয়ার ,  না আমেরিকার না চীনের ।  নিরাপদ একটা মিশন । 
ডানহাতে ঠাশ করে একটা চড় দিল পায়ে ।  একসাথে তিনটা মশার কামড় ।  শব্দটা বহুদূর গেল । 
ঝিমানি আসছে ।  লেবু তেজপাতা দিয়ে এক কাপ চা পেলে মন্দ হতো না ।  কাল থেকে নাকি ডিউটি নাই ।  আজ রাতেই শেষ ।  ভারতের সাথে আপোষ হয়ে গেছে ।  এটাই শেষ পূণ্য কাজ । 
এই লোকটা শিক্ষক ।  ছাত্র চড়ায় ঢাকা ভার্সিটিতে ।  কিন্তু গাদ্দার ।  সব বেঈমানের তালিকা করা হয়েছে ।  আজ রাতে পাহারা দিচ্ছে যাতে একটাও পালাতে না পারে ।  পালাতে গেলে গুল্লি ।  আর না পালালে তো কালকে ট্রাকে চড়ে রায়ের বাজারে বেড়াতে যাবে ।  টাইম নাই ।  স্টেনগানটা ডান কাঁধে ঝুলিয়ে হাত দুটো ফ্রী করলো সে ।  প্রজাপতি ম্যাচটা বের করে ফস করে একটা বগা সিগারেট ধরালো । 
সিগারেটে কয়েকটা সুখটান দেবার পর দেখলো দোতলা জানালার বাতিটা নিভে গেছে ।  ঘুমাতে গেছে পাখি ।  এখন আর উড়াল দেবে না । 
নিশ্চিন্তে সিঁড়িটার উপর মাথা রেখে চোখ বুজলো আলবদর । 






যাত্রা ফেরত



যমদুতের সাথে সুসম্পর্কের কারণে শেষ মুহুর্তে বেঁচে গেল গোরখোদক ঠান্ডু মিয়া ।  বজ্রপাতটা ঠিক কান ঘেঁষে মাটিতে নেমে যাবার সময় কয়হাত দুরের বিশাল ইউক্যালিপটাস গাছটাকে দো - ফালা করে গেলেও টিকে গেছে পাশে দাঁড়িয়ে থাকা হাড় জিরজিরে বুড়োটা । 
নগরীর সবগুলো গোরস্তানে ঠান্ডু মিয়ার বিচরণ ।  ঝড়বৃষ্টি বাদলা যে কোন সময় মাটি খুঁড়ে লাশের জন্য ঘর তৈরী করা তার জন্য নস্যি ।  জীবনে যতবার কবরে নেমেছে অতবেলা ভাতও খায়নি পেট ভরে ।  যমদুতের সাথে পরিচয়ের সুবাদে দেশের এত দুর্যোগ ,  মহামারী ,  ভয়াবহ দুর্ঘটনা  কোন কিছুই তার সাতাশি বছর বয়সী শরীরকে কাবু করতে পারেনি ।  কোন মুর্দার কিরকম বিছানা দরকার হয় ,  কোন আবহাওয়ায় কিরকম বাঁশ বিছাতে হয় ,  সবকিছু নখদর্পনে তার ।  
ঠান্ডু মিয়ার যাত্রা শুরু চৈতন্যগলির টিলাময় বাইশমহল্লার কবরস্থান থেকে ।  কৈশোরের মাঝামাঝি সময় ।   বাবা মারা গিয়েছিল জন্মের পরপর ।  মায়ের কাছে বড় হচ্ছিল ।  একদিন মাও তাকে রেখে চলে গেলে লোকমুখে প্রথম শুনে আজরাইল বা যমদুতের নাম ।  খুব রাগ হয়েছিল যমদুতের উপর ।  এতটা নির্দয় কেউ হয় ?  দুনিয়াতে দেখার কেউ নেই এরকম একজনকে পিতামাতাহীন করা ।  রাগ করে সে গোরস্থানে চলে আসে ।  যমদুতের দেখা পেলে কথা বলবে ।  যেখানে মাকে মাটিচাপা দিয়েছিল বস্তির দয়ালু লোকেরা ।  তাকে ভাতও খাইয়েছিল দুদিন ।  মা না থাকার যন্ত্রনা সে কদিন বাদেই ভুলে যায় ভাতের খিদায় । 
কিন্তু কদিন খাওয়াবে বাইরের লোক ?  যে পাড়াতো খালা মা মরার পর  " আয় কান্দিস না ,  আইজ থেকে তুই আমার পেটের ছাওয়াল ,  আমার কাছেই খাইবি "  বলে বুকে টেনে নিয়েছিল কদিন যাবার পর দেখা গেল দুপুর হলেই সেই খালার দরোজা বন্ধ ।    " ভাইফুত ন কান্দিস ,  আঁরা থাইকতে তোর খন অসুবিধা নইবো "  ,  বলে যে পাড়াতো চাচা তাকে ঘরে নিয়ে মুরগীর ঝোল দিয়ে নানরুটি খাইয়েছিল সেদিন ,  সেই চাচা তাকে দেখে চিনতে পারে না কদিন বাদে ।  আস্তে আস্তে পাড়ার সব দরজা বন্ধ হয়ে গেলে খিদের সময় কবরস্থানে গিয়ে বসে থাকে ।  মায়ের কাছে ভাত খোঁজে । 
মায়ের কাছে চাইলে একটা না একটা ব্যবস্থা হয় ।  মা তাকে একেকদিন ব্যবস্থা করে দেয় একেকভাবে ।  প্রায় প্রতিদিন কেউ না কেউ মরে ।  লোকজন দল বেধে খাটিয়া নিয়ে আসে গোরস্থানে ।  লাশ কবরে নামিয়ে চলে যাবার সময় তাদের পিছুপিছু মৃত বাড়ী গিয়ে দরজার বাইরে মলিন মুখ করে দাঁড়িয়ে থাকে ঠান্ডু ।  এরকম বাড়ির বাসিন্দাদের কলিজা নরোম থাকে কদিন ।  মলিন চেহারার দরিদ্র লোকদের খুব কদর থাকে তখন ।  খাওয়া জুটে যায় তার ।  এভাবে একেকদিন একেক বাড়ীতে ভোজন করে ,  রাতে স্টেশানের প্ল্যাটফর্মে গিয়ে ঘুমোয় ।  যদি কোন দিন কেউ মারা না যায় ,  সে একটু বিপাকে পড়ে । 
একবার পরপর তিনদিন কোন লাশ এলো না ।  সে কি কষ্ট তার ।  ভিক্ষা করার অভ্যেস না থাকলেও মাজারের পাশে বসে গিয়েছিল ।  বহু কষ্টে তিনটা দিন পার করার পর চতুর্থ দিনে যখন খাটিয়া মাথায় টুপিওয়ালা লোকজন দেখা দিল ,  তখন ঈদের আনন্দে সে দৌড়ে কবরস্থানে পৌঁছে যায় ।  কিন্তু দ্রুত ছুটতে গিয়ে পা হড়কে ঢুকে যায় পাশের পুরোনো একটা কবরে ।  মাটি নরম হয়ে ছিল বৃষ্টিতে ,  কোমর পর্যন্ত দেবে যায় তার ।  লাশ দাফন করতে আসা লোকজন হায় হায় করে তাকে উদ্ধার করে । 
কে একজন বললো ,  কবরে টানছে তাকে ।  মানে মউত ।  ভয় পেয়ে গেল সে ।  পাশেই মার কবর ।  মা কি তাকে ডাকছে কবরে ? 
আরেকজন জিজ্ঞেস করলো ,   ' কী করিস তুই এখানে ?  '  সে কেন যেন মুখ ফসকে বলে ফেলে ,   ' কবরের কাজ করি ।  '  দাফন করতে আসা লোকজন জনবল সংকটে ছিল বোধহয় ।  তাকে কবরের কাজে লাগিয়ে দিল অন্যদের সাথে ।  সেদিন আর পরবর্তী তিনদিন তাকে খাওয়া নিয়ে ভাবতে হলো না ।  ওই বাড়িতেই খেল ।  আর কিছু টাকা বকশিশও জুটে গেল শেষদিন । 
সেদিন থেকে নতুন জীবন তার ।  মুর্দার আগেই কবরে নেমে কবর ঠিক করা ,  মাটির অবস্থা বুঝে ফিনিশিং লাইন টানা ,  মুর্দার গায়ে যেন মাটি না পড়ে সে ব্যবস্থা করা ,  কবরের উপর লাগানো ফুলের চারায় পানি দেয়া ইত্যাদি কাজ করে সে মোটামুটি ভালো আয় করতে থাকে ।  কিন্তু পরবর্তী পঁচাত্তর বছর যে তার কবরের সাথে কাটবে সেটা কল্পনাও করেনি তখন । 
ফুলমতীর সাথে সংসারের ৬০ বছর পেরিয়ে গেলেও দুজন একা রয়ে গেছে ।  কোন সন্তান হয়নি তাদের ।  বংশরক্ষার কেউ নেই ।  ঠান্ডু মিয়া ছাড়া ফুলমতিকে দেখাশোনা করার কেউ নেই ।  এই বয়সেও দুজন দুজনকে আগলে রাখে একরকম ।  ফুলমতীর মুখের কথাও ফুলের মতো নরম ।  কখনো খোঁচা বা কাঁটার ছোঁয়া থাকে না কথার মধ্যে । 
কিন্তু আজ সকালে কি মতিভ্রম হলো তার ?  ঘুম থেকে উঠে হাতমুখ ধুয়ে রান্নাঘরের দিকে যাবার সময় ঠান্ডু মিয়ার পায়ে লেগে ফুলমতীর অনেক শখের যোগাড় কাঁচের গেলাসটা ঠক্কাস করে মেঝেতে পড়ে গুঁড়ো হয়ে গেলো ।  অমনি ফুলমতীর মুখে একটা বিস্ফোরন ঘটলো ,   " মিনসের মিনসে মরণও হয় না তোর ,  চোখের মাথা খাইছস ?  আমার এত সাধের গেলাসটা ভাইঙ্গা দিলি ?  দুর হ আমার সামনে থেইক্যা .  .  .  .  .  .  .  . ইত্যাদি আরো অনেক অকথ্য গালিগালাজ । 
তব্দা খেয়ে যায় ঠান্ডু মিয়া ।  ফুলমতীর মুখ দিয়ে এরকম বেশুমার বেমানান শব্দ কখনোই আশা করেনি সে ।  রাগে অপমানে এক কাপড়েই ঘর থেকে বেরিয়ে বড় রাস্তায় চলে গেলো ।  ঝুম ঝুম বৃষ্টিতে ভেসে যাচ্ছিল চতুর্দিক ।  শহর এলাকার একটা বাস আসতেই কিছু না ভেবে উঠে গেল বাসে ।  যাত্রীর ভিড় নেই ।  পেছনের দিকের আধভেজা একটা সীটে হেলান দিয়ে বসে রইলো ।  কোথায় যাবে জানে না ।  কিন্তু এই জায়গা ছেড়ে ,  এই দুনিয়া ছেড়ে ,  এই জগত ছেড়ে তার নিরুদ্দেশ হয়ে যেতে ইচ্ছে করছিল ।  বাসটা তাকে যেখানে খুশী নিয়ে যাক । 
বাসের শেষ গন্তব্য যেখানে তার কিছুদূর পরেই কর্নফূলীর মোহনা ।  অদূরে সমুদ্রের উত্তাল ঢেউ দেখা যাচ্ছে ।  বাস থেকে নেমে সোজা সমুদ্রের দিকে হাঁটতে শুরু করে নেভী রোড ধরে ।  বামপাশে নদী ।  নদীর ওপারে ছোট ছোট টিলা ।  বৃষ্টিতে সব নৌ চলাচল বন্ধ ।  জেদের তেজে এত জোরে হাঁটছিল যেন কোন জরুরী কাজে যাচ্ছে ।  লুঙ্গি শার্ট ভিজে সপসপ করছে হাঁটার তালে তালে ।  বাতাসের ঠান্ডা তীর বুড়ো হাড়ে কনকন করে বিধছে ।  বৃষ্টি ছাঁটে চোখে ঝাপসা দেখছে ।  কিন্তু অপমানের জ্বালা তার চেয়েও বেশী বলে কোন দুর্যোগ তার চামড়ায় আঘাত হেনে সুবিধা করতে পারলো না । 
কিন্তু সে সমুদ্রের দিকে যাচ্ছে কেন ?  মরতে হলে রেল লাইন সবচেয়ে সোজা ।  এদিকে রেল লাইন নেই ।  কাছাকাছি জায়গার মধ্যে স্টীলমিল বাজার পর্যন্ত রেল লাইন আছে ,  কিন্তু ওই পথে রেল চলেনি বহুবছর ।  ভুল রাস্তায় চলে এসেছে ।  কদমতলী রেলক্রসিংএর দিকে যাওয়া দরকার ছিল ।  এখন ফিরে যাবার ভাড়াও পকেটে নেই ।  দশটাকা খরচ হয়ে গেছে আসার পথেই ।  মরতে গেলে তাকে আরো পনেরো টাকা যোগাড় করে মরতে হবে ।  কে দেবে টাকা ?  ভিক্ষা করার উপায় নেই এই নির্জন জায়গায় । 
ধুশশশ .  .  .  .  . খিদেও পেয়ে গেছে এসময়ে আবার ।  সকালের খাওয়াটা হয়নি এই ক্যাচালে ।  খিদে পেটে মরতেও কেমন লাগছে ।  টাকার যোগাড় কেমনে হবে ?  পাশের একটা মসজিদের দানবাক্স দেখতে পেয়ে এগিয়ে গেল সে ।  মসজিদের টাকার উপর পরকালের হক আছে ।  সে তো পরকালেই চলে যাচ্ছে খানিক বাদে ।  যাবার আগে পরকালের তহবিল থেকে খানিক আগাম নেয়া যায় না ?  খিদের সময় নীতিকথা কাজ করে না ।  এদিক ওদিক তাকিয়ে দানবাক্সের তালায় একটা মোচড় দিতেই তালাটা ঠুস করে খুলে গেল । 
কতটাকা আছে গোনার সময় নাই ।  খুব বেশী না ,  দু ' পাঁচ টাকার নোটের সাথে কিছু চকচকে কয়েন ।  সবগুলো মুঠোর মধ্যে নিয়ে লুঙ্গির গিটের মধ্যে ঢুকিয়ে দিল ।  তারপর জোর কদমে হাঁটা শুরু করলো বাস স্টেশানের দিকে ।  আঠারো নম্বর পৌছলে দোকানপাট মিলবে ।  তেলে ভাজা পরোটার ঘ্রান আর গরম চায়ের সুগন্ধী ধোঁয়ার চিত্রটা ভেসে উঠতেই খিদেটা আবারো বজ্জাতি শুরু করলো পেটের ভেতর । 
প্রথমেই যে ঝুপড়ি দোকানটা পড়লো তাতে ঢুকে পেটপুরে চা - পরোটা - ভাজি খেয়ে নিল । 
খিদেটা মরার পর রাগটা চাঙা হলো আবার ।   আজকে মরতেই হবে ।  কাছে ধারে মরার জায়গা খুঁজতে খুজতে ভাবতে থাকলো সে মরার পর ফুলমতী কি করবে ?  তার খবর পেয়ে সে কিরকম ভেউ ভেউ করে কাঁদবে ,  সকালের গালাগালির জন্য কিরকম অনুতপ্ত হয়ে মাথা কুটবে মেঝেতে এই দৃশ্যগুলো তাকে বিপুল আনন্দিত করলো ।  মরতেও সুখ সুখ লাগছে তার ।  ভাবতে ভাবতে বৃষ্টির ছাট উপেক্ষা করে হাঁটতে থাকলো ঠান্ডু ।  এখানে ব্যবস্থা না হলে স্টেশান রোডেই চলে যেতে হবে । 
ঠিক তখনই পাশের বিরাট উচু ইউক্যালিপটাস গাছটার উপর একটা আঁকাবাঁকা অতি উজ্জ্বল আলোকবর্তিকা নাজিল হলে মুহূর্তে গাছটা ফড়ফড় করে দুভাগ হয়ে পড়তে দেখে অবাক হবার আগেই আকাশ ভেঙ্গে একটা গর্জন নেমে আসলো এবং সে বুঝতে পারলো বজ্রপাতে মারা যাচ্ছে সে । 
দুপুরের পর জ্ঞান ফিরলো হাসপাতালের মেঝেতে ।  মরেনি সে ।  কয়েক সেকেন্ড পর বুঝতে পারলো কাজটা কতো লজ্জাজনক হয়েছে ।  সে পরিষ্কার দেখেছে বজ্রপাতে গাছটা দুই ফাঁক হয়ে গেছে ।  গাছটার এত কাছে থেকেও সে বেঁচে থাকলো কিভাবে ।  নিশ্চয়ই যমদুত আবারো তাকে খাতির করেছে । 
ওপাশে একটা নার্স দেখে সে ডাক দিতে চাইলো ।  কিন্তু একি ?  নিজের কন্ঠ তার নিজের কানেই গেল না ।  সমস্যাটা বুঝতে পারলো না সে ।  নার্স মুখ নাড়ছে ,  কিন্তু সে কিছু শুনতে পাচ্ছে না ।  পুরা কবরের নিস্তব্ধতা । 
অনেকক্ষণ পর ডাক্তার এসে দেখার পর জানলো যমদুত তার প্রাণ নেয়নি ,  কিন্তু কানটা নিয়ে গেছে ।  এখন থেকে ফুলমতীর কোন বাক্য তার কানে পৌঁছাবে না কোনদিন ।  ফুলমতীর জন্য এটাও কম শাস্তি না ।  বাড়ি ফিরে যাবার একটা যুতসই অজুহাত খুঁজে পেল সে । 
মেঝেতে উঠে বসে কোমরের কাছে হাত দিয়ে লুঙ্গির গিটের ভেতর টাকার অস্তিত্বটা ছুঁয়ে ভাবতে লাগলো ,  পরকালের হিসেব থেকে আগাম কেটে নেয়া এই ক্ষুদ্রঋনের কি ব্যবস্থা হবে ? 






ঠাণ্ডু মিয়ার ক্ষুদ্রঋন



মরতে এসে আজরাইলও জান ফেরত দিলে বিপাকে পড়ে গেলো গোরখোদক ঠান্ডু মিয়া ।  নগরীর সবগুলো গোরস্তানে তার যাতায়াত ।  ঝড়বৃষ্টি বাদলা যে কোন দিনে আধঘন্টার মধ্যে কবর খুঁড়ে লাশের জন্য ঘর তৈরী করা তার জন্য নস্যি ।  জীবনে যতবার কবরে নেমেছে অতবেলা ভাতও খায়নি পেট ভরে ।  আজরাইলের সাথে পরিচয়টা বহুকাল আগেই ।  দেখতে দেখতে মুখ চেনা হয়ে গেলে যা হয় ,  আজরাইলের সুনজরে থেকে এত দুর্যোগ ,  এত মহামারী ,  এত ভয়াবহ দুর্ঘটনা  কোন কিছুই তার সাতাশি বছর বয়সী শরীরকে কাবু করতে পারেনি ।  কোন মাটিতে কিরকম বিছানা দরকার হয় মুর্দার ,  কোন আবহাওয়ায় কিরকম বাঁশ কাটতে হয় ,  সবকিছু নখদর্পনে তার ।  
শুরু হয়েছিল চৈতন্যগলির এক টিলাময় কবরসস্থান থেকে ।  বাবা মারা গেছে জন্মের পরপর ।  মায়ের কাছে ছিল ।  একদিন দেখলো মাও তাকে রেখে অন্যপারে ।  সেই প্রথম আজরাইলের নাম শোনে ।  বারো বছর বয়সে ।  খুব রাগ হয়েছিল আজরাইল লোকটার উপর ।  এতটা নির্দয় ।  দুনিয়াতে দেখার কেউ নেই এরকম একজনকে পিতামাতাহীন করা ।  
রাগ করে সে গোরস্থানে চলে আসে আজরাইলকে খুঁজতে ।  জিজ্ঞেস করবে কেন সে এরকম অন্যায় করলো ।  যেখানে মাকে মাটিচাপা দিয়েছিল বস্তির দয়ালু লোকেরা সেখানে গিয়ে বসে থাকে ।  কিন্তু আজরাইলের সাথে দেখা হয় না তার ।  আজরাইল তার কাছ থেকে দূরে থাকে লজ্জায় ।  
মা মরার পর বস্তির লোকেরা তাকে ভাত খাইয়েছিল দুদিন ।  কিন্তু কদিন খাওয়াবে বাইরের লোক ।  তিনদিন যেতেই যে পাড়াতো খালা ,   " আয় কাদিস না ,  আইজ থেকে তুই আমার পেটের সন্তান ,  আমার কাছে খাবি "  বলে বুকে টেনে নিয়েছিল ,  দেখা গেল দুপুর হলেই দরোজা বন্ধ তার ।  
 " ভাইফুত ন কান্দিস ,  আঁরা থাইকতে তোর খন অসুবিধা নইবো "  ,  বলে যে পাড়াতো চাচা তাকে ঘরে নিয়ে মুরগীর ঝোল দিয়ে পরোটা নান খাইয়েছিল সেদিন ,  সেই চাচা তাকে দেখে চিনতে পারে না কদিন বাদে ।  আস্তে আস্তে পাড়ার সব দরজা বন্ধ হয়ে গেলে সে খিদের সময় কবরস্থানে গিয়ে বসে থাকে ।  মায়ের কাছে ভাত খোঁজে । 
মা তাকে একেকদিন ব্যবস্থা করে দেয় একেকভাবে ।  প্রতিদিন কেউ না কেউ মরে ।  লোকজন দল বেধে খাটিয়া নিয়ে আসে গোরস্থানে ।  লাশ কবরে নামিয়ে চলে যাবার সময় তাদের পিছুপিছু মৃতদের বাড়ী গিয়ে দরজার বাইরে মলিন মুখ করে দাঁড়িয়ে থাকে ঠান্ডু ।  
এরকম বাড়িগুলোতে লোকজনের কলিজা থাকে নরম থাকে কদিন ।  মলিন চেহারার দরিদ্র লোকদের খুব কদর তখন ।  প্রায়ই খাওয়া জুটে যায় তার ।  এভাবে একেকদিন একেক বাড়ীতে ভোজন করে ,  রাতে স্টেশানের প্ল্যাটফর্মে গিয়ে ঘুমোয় ।  যদি কোন দিন কেউ মারা না যায় ,  সে একটু বিপাকে পড়ে ।  
একবার পরপর তিনদিন কোন লাশ এলো না ।  সে কি কষ্ট তার ।  ভিক্ষা করার অভ্যেস না থাকলেও মাজারের পাশে বসে গিয়েছিল ।  বহু কষ্টে তিনটা দিন পার করার পর চতুর্থ দিনে যখন খাটিয়া মাথায় টুপিওয়ালা লোকদের আসতে দেখলো দূর থেকে ,  তখন ঈদের আনন্দে সে দৌড়ে কবরস্থানে পৌছে যায় ।  কিন্তু এলোমেলো ছুটতে গিয়ে পা হড়কে ঢুকে যায় পাশের পুরোনো একটা কবরে ।  মাটি নরম হয়েছিল বৃষ্টিতে ,  কোমর পর্যন্ত দেবে যায় ।  লাশ দাফন করতে আসা লোকজন হায় হায় করে তাকে তুলে নেয় । 
কে একজন বললো ,   " কবরে টানছে তারে "  ।  কথাটার মানে মউত টানছে ।  ভয় পেয়ে গেল সে ।  পাশেই মার কবর ।  মা কি তাকে ডাকছে কবরে ?  মাকে খুব ভালোবাসলেও মায়ের এরকম ডাক তার ভালো লাগলো না । 
আরেকজন সদয় কন্ঠে জিজ্ঞেস করে ,   " কী করো তুমি "  ?  
সে মুখ ফসকে বলে ফেলে ,   " কবরের কাজ করি ।  " 
শোনামাত্র দাফন করতে আসা লোকজন তাকে কবরের কাজে লাগিয়ে দিল অন্যদের সাথে ।  সেদিন আর পরবর্তী চারদিন তাকে খাওয়া নিয়ে ভাবতে হলো না ।  কিছু টাকাও পেল বকশিশ । 
জীবন নতুন পথে হাঁটতে শুরু করে সেদিন থেকে ।  মুর্দার আগেই কবরে নেমে কবর ঠিক করা ,  মাটির অবস্থা বুঝে ফিনিশিং লাইন টানা ,  মুর্দার গায়ে যেন মাটি না পড়ে সে ব্যবস্থা করা ,  কবরের উপর লাগানো ফুলের চারায় পানি দেয়া ইত্যাদি কাজ করে সে মোটামুটি ভালো আয় করতে থাকে ।  কিন্তু পরবর্তী পঁচাত্তর বছর যে তার কবরের সাথে কাটবে সেটা কল্পনাও করেনি তখন । 
ফুলমতীর সাথে সংসারের ৬০ বছর পেরিয়েছে ।  কিন্তু দুজন একা রয়ে গেছে ।  সন্তানের বাবা - মা হতে পারেনি অজ্ঞাত কারণে ।  বংশরক্ষার কোন সম্ভাবনা নেই ।  ঠান্ডু মিয়া ছাড়া ফুলমতীকে দেখাশোনা করার কেউ নেই ।  বুড়ো বয়সে দুজন দুজনকে আগলে রাখে একরকম ।  ফুলমতীর মুখের কথা ফুলের মতোই নরম ,  এখনো মুগ্ধ হয়ে যায় ঠান্ডু মিয়া ।  কখনো কাঁটার ছোঁয়া পায়নি কথার মধ্যে । 
কিন্তু আজ সকালে হঠাৎ কি মতিভ্রম হলো ?  
ঘুম থেকে উঠে হাতমুখ ধুয়ে রান্নাঘরের দিকে যাবার সময় ঠান্ডু মিয়ার হাতে লেগে ফুলমতীর বড় শখের কাঁচের গেলাসটা ঠক্কাস করে মেঝেতে শুনে গুড়ো হয়ে গেলে ফুলমতীর মুখে হঠাৎ একটা বিস্ফোরন ঘটলো ,   " মিনসের মিনসে মরণও হয় না তোর ,  চোখের মাথা খাইছস ?  আমার এত সাধের গেলাসটা ভাইঙ্গা দিলি ?  দুর হ আমার সামনে থেকে .  .  .  .  .  .  .  .  " ইত্যাদি আরো অনেক অকথ্য গালিগালাজ । 
ফুলমতীর মুখ দিয়ে এরকম অপ্রত্যাশিত গালিগালাজ ঠাণ্ডু মিয়াকে স্তদ্ধ করে দিল ।  রাগে অপমানে এক কাপড়েই ঘর থেকে বেরিয়ে বড় রাস্তায় চলে এলো ।  ঝুম ঝুম বৃষ্টিতে ভেসে যাচ্ছে চতুর্দিক ।  শহর এলাকার একটা বাস আসতেই কিছু না ভেবে উঠে বসলো বাসে ।  পেছনের সীটে হেলান দিয়ে বসে রইলো ।  কোথায় যাবে জানে না ।  কিন্তু এই জায়গা ছেড়ে ,  এই দুনিয়া ছেড়ে ,  এই জগত ছেড়ে তার নিরুদ্দেশ হয়ে যেতে ইচ্ছে করছিল সেই মুহূর্তে ।  বাসটা তাকে যেখানে খুশী নিয়ে যাক ।  বাসটা চলতে চলতে গিয়ে থামলো পতেঙ্গার শেষ মাথায় সব যাত্রী নেমে যাবার পর ঠাণ্ডু নামলো ।  সামনে কর্নফূলীর মোহনা ।  অদূরে সমুদ্রের উত্তাল ঢেউ দেখা যাচ্ছে । 
সোজা সমুদ্রের দিকে হাঁটতে লাগলো নেভী রোড ধরে ।  জেদের তেজে এত জোরে হাঁটছিল যেন কোন জরুরী কাজে যাচ্ছে ।  লুঙ্গি শার্ট ভিজে সপসপ করছে হাঁটার তালে তালে ।  বাতাস আছে প্রচুর ।  বুড়ো হাড়ে কনকন করে বিঁধছে বৃষ্টির ছাঁট ।  প্রবল বৃষ্টির তোড়ে চোখে ঝাপসা দেখছে সে ।  কিন্তু অপমানের জ্বালা তার চেয়েও বেশী ।  তাই কোন দুর্যোগ তার চামড়ায় আঘাত হেনে সুবিধা করতে পারলো না ।  
কিন্তু সে সমুদ্রের দিকে যাচ্ছে কেন ?  মরতে হলে রেল লাইন সবচেয়ে সোজা ।  এদিকে রেল লাইন নেই ।  কাছাকাছি জায়গার মধ্যে স্টীলমিল বাজার পর্যন্ত রেল লাইন আছে ,  কিন্তু ওই পথে রেল চলেনি বহুবছর ।  ভুল রাস্তায় চলে এসেছে ।  কদমতলী রেলক্রসিংএর দিকে যাওয়া দরকার ছিল ।  এখন ফিরে যাবার ভাড়াও পকেটে নেই ।  দশটাকা খরচ হয়ে গেছে আসার পথেই ।  মরতে গেলে তাকে আরো পনেরো টাকা যোগাড় করতে হবে ।  কে দেবে টাকা ?  ভিক্ষা করার উপায় নেই এদিকে এই সময়ে ।  
ধুশশশ .  .  .  .  . খিদেও পেয়ে গেছে আবার ।  সকালে খাওয়া হয়নি এই ক্যাচালে ।  খিদে পেটে মরতেও কেমন লাগছে ।  
বেশী ভাবলো না ।  পাশের একটা মসজিদের দানবাক্স দেখতে পেয়ে এগিয়ে গেল ।  মসজিদের টাকার উপর পরকালের হক আছে ।  সে তো পরকালেই চলে যাচ্ছে খানিক বাদে ।  যাবার আগে না হয় কিছু এডভান্স নিয়ে গেল ।  এদিক ওদিক তাকিয়ে দানবাক্সের তালায় একটা মোচড় দিতেই তালাটা ঠুস করে খুলে গেল । 
কতটাকা আছে গোনার সময় নাই ।  বেশী হবে না ।  দু ' পাঁচ টাকার নোটের সাথে কিছু চকচকে কয়েন ।  সবগুলো মুঠোর মধ্যে নিয়ে লুঙ্গির গিটের ভেতর রেখে দিল ।  তারপর জোর কদমে হাঁটা শুরু করলো জাইল্যা পাড়া বাস স্টপেজের দিকে ।  আঠারো নম্বর পৌঁছালে দোকানপাট মিলবে ।  দুটো তেলে ভাজা গরম পরোটা আর ধোঁয়া ওঠা চায়ের ঘ্রানটা নাকে আসতেই খিদেটা আবারো বজ্জাতি শুরু করলো পেটের ভেতর ।  কিছুদূর গিয়ে একটা ঝুপড়ি দোকান পেয়ে পেটপুরে চা পরোটা ভাজি খেয়ে নিল । 
খিদেটা মরার পর রাগটা চাঙা হলো আবার ।   আজকে মরতেই হবে ।  স্টেশানে না গিয়ে কাছে ধারে মরার জায়গা খুঁজতে খুঁজতে ভাবতে থাকলো সে মরার পর ফুলমতী কি করবে ?  খবর পেয়ে কিরকম ভেউ ভেউ করে কাঁদবে ,  সকালের গালাগালির জন্য কিরকম অনুতপ্ত হয়ে মাথা কুটবে মেঝেতে ,  এই দৃশ্যটা তাকে বিপুল আনন্দিত করলো ।  মরতেও সুখ সুখ লাগছে ।  
এসব ভাবতে ভাবতে বৃষ্টির ছাঁট উপেক্ষা করে হাঁটতে থাকলো ঠান্ডু ।  এখানে ব্যবস্থা না হলে স্টেশান রোডেই চলে যেতে হবে ।  সামনে একটা আম গাছ দেখে ওটা থেকে ঝুলে পড়া যায় কিনা দেখার জন্য দাঁড়ালো । 
ঠিক তখনই পাশের বিরাট উচু ইউক্যালিপটাস গাছটার মধ্য দিয়ে একটা বিদ্যুতের রেখা হাজার ওয়াটের বালবের মতো আলো জ্বালিয়ে গাছটাকে ফড়ফড় করে দুভাগে ফেড়ে দিল এবং অবাক হবার আগেই আকাশ ভেঙ্গে একটা মহাজাগতিক গর্জন নেমে আসলো ।  বুঝতে পারলো বজ্রপাতে মারা যাচ্ছে সে । 
দুপুরের পর জ্ঞান ফিরলো হাসপাতালের মেঝেতে ।  মরেনি সে ।  কয়েক সেকেন্ড পর বুঝতে পারলো কাজটা কতো লজ্জাজনক হয়েছে ।  সে পরিষ্কার দেখেছে বজ্রপাতে গাছটা কেমন দুই ফাঁক হয়ে গেছে ।  কিন্তু গাছটার এত কাছে থেকেও সে বেঁচে থাকলো কিভাবে ।  নিশ্চয়ই আজরাইলের কারসাজি ।  খাতির করে তার প্রাণটা নিয়ে যায়নি ।  ফুলমতীকে মুখ দেখানোর উপায় কী এখন ? 
একটা নার্স সামনে আসলে সে ডাক দিয়ে কিছু একটা বললো ।  কিন্তু কন্ঠটা তার নিজের কানেই গেল না ।  সমস্যাটা বুঝতে পারলো না সে ।  নার্সও মুখ নাড়ছে ,  কিন্তু সে কিছু শুনতে পাচ্ছে না ।  পুরা কবরের নিস্তব্ধতা ।  আশেপাশে কেউ কোন কথা বলছে না ।  সবাই চুপচাপ মুখ নাড়ছে ,  ফিসফিস করছে যেন ।  
অনেকক্ষণ পর সে বুঝলো ,  আজরাইল তার প্রাণ নেয়নি ,  কিন্তু কানটা নিয়ে গেছে ।  ফুলমতীর আর কোন কটুবাক্য তার কানে বিদ্ধ হবে না কোনদিন ।  এবার তাহলে বাড়ি ফেরা যায় ? 
কোমরের কাছে হাত দিয়ে লুঙ্গির খুঁটে পয়সাগুলোর অস্তিত্ব পেল ।  ভাবলো ,  পরকালের হিসেব থেকে নেয়া এই ক্ষুদ্রঋনের কি ব্যবস্থা হবে ? 






আনন্দ - বিস্ময় - প্রেম সম্পর্কিত কয়েক টুকরো তোবড়ানো দর্শন



১ . 
হাইস্কুল জীবনটা ছিল মোটামুটি জঘন্য রকমের ।  ক্লাস সিক্সে ওঠার পর ভুগোল ,  ইতিহাস ,  ধর্ম ,  বাংলা ব্যাকরন ,  ইংরেজী গ্রামার , পাটীগনিত ,  জ্যামিতি ইত্যাদির অত্যাচারে দম বন্ধ হয়ে আসতো সময় সময় ।  সিক্স থেকে এইট এই তিন বছরের যেসব স্মৃতি আছে সব জ্যৈষ্ঠের খরতপ্ত দুপুরের মতো ঝলসানো ।  বেত নামক লিকলিকে ভয়ংকর বস্তুটার সাথে প্রতিদিন দেখা সাক্ষাত হলে ,  আর বাড়ির কাজ যথাসময়ে শেষ না করলে যা হবার কথা আর কি । 
তুলনামূলকভাবে আমার প্রাইমারী সময়ের ( ১৯৭৪ - ১৯৭৮ )  স্কুলের জীবনটা আনন্দের ছিল ।  বইপত্রগুলো সহজ নামমাত্র ।  জ্ঞানের বাড়াবাড়ি দেখা যেতো না স্কুলের প্রথম পাঁচ বছরে ।  আজকাল তো জ্ঞানবাহনের ষ্টিয়ারিংটা জন্মমাত্রেই শিশুদের ঘাড়ে বেঁধে দেয়ার চেষ্টা করা হয় ।  শৈশবের আনন্দ জিনিসটা যাত্রা শুরুর আগেই মরে যায় । 
আমার সেই জঘন্য হাইস্কুল জীবনটাই মধুরতম হয়ে উঠেছিল যখন স্কুলের শেষ বছরে আসি ।  টেষ্ট পরীক্ষার পর ফেয়ারওয়েলের দিন আমরা অঝোরে কেঁদেছিলাম স্কুল জীবন শেষ হয়ে যাচ্ছে বলে ।  কারণ ঐ বছর আমরা এমন একজন শিক্ষকের দেখা পেয়েছিলাম যিনি আমাদের শিখিয়েছিলেন কি করে পড়াশোনা থেকেও আনন্দ আবিষ্কার করতে হয় ।  খুব দেরীতে দেখা পেয়েছিলাম তাঁর । 
২ . 
আনন্দের সাথে বড় হওয়ার একটা নেতিবাচক সম্পর্ক আছে ।  
মানুষের বয়স যত বাড়তে থাকে আনন্দের পরিমাণ কমতে থাকে ।  একটা ৩ বছরের শিশু যেমন অকারণে হাসতে পারে ১৫ বছরের কিশোর তা পারে না ।  ২০ বছরের তরুণ তো রীতিমতো গম্ভীর ।  আজকাল অকালেই পেকে যাচ্ছে শিশুকিশোরের দল ,  অনেক কম বয়সেই জেনে যাচ্ছে জীবনের অনেক গভীর বিষয় যা তার জানার কথা নয় ।  তাদের মুখে অনেক শব্দ অবলীলায় উচ্চারিত হতে শুনি যা ত্রিশোর্ধ মানুষও উচ্চারণ করতে দ্বিধা করে ।  টেলিভিশনের ভুমিকাটা এক্ষেত্রে মারাত্মক ।  আমাদের শিশুদের শৈশব নষ্ট করে দিচ্ছে টেলিভিশন ।  গাম্ভীর্যের বয়স আসার আগেই তাদের গম্ভীর করে ফেলছে ।  দোষটা টেলিভিশনের দেয়া হলেও দায়টা পিতামাতা অভিভাবকের ।  তারাই শিশুদের টেলিভিশন মুখী করেন নানান উসিলায় । 
আনন্দের সাথে বিস্ময়ের সম্পর্ক আরো গভীর ।  যে যত তুচ্ছ জিনিস নিয়ে বিস্মিত হতে পারবে ,  সে তত সুখী মানুষ ।  যার সব জানা হয়ে গেছে ,  তার মতো দুর্ভাগা আর কেউ নেই ।  একটা নতুন বই পড়ার আগে যেরকম বিস্ময় জাগায় ,  পড়া শেষ করে ওই দিকে তেমন তাকাতে ইচ্ছে করে না ।  একটা ভ্রমণে যাত্রা করার সময় যেরকম আড্ডা হয় ,  ফিরতি যাত্রায় তার বিপরীত ।  ইন্টারনেটে কেউ সামান্য একটা ছবি আপলোড করতে পেরেও অনেক আনন্দিত হয় ,  আবার কেউ আস্ত গুগল আর্থের স্ট্রীট ভিউ দেখেও বিস্মিত হয় না । 
তার মানে যার যত জ্ঞান সে তত কম বিস্মিত ,  তত বেশী গম্ভীর ।  গম্ভীর মানুষেরা কি সুখী নয় ?  জানি না ।  এখানে আবার সমীকরণ মেলে না । 
৩ . 
বয়স বাড়ার সাথে সাথে আমি গম্ভীর হতে চেষ্টা করেও উত্তরোত্তর ব্যর্থ হয়েছি ।  বাধ্য হয়ে হালকা চালে আনন্দিত থাকি ,  তুচ্ছ জিনিসে ডুবে থাকি ।  ইংরেজী বোতাম টিপে বাংলা লেখা স্ক্রীনে ভেসে উঠতে দেখে নিজেকে যাদুকর মনে করি ।  কাগুর কাছ থেকে বাংলাকে মুক্ত করার অভ্রের সংগ্রাম দেখে আলোড়িত ,  আনন্দিত হই ।  আমি বাংলায় লিখি ,  অভ্রের কল্যানে ।  আমার বাংলা শেখাটাও একটা বিরাট বিস্ময় ।  এই বিস্ময়ও আছে আনন্দের উৎসে । 
৪ . 
একতরফা প্রেম সুখের হয় না ।  প্রায়ই হতাশা এসে ভর করে ।  একটা মেয়েকে একতরফা ভালোবাসতাম ।  কিন্তু সে বাসতো অন্য আরেকজনকে ।  আমার দিকে তাকাবার ফুরসত তার নেই ।  তবু আমি তার সৌন্দর্যে মাধুর্যে বিস্মিত হয়ে একরকম প্রেমেই পড়ে যাই ।  জেনেশুনে আত্মহত্যার মতো ।  ওই ভালোবাসার মূল উৎস ছিল বিস্ময় ।  বিস্ময় থেকে হয়েছিল আনন্দের সুত্রপাত ।  আর সেই আনন্দের ফলশ্রুতি গভীর প্রেমে পতন ।  চুড়ান্ত ফলাফল পূর্বনির্ধারিতই ছিল ।  
চুড়ান্ত ঝামা ঘষে দেবার পর আনন্দ - বিস্ময় - প্রেম - ছ্যাকার চতুর্ভূজ সমীকরণে দুই সংলাপের একটা পদ্যই লিখে বসেছিলাম : 
 - হে আমার আনন্দিত বিস্মিত প্রেম ,  তুমি আমারে করিয়াছ অপমান । 
 - হে নাদান তরুণ ,  ভালোবাসিয়া যুগে যুগে কে কবে পাইয়াছে পরিত্রাণ । 






একজন রাজনীতিবিদের জন্মবৃত্তান্ত



নেয়ামত যখন মেট্রিক পাশ করে গ্রাম থেকে শহরে আসে তখন সে পাজামা - পাঞ্জাবীর সাথে কেডস পরে এসেছিল বলে কলোনিতে একটা হাসাহাসি হয়েছিল ।  নেয়ামত যে গ্রাম থেকে উঠে এসেছে সেখানে কেডসের সাথে জিন্স কিংবা পাজামার সাথে স্যান্ডেল পরতে হবে সেরকম কোন নিয়মকানুনের বালাই ছিল না ।  
সবকিছুর সাথে সবকিছু পরা চলে যেখানে ,  সেখান থেকে বাপ তাকে ঠেলে শহরে পাঠালে দূর সম্পর্কের কাকার বাসায় থেকে কলেজে পড়ার উসিলায় শহরময় চক্কর দিতে পারবে ,  এর চেয়ে বড় কোন উচ্চাকাংখাও তার ছিল না । 
কলোনীর পরিবেশটা প্রথম দর্শনেই ভালো লেগে যায় তার ।  যে দালানে তার কাকার বাসা ,  তার একটা ব্লক পরেই বিরাট একটা সবুজ মাঠ ।  মাঠের ঘাসগুলো গ্রামের ঘাসের চেয়ে ভিন্ন ।  কেমন ছোট ছোট করে ছাঁটা ।  এত বড় মাঠ ,  কিন্তু এক কণা ধান - গম - সবজির চাষ নাই কোনখানে ।  পুরো মাঠ জুড়ে হৈ হৈ করে বেড়াচ্ছে একদল কিশোর তরুণ ।  কেউ ফুটবলে লাথি মারছে ,  কেউ ব্যাডমিন্টন খেলছে ( এই খেলা আগে দেখেনি সে )  ,  কেউ বেহুদা লাফাচ্ছে ,  কেউ বাঁশের ধনুক নিয়ে কায়দা করে আকাশের দিকে ছুঁড়ে দিচ্ছে পেরেক গাঁথা তীর ।  মাঠের চারপাশে বাদাম বুট চানাচুরের ফেরীওয়ালা সারিবদ্ধভাবে বসে গেছে । 
তাকে নিয়ে যারা হাসাহাসি করেছিল প্রথম দেখায় ,  তাদেরই একজনের সাথে পরিচয় ঘটে গেল বাদাম কিনতে গিয়ে ।  নাম তারেক ।  মাঠের পূর্বদিকে একটা মেটারনিটি ক্লিনিক ।  তার পেছনে আরেকটা মাঠ তারপর মসজিদ ।  তারেক নেয়ামতকে নিয়ে গেল হাসপাতালের পেছনের মাঠে ।  এই মাঠটা অনেক নীরব ।  এখানে গোল হয়ে বসে কি যেন করছে সবাই ।  সেই আসরে নিয়ে নেয়ামতকে পরিচয় করাতেই সবাই তার পায়ের দিকে তাকিয়ে আরেক চোট হেসে নিল ।  নেয়ামত বোকাবোকা হাসি দিয়ে শহরের এই নতুন পরিবেশে নিজেকে মানিয়ে নেবার চেষ্টা করলো । 
তারেকদের দলের নেতা রবি ।  পেছনের মাঠে তার রাজত্ব ।  রাজনীতি ব্যাপারটা নেয়ামত আগে ভাসা ভাসা শুনলেও এই প্রথম দেখলো একজন রাজনৈতিক নেতা রবিকে ।  কলেজের ছাত্র নেতা বলে তাকে সবাই সমীহ করে ।  কেন যেন প্রথমদিন রবিকে দেখেই নেয়ামতের শখ লাগলো নেতা হবার জন্য ।  কিন্তু মন খুলে কাউকে বলতে পারে না লজ্জায় । 
কয়েক মাসের মধ্যেই নেয়ামত শহুরে কায়দা মোটামুটি রপ্ত করে ফেললো ।  এখন সে প্যান্টের ভেতর শার্ট ইন করতে শিখেছে এবং শিখেছে মাথাটা তেল ছাড়া উসকো খুশকো রাখতে ।  আগে নিয়ম করে দুবেলা নারিকেল তেল দিত মাথায় আর প্যান্টের পেছনের পকেটে একটা চিরুণী থাকতো ।  
একদিন সন্ধ্যায় তারেককে পকেট থেকে একটা চিরুনী বের করতে দেখে তার মাথা আচড়ানোর কথা মনে পড়লে সে চিরুণীটা ধার চাইল ।  তারেক  তার হাতে চিরুনী সাইজের যে জিনিস ধরিয়ে দিলে সেটা আসলে একটা ভাঁজকরা ক্ষুর ।  নেয়ামতের গা বেয়ে শিরশির অনুভুতি বয়ে গেল ।  ক্ষুর কেন জানতে চাইলে তারেক জানালো ,  ক্ষুর হলো প্রাথমিক অস্ত্র ।  রবির কাছে আরো ভয়ংকর জিনিস আছে ।  মাছ মার্কা ছুরি ।  রাজনীতি করতে আত্মরক্ষার প্রয়োজনে এসব রাখতে হয় । 
নেয়ামত ধরতে পারছে না ওদের আসল উদ্দেশ্যটা কি ।  এরকম ধারালো অস্ত্র পকেটে থাকলে কোন সময় কি বিপদ হয় ।  সে মেনে নিতে পারে না ।  কিন্তু বুঝতে পারে এইসব অস্ত্রের কারনে কলোনীতে তাদের দলকে সবাই সমীহ করে । 
সমীহ জিনিসটার প্রতি তারও গোপন লোভ আছে ।  এই জিনিস তার দখলে ছিল না কখনো ।  চিরকাল অবজ্ঞাই পেয়ে এসেছে ।  এখানে আসার পর তো অবস্থা দুর্বিসহ ।  এমনকি মোড়ের পানের দোকানদারও তাকে দেখলে হাসে ।  আড়ালে  ' পাঞ্জাবী কেডস '  ডাকে ।  যদিও সে রবি দলের পাকাপাকি সদস্য হবার পথে ,  তবু তার দুর্নাম ঘুচে না । 
একদিন মসজিদ মার্কেটে ডিম কিনতে গেলে ডিমঅলা তাকে দেখে বলে ,  ভাইজানের কেডস কই আইজ ?  ইঙ্গিতটা বুঝলো সে ।  তবু চুপ করে রইলো ।  দেখলো পাশের তরকারীওয়ালাও খিক খিক করে হাসছে ।  সে জবাব না দিয়ে বিকালে তারেকের কাছে ব্যাপারটা জানালো ।  তারেক ঘটনাটা রবিকে বলতেই রবি হো হো করে হেসে উঠলো প্রথমে ।  তারপর সুক্ষ্ণ দৃষ্টি দিয়ে নেয়ামতকে মিনিটখানেক দেখে তারেকের কানে কানে কি যেন বললো ।  নেয়ামত তখন মরমে মরে যাচ্ছিল ।  কেন বলতে গেল ?  এখন তো আরো অপমান । 
কিন্তু রবি তাকে ডাক দিয়ে বললো ,  আয় চল্ যাই । 
সে অবাক ,  কোথায় যাবো ? 
রবি বলে ,  আমরা দেখে আসি তোকে কে কি বলছে ।  আয় সবাই । 
দলবল নিয়ে মসজিদ মার্কেটের ডিমের দোকানে গেল ওরা ।  পাশেই তরকারীর দোকান ।  রবি হাঁসের ডিমের খাঁচাটা খুলে নিয়ে নেয়ামতের হাতে দিয়ে বললো ,  এটা কতদূরে ছুঁড়ে মারতে পারিস দেখাতো ! 
নেয়ামতের গায়ে তখনো অপমানের আগুন ।  ডিমের খাঁচাটা এমন জোরে ছুঁড়ে মারলো ,  ওটা মার্কেটের ওপাশের বেকারীর সামনে থপ করে আছাড় খেয়ে পড়লো এবং সবগুলো ডিম ভেঙে জায়গাটা হলদেটে থকথক করে দিল ।  ডিমঅলার মুখে রা নেই ।  পুরো বাজারের সবাই চুপ ।  মুখ খুলতে গেলে আরো বিপদ ওরা জানে । 
রবি এবার ওকে নিয়ে তরকারীঅলার দিকে নিয়ে ফিরতেই তরকারীঅলা এসে রবির পায়ে পড়ে অবস্থা ।   " ভাইজান ভুল হয়ে গেছে ,  আর হবে না ।  এবারের মতো মাফ করে দেন ।  "  কেস খতম । 
পরদিন থেকে নেয়ামতকে দেখলে বাজারের দোকানীরা সালাম দেয়া শুরু করে ।  একমাস পর নেয়ামতকে রবির মোটর সাইকেলের পেছনে ঘুরতে দেখা গেল ।  মাথায় উল্টো করে ক্যাপ পরা ,  চোখে কালো চশমা ।  আর দলের সবাই জানে ওর পেছনের পকেটে একটা ক্ষুরও যুক্ত হয়েছে সম্প্রতি ।  নেয়ামত এখন ছাত্র নেতা ।  কলেজের সংসদ নির্বাচনে নেয়ামতকে ক্রীড়া সম্পাদকের পদ দেয়া হলো ,  যদিও হাডুডু বাদে জীবনে অন্য কোন খেলা সে কখনো খেলেনি । 
সেই ছোট্ট চারাগাছটি একদিন মহীরূহ হলো ।  জন্ম হয়ে গেল একজন মহান রাজনীতিবিদের । 
উনিশ বছর পর হাজী নেয়ামত আলী পাঁচ কোটি টাকা দিয়ে এমপি নির্বাচনের নমিনেশান কিনবেন ,  দশ কোটি টাকা ব্যয় করে নির্বাচন করবেন আর পাঁচ বছর ধরে সেই পনেরো কোটি টাকার ফিক্সড ডিপোজিটের সুদ আদায় করবেন দেড়শো কোটি টাকায় ।  গনতন্ত্রের এই মহান নেতা সব পেয়েছেন জীবনে ,  কেবল মন্ত্রী হওয়াটাই বাকী ।  মন্ত্রী হতে গেলে কতো টাকা লাগে তিনি তা জানেন না ,  তবে মন্ত্রীত্ব অর্জনের আগে তিনি যা অর্জন করতে চান তা নাহিয়ানের মা সেদিন মুখ ফসকে বলে দেয়াতে সিদ্ধান্ত নিতে দেরী হলো না আর । 
তার প্রথম ঘরের স্ত্রী সেদিন কথায় কথায় বলছিল ,   " ডক্টরেট ডিগ্রীটা এবার নিয়াই ফালান নাহিয়ানের বাপ !  হাজীসাব শুনতে আর ভাল্লাগে না ।  " 






একটি নিরেট সাদাকালো ভ্রমণ



 জায়গাটা অচেনা ।  কিন্তু মানুষগুলো চেনা ।  অচেনা জায়গায় চেনা মানুষের মিশ্র সমাহার ।  কেন ওখানে সমবেত হয়েছে সবাই প্রশ্ন জাগেনি মনে ।  শহর থেকে অনেক দূরের একটা জায়গা ।  পাহাড়ী এলাকা ।  নদী কিংবা লেক আছে ।  আছে লঞ্চের মতো ছোট নৌযান ।  
পৌঁছানোর পরপর দুপুরের খাবার ডাক এলো ।  খাবার খেতে যেতে হবে অন্য একটা পাহাড়ে ।  কেন অন্য পাহাড়ে যেতে হবে প্রশ্ন নেই ।  যাবার নিয়ম ,  যেতে হবে । 
একটা দল নৌকায় উঠলো ।  আমিও উঠলাম ।  লঞ্চ চলছে লেকের নিস্তরঙ্গ জল ঠেলে ।  সবার মধ্যে নতুন জায়গার উত্তেজনা ।  একেকটা দৃশ্য আসে সবাই উৎফুল্ল হয়ে যায় ।  কিন্তু আমি চুপ হয়ে বসে থাকি ।  যেন এসব দেখে অভ্যস্ত ।  আগেও দেখেছি ।  অবাক হবার কিছু নেই ।  কেবল সঙ্গে যাচ্ছি । 
রোদহীন দুপুর ।  মেঘলা আকাশ ।  ধূসর বিষন্ন প্রকৃতি ।  আচমকা নৌযানটা অন্য একটা জায়গায় গিয়ে নোঙর করে বসলো ।  একটা বাঁধের মতো জায়গা ।  উচু ঘাসহীন গোলাকার টিলার বাঁধ ।  বাঁধের ওপারে জায়গায় জায়গায় জল জমে আছে ।  সবাই হৈ হৈ করে নেমে গেল ।  অপ্রত্যাশিত একটা ভ্রমণের সুযোগে উৎফুল্ল ওরা ।  কেবল আমারই যেতে ইচ্ছে করলো না ।  আলস্য হাতে বসে থাকলাম । 
তারপর নৌযান থেকে নেমে দাঁড়ালাম বাধের ওপর ।  মনে হলো এখানে আমি আগেও এসেছি ।  দেখে গেছি সব ।  যাবার উৎসাহ নেই তাই ।  অপেক্ষা করছি সবাই ফিরে আসবে ।   সময় কেটে যাচ্ছে ।  ওরা আসছে না ।  দেরী হয়ে যাচ্ছে ।  
কিছু পর মাঝি নৌযানে উঠে ডাক দিল ।  কেউ শুনছে না ।  সবাই এদিক ওদিক ছড়িয়ে গেছে ।  আমি নিকটে ছিলাম বলে ডাক শুনে নৌযানে উঠে বসলাম ।  লঞ্চটা ইঞ্জিনের আওয়াজ করতেই আরো দুয়েকজন এসে উঠে বসলো । 
বাকীরা রয়ে গেল ।  নৌযান ছেড়ে দিল ।  আমি মাঝিকে বললাম আমাকে রেখে আসো যেখান থেকে এনেছো সেখানে ।  আমি কোথাও যাবো না । 
দুপুরের খাবার কথা আমি ভুলে গেলাম ।  মাঝি ফিরে চললো ।  আমি চুপ করে বসে রইলাম ।  ফিরতি যাত্রায় পৌছে গেলাম আমার আদি অবস্থানে ।  মাঝি আমাকে নামিয়ে দিয়ে চলে গেল বাকীদের কাংখিত গন্তব্যে পৌঁছে দিতে । 
আমার কোথাও যাওয়া হলো না । 
যেখানে ছিলাম সেখানেই রয়ে গেলাম । 
বুকের ভেতর কেমন একটা অচেনা অনুভূতি । 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
ঘুম ভেঙ্গে গেল ।  জানালা দিয়ে বাইরে তাকিয়ে বুঝতে পারলাম না সময়টা কতো ।  এখানেও ধূসর আকাশ ।  বিকেল গড়িয়ে সন্ধ্যে নামছে বোঝা গেল দেয়ালে তাকিয়ে ।  ঘড়িটা বলছে সোয়া ছটা ।  কয়েক সেকেন্ড ঘোরে থাকার পর বুঝলাম খানিক আগে ঘটা ব্যাপারগুলো স্রেফ স্বপ্ন ।  অর্থহীন একটা সাদাকালো স্বপ্ন ।  কেন দেখলাম জানি না ।  ঘোর চোখে নিয়েই বিছানা ছাড়লাম ।  আজ বিকেলে আমার কোথাও যাবার কথা ছিল ।  যাওয়া হলো না ।  দিবাস্বপ্নেই গড়িয়ে গেছে সময় ।  যেতে পারিনি বলে আক্ষেপ হলো না ।  বরং অনেকদিন পর ভাবালু স্বপ্ন দেখলাম বলে খানিকটা বিষন্ন বিলাসে নিমগ্ন হলাম । 
অন্য কিছু ভাবাচ্ছে না ,  স্বপ্নটা কেন সাদা কালোতে দেখলাম ,  ওটা নিয়েই বেশী ভাবিত হইলাম ।  কারণ মনোবিজ্ঞানীরা যাই বলুক ,  আমার আগেকার সকল স্বপ্নই ছিল সম্পূর্ণ রঙিন । 

ছবি :  


 








অপাংক্তেয় প্রাণ



চাঁদের আলো নিয়ে জন্মেছিল সে ।  হতদরিদ্র পরিবারেও উজ্জ্বলতা আর আনন্দের হাওয়াই মিঠাই উড়িয়েছিল ।  কচুঘেচু খেয়েও ফর্সা সুন্দর স্বাস্থ্যবান শরীরের শিশু ।  কিন্তু সময়ের সাথে সাথে সমস্যার উৎপত্তি ।   চার পাঁচ বছরে এসেও বুদ্ধি শুদ্ধির লক্ষণ নেই ।  দশ বছর পেরিয়ে গেলেও অবুঝ শিশু রয়ে যায় ।  মায়ের কোলে কোলে ঘুরতে চায় ।  ডাক্তার বৈদ্য দেখানোর পর বিষন্ন পিতামাতা জেনে যায় ছেলে জন্ম প্রতিবন্ধী ,  চিকিৎসায় ফল নেই । 
এতবড় ছেলেকে কোলে নিয়ে হাঁটতে আমেনার কষ্ট হতো ।  তবু ফুটফুটে মুখটা দেখলে কষ্ট উবে যেত ।  বিছানায় পেশাব পায়খানাও করে দিত সময় সময় ।  মা আছে ,  চিন্তা নেই ।  পরিষ্কার করে দেবে হাসিমুখে ।  পাড়াপ্রতিবেশী দূর থেকে দীর্ঘশ্বাস ফেলে । 
ছেলেটার তখন চোদ্দ বছর ।  একদিন আমেনাকে ডাক্তারের কাছে যেতে হলো উপজেলা সদরে ।  টেম্পুতে যেতে দশ মিনিট ।  ছেলেটাকে কোলে নিয়ে যেতে কষ্ট হলেও উপায় নেই ।  ঘরে কেউ নেই দেখার ।  যদি অবুঝ ছেলে পুকুরে নেমে ডুবে যায় ,  সেই ভয়ে এগারোটার দিকে দুই মুঠ সাদা ভাত লবন দিয়ে কচলে খাইয়ে সাথে নিয়ে বেরিয়ে যায় । 
দুপুরের পর গ্রামে একটা খবর এলে হৈ চৈ পড়ে যায় ।  কাছের মহাসড়কে একটা টেম্পুকে গুড়িয়ে দিয়ে পালিয়েছে বেপরোয়া বাস ।  স্থানেই মারা গেছে কয়েকজন ।  সেই টেম্পুর যাত্রী ছিল আমেনা আর তার ছেলে ।  দুজনেই মারা গেছে ।  লাশ নিয়ে গেছে পুলিশে । 
হায় হায় করে ওঠে পাড়ার লোক ।  খবর পেয়ে শহর থেকে আমেনার স্বামী ছুটে এসে লাশের খোঁজ করতে যায় সদরে ।  গিয়ে কেবল বউয়ের লাশটাই পায় ।  ছেলের লাশ নেই ।  অনেক খোঁজার পর মারাত্মক আহত একটা ছেলেকে হাড়ভাঙা ওয়ার্ডে ভর্তি করানো হয়েছে বলে জানা গেল ।  ওখানে গিয়ে  আপাদমস্তক ব্যান্ডেজ বাধা অজ্ঞান ছেলেকে জড়িয়ে ধরে হাঁউমাঁউ করে কেঁদে ওঠে ফজলু । 
ডাক্তাররা বহুকষ্টে অপারেশান করে জোড়াতালি লাগায় শরীরে ।  যতটুকু জোড়া লাগার ততটুকু লাগে ।  হাসপাতালের মেয়াদ শেষে নিয়ে আসতে হয় ছেলেকে ।  এই রোগীর আর কোন চিকিৎসা নেই ।   যা হয়েছে আর বেশী জোড়া লাগবে না ।  অনির্দিষ্টকাল হাসপাতালে থাকা যায় না ।  
ফজলু মিয়া পড়লো বিপদে ।  এই ছেলেকে এখন দেখবে কে ?  কথা বলতে পারে না ,  মাথায়ও গন্ডগোল আছে ,  এখন শরীরের সমস্ত হাড়ে ভাঙন ।  যখন হাত পা সবল ছিল তখনো হাঁটতো না ,  এখন এই পঙ্গু অবস্থায় কি করবে ?  আগে বিছানা নোংরা করতো ,  বউ সাফ করতো ।  এখন কে সামলাবে এসব ।  সন্তানের স্নেহ ছাপিয়ে বিরক্তিটাই প্রবলতর হতে থাকে চেহারায় ।  নানান জায়গায় ধর্না দেয় ছেলেটাকে গছানোর জন্য ।  এত মানবাধিকার সংস্থা এনজিও আছে দেশে ।  কিন্তু এই ছেলের দায়িত্ব নেবার জন্য কাউকে পাওয়া যায় না । 
গ্রামের লোকজন আবারো দীর্ঘশ্বাস ফেলে ।  আল্লাহ গরীব মানুষকে এত বিপদ কেন যে দেয় ।  মড়ার উপর খাড়ার ঘা ।  মায়ের সাথে সাথে ছেলেটাও মরে গেলে ভালো হতো ।  ফজলু মিয়ারও সেই মত ।  কিন্তু ছেলেটা না খেয়ে না খেয়ে হাড় চামড়ায় জং ধরিয়ে ফেললেও মরার দিকে যাচ্ছে না ।  পাছা ঘষে ঘষে বাঁকাচোরা চার হাতপায়ে বিচিত্র উপায়ে ছেলেটা যখন স্থান পরিবর্তন করে ,  সেই দৃশ্যটা বর্ণনা করার ভাষা নেই ।  কারণ সেটা হাঁটাও না হামাগুড়িও নয় ।  কেমন একটা পাশবিক চলন ।  মানুষ থেকে একটা প্রাণী যেন পশুতে রূপান্তরিত হয়েছে ।  ভয়াবহ একটা দৃশ্য ।  না দেখলে বিশ্বাস করবে না কেউ । 
খাদ্য গ্রহনের ব্যাপারটাও অদ্ভুত ।  প্রতিবেশীরা কুকুর বেড়ালকে যেভাবে খাবার দেয় সেরকম করে এই ছেলেটাকেও কিছু উচ্ছিষ্ট ছুড়ে দেয় ।  ছেলেটা সেই খাবার দুহাতের খামচাখামচিতে যে ভঙ্গিতে মুখে তুলে নেয় সেই দৃশ্যটা দেখলে কুকুর বিড়ালকেও অনেক ধনী মনে হবে ।  তাকানো যায় না এমন । 
ফজলু মিয়া শহরে দারোয়ানির চাকরী করে ,  ছেলেকে দেখাশোনা করতে হলে চাকরী ছাড়তে হবে ।  সেটা সম্ভব না ।  তাই ছেলেটাকে গ্রামের মানুষের দয়ার উপর ছেড়ে দিয়ে শহরে চলে যায় সে ।  আর মনে মনে বিধাতার কাছে চায় ছেলেকে যেন ভালোয় ভালোয় তুলে নেয় ।  কিন্তু বিধাতা তার প্রতি কর্ণপাত করে না ।  মাস কেটে বছর গড়িয়ে গেলেও টিকে থাকে ছেলেটা । 
গ্রামে যাইনি ইতিমধ্যে ।  ছেলেটার খোঁজ নেয়া হয় নি দীর্ঘদিন ।  অনেকদিন পর সেদিন ফজলু মিয়ার সাথে দেখা হলো পথে ।  খবর কি ,  জিজ্ঞেস করলাম ।  ফজলু মিয়া খুব স্বাভাবিক সুরে বললো - 
 " খবর খুব ভালো ,  ছেলেটা মরে গেছে ।  " 
ফজলু মিয়ার চোখে বিষাদের চিহ্ন খুঁজে লাভ হলো না ।  পরম স্বস্তির চিহ্ন ঝলমল করছে সেখানে । 
ভাবছিলাম ছেলেটার মূল্যহীন জীবনটার কথা ।  কোন কোন প্রাণ শরীরে এমন অপাংক্তেয় হয়ে ঝুলে থাকে ! 






ঢাকা ,  ২২৮০ সাল



 - এক থাপড়ে চোপা খুলে ফেলবো হারামজাদা বেয়াদ্দপ কুনহানকার !  !  ! 
 - এক্ষন তোরে ঘাড় চাইপা ধইরা লাত্থি দিমু মাঙ্গের পো ,  তোর বাপের দিন্না আসমান পাইসস ?  যা সর সামনে থেক্যা !  !  !  ! 
 -  যা ব্যাটা !  আমি সরুম কা ?  তোর দরকার হইলে উপর দিয়া চইল্যা যা ,  নইলে নীচে দিয়া হান্দা ,  আমার এহানে প্যাসেঞ্জার নামবো .  .  .  .  . 
 -  ঐ .  .  .  .  . তুই কি চউখের মাথা খাইছস ?  দেহস না জানোয়ারের সন্তান রেক্সিকার বাচ্চা পাছা বাইর কইরা কোনাকুনি খাড়ায়া আছে মাথার উপ্রে ,  
 -  হ হের লাইগ্যা বাহাদুরি না কইরা আমার লগে ?  পারলে রেক্সিকার পাইলটরে ক পাছা সরাইতে .  .  .  . 
 -  হুরো ব্যাডা ,  মাতা ঠিক আছেনি ,  ওই হালায় বাম্পারে সিকিউরিটি পাংখা লাগাইছে ।  কাছে ঘেঁষতে গিয়া আমার গ্যাসের টাংকি ফুটা হয়া গেছিল হেইদিন
ফার্মগেটের আকাশে সন্ধ্যের মুখে মুখে এরকম হল্লা গালিগালাজ গুলো নিয়মিত ।  
সবগুলো টেপখাওয়া ভাঙাচোরা আকাশ টেম্পু এখানে ধাক্কাধাক্কি করছে ।  বিকেল পাঁচটা বাজে প্রায় ।  শীতকাল বলে সূর্য আগেই পাটে বসেছিল ,  এখন গোধুলি আলোয় এই আকাশযানগুলি নানান ফ্লোরের অফিস যাত্রীদের তোলার জন্য দেড়শো দুশো তলা দালানের ল্যান্ডিং স্টেশানের আশেপাশে ঘুরঘুর করছে ।  এই দুটো আকাশ টেম্পু সবচেয়ে পুরোনো মডেলের ।  ২২৩০ সালের বাহন এই ২২৮০ সালে এসব একদম অচল ,  তবু তার মালিক বিদেশ থেকে পুরোনো মাল এনে জোড়াতালি দিয়ে কোনমতে আকাশ ট্রাফিকে যুক্ত করে দিয়েছে ।  তবে দিনের বেলা এরা চলতে পারে না যতক্ষণ ট্রাফিক ফ্লায়ারগুলো সচল থাকে ।  দশ বিশ হাজার টাকার দুয়েকটা নোট পকেটে গুঁজে দিলেও কাজ হয় না ।  তবে পাঁচটার পর থেকে ট্রাফিক ফ্লায়ারের ডিউটিতে ভাটা পড়ে ।  ওরা তখন চাকরী থেকে ব্যবসায়ে ।  সারাদিন এদিক সেদিক থেকে যা কামাই করে পাইলটদের কাছ থেকে ,  তা নিয়ে ভাগবাটোয়ারা শুরু করে তখন । 
এই সুযোগে এই আকাশ টেম্পুগুলো যাত্রীর সন্ধানে নামে ।  কিন্তু এদের জন্য যন্ত্রনা হয়ে দাঁড়ায় দানাবাকৃতির রেক্সিকাগুলো ।  চার ইঞ্জিনের এই বিশাল উড়ান বাহনে প্রায় শখানেক লোক বসতে পারে কিন্তু দাঁড়িয়ে ঝুলে আরো অন্তত আড়াইশো ।  বিশ একুশ শতকের দিকে এরকম সাইজের আকাশযান দিয়ে দেশ বিদেশে মানুষ বহন করা হতো ।  তবে তখন ওগুলো অনেক উপরে উড়তো ।  এগুলো এত বড় যে রকম একটা দাঁড়ালে ল্যান্ডিং স্টেশানের পুরোটা দখল করে নেয় ।  ভাড়া বেশী হলেও নিরাপত্তার কারণে ওগুলোই পছন্দ দুরের যাত্রীদের । 
ফলে আকাশ টেম্পুগুলোর তেমন বেইল নাই আজকাল ।  কেবল ফাঁক ফোকর দিয়ে প্যাসেঞ্জার ধরে ।  থাবড়া মারতে মারতে টেম্পুগুলোর বডি রং অনেক আগেই চলে গেছে ,  কোন মতে হুড়কা দিয়ে দরোজা বন্ধ করা যায় ।  জানালার গ্লাস একটাও অক্ষত নেই ।  এপার ওপার বাতাস হু হু করে ।  শীতে আর বর্ষায় বেশী কষ্ট ।  একটু উপরে উড়লে বর্ষাকালে ভেতরে মেঘ ঢুকে সব ভিজিয়ে দেয় ।  তাই সাবধানে নীচে নীচে চালাতে হয় ।  কিন্তু ২০০০ মিটারের নীচে নামতে পারে না ,  নামলেই জরিমানা ।  লাইসেন্স বাতিল । 
বশিরের মেজাজ সকাল থেকেই খারাপ ।  
মেহেরবানু গতকাল তাকে ছেড়ে পালিয়ে গেছে নুবিদালীর সাথে ।  নুবিদালী তার টেম্পুর হেলপার ছিল বহুদিন ।  বিশ্বাসী লোক ।  রাস্তা থেকে কুড়িয়ে আশ্রয় দিয়েছিল তাকে ।  আপন ভাইয়ের মতো যত্নে রেখেছিল ।  মেহেরবানু বাপের বাড়ী গেলে সাথে দিয়েছে নুবিদালীকে ।  সেই নুবিদ্যা কখন যে তার কলিজার ধনে হাত দিয়ে বসে আছে সে কল্পনাই করেনি ।  রোজ কেয়ামতের নাকি আর বেশী বাকী নাই ।  বিশ পঞ্চাশ বছর পরে এই অঞ্চলটা পুরোপুরি পানি তলায় চলে যাবে ।  মানুষগুলো অবিশ্বাসী হয়ে গেছে আজকাল ।  
গালিগালাজ দেবার পর মনটা একটু যেন হালকা হলো ।  জীবনটা আর চলে না ।  একা থাকতে ইচ্ছা করে না এই পঞ্চাশ বছর বয়সে ।  শোনা যাচ্ছে তাদের টাওয়ার বস্তির দেড়শোতলা খুপড়িগুলো ভেঙ্গে দুই হাজার তলা দালান ওঠানো হবে ।  নীচের দিকে কেউ থাকতে চায়না ।  ভূমিতে মারাত্মক দুষন ।  মুষ্টিমেয় কৃষক ছাড়া আর কেউ নীচে থাকে না ।  সবার ঘরবাড়ী আকাশে ।  বড়লোকরা তো উপগ্রহ বানিয়ে বসবাস করে আজকাল ।  কেবল মধ্যবিত্তরাই এসব দুশো তলা দালানে আবাস গেড়ে আছে ।  কারণ তাদের স্যাটেলাইট বাড়ী করার মতো অর্থ নেই । 
বশির ভাবলো টেম্পুটা জমা দিয়ে আজ বেরুতে হবে মেহেরবানুর খোজে ।  উনিশ বছরের সংসার তার ।  এক রাতে এভাবে হাপিস হয়ে যেতে পারে না ।  নুবিদালীর মতো অপদার্থ যুবকের সাথে পালিয়ে গিয়ে তার মান সম্মানের উপর বিরাট আঘাত দিয়েছে ।  বশির গতি বাড়িয়ে উড়াল দিল ফার্মগেট ছাড়িয়ে ।  ময়নামতিতে শেষ প্যাসেঞ্জারকে নামিয়ে ছুটে এসে সে কাঁচপুর সেতুর কাছটিতে এসে আকাশ টেম্পুটা জমা দিল সরফরাজের গ্যারেজে ।  কাঁচপুর সেতুটা স্মৃতি হিসেবে এখনো আছে কিন্তু ওটা দিয়ে কেউ পারপার করে না ।  নীচ দিয়ে যে নদীটা গেছে সেটি বিষাক্ত তরলে পরিপূর্ণ ।  ওখানে মশাও জন্মায় না এতটাই জঘন্য । 
টট্টরে শব্দের ব্যক্তিগত জীর্ণ ফ্লায়ারটা নিয়ে বশির খানিক উড়ে গিয়ে বসলো জিসি টাওয়ারের ১৩৮ তলায় নেয়ামতের চা দোকানে ।  এই টাওয়ারটা বহু পুরোনো ।  পরিত্যক্ত হতে যাচ্ছে শীঘ্রি ।  এখানে যারা বাস করতো সবাই নদীভাঙা মানুষ ।  আশ্রয় নিয়েছিল সাময়িক ।  কিন্তু কদিন আগে এই টাওয়ারও ভেঙ্গে ফেলার নোটিশ এসেছে ।  এটি নাকি শতবর্ষ পেরিয়ে গেছে ।  ২১৭০ সালে বানানো ।  এখানে একটি দেড় হাজার তলার টাওয়ার তোলা হবে যাতে সংকুলান হবে কয়েক লাখ মানুষের ।  দশ কোটি মানুষের এই শহরে বসবাসের একটু খানি ফোকর বের করা কঠিন কাজ আজকাল । 
নেয়ামতের চায়ের সাথে দুটো বিস্বাদ বিস্কুট খেয়ে একটা লাল ফিল্টারের সিগ্রেট ধরিয়ে রাতের তারা গোনার দিকে মন দিল সে ।  ভাবছে মেহেরবানু কোথায় যেতে পারে ।  সিটি কাউন্সিলে অভিযোগ করলে মুশকিল আছে ,  বিয়ের ট্যাক্স ফাঁকি দেবার জন্য রেজিস্ট্রি করেনি ।  জানতে পারলে সোজা জেলের ঘানি টানতে হবে ।  তার ১৯ বছরের সংসার অবৈধই বলা চলে আইনতঃ ।  আজ বউ হারিয়েও কাউকে অভিযোগ জানাতে পারছে না তাই । 
টুলে হেলান দিয়ে ঝিমোচ্ছে সে ধোঁয়ার টানে ।  লাল ফিল্টার বেচা বিক্রি অবৈধ ,  ভেতরে নেশার বড়ি দেয়া আছে ।  কিন্তু কে শোনে কার কথা ।  ধরার কে আছে ?  কয়েকটা সুখটান যাবার পর ভাসতে ভাসতে কার যেন ঠোঁটের একটা উষ্ণ স্পর্শ পেল কানের লতির ঠিক নীচে ।  কে ?  মেহেরবানু ?  না ,  এতো মেহেরবানু নয় ।  একটা হলুদিয়া পাখির মতো যে হাসছে তাকে গলা জড়িয়ে ধরে ,  তাকে আগে কখনো দেখেনি । 
বাহ্ এই পাখিটা বড় চমৎকার তো !  মেহেরবানু হারিয়ে গেলে কি আসে যায় ,  এটা তো মেহেরবানুর চেয়েও অনেক সুন্দর ,  আর মায়ামতী ।  কিন্তু কথাবার্তা ছাড়া তাকে হঠাৎ কোথ্থেকে এসে জড়িয়ে ধরে আদর করছে ,  এটা অবিশ্বাস্য লাগলেও খারাপ লাগলোনা একটুও ।  বরং মেহেরবানুর জন্য জমানো মনখারাপগুলো বাষ্প হয়ে উড়ে যেতে শুরু করেছে ।  নুবিদালীর উপর বরাদ্দ আক্রোশটা খুনখারাবি থেকে নেমে এসে সামান্য কিল ঘুষিতে নির্ধারিত হলো । 
পৃথিবীতে শান্তির সুবাতাস আনতে প্রেমের কোন বিকল্প নেই ।  এই অচেনা মেয়েটি তাকে সেই প্রেমের আকাশেই ভাসিয়ে নিয়ে যাচ্ছে ।  বশিরের খুব ইচ্ছে হলো একে নিয়ে ফ্লায়ারের উপর বসিয়ে দক্ষিন দিকের কোন শহরে চলে যেতে যেখানে সাগর এসে মিশে গেছে বালুকাবেলায় ।  ভাবনা আসা মাত্রই মেয়েটার গালে একটা পাল্টা চুমু খেয়ে ফ্লায়ারের হেলমেটটা তুলে নিয়ে মাথায় পড়লো আর জড়িয়ে ধরলো হলুদিয়াকে । 
চলো পাখি উড়ে যাই .  .  .  .  . বুকে করে নিয়ে যাই .  .  .  .  .  .  ছন্দে ছন্দে দুলতে চাই .  .  .  .  .  .  .  . এরকম কাব্যমালা গাথাঁর মাঝেই হেলমেটের ফিতা ধরে কে যেন টান দিল পেছন থেকে আর সে ধপাস করে ফ্লায়ারের সীট থেকে পিছলে পড়ে গেল ,  পেছনে জড়িয়ে থাকা মেয়েটিও পিছলে যাচ্ছে ।  তাকে ধরার জন্য পেছন ফিরতে গিয়েই ঠক করে মাথাটা ঠোক্কর খেল একটা পিলারে ।  আর দেখলো  ঠা ঠা করে আকাশ কাঁপিয়ে হাসছে নেয়ামত ।  
স্বপ্ন দেখছিল সে এতক্ষণ ?  এত সব আনন্দ এক ফুৎকারে কোথায় কোন নীহারিকায় উড়ে গেল ।  মেজাজ টাং করে উঠলো আবারো । 
নাহ মেহেরবানুকে খুঁজে বের করতেই হবে ।   নুবিদালিকে করা একটু আগের ক্ষমাটা তুলে নিয়ে কিল ঘুষি থেকে আবারো খুন খারাবিতে ফিরে গেল বশির ।  ফ্লায়ারে ভটভট শব্দ তুলে উড়াল দিল দক্ষিণে । 






আমরা তোমাদের ভুলে গেছি :  নাম না জানা চট্টগ্রামের সেই  ‘ জয় বাংলা ’  তরুণ



 [ একটু ভূমিকা করি ।  এই সিরিজে আমি মূলতঃ চট্টগ্রাম অঞ্চলে সংগঠিত মুক্তিযুদ্ধের অপারেশান সমূহে ভূমিকা রাখা কিছু ব্যক্তিকে নিয়ে লিখতে শুরু করেছি ।  আমি অল্প কজন মানুষের আত্মবিসর্জনের কথা জানি ।  কিন্তু সারা দেশে এরকম আরো কত লক্ষ মানুষ তাদের জীবন দিয়েছেন ।  তাই আমি চাই এই সিরিজে আরো কেউ কেউ যুক্ত হোক ।  এই সিরিজে যে কেউ অংশগ্রহন করতে পারে ,  করলে ভালো হয় ,  করা দরকার ।  কেননা বাংলাদেশের আনাচে কানাচে মুক্তিযুদ্ধের ছোট ছোট অনেক ঘটনা ঘটেছে যার সবকিছু লিপিবদ্ধ হয়নি ।  
যুদ্ধ শুধু সম্মুখ সমর নয় ।  সমরাস্ত্র ছাড়াও অজস্র মানুষ যুদ্ধে অংশ নিয়েছে ।  যুদ্ধ মানে শুধু লড়াই না ,  লড়াইয়ের পেছনে অনেক গল্প থাকে ,  কোন কোন গল্প খুব করুণ ।  সীমিত সামর্থ্য নিয়ে মুক্তিযুদ্ধে সহায়তা করেছেন অনেক মানুষ ।  নিজের জীবন বাজি রেখে মুক্তিযোদ্ধাদের আশ্রয় দিয়েছেন কোটি কোটি মানুষ ।  যে এলাকায় মুক্তিযোদ্ধারা পাক বাহিনীর বিরুদ্ধে অপারেশান চালিয়েছে ,  অপারেশানের পরপর সেই এলাকার মানুষের উপর নেমে এসেছে প্রতিশোধমূলক নৃশংস আক্রমণ ।  সেরকম প্রতিশোধ আক্রমণের নিশ্চিত সম্ভাবনা জেনেও মানুষ পিছপা হয়নি মুক্তিযোদ্ধাদের আশ্রয় দিতে ,  সহযোগিতার হাত বাড়াতে ।  কাতারে কাতারে মানুষ প্রাণ দিয়েছে ,  রক্তের স্রোতে ভেসে গেছে গ্রামের পর গ্রাম ।  
এখনো সেইসব দুঃসহ স্মৃতি নিয়ে বেঁচে আছেন অনেকে ।  সেই স্মৃতিগুলো লিখিত আকারে প্রকাশ হলে ইতিহাসই সমৃদ্ধ হবে ।  তাঁদের জীবদ্দশায় সেই গল্পগুলো আমাদের সংকলিত করা উচিত ।  আমাদের নতুন প্রজন্মের কাছে সেই গল্পগুলো পৌঁছাতে হবে মুক্তিযুদ্ধের চেতনাকে উজ্জ্বল রাখার জন্য ।  মুক্তিযুদ্ধের ৪৪ বছর পার হয়ে গেছে ,  সেই সময়ে ভূমিকা রাখা অনেক মানুষ পৃথিবী থেকে চিরবিদায় নিয়েছেন ।  এখনো বেঁচে আছেন অনেকে ।  সেই মানুষদের কাছ থেকে সাক্ষ্য নিয়ে ইতিহাসের মাইলস্টোনের অংশ হওয়া সেই ঘটনাগুলো যদি আমরা লিপিবদ্ধ করতে না পারি তাহলে সেই ঘটনার পেছনের মানুষগুলো ইতিহাসের পাতা থেকে চিরতরে মুছে যাবে ।  ] 
এবার গল্পটি পড়তে শুরু করি । 
 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
সময় :  ১৯৭১ সালের জুন মাসের মাঝামাঝি
স্থান :  চট্টগ্রাম শহরের জিইসির নিকটবর্তী একটি পাকিস্তানী সেনা ক্যাম্প
বেয়াড়া ধরণের সাহসী লোকও সাপের গর্তে হাত ঢুকিয়ে বসে থাকে না ।  কিন্তু নজরুল সাহেব এখন অনেকটা তাই করতে বাধ্য হয়েছেন ।  সকাল সাড়ে দশটা থেকে তিনি বসে আছেন পাকিস্তানী আর্মি ক্যাম্পে ।  সামনের রাস্তা থেকে ভ্যাপসা হাওয়া এসে চোখমুখে ঝাপটা মারছে ।  শরীরটা ঘামে আঠালো হয়ে গেছে ।  ফ্যান নেই ঘরটায় ।   উর্দি পরা পাকিস্তানী সৈনিকেরা মারাত্মক সব অস্ত্র নিয়ে ঘোরাফেরা করছে বারান্দায় ,  সামনের খোলা চত্বরে ।  চট্টগ্রাম শহর এখন পুরোপুরি পাকিস্তানী সৈন্যদের দখলে ।  জিপে ট্রাকে সৈন্য ঘুরছে ,  প্রতিদিনই মরছে মানুষ গুলি খেয়ে ।  মৃত্যুটা শহরের স্বাভাবিক ঘটনা হয়ে গেছে ,  শুধু সংখ্যাটা ধরে আলাপ চলে ।  আগ্রাবাদে ৭ ,  নালাপাড়ায় ৯ ,  চকবাজারে ১৩ ,  পাহাড়তলীতে ২৪ ইত্যাদি ।  এছাড়া প্রতিদিন নানান জায়গা থেকে ধরে নিয়ে যাদের আটকে রাখছে তাদের অনেকেই আর বাড়ি ফিরবে না কোনদিন ।   
নজরুল সাহেব নাসিরাবাদ এলাকায় বসবাস করেন ,  ব্যবসা করেন ।  কোন রাজনৈতিক দলের সাথে যুক্ত নন ।  সরাসরি রাজনীতি না করলেও বাকী ৭ কোটি সাধারণ বাঙালীর মতো জয় বাংলার লোক ,  স্বাধীনতার স্বপ্ন দেখেন মনে প্রাণে ।  তাঁকে গতকালও একবার ধরে আনা হয়েছিল ।  
গতকাল বিকেলে বাসা থেকে বেরিয়ে লালখান বাজারের দিকে যাচ্ছিলেন ।  মোড়ে আসতেই পাকিস্তানী সৈন্যের জীপের মুখোমুখি ।  
হল্ট !  
দাঁড়িয়ে পড়লেন তিনি ।  এরকম মুহূর্তে অনেক দুঃসাহসী মানুষের সাহসের মাত্রাও শূন্যের কোটায় নেমে যায় ।  ভিনদেশী শত্রুর উদ্যত মারাণাস্ত্রের সম্মুখে প্রাণের কি ভরসা !   তাঁকে গাড়িতে তুলে নিয়ে ক্যাম্পে চলে গেল সৈন্যবাহী জিপ ।  তিনি প্রায় নিশ্চিত জীবিত ফিরবেন না ।  পরিবারের কাছে একটা খবর দেয়া গেল না বলে দুঃখ লাগছিল ।  
কিন্তু ক্যাম্পে বেশ কিছুক্ষণ রেখে জিজ্ঞাসাবাদ করে যখন ছেড়ে দেয়া হলো তখন তিনি খুব অবাক হলেন ।  এটাই কি কপাল জোর ?  সেই জোর কতটা তীব্র হলে মানুষ এমন মৃত্যুগুহা থেকে বেঁচে ফিরতে পারে !  ভাবতে না ভাবতেই কপালের জোরটা হোচট খেল যখন বের হবার মুখে পাকিস্তানী অফিসারটি বলে উঠলো ,   ‘ কাল সকালে তোমাকে আবারো ক্যাম্পে দেখতে চাই ।  তোমার কাছ থেকে আরো তথ্য দরকার ।  বি ফ্র্যাংক ,  সত্যি বলবে ,  তাহলে তোমার ভয় নেই ।  ধরে আনলে তোমার ভালো লাগবে না ।  নিজ দায়িত্বেই আসবে ’  । 
পাঁচ মিনিট আগের আত্মবিশ্বাস হুশ করে নেমে গেল মাটির তলায় ।  বোঝার জন্য এটুকুই যথেষ্ট ।  নজরুল সাহেব বুঝে ফেলেছেন রক্ষা নাই আর ।  পালানোর কথা ভাবা যায় ,  কিন্তু কোথায় পালাবেন ,  কিভাবে পালাবেন ?  তাঁর বাড়িটা রাস্তার উপরে পাকিস্তানীদের নজরসীমার মধ্যে ।  আশেপাশে বিহারীও কম নেই ।  তারাও চোখে চোখে রাখবে তাঁকে ।  এনায়েত বাজারের ডাক্তার শফিকেও ( লেখিকা মুশতারী শফির স্বামী )  প্রথমবার ছেড়ে দিয়েছিল সার্কিট হাউস থেকে ।  দ্বিতীয়বার নেবার পর তিনি আর ফিরে আসেননি ।  বরং তার পরিবারের আরো একজন সদস্যকে নিয়ে প্রাণ দিতে হয়েছিল ।  বাকী সদস্যরা পালিয়ে বেঁচেছিল কোনমতে ।  
তিনি পালাতে চান না কাপুরুষের মতো ।  পালাতে গেলে পিঠে গুলি খেয়ে মরতে হবে হয়তো ।  কোন পাকিস্তানীকে বিশ্বাস করা উচিত না হলেও বেনেফিট অব ডাউট বলে একটা কথা আছে ।  ক্যাম্পে দেখা দিলে আজকের মতো ছেড়েও তো দিতে পারে ।  সুযোগটা নিতে ক্ষতি কি ।  তবে হ্যাঁ ,  পরিবারকে সরিয়ে দিতে হবে ।  ওদেরকে এতকিছু বলাও যাবে না ।  
তিনি খুব সাবধানে পরিবারকে অন্য জায়গায় সরিয়ে দিয়েছেন গত রাতেই ।  তারপর সকালে নাস্তা করেই ক্যাম্পে হাজির হয়েছেন ।  মনে মনে দোয়াদরুদ পড়ে প্রস্তুত হয়ে আছেন ।  পাকিস্তান আর্মিকে তাঁর বলার মতো কোন কথা নেই ,  দেবার মতো কোন তথ্যও নেই ।  তিনি নৌকায় ভোট দিয়েছেন গত নির্বাচনে -  এছাড়া রাজনীতির সাথে আর কোন যোগাযোগ নেই তার ।  এদেশের অধিকাংশ মানুষই তাই ।  সব মানুষই এখন জয় বাংলার মানুষ ।  এই অপরাধে মারতে হলে এদেশের সব মানুষকে মেরে ফেলতে হয় ।   
তিনি যে এতক্ষণ ক্যাম্পে বসে আছেন তাঁকে কেউ কিছু জিজ্ঞেস করছে না ।  দালাল ধরণের কিছু লোককে দেখা গেল একটু দূরে ফিসফাস করতে ।  তাঁর দিকে তাকালো দুয়েকবার ।  তিনি জানেন এরাই সর্বনাশের মূল ।  অমন মহৎপ্রাণ মানুষ ডা .  শফিকেও এরাই শেষ করেছে ।  তাঁর সম্পর্কে কি লাগিয়েছে খোদা মালুম ।  মীরজাফরের বাচ্চারা !  মনে মনে গাল দিলেন দালালদের ।  
শুধু একটা বিষয় অপরাধ বলে বিবেচ্য হতে পারে ।  ৭ মার্চের পর পাড়ায় কয়েকটা মিটিং এ তিনি অংশ নিয়েছিলেন ।  সেখানে পাড়ার ছেলেদের অস্ত্রশস্ত্রের ট্রেনিং এর ব্যাপারে ঘরোয়া আলাপ হয়েছিল ।   আর দশজনের মতো তিনিও ট্রেনিং এর পক্ষে মত দিয়েছিলেন ।  কিন্তু সেই মিটিং তো একান্তই ঘরোয়া মিটিং ।  তার খবর কি এখানে পৌঁছাতে পারে ?  ভ্রু কুঁচকে ভাবতে লাগলেন তিনি ।  
প্রায় দেড় ঘন্টা বসে থাকার পর কালকের সেই অফিসার উদয় হলো ।  তাঁর দিকে তাকিয়ে বলে উঠলো ,   ‘ আরে বঙাল তুমি কোন আক্কেলে এখানে এসে বসে আছো ’  ?  
নজরুল সাহেব বুঝলেন এটা এক ধরনের তামাশা ।  ইতরামির ভদ্ররূপ বলা চলে ।  আরো কী নোংরামি করবে বলা মুশকিল ।  এদের যা খুশী করুক ।  তিনি মার খাবার জন্য প্রস্তুত ।  এমনকি সরাসরি বুকে গুলিও ।  কোনটা করবে ওরা ?  গুলি খেয়ে মরাই ভালো হবে । 
তিনি বললেন ,   ‘ গতকাল তুমিই তো আসতে বললে আবার ।  তাই আসলাম ’  । 
পাকিস্তানী অফিসার বিস্ময়ের সুরে বললো ,   ‘ আমি আসতে বললাম , আর তুমি চলে আসলে ?  বাহ ,  সাহস আছে তোমার !  আমরা ডাক দিলে বাঙাল হেগে মুতে পালিয়ে যাবে এটাই তো দেখি সবসময় ’  । 
নজরুল সাহেব দৃপ্ত কন্ঠে বললেন ,   ‘ দেখো আমার পালিয়ে যাবার কোন কারণ নেই ।  আমি অপরাধী নই ।  তুমি কি জন্য আসতে বলেছো ,  সেটা জানতে পারলে বাধিত হই ’  । 
নজরুল সাহেবের কথার ধরণ শুনে হোহো করে হেসে উঠলো মেজর হামজা ।  নামটা মাত্রই জানতে পারলেন তিনি ।  কথাবার্তা ইংরেজীতেই হচ্ছিল এতক্ষণ ।  কিন্তু মাঝে কি একটা উর্দু বুলি বেরিয়ে গেল পাক অফিসারের মুখ দিয়ে ।  শুনতে গালির মতো লাগলো ,  কিন্তু অর্থ বুঝতে পারলেন না তিনি ।  তারপরই ইংরেজীতে ফিরে এল কথাবার্তা । 
 ‘ শোনো ,  আজ আমার মনটা বিশেষ কারণে ভালো হয়ে আছে ।  তোমাকে সেটা বলা যাবে না ।  শুনলে গালিগালাজ করে বসতে পারো ,  বলা যায় না ।  বাঙাল জাতটা গোঁয়ার ,  অসভ্য ,  ছোটলোক !  নিজের ভালো নিজেই বোঝে না বলে লাথি খায় ।  তবে তুমি কপালওয়ালা লোক ।  বেঁচে গেলে আজ নিজের ভালো বুঝলে বলে ’  । 
নজরুল সাহেব বললেন ,   ‘ বেঁচে গেলাম ?  তাহলে আমি কি এখন উঠতে পারি ? 
মেজর হামজা একটা সিগারেট জ্বালিয়ে বললো ,   ‘ আরে বসো বসো ইয়ার !  বসো কথা বলি ।  তোমাকে আমার ভালো লেগেছে ।  তুমি কথা বলতে জানো ।  ডরপুক নাই ।  সবাই যদি তোমার মতো হতো !   .  .  .  .  .  .  .  .  . তুমি কেন বেঁচে গেলে জানো ?  ’  ।  
নজরুল সাহেব বললেন ,   ‘ না জানি না ’  । 
হামজা বললো ,   ‘ এই যে কালকে তোমাকে ধরে আনার পর আজকে আবারো বোকার মতো বাঘের গুহায় ফিরে আসলে ।  এর মানে তোমার মনে কোন খারাবি নেই ।  যদি থাকতো তুমি হাজিরা না দিয়ে পালাতে ।  তুমি পরীক্ষায় পাশ করেছো ।  তুমি পাকিস্তানের খাস নাগরিক ।  উর্দু না পারলেও ইংরেজিতে জবান ভালো ’  । 
নজরুল সাহেব মনে মনে স্বস্তির নিঃশ্বাস ফেললেন ।  মুখে কিছু বললেন না ।  বলার কি আছে হারামজাদাদের ।  
মেজর হামজা একটু উদাস হয়ে সিগারেটে টান দিতে দিতে আপনমনে বলতে থাকে - 
 ‘ দেখো কিছু মনে করো না আমাদের কাজটাই এমন যে আমরা সবসময় পছন্দসই কাজ করতে পারি না ।  এই তো সেদিন -  অনেক লোকের সাথে এক তরুণকে ধরে আনলো সৈন্যরা ।  কচি বয়স ,  এমনকি ঠিকমতো গোঁফও ওঠেনি ।   বয়স আঠারো উনিশ হবে কিনা সন্দেহ ।  দেখেই বোঝা যায় শিক্ষিত ভদ্রঘরের সন্তান ।  ছেলেটার কথা মনে পড়ে আর আফসোস হয় .  .  .  .  . বিলিভ ইট ছেলেটাকে ছেড়ে দেবার বড় ইচ্ছে ছিল ।  তাকে বারবার সুযোগ দিতে চেয়েছি ।  তাই তাকে বলেছিলাম ,  বলো  ‘ পাকিস্তান জিন্দাবাদ ’  ,  তাহলে বুঝবো তুমি দেশপ্রেমিক ,  ছেড়ে দেবো তোমাকে ।  কিন্তু একবারও তার মুখ দিয়ে এই শ্লোগান উচ্চারণ করাতে পারিনি ।  যতবারই জিজ্ঞেস করেছি ,  প্রতিবারই সে বুক টানটান করে বলছিল -   ‘ জয় বাংলা ’  !  
নজরুল সাহেব স্তব্ধ হয়ে গেলেন ।  এ কেমন চেতনা !  কিসের জোরে মানুষ এমন সত্য বুক ফুলিয়ে বলতে পারে শত্রুর কবজায় আটকে থেকেও !  হামজার দিক থেকে চোখ ফিরিয়ে তাকিয়ে থাকলেন জানালার বাইরে ।  ওদিকের একটা নারকেল গাছে কিছু কাক হল্লা করছে তারস্বরে ।  তাঁর খুব জানতে ইচ্ছে করছে ,  তারপর ?  কিন্তু মুখ ফুটে বলার মতো কথা খুঁজে পাচ্ছেন না ।  খানিকপর হামজার মুখের দিকে তাকালেন একপলক ।  তারপর উঠে দাঁড়ালেন ।  বললেন ,   ‘ আমি উঠি ’  ।  মাথা কাত করে সায় দিল পাক অফিসার । 
দরোজা পেরিয়ে যাবার আগে পেছন ফিরে তিনি জিজ্ঞেস করেই ফেললেন  -   ‘ আচ্ছা ,  সেই ছেলেটার কী হলো শেষে ?  ’ 
 ‘ আর কি ?  মর গিয়া !  ’  বলে হাতের ইশারায় কতল করে ফেলার সংকেত দেখালো মেজর হামজা । 
নজরুল সাহেব আর দাঁড়ালেন না ।  দাঁতে দাঁত চাপতে চাপতে ক্যাম্প থেকে বেরিয়ে এলোমেলো হাঁটতে লাগলেন ।  তার চোখ দুটো ঝাপসা হয়ে আসছে ।  তিনি বাড়ির রাস্তা চিনতে পারছেন না যেন ।  বিড়বিড় করতে করতে যাচ্ছেন -  এই দেশ স্বাধীন হবেই ,  যে দেশে এমন ভয়ংকর দানবের খাঁচায় আটকে নিশ্চিত মৃত্যুর মুখোমুখি হয়েও বুক চিতিয়ে সত্য বলার মতো দুর্বার ছেলেদের জন্ম হয় সেই দেশকে কেউ দাবিয়ে রাখতে পারবে না !  কোনদিনও না !  ! 
 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
১
পাদটীকা১ .   [ চট্টগ্রাম শহরে পাকিস্তানী আক্রমনের প্রথমদিকে ধরা পড়েছিল নাম না জানা মুক্তিপাগল সেই তরুণটি ।  ঘটনাটি জানা যায় জনাব নজরুল সিদ্দিকীর মাধ্যমে ।  তাঁকে ক্যাম্পে জিজ্ঞাসাবাদের সময় এক পাকিস্তানী অফিসার জানিয়েছিল সেই তরুণের কথা ।  মাত্র একটি শ্লোগান দিলে বেঁচে যেতো ছেলেটি ।  কিন্তু নিজের প্রাণের বিনিময়েও আপোষ করেনি ছেলেটি ।  এরকম লক্ষ লক্ষ মুক্তিপাগল অস্বাভাবিক দুঃসাহসী ছেলে এদেশে জন্মেছিল বলেই এদেশ মাত্র নয় মাসে শত্রুমুক্ত হয়েছিল ।  তাদের অনেকের নাম আমরা কোনদিন জানবো না ।  ] 








তোমাকে অভিবাদন প্রিয়তমা



তোমার কাছ থেকে সজ্ঞানেই দূরে থাকি ।  তোমাকে না দেখেই দিনটা কাটাবার চেষ্টা করি ।  আমাকে তুমি চাও না ,  তাতে আমার আক্ষেপ নেই ।  আক্ষেপ একটাই তুমি কখনো বিশ্বাসই করলে না কতোখানি ভালোবাসি তোমাকে । 
বেশী কাছাকাছি হলে কি সস্তা হয়ে যায় প্রেম ?  তাই কি বিব্রত করে তোমাকে ?  যখন তোমার কাছ থেকে দূরে থাকি ,  যখন তোমাকে না দেখে থাকি ,  তখন তুমি সুস্থ থাকো ,  ভালো থাকো ,  আনন্দে থাকো ,  জয়ী থাকো ।  কোন কোন প্রেম অভিশপ্ত হয় শুনেছি ,  আমারো কি তাই ?  প্রায়শ্চিত্ত পন্থা অজানা বলে কখনো সেই অভিশাপ কাটিয়ে ওটা হয়নি । 
আমি তাই সজ্ঞানেই তোমার কাছ থেকে দূরে দূরে থাকি ।  জানি তুমি অভিমান করো ।  আমাকে ভুল বোঝো ।  আরো জানি আমাকে আকাংখা না করলেও আমার জন্য প্রতীক্ষা করো খুব গোপনে ।  তোমার মঙ্গল বয়ে আনতে পারবো না জেনেও কখনো কখনো আমাকে তোমার পাশে দেখতে চাও ।  তোমার গোপন আকাংখা আমি জানি বলেই মাঝে মাঝে তোমার কাছে গিয়ে খানিকক্ষণ বসে আসতে চাই ।  কিন্তু যখনই বসি তখনই ঘটে বিপর্যয় ।  সেদিনও যেমন ঘটলো ,  গত হপ্তায় ।  খুব বিব্রত হয়ে পালিয়ে এসেছিলাম সেদিন । 
আজও তোমার কাছ থেকে সারাদিন দূরে দূরেই কাটিয়েছি ।  দুয়েকবার স্বেচ্ছা নিষেধাজ্ঞা অমান্য করে উঁকি মেরেও ফিরে এসেছি ।  তোমার বিপর্যস্ত অবস্থা দেখতে আমার ভালো লাগে না ।  আমার ভালোবাসাকে আমি গোপন কুঠুরিতে লুকিয়ে রাখি তালাবদ্ধ করে ।  অপমান থেকে নিরাপদে ।  তবু সন্ধ্যে পেরোবার পর রাত যখন গভীর হচ্ছিল ,  আমার পক্ষে আর দূরে থাকাটা কঠিন হয়ে গেল ।  খুব ইচ্ছে হলো একটুখানি বসে আসি ।  মাত্র অল্প কিছু সময় ।  ভয়ে ভয়ে বসলাম ।  কিছু সময় কাটালাম তোমার হাত ধরে ।  কাঁপছিলে তুমি চরম উত্তেজনায় কিংবা ভয়ে ,  আমি তোমার হৃদপিন্ডের ধুকপুক টের পাচ্ছিলাম ।  হয়তো শেষমেষ চাইছিলে আমি উঠে চলে যাই ।  বুঝতে পেরেও চুপ করে বসে রইলাম জেদ ধরে ।  আমি তোমাকে চাই ,  তুমি জানো ।  আমি তোমাকে জানাতে চাই ,  আমি তোমাকে ভালোবাসি ।  আমি তোমাকে হারতে দেবো না ,  হারাতে দেবো না আজ । 
হতাশ করোনি তুমি ।  মধ্যরাতের আগেই মাত্র ছয় বল বাকী থাকতেই আমি তোমাকে পেয়ে গেলাম ।  

তোমাকে অভিবাদন প্রিয়তমা বাংলাদেশ !  !  !  !  
আমার কুফা উপস্থিতিও তোমার বিজয়রথ থামাতে পারেনি আজ ।  
১ .  লেখাটি উৎসর্গ করা হলো বাংলাদেশ - ইংল্যান্ড ম্যাচের বিজয়ের নায়ক শফিউল আর মাহমুদুল্লা জুটিকে । 
২ .  শিরোনাম কৃতজ্ঞতা ,  কবি শহীদ কাদরী ।  






ফেরা



কনকনে শীতল বাতাস ।  গলাবন্ধ সোয়েটারেও মানছে না ।  ঠকঠক করে দাঁতে দাঁত বাড়ি খাচ্ছে ।  কানমাথা সব ঢাকা আছে তবু এই বেদিশা ঠান্ডায় কাবু হয়ে আছে মুহিব ।  পকেট থেকে প্রায় চ্যাপটা হয়ে যাওয়া মার্লবরোর প্যাকেট বের করে গুনে দেখলো ,  মাত্র পাঁচটা বাকী আছে ।  সামনে যদিও দীর্ঘ রাত ,  হাতে সময় অল্প ,  এই পাঁচটাতেই হবে ।  গত পনের দিন ধরে রাতগুলো যেন সারাজীবন দেখে আসা রাতের চেয়ে অনেক বেশী দীর্ঘতর ।  সব দুঃসময়ের রাতই দীর্ঘ হয় । 
বাবা এখন কি করছে ?  মায়ের সাথে আবারো ঝগড়া বাধিয়েছে ?  বাবামার ঝগড়ায় মুহিব মায়ের অন্ধ সমর্থক ।  তবে আজ যদি সেই ঝগড়ায় উপস্থিত থাকতো মুহিব বাবার পক্ষ নিত ।  এখনকার ঝগড়ায় বাবার যুক্তি ফেলে দিতে পারে না সে ।  কারণ বাবার পিঠটা দেয়ালে ঠেকিয়ে দিয়েই এরকম এক অন্ধকার রাতে ঘর ছেড়েছিল সে ।  সাথে নগদ সাড়ে তিন লক্ষ টাকা ।  জমি বিক্রি করে দোকানের মূলধন যোগান দেবার জন্য টাকাটা আলমারীতে তুলে রেখেছিল বাবা । 
ভেবেছিল জীবনের প্রথম ও শেষ চুরিটা দ্বিগুন পুষিয়ে দেবে এক বছরের মধ্যে ।  বাবাকে অবাক করে দিতে চেয়েছিল সে ।  বাবা নিশ্চয়ই ক্ষমা করে দেবে ক্ষতিপূরন পেলে ।  দোকানে খাটিয়ে এক বছরে কি সাড়ে তিন লাখ টাকা আয় হতো ? 
ফোন করলেই মা কাঁদতো ।  তানিয়ার বিয়ে ঠিক হয়েও ভেঙ্গে গেল টাকার জন্য ।  বাবা দোকান বিক্রি করে দিয়েছে ।  দোকান বিক্রির টাকা অর্ধেক উড়িয়েছে মদ খেয়ে ।  বদমেজাজী হয়েছে আরো ।  কথায় কথায় চড় লাথি দেয় ।  দুইবেলার খাবারটা কোনমতে যোগাড় হয় এখনো ।  আর কদিন পর তাও হবে না ,  রাস্তায় নামতে হবে ।   “ তুই কবে আসবি ,  আমি আর পারছি না ”  । 
মায়ের কান্না শুনতে ভালো লাগতো না বলে মুহিব লাইন কেটে দিত আলগোছে । 
এক বছরে সাত লাখ টাকা আয় কঠিন ছিল না ।  আটমাসেই পাঁচ লাখ জমে গিয়েছিল ।  এদেশ থেকে টাকা পাঠানোর সমস্যা ছিল বলে বছর শেষে সব টাকা নিজের সাথে নিয়ে যাবে বলে ঠিক করে রেখেছিল ।  মনে মনে বলতো ,  আর কটা দিন সবুর করো মা ।  তোমার ছেলে নিজ পায়ে দাঁড়িয়েছে । 
কিন্তু আচমকা এরকম আগুন জ্বলে উঠবে কে জানতো ।  আশপাশের দেশগুলো যখন উত্তপ্ত তখনো বোঝেনি তার আঁচ এত তীব্র হয়ে এখানেও ছারখার করে দেবে ।  যখন তিউনিসিয়া মিসর ছাড়িয়ে আগুনটা লিবিয়ায় এসে ঢুকলো ,  এত দ্রুত ঘটে গেল যে কোন সুযোগই পেল না ।  এক রাতেই সব লুট হয়ে গেল তার মতো আরো অনেকের ।  সর্বস্ব গেল ।  পাঁচ লাখের মধ্যে পাঁচটা টাকাও বাঁচাতে পারেনি ।  প্রায় এক কাপড়ে কোন মতে একটা ব্যাগ নিয়ে পালিয়ে এসেছিল মরুভূমি পেরিয়ে । 
বিনা খরচায় দেশে ফিরতে পারা কম সৌভাগ্যের নয় ।  সিগারেটে টান দিতে দিতে ভাবলো মুহিব ।  রাত বারোটা বেজে আরো বিশ মিনিট এগিয়ে গেছে ।  কোথাও কোন শব্দ নেই ।  জাহাজের ইঞ্জিনের একটানা গুনগুন শব্দ ভেসে আসছে দূর থেকে ।  সকাল থেকেই প্ল্যানটা হচ্ছে ।  ওরা পঁয়ত্রিশজন ।  সংখ্যাটা আরো বাড়তো ।  কিন্তু জানাজানি হবার ভয়ে লোক বাড়ানো গেল না আর । 
দক্ষ সাঁতারু না হলে কিছুতেই এটা সম্ভব না ।  মুহিব সাঁতারে দক্ষ না ।  কিন্তু উপায় নেই ।  শেষ চেষ্টা করে দেখতে হবে ।   ‘ ফেরা ’  আর   ‘ না ফেরা ’  মধ্যে বেছে নিতে হবে একটা ।  মুহিব শেষটাই বেছে নিল । 
আধাঘন্টা পর কনকনে বাতাসের শীষের সাথে আরো কিছু ফিসফাস যুক্ত হলো জাহাজের পেছনদিক থেকে ।  বাতি নেবানো এই অংশে ।  কয়েকজনের পরনে লাইফজ্যাকেট ।  রাত একটা বাজে ।  দেরী করা যাবে না আর । 
ঘুমন্ত জাহাজটির কয়েকশত যাত্রী ,  নিরাপত্তাকর্মী আর নাবিকের কেউ জানলো না পঁয়ত্রিশজন অকুতোভয় দেয়ালে পিঠ ঠেকে যাওয়া তরুণ ভূমধ্যসাগরের বরফশীতল জলে লাফিয়ে পড়েছে দেশে না ফেরার কঠিন প্রতিজ্ঞায় । 
১৮ জনকে আহত অবস্থায় উদ্ধার করা হলো পরদিন ।  ১৫ জনকে খুজে পাওয়া গেল না ।  আর যে দুজন ভেসে উঠলো মুহিব তাদের একজন । 
চারকোনা কাঠের বাক্সের ভেতর শুয়ে বদরাগী বাবার অসহায় কাঁধে চড়ে বাড়ী ফিরছে মুহিব ।  বাবার কাঁধটা আজ এত চওড়া লাগছে !  
তিন বছর বয়সেই শেষবার বাবার কাঁধে চড়েছিল ।  আর কখনো বাবার কাঁধ ছোঁয়া হয়নি ।  এখন চাইলেই হাত বাড়িয়ে বাবার কাঁধটা ছুঁতে পারে ।  কিন্তু হাত দুটো বরফের মতো জমে আছে বলে বাড়াতে পারলো না সে । 

সুত্র






বিশ্বকাপে চট্টগ্রামঃ নগরসজ্জা ,  বাঘমামা ,  বাঘমামী ইত্যাদি হাবিজাবি কথন



টাইগারপাসে তিনটা বাঘমামা কিংবা মামীকে কে রাস্তার আশেপাশে সেট করে দেয়া হয়েছে ।  যদিও এই বাঘ চট্টগ্রামে কখনো দেখা যায়নি ।  চট্টগ্রামের বাঘ চিতাবাঘ ।  এই বাঘ সুন্দরবনের রয়েল বেঙ্গল টাইগার ।  হোক ভিন্ন জেলার বাঘ ।  বাংলাদেশেরই তো ।  তবে যিনি এই বাঘের শিল্পী তিনি সম্ভবতঃ সুলতানের ধারা অবলম্বন করতে চেয়েছিলেন ভাস্কর্য তৈরীতে ।  শিল্পী সুলতানের চিত্রকর্মে মোটাসোটা পেশীবহুল নরনারীর প্রাচুর্য লক্ষনীয় । 
বাঘ পেশীবহুল হলে সমস্যা ক ?  সমস্যা নাই ।  কিন্তু তিন বাঘের তিন বৈশিষ্ট্য লক্ষ্য করলাম ।  তাই লিখি একটু । 
প্রথম বাঘটা দেওয়ানহাট ওভার ব্রীজের পর রাস্তার আইল্যান্ডের উপর দন্ডায়মান ।  এই বাঘটি সবচেয়ে বড় ।  চেহারায় ক্ষ্যাপাটে ।  কিন্তু স্বাস্থ্য দেখে বাঘটাকে মনে হচ্ছে না খুব জোরে ছুটতে পারে ।  এটি সম্ভবতঃ বাঘিনী এবং গর্ভবতী বাঘিনী ।  কারন এত পেটমোটা স্বাস্থ্য অস্ট্রেলিয়ার দুধেল গাই ছাড়া কোথাও দেখা যায় না । 
দুই নম্বর বাঘটি সাইজে একটু ছোট ।  কিন্তু চেহারায় কেমন একটা ভীতিচিহ্ন ।  তাকে যেখানে রাখা হয়েছে পাহাড়ের সেই অংশটা প্রতিরক্ষাবাহিনীর ক্যাম্পের মতো চামছাটা !  মানে জঙ্গল কেটে সাফ করে বাঘের মঞ্চ তৈরী করা হয়েছে ।  উদোম পাহাড়ের নীচে সিমেন্টের বেদীর উপর প্লাস্টিকের ঘাসপাতার উপর সদর্পে দাঁড়িয়ে থাকার ভঙ্গি করে আছে ।  এই বেচারার স্বাস্থ্য খানিক পেশীবহুল হলেও আশেপাশের জঙ্গলহীনতা তাকে কেমন একটু লজ্জায় ফেলে দিয়েছে । 
তিন নম্বর বাঘটিও স্বাস্থ্যে চেহারায় দুই নম্বরের মতো ।  এটি অবশ্য যৎ কিঞ্চিত জঙ্গল পেয়েছে ।  কিন্তু এই জঙ্গলে জোনাকীর বদলে গুড়াবাতি জ্বলছে লাল নীল রঙের ।  এবং বাঘের উপরে ডেকোরেশানের যে ফ্ল্যাশ লাইট আলোবর্ষন করছে সেই হলুদ আর বাঘের চামড়ার হলুদ বর্ন মিলে মিশে জঙ্গলের মধ্যে জন্ডিস বাঘ হয়ে বিব্রত দাঁড়িয়ে আছে ।  বাংলাদেশের বাঘদের এই দৈন্য দশায় দায়ী সিটি কর্পোরেশান নাকি বিসিবির নজরজারির অভাব জানি না ।  
এই তিনটা বাঘের আশেপাশে আরো অনেক কাজের বাকী ।  তাদের দাঁড়িয়ে থাকার বেদীতে এখনো রং করা হয়নি ।  সিটি কর্পোরেশান ভাবছে হয়তো আর একসপ্তাহের মধ্যে আশে পাশের জঙ্গল থেকে লতাপাতা এসে জড়িয়ে ধরে বাঘগুলোকে আরো রাজসিক করে তুলবে ।  আরো কদিন দেখবে চৈতমাসে কোন জঙ্গল বাড়ে কি না ।  নইলে ১০ তারিখ রাতে আরো কিছু প্লাস্টিক ঘাসপাতা কিনে এনে বাঘগুলোর চেহারায় প্রাণ দিয়ে দেবে ।  কিন্তু সিটি কর্পোরেশান না জানলেও আমরা জানি আগামী একসপ্তাহে জঙ্গল একফুটও বাড়বে না । 
পিএইচপি গ্রুপ সারা শহরে বিশ্বকাপ তোরনে ভরিয়ে দিয়েছে ।  গতকাল বিকেলে দেখা গেল নিমতলা বিশ্বরোডের ডানদিকের তোরণটা রাস্তায় শুয়ে আছে কাত হয়ে ।  কেউ বললো ট্রাকের ধাক্কায় ,  আর কেউ বললো ,  বাংলাদেশ ৫৮ রান করার প্রতিবাদে সমর্থকরা এসে ধাক্কা দিয়ে ফেলে দিয়েছে ।  কোনটা সত্য জানি না ।  তবে গতকাল সত্যি বাংলাদেশ একটা বড় ধাক্কা খেয়েছে । 
এয়ারপোর্ট থেকে সাগরিকা ক্রিকেট স্টেডিয়ামে যাবার জন্য যে মোড়টা প্রথমে পড়বে সেখানে বিমানবাহিনীর একটা জং ধরা প্লেন বহুবছর ধরে অবহেলায় একটা পিলারের উপর ঝুলে আছে সিটি কর্পোরেশানের অনাদরে ।  এতদিন ওই চত্বরটা তিনটা কলাগাছ আর কিছু সীমের লতার ঝোপ দিয়ে ঢাকা ছিল ।  আশেপাশে শুটকি বিক্রেতারা বসতো ।  রাজনৈতিক দলের অফিসও ছিল বেশ কবছর ।  
বিশ্বকাপ উপলক্ষে এসব অবৈধ দোকানপাটগুলো সরানো হলো ,  সীমগাছ কলাকাছ গুলো কেটে বিমানটিকে দর্শনীয় অবস্থায় আনা হলো ।  কিন্তু বিমানটি যে মাত্র কয়েক গ্যালন রঙের বিনিময়ে উজ্জল চেহারা পেত সেটা কেউ বুঝলো না ।  ওটাকে ফেলে রাখা হলো রান্নাঘরে পুরোনো ডেকচির ধাতব রং মাখিয়ে ।  পরতে পরতে দারিদ্র যার । 
একই জায়গায় ঠিক মোড় বরাবর গ্রামীন ব্যাংকের সৌজন্যে একটা চমৎকার ম্যূরাল তৈরী করা হয়েছে ক্রিকেট খেলোয়াড়দের মুর্তি দিয়ে ।  আগে এখানে একটা কাঠবাদাম গাছের ছায়া ছিল সেখানে মোটর সাইকেল নিয়ে দাঁড়ানো ট্রাফিক সার্জেন্টগন ঢাকা থেকে আগত ট্রাক ড্রাইভারদের কাছ থেকে বখরা - চাঁদার রফা করতো ।  বিশ্বকাপ তাদের লেনদেন অবকাঠামোর উপর একটা আঘাত হানলো । 
ক্রিকেট খেলোয়াড়দের এই মুর্তিগুলো এখন চট্টগ্রামের সবচেয়ে আকর্ষণীয় ভাস্কর্য ।  রাতের বেলা সাদার উপর আলো পড়লে অপূর্ব সুন্দর দেখায় ।  কিন্তু সাদা পোষাকের মুর্তিগুলো তিন চারদিন পরেই গাড়ীর কালোধোঁয়া আর রাস্তার ধুলায় কালশিটে হয়ে গেল ।  দিনের বেলায় ভয়াবহ লাগতে শুরু করেছে মুর্তিগুলো । 
১১ তারিখের আগে এগুলোকে একবার গোসল দেয়া না হলে ,  বিদেশী অতিথিরা চুনকালি মাখা ক্রিকেট খেলোয়াড় দেখে চমকে উঠতে পারে । 
এত বছরের ধুলা কি মাত্র কদিনের ঝাড়ুতে মোছা যায় ?  শহরটা কিছু পরিষ্কার হয়েছে ,  বিশ্বকাপের একমাত্র অর্জন ।  তবে আরো কটা দিন আগে এই পরিচ্ছন্নতা রংবদলের কাজগুলো করা যেতো না ?  আরো দুবছর আগে থেকেই জানি বিশ্বকাপ কোথায় হবে ।  বারো মাস আগেই তো এসব উন্নয়নের ধাক্কা শুরু হতে পারতো ,  তাহলে যে রুগ্ন চারাগাছগুলো আইল্যান্ডের জায়গায় জায়গায় লাগানো হচ্ছে সেগুলো অন্তত কয়েকটা ডালপালা মেলে দেখাতে পারতো বিদেশী অতিথিদের । 
গরীবের ঘরে বড়লোক অতিথি এলে যা করা হয় ,  বাংলাদেশ তাই চেষ্টা করছে অতিথি আপ্যায়নে ।  তবে সবচেয়ে গুরুত্বপূর্ন যেটি ,  চট্টগ্রামের দর্শক কি সহিষ্ণুতার পরিচয় দেবে আগামী শুক্রবার ?  খেলায় হেরে গেলেও  ' বাংলাদেশ বাংলাদেশ '  করে উৎসবে মেতে উঠতে পারবো না আমরা ? 






অপ্রীতিকর



টাকাটা ভীষণ ময়লা ।  লোকটাও ।  আপাদমস্তক নোংরা একটা লোক ততোধিক নোংরা একটা নোট বাড়িয়ে দিচ্ছে তাকাতেও গা ঘিনঘিন করছে ।  টাকাটা নোংরা হলেও মূল্য তার নতুন নোটের মতোই ।  জমিরুদ্দিনের মাথায় ব্যাপারটা গোলমেলে ঠেকে ।  মানুষ নোংরা হলে তাকে আমরা ঘরের ত্রিসীমানায় ঢুকতে দেই না ,  আর ময়লা টাকা অবাধে বুক পকেটে নিয়ে ঘুরি ।  মানুষ আর টাকা দুটোর মধ্যে টাকারই জিত ।  যদিচ টাকা মানুষের সৃষ্টি ,  কিন্তু সৃস্টিকর্তার চেয়ে সৃষ্টির মূল্য বেশী এখানে ।  যত্তসব অজাচার ! 
জমিরুদ্দিন একসময় নতুন টাকার মতো টাটকা ছিল ।  কর্মসময় ফুরিয়ে অবসরে যাবার পর থেকে ময়লা জীবন শুরু ।  সবকিছু দীনহীন হতে থাকে ,  পরনের ফতুয়ার পেছনের কোনা দুটো নৌকা হয়ে থাকে ।  পুত্রকন্যাগণ নিতান্তই দায়সারা ভাবে কাছে আসে ।  বাড়ীটা নেহায়েত তার নামে বলেই ।  স্ত্রী বিগত হয়েছে অবসরে যাবারও আগে ।  একাকীত্বের স্বাদ নতুন কিছু নয় ।  স্ত্রী থাকলে অবসর পরবর্তী সময়ে তাকে কিরকম সমাদর করতো বলা মুশকিল । 
জমিরুদ্দিন হাত বাড়িয়ে টাকাটা নিল ।  ভিক্ষুকটাকে দশ টাকার নোটটা দিয়ে পাঁচ টাকা ফেরত চেয়েছে ।  আগে কখনো এই কাজ করতো না ।  পুরো দশ টাকাই দিয়ে দিত ।  কিন্তু অবসরে যাবার পর থেকে পকেটে কতো টাকা আছে তার মুখস্ত ।  আগে কখনোই মানিব্যাগে থাকা টাকার পরিমাণ জানতো না ।  
আয়ু বেশী নেই তার ।  ফুরিয়ে আসছে আয়ু আর ব্যাংকের বাজেট ।  তার ইচ্ছে ব্যাংকের বাজেট যেন আয়ুবাজেটের চেয়ে একটু বেশী দীর্ঘায়িত হয় ।  
টাকাটা ফেরত দিয়েও ভিক্ষুকটা চলে গেল না ।  সামনে দাঁড়িয়ে রইল ।  কিছু একটা বলবে ।  দোয়া করবে ?  বিরক্তি লাগে এই ব্যাপারটা ।  টাকা দিয়েছি ,  নিয়ে চলে যা । 
অ জমির ।  ভিক্ষুকের মুখে নিজের নাম শুনে চমকে উঠে সে ।  ভালো করে তাকায় দাড়িগোঁফে সাদা জঙ্গলের ভেতরে তোবড়ানো মুখটার দিকে ।  চশমাও আছে যার ডানচোখের কাঁচে পরিষ্কার ফাটল । 
অ জমির ,  তুই আমারে চিনছোস ?  আবারো ডাকলো ভিক্ষুকটা । 
জমিরুদ্দিন চশমাটা ভালো করে মুছে আবার তাকায় ।  কে লোকটা ?  তার নাম জানে কি করে ?  তার কোন বন্ধু দেউলিয়া হয়ে ফকির বনে গেছে .  .  .  .  . হতেই পারে না । 
আমি শফিউল ।  কোনাবাড়ির শফিউল .  .  .  .  .  .  .  .  .  .  .  .  . এটুকু শুনেই স্মৃতি এক লাফে তাকে ইতিহাসের এক চরম অপমানজনক অধ্যায়ে নিয়ে যায় ।  চল্লিশ বছর পেছনে । 
কিন্তু এই শফিউল তো খুন হয়ে যাবার কথা ।  ভিখিরি সেজে পুলিশের চর হয়ে কি সে আজ এই বাড়িতে ?  মাথা থেকে টাকাপয়সার দর্শন সব উবে যায় ।  চল্লিশ বছর আগে শফিউল তাকে চরম অপমান করেছিল ,  মরে যাবার মতো ঘেন্না লেগেছিল নিজেকে ।  সেই অপমানের প্রতিশোধ নিতে শফিউলকে ভাড়াটে গুন্ডা দিয়ে খুন করার জন্য এক লাখ টাকা নগদ দিয়েছিল জমিরুদ্দিন । 
 " আমি তোমাকে চিনি না !  !  "  
ভয়ে ঘামতে থাকলেও ভেতরটা শক্তই তার ।  হাতের লাঠিটা মুঠো করে ধরে রাখে ।  এই লাঠিতে ভর না দিয়ে সে উঠে দাঁড়াতে পারে না ।  কিন্তু খুনের মামলায় ফেঁসে যাবার ভয় তাকে লাঠি ছাড়াই দাঁড় করিয়ে দেয় ।  
 " আমি তোকে চিনিনা ,  যা দূর হ এখান থেকে ।  "  ক্রোধ আর অচেনা ভীতিতে চিৎকার করে ওঠে জমিরুদ্দিন । 
পাড়া কাঁপিয়ে হো হো করে হেসে ওঠে শফিউল ।  জমিরুদ্দিনের পাঞ্জাবীটা ভিজে গেছে ,  ভেতরের গেঞ্জী থেকে ঘামের ধারাটা কোমর হয়ে হাঁটু পর্যন্ত নেমে গেছে ।  এখুনি বদলানো দরকার ।  কিন্তু তার আগে এই বদমাশটাকে তাড়াতে হবে ।  
কিন্তু অট্টহাসিটা তাকে এতটা ভারসাম্যহীন করে যে হাতের লাঠিটা অজান্তেই শফিউলের মাথায় নেমে আসে । 
এবং এক আঘাতেই শফিউলের পতন । 
শেষ নিঃশ্বাস ত্যাগের পূর্বে তার মুখ দিয়ে গড়গড় শব্দে বেরুনো বাক্যটা ,   " এবার তোরে ফাঁসিতে ঝুলানো গেলরে হারামজাদা ।  " 
বারান্দায় ভেসে যাওয়া রক্তের মধ্যে পতিত শফিউলের কুঁচকানো কপালের নীচে আধভাঙ্গা চশমার কাঁচে জমিরুদ্দিনের ফাঁসিকাষ্ঠের ছবিটা যেন ভেসে উঠলো । 






জাপানীজ ওয়াইফঃ একটি চট - সমালোচনা



১ . 
 ' জাপানীজ ওয়াইফ '  দেখলাম সেদিন ।  অপর্না সেনের ছবি ।  ছবিটা নামিয়ে রেখেছিলাম আগেই ।  দেখা হয়নি এদ্দিন ।  সিনেমাটা আমাকে যে দুটো কারণে আলোড়িত করেছে তার একটি হলো ঘুড়ি ।  ঘুড়ি জিনিসটা স্মৃতি জাগানিয়া ।  
জাপানীজ ওয়াইফে ঘুড়ি ওড়ানো নিয়ে বেশ সুন্দর কয়টা দৃশ্য আছে ।  পুরো ছবির মধ্যে একমাত্র প্রানবন্ত অংশ ওইটিই ।  দৃশ্যটা এত ভালো রকম চিত্রায়িত হয়েছে যে দেশী ঘুড়ির ছবি দেখেই আমি সাঁ করে ত্রিশ বত্রিশ বছর আগে চলে গেলাম ।  কয়েক সেকেন্ড চোখ বন্ধ করে স্পষ্ট দেখতে পেলাম ওই ঘুড়িটা আমার খুব চেনা ।  ঘুড়ি হাতে নেবার পর বাতাসে পত পত শব্দ হয় তা যেন আমি স্পষ্ট শুনতে পেলাম ।  পাতলা কাগজের যে বাতাসের আঘাতে শব্দ হতো তা মধুরতম সঙ্গীতের মতো কানে বাজতো ।  এত বছর পরেও কানের কাছে শব্দটা বাজতে লাগলো । 
এক রঙা ,  দুই রঙা ,  তিন রঙা পাংকি ।  এই তিনরকম ঘুড়িই দেখা যেতো দোকানে ।  ছবিতেও সেই খুব চেনা রঙের ঘুড়িগুলোই দেখলাম ।  আজকাল কি ঘুড়ি বিক্রি হয় ?  কোথাও ঘুড়ি উড়তে দেখি না কেন ?  শহরে কেউ ঘুড়ি ওড়ায় না ?  নাকি আজকাল ঘুড়ি তৈরী করে না কেউ ।  ঘুড়ি তৈরী করার সেই পাতলা রঙিন কাগজগুলো কোথায় আজ ?  পলিথিনের আগ্রাসনে কি লুপ্ত হয়ে গেছে ?  এই কাগজগুলো আর কোন কাজে আসতো ?  বিয়ে বাড়ীর ডেকোরেশানের সাজেও কাগজগুলোর ব্যবহার ছিল ।  খুব খুব স্মৃতিকাতর হয়ে পড়লাম ছবির ওই অংশটা দেখে । 
২ . 
ছবিটাকে অসাধারণ বলা উচিত কিনা জানি না তবে চিত্রায়ন ভালো লেগেছে ,  কাহিনীর বৈচিত্রের কারনে মনে রাখার মতো ছবি ।  কিন্তু কয়েক জায়গায় অসংগতি লেগেছে । 
এক .  নায়ক বাংলাদেশে ,  নায়িকা জাপানে ।  নায়ক নায়িকার পরিচয় প্রেম চিঠিতে ।  টেলিফোনে ওরা দুজনে ঠিকমতো কথা বলতে পারে না ইংরেজী দৌর্বল্যের কারণে ।  চিঠি ছাড়া অন্য কোন মাধ্যমে ভাববিনিময় করতে পারে না ।  নায়ক নিজেই স্বীকার করেছে ।  কিন্তু বিয়ে করে ফেললো কি করে ?  চিঠিতে কি বিয়ে করা যায় ? 
দুই .   মেয়েটা জাপানে অসুস্থ হয়ে পড়ে ,  জাপানের মতো উন্নত দেশের চিকিৎসা বাদ দিয়ে নায়ক ভারতীয় ডাক্তারের হোমিওপ্যাথ এলোপ্যাথ ও কবিরাজী চিকিৎসার ওষুধ কিনে পাঠায় ।  যদিও ঔষধ পৌছিবার আগেই রোগীর মৃত্যু হতে পারে ।  এই অংশটা ভীষন আজগুবি আরোপিত লেগেছে ।  কাহিনীকার ভারতীয় চিকিৎসার মহার্ঘ তুলে ধরতে চাইলেন নাকি প্রেম ভালোবাসার মাহাত্ম্য তুলে ধরতে চাইলেন বুঝলাম না । 
তিন .  গ্রামের মানুষ থেকে শুরু করে পরিবার পর্যন্ত বিয়েটাকে খুব স্বাভাবিক ভাবে মেনে নিয়েছে ।  গ্রামের ছেলে একটা জাপানী মেয়েকে বিয়ে করেছে এটা নিয়ে দেশ গ্রাম পরিবার খুব সন্তুষ্ট আছে ।  এটা অবিশ্বাস্য লেগেছে ।  বাঙাল দেশে অবাস্তব একটা চিত্র । 
চার .  ছবিটার শেষে এসে করুণ রস অনেক বেশী গাঢ় হয়ে গেছে ।  নায়ক একদিনের ঝড় বৃষ্টিতে ভিজে নিউমোনিয়া হয়ে মারা যায় হঠাৎ ।  খবর পেয়ে ক্যান্সার রোগী জাপানী বউ মাথার চুল কেটে সাদা শাড়ী পরে অজ গ্রামে চলে আসে ,  বাড়ী চিনতে যার কোন অসুবিধা হয় না ।  এরকম ঘটনা ঘটতে পারে ,  কিন্তু উপস্থাপনা বিশ্বাসযোগ্য মনে হয়নি । 
পাঁচ .  সব শেষে দর্শকের একটা আক্ষেপ আসতে পারে যেটাকে বলা যায় ,  গোইং টু নো হোয়্যার !  দর্শক হিসেবে আমার খুব অসহায় লেগেছে পরিণতিতে ।  যেন হঠাৎ করে শেষ হয়ে গেল ছবিটা ।  ছোট গল্পের কায়দায় এই আক্ষেপটাই সিনেমার সার্থকতা ? 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
এটা ঠিক রিভিউ হলো না ।  চট - সমালোচনা বলা যায় ।  কেবল ছবিটা যারা দেখেছেন তারাই বুঝবেন ।  জানতে কৌতুহলী একই অসংগতি আর কারো লেগেছে কিনা ? 






মাছি



মাছিটা খুব বিরক্ত করছে ।  চারদিকে জানালা দরজা সব বন্ধ ।  কোত্থেকে এই নচ্ছার মাছিটা এসে আমার নাকের ডগায় বসতে চায় ।  প্রথমে পাত্তা দেইনি ।  কিন্তু ক্রমাগত নাকের উপর মাছির পদাঘাতে নাকটা সুড়সুড় করছে ।  মাছিটা এত জায়গা থাকতে নাকের ডগাটাকে টার্গেট করলো কেন বুঝতে পারছি না ।  
শোঁওওওও করে উড়ে এসে নাকের ঠিক ডগার মধ্যখানে ল্যান্ড করছে ।  গালে বসলে নিজে চড় খেয়েও মাছিকে কাবু করা যেত ।  এখন তা সম্ভব না ।  মাছি তাড়াতে এক রাজার নাক কেটে ফেলেছিল তার প্রহরী ।   রূপকথার গল্প মনে পড়লো ।  তবু দুদুবার থাবড়া মেরে নাক ব্যাথা করে ফেলেছি ,  কিন্তু মাছিটার কিচ্ছু হলো না । 
অফিসের কাজ শেষ ।  একটা লেখা তৈরী করছিলাম ।  হাত দুটো মাছি তাড়াতে কীবোর্ড থেকে বারবার তুলতে হচ্ছে বলে কাজে দেরী হয়ে যাচ্ছে ।  বাকী সবাই চলে গেছে ।  আমি একা কাজ করছি সুনসান অফিসে ।  
মাছি যন্ত্রনায় লেখা বন্ধ করে হাত দুটো সামনে রেখে চেয়ারে হেলান দিলাম ।  মাছিটার মনোভাব বুঝতে চেষ্টা করলাম ঠান্ডা মাথায় ।  আমার নাকের ডগায় তার কাজ কি ?  যদি কোন খাদ্যকনা লেগে থাকতো ,  ওটা খাওয়ার জন্য ওখানে নামতো তাও বুঝতাম ।  কিন্তু এখন মনে হচ্ছে নেহাত খেলাধুলা কিংবা বিরক্ত করার জন্যই সে এমন করছে ।  অথবা এমন হতে পারে তার কোন সঙ্গীকে আমি কখনো খুন করেছি ,  তার প্রতিশোধ নিচ্ছে এখন ।  মাছিদের এট্টুক মগজে প্রতিশোধ চেতনাও আছে ?  
এটা মনে হতেই তুচ্ছ মাছিটাকেও কেমন ভয় করতে লাগলো ।  মাছিটা যতবার উড়ে আসে ,  ভয়ের মাত্রা বাড়তে থাকে ।  ধীরে ধীরে ভয়টা বাড়তে বাড়তে মাছিটা কিছুক্ষনের মধ্যেই একটা কাল্পনিক ছদ্মবেশী দানবে রূপান্তরিত হয় ।  অফিসের ড্রয়ার খুলে আমি কেক কাটার ছুরিটা বের করি ।  ছুরি দিয়ে মাছি খুন করা অসম্ভব ।  তবু আমি হাতের কাছে ছুরিটা রাখি ।  কাল্পনিক শত্রুর উদ্দেশ্যে ছুরি নাড়াই ।  হুঁশিয়ারী উচ্চারন করি ।  একাকী পাগলামি । 
হঠাৎ মাছিটা নাই হয়ে গেল ।  ছুরি দেখে ভয় পেল ?  আমি স্বস্তির নিঃশ্বাস ফেলে ছুরিটা ড্রয়ারে রেখে দিয়ে কম্পিউটারের পর্দায় চোখ দিলাম ।  কয়েক মিনিট কোথাও কোন শব্দ নেই । 
খানিক পর পোঁওওওওও করে একটা সম্মিলিত শব্দ ভেসে এল কোথাও থেকে ।  আমার হাত থেমে গেল ।  মাছিটা দল ভারী করে ফিরে আসছে ?  
বহু বছর আগে একটা কাকের বাসায় ঢিল মেরে বাচ্চা ফেলে দিয়েছিলাম বলে কাকের দল সপ্তাহখানেক আমাকে পাড়ায় দেখামাত্র গুলির তালিকায় রেখেছিল ।  আমি দিনের বেলায় বাসায় ফিরলেই ওরা বাসা ঘিরে ফেলতো ।  জানালা দিয়ে হম্বিতম্বি করতো ।  রাস্তায় নামলে গাড়ীতে ওঠার আগ পর্যন্ত তাড়া করতো ।  মাথায় ঠোক্করও মেরেছে দুয়েকবার ।  ভয়ংকর প্রতিশোধপ্রবণ এই কাকজাতি । 
মাছিদের মিছিলের গুনগুন শব্দ আর কাকদের আক্রমন স্মতি আমার মগজটাকে এমন ধোলাই করলো যে আমি দিগ্বিদিক স্থান - কাল - পাত্র ভুলে একটা অর্বাচিন চিৎকার দিলাম ,  জাগো বাহেএএএ .  .  .  .  .  .  । 
কাঁচের দেয়াল ভেদ করে চিৎকার কোথাও পৌছালো না ।  খুব অসহায় আর দুর্বল বোধ করছি ।  চেয়ার ছেড়ে মাটিতে বসে গেলাম ।  তারপর লম্বা হয়ে কার্পেটে শুয়ে পড়লাম ।  বুকটা ধরফড় করছে ,  নিজের কানেই তড়পানোর শব্দ শুনছি ।  কেউ টেনে না তুললে আমি উঠতে পারবো না ।  কিন্তু এত রাতে আমাকে উদ্ধার করতে কে আসবে ?  অবশেষে মাছিদের হাতেই কি মৃত্যু হবে ?  হাবিজাবি অবাস্তব কথা মগজে খচ খচ করতে করতে আতংকের মিটার বিপদসীমা ছুঁতেই আমি জ্ঞান হারালাম । 
দেড় ঘন্টা পর নীচ থেকে সিকিউরিটি এসে আমাকে আবিষ্কার করে জ্ঞানহীন অবস্থায় ।  
আসলে ভয়ংকর কোন ব্যাপার ছিল না ।  ওটা মাছির শব্দও ছিল না ।  নীচের ফ্লোরে সিকিউরিটি পানির পাম্প চালু করেছিল ।  কিন্তু মাথার ভেতর আতংক ঢুকে গিয়েছিল বলে কোন যুক্তিই আমার পতন ঠেকাতে পারেনি । 






ঘর হইতে শুধু তিন পা ফেলিয়া ,  যেখানে যাইতে হয় হাঁটিয়া



বেড়ানোর সুশীল জায়গাগুলোতে অরুচি ধরে গেছে ।  কক্সবাজার ,  রাঙামাটি বান্দরবান ,  সেন্টমার্টিনের কথা শুনলেই গা গুলায় ।  এত এত মানুষের ভীড় যেন বাজারে ঘুরে বেড়াচ্ছি ।  যুতসই জায়গা খোঁজার জন্য গুগল আর্থের সহায়তা নিলাম ।  চট্টগ্রামের আশেপাশে হাতের নাগালে মানুষ যেখানে যায় না সেরকম অজনপ্রিয় একটা গন্তব্যের জন্য খোঁজ দ্য সার্চ লাগিয়ে প্রায় ঘরের কাছেই ৫০ কিমি ব্যাসার্ধের মধ্যে পছন্দ করে ফেললাম দুদুটো জায়গা ।  তারই একটাতে গিয়ে ২০১০ সালকে বিদায় দিলাম ৩১শে ডিসেম্বর । 
সেটির কথাই বলি এখন ।  জায়গাটা চট্টগ্রাম শহর থেকে মাত্র ২০ কিমি দূরে পটিয়ার রিজার্ভ ফরেষ্টে । 
চট্টগ্রাম থেকে কক্সবাজার যাবার পথে কর্ণফুলী নদীটা পেরিয়ে ডানদিকে আনোয়ারাকে রেখে বামদিকে আধাঘন্টা চলার পর পটিয়ার যানজটের পাল্লায় ।  মফস্বলের এই যানজট ঢাকাবাসীর কাছে নস্যি হলেও ভ্রু কুঁচকে উঠবে অজান্তেই ।  পাড়া গাঁয়ে কিসের এত যানজট !  পনেরো মিনিটের সেই জট পেরিয়ে খানিকটা আরো দক্ষিনে গেলেই নির্ঝঞ্জাট পথের শুরু ।  শ্রীমাই খাল পেরিয়ে যাবার সময় বামদিকে সবুজ অনুচ্চ পাহাড়ের দীর্ঘ সারিগুলি ঠিক হাতছানি দেয় না ,  কিন্তু রহস্যপ্রিয় মানুষের কৌতুহলের যোগান দেয় ।  কি আছে ওই পাহাড়ের অরণ্যে ? 
আরো কিছুদুর গেলে কমল মুন্সির হাট ।  তারপর দুপাশে মেহগনি গাছের সারির ছায়ার পথ পেরিয়ে মাইলখানেক গেলেই একটা মসৃন সেতু যার তলা দিয়ে বয়ে গেছে ছোট্ট একটা পাহাড়ী ছড়া ।  খরনা খাল বলে জনপ্রিয় সেটি ।  সেতুটা পেরিয়ে দক্ষিনে আরো দুশো গজ গেলে খরনা রাস্তার মাথা ।  ডানদিকে আজিমপুর গ্রাম আর বামদিকে একটা ছোট্ট পিচঢালা পথ পূর্ব দিকে চলে গেছে ধানক্ষেত চিরে । 
ওইপথ দিয়ে কিছুদূর গিয়ে প্রাচীন একটা বৃটিশ আমলের রেল লাইন ,  এখনো টেনেটুনে দৈনিক একটা ট্রেন আসে আঁকাবাঁকা লাইন দিয়ে ,  তার পাশেই খরনা স্টেশানের প্রাচীন জরাজীর্ন লাল কুটির ।  কিছু দোকানপাট আর রেল লাইন পেরিয়ে পুবে আরো আধমাইল গেলে পথ শেষ ।  এখানে রিকশা বা গাড়ী থেকে নেমে পায়ে হাঁটা পথ । 
ঠিক সোজা নয় তবে পুব দিকে যে পথটা একে বেঁকে চলে গেছে দিগন্তের দিকে সে পথে হেলে দুলে হাঁটতে হবে ।  কিছুদূর পর পর লোকজন দেখলে জিজ্ঞেস করতে হবে খরনা পাহাড় কতদূর ?  কোন পথে যেতে হবে ?  উত্তর আসবে ,   ' ওখানে কি ,  কেন যাবেন ?  '  বলতে হবে ,   ' বেড়াতে যাবো ,  পাহাড় দেখবো ।  ' 
শুনে ওরা অবিশ্বাসের দৃষ্টির সাথে ফিসফিস করে স্থানীয় ভাষায় বলবে ,   ' বেয়াক মিছা হতা ,  জাগা কিনতো আইসসেদে '  ।   ( সব মিথ্যে কথা ,  জমি কিনতে আসছে ) 
আরো কিছুদূর পেরিয়ে গেলে লোকালয় একেবারে শেষ ।  টুকরো টাকরা টিলা জঙ্গলের শুরু ।  তার আশেপাশে সবজী ক্ষেতে নিড়ানি দিচ্ছে কৃষক ।  নতুন লোক দেখে সবার কৌতুহলী দৃষ্টি ।  জিজ্ঞেস করবে  ' ওবা হন্ডে যদ্দে '   ( কোথায় যাচ্ছো ভাই ?  )  ।  বলা হবে ,   ' ওই পাহাড়ে যাচ্ছি ,  যেখান থেকে খরনা খাল নেমে এসেছে ।  ' 
বলবে  ' বেশীদূর ন যাইয়ু ,  আতি আছে এন্ডে '   ( বেশীদূর যাবেন না ,  হাতি আছে ওদিকে )  । 
জুতো স্যান্ডেলে চলার পথও শেষ হবে একসময় ।  দিগন্তে বিলীন জঙ্গলের রেখাগুলো এখন পাহাড়ের চেহারায় ধরা দেবে ।  বুনো গাছপালাগুলো অনেকটা স্পষ্ট এখন ।  রাস্তার শেষ প্রান্তে পৌঁছে দেখা যাবে কলকল শব্দে স্বচ্ছ জলের খরনা খালের ধারা বাঁক ঘুরে চলে গেছে অনেক গভীর অরণ্যে ।  এখান থেকেই খরনা খালের পাহাড় যাত্রা ।  এখান থেকেই সত্যিকারের অরণ্য ভ্রমণ শুরু ।  আনন্দেরও । 
সম্মুখে দাঁড়ানো করলডেঙ্গা পাহাড় শ্রেনী ।  কর্ণফুলী নদী থেকে শংখ নদী পর্যন্ত উত্তর দক্ষিনে আঠারো মাইল বিস্তৃত বিশাল এই বনভূমি ।  অনুচ্চ সবুজ পাহাড়গুলো মোটামুটি ১৫০ থেকে ৩০০ ফুটের মধ্যে অবস্থিত ।  যার অতি সামান্য অংশে মানুষের যাতায়াত সম্ভব ।  পুরো এলাকাই দুর্গম ।  বন্য হাতির রাজত্ব বলে বাইরের মানুষেরা আসতে সাহস পায় না । 
লোকালয়ের এত কাছে নৈসর্গিক সৌন্দর্যের বিশাল একটা খনি এখনো অনাবিষ্কৃত রয়ে গেছে ভাবতেই অবাক লাগে ।  আট দশ মাইল দুরের পাহাড় চুঁইয়ে নেমে আসা এই ঝরনাটি আমার গ্রামের বাড়ির পাশ দিয়ে বয়ে গেছে ,  অথচ একবারও যাইনি ওই পাহাড়ে ।  ছেলেবেলায় দূর থেকে পাহাড়ের গায়ে মেঘের ছায়া পড়তে দেখে মুগ্ধ হয়ে তাকিয়ে থাকতাম ।  বড় হবার পর পাহাড়টা কোথাও হারিয়ে গিয়েছিল ।  আসলে দৃষ্টিসীমার ভেতর গ্রামের গাছপালাগুলো বেড়ে গিয়ে ঢেকে দিয়েছিল আর চাপা পড়ে গিয়েছিল পাহাড়ে যাবার বাসনাও । 
অনেক বছর পেরিয়ে যাবার পর এই স্বপ্নটা সত্যি সত্যি পূরন হলো ।  এবারের যাত্রা ছিল পথের নিশানা চিনে আসার যাত্রা ।  রাত্রিযাপনের স্বপ্নটা আপাততঃ মূলতবী রইল ।  পরের বারে যাত্রা হবে আরো গভীরে ,  আরো রহস্য রোমাঞ্চের প্রতিশ্রতি নিয়ে । 
সবশেষে ,  ফিরে আসার সময় ঝোলানো ক্যামেরায় যেমন খুশী তেমন তোল  -  অনির্দিষ্ট ফোকাসের তিন মিনিটের ভিডিওচিত্র ।  আগ্রহীরা ক্লিক করে দেখতে পারেন ।  এখানে কান পেতে কি অরণ্যের ডাক শোনা যায় ? 

আরো ছবির জন্য - 
http :  /  / www . flickr . com / photos / hrrh69 / sets / 72157625609627663 / 






ইউনিপেটু্ইউ  ( UNIPAY2U )  ,  মানি মেকিং মেশিন নাকি ফাঁদ ? 



১ . 
দ্রুত বড়লোক হতে কে না চায় ?  
সবচেয়ে বেশী চায় স্বচ্ছল মধ্যবিত্ত যারা প্রয়োজনের চেয়ে একটু বেশী আয় করে ।  ধরা যাক ,  আমি সেরকম একজন আবুল হোসেন ।  আমার মাসিক আয় ২৫০০০ টাকা ।  মাসিক খরচ ২০০০০ টাকা গিয়ে সঞ্চয় থাকে ৫০০০ টাকা ।  বছরে আমার জমে প্রায় ৬০০০০ টাকা ।  দশ বছরে জমবে ৬০০০০০ টাকা ।  তবু দেখা যায় এই টাকা দশ বছর জমিয়েও একটা গাড়ী কিনতে পারবো না ,  ততদিনে গাড়ীর দাম আরো বেড়ে যাবে এবং একশো বছর চাকরী করেও একটা ফ্ল্যাট কিনতে পারবো না । 
এখন আমার সামনে কেউ যদি একটা মুলো ঝুলিয়ে বলে ১ বছরে টাকা দ্বিগুন হবে তেমন একটা যাদুকরী মেশিন এসেছে ,  আমি মরিয়া হয়ে সেই মেশিনে টাকা ঢালার জন্য ছুটবো ।  
কারণ আমার ব্যাংকে আছে ৩ লাখ টাকা ।  তার অন্তত ২ লাখ টাকা এখানে খাটালে ২০১১ সালের ডিসেম্বরের মধ্যেই অন্তত ১৯৯৭ মডেলের একটা টয়োটা কিনতে পারবো ।  আরেকটু দূর স্বপ্নে পাঁচ বছর চললে এই টাকা  ( ২ .  . ৪ .  . ৮ .  . ১৬ .  . ৩২ .  . ৬৪ )   = ১২৬ লাখ হয়ে যাবে এবং মাত্র পাঁচ বছরে আমি কোটি পতি !  !  টাকা বাড়ে গুনিতক হারে ,  কে না জানে ।  
সুতরাং বুদ্ধিমানের মতো ২ লাখ টাকা ইউনিপেটুইউর হাতে তুলে দিলাম । 
২ . 
পুরোনো বাংলা সিনেমার একটা গান ছিল রুনা লায়লার কন্ঠে  -  " প্রেমেরই ফাঁদ পাতা ভূবনে ,  কে কোথায় ধরা পড়ে কে জানে .  .  .  .  .  .  .  "  ।  আজকাল প্রেমের ফাঁদ নেই আর ,  ভোগবাদী মানুষের জন্য এখানে সেখানে মোহনীয় টাকার ফাঁদ ।  
বেশ কিছুদিন ধরে ইউনিপেটু্ইউ  ( UNIPAY2U )  নামে নতুন একটা ফাঁদের গল্প শুনে যাচ্ছিলাম নানা জনের কাছ থেকে ।  দ্রততম উপায়ে বড়লোক হবার প্রকল্পে যোগ দেবার জোর নিমন্ত্রন পাচ্ছিলাম ।  কিন্তু সহজ উপায়ে বড়লোক হবার ব্যাপারে গুরুর নিষেধাজ্ঞা থাকাতে পাত্তা দেইনি ।  কিন্তু গতকাল এমন একজনের কাছ থেকে এর গুনগান শুনলাম যার কথাকে আমি গুরুত্ব দেই ।  তিনিও বললেন এটা  ' ওয়ার্ল্ডওয়াইড '  কোম্পানী ।  শুনে একটু নড়ে চড়ে বসলাম ।  ভাবলাম অন্ততঃ একটু সাইবার ভ্রমন হোক । 
ক্লিক করি unipay2u . com ওয়েব সাইটে ।  ঢুকে দেখলাম ওয়েবসাইটটিতে মালয়েশিয়া ,  ফিলিপাইন ,  ভারত ,  বাংলাদেশ ,  দুবাই ,  নেপাল ,  চীন এইদেশগুলোর আলাদা ট্যাবে মিরর ওয়েবসাইটের মতো তৈরী করা আছে ।  সবার শেষে আছে ইউনিগোল্ড টু ইউ ট্যাব ।  এটি ব্লিংকিং করে চোখ মারছে সোনালীর রঙে ।  বড়শির ছিপের ফাৎনার মতো মনে হলো জিনিসটা ।  এতগুলো দেশের তালিকা দেখেই প্রথমে ভড়কে যায় বাঙালী ।  মনে হবে মাল্টিন্যাশনাল কোম্পানী ।  মাল্টিন্যাশনাল মানে বিশ্বাসী ,  টাকা পয়সার বটগাছ ওরা ।  সবগুলো লিংক কাজ করছে না দুবাই এবং চীন এরর দেখায় । 
বাকীগুলো বাদ দিয়ে ,  খালি বাংলাদেশের অংশে মন দিলাম ।  প্রথম পাতার নীচের দিকে দেখি দুটো সার্টিফিকেটের রঙিন স্ক্যানকপি দেয়া আছে ।  সম্ভবতঃ বিশ্বাসযোগ্যতা বাড়ানোর স্বার্থে ।  বাঙালী আবার সার্টিফিকেট জাতীয় বস্তুর খুব ভক্ত ।  
একটা সার্টিফিকেট জয়েন্ট স্টক কোম্পানীর ইনকরপোরেটেড সার্টিফিকেট ,  আরেকটা হলো আমদানী সার্টিফিকেট ( IRC )  যাতে ১৫ লক্ষ টাকা পর্যন্ত বার্ষিক আমদানী সীমা দেয়া আছে । 
এই কোম্পানী ১৫ লক্ষ টাকার কী আমদানী করার সার্টিফিকেট নিল ?  বছরে শতকোটি টাকার আমদানী সার্টিফিকেট হলে না হয় বুঝতাম স্বর্ন আমদানীর লাইসেন্স পেয়েছে ।  কিন্তু বাংলাদেশ ব্যাংকের FOREIGN EXCHANGE REGULATION ACT ,  1947 ACT NO .  VII অনুযায়ী সরকার কাউকে স্বর্ন আমদানীর লাইসেন্স দেয় না ।  তাছাড়া দেশে যে কোন ধরনের আর্থিক ব্যবসা করার জন্য লাইসেন্স দেয় বাংলাদেশ ব্যাংক ।  সেরকম কোন অনুমতিপত্র দেয়নি ওরা সাইটে ।  থাকলে নিশ্চয়ই একটা খেলো আমদানী সার্টিফিকেট দিয়ে পাবলিকের চোখে চশমা পরাতো না ।  তাহলে ব্যাপারটা কি ? 
তারপর একটু টেকি বিষয়ে খোঁজ খবর নিলাম ।  ওয়েবসাইটের হোষ্ট ও আইপি বিষয়ক তথ্যগুলোতেও বেনামী থাকার প্রবণতা লক্ষ্য করলাম ,  যেটা সন্দেহকে আরো গাঢ় করে তুললো ।  আইপি বিষয়ক তথ্য প্রকাশে বিধিনিষেধ আছে বলে এখানে প্রকাশ করলাম না ।  কিন্তু যে কেউ http :  /  / www . ip - adress . com / whois অথবা http :  /  / www . dnsstuff . com এ গিয়ে সার্চ দিয়ে তথ্যগুলো দেখে নিতে পারবেন । 
সব মিলিয়ে মনে হয় বড় ধরনের ঘাপলা আছে কোথাও ।  কি সেই ঘাপলা ?  যারা ফাঁদে পা দিয়েছে সবাই তো অশিক্ষিত না ।  সরকারের চোখের সামনেই তো ঘটছে । 
বাংলাদেশ ব্যাংক বা সরকার কি অপেক্ষা করছে কখন মানুষ রাস্তায় নেমে  ' সব নিয়ে গেল রে '  বলে বুক চাপড়ে কাঁদবে ?  মধ্যবিত্তের সামান্য সঞ্চয়কে ছেঁকে নেবার ফাঁদ পাতার সুযোগ আর কতকাল দিয়ে যাবো আমরা ? 






নাম তার রূহী দাস ,  পরিচয় পোষাক কর্মী ,  এখন সে হিমঘরে ! 



খুব কষেই দৌড়টা লাগিয়েছিলাম ।  দাঁতমুখ খিঁচে ,  প্রাণটা আক্ষরিক অর্থেই হাতে নিয়ে ।  
হেঁটেই ফিরছিলাম ।  কিন্তু পেছনের একটা দলকে ধাওয়া দিল পুলিশ ।  ভাঙচুর করছিল ওরা ।  তাড়া খেয়ে আমার পেছন পেছন ছুটে আসছিল ।  আমার দৌড় দেবার কথা না হলেও দিতে হলো ।  দৌড় না দিলে ওদের ধাক্কায় শত পায়ের নীচে পিষ্ট হয়ে যাবো ।  স্রোতের বিপরীতে থামা যায় না ।  আবার ওরা আমাকে পিষ্ট না করে পেরিয়ে গেলেও বিপদ ।  পুলিশ আমাকে মুরগী বানাবে ।  ধরে নেমে আমিও সেই দলের একজন ।  পুলিশের পিটুনী সহ্য করার মতো বয়স নেই এখন ।  তার চেয়ে খানিক দৌড়ে এগিয়ে যাওয়াই বুদ্ধিমানের কাজ । 
দোষী না হয়েও ছুট দিলাম তাই ।  ছুটতে গিয়ে টের পেলাম বয়স হয়েছে ।  এই পঞ্চাশে হাঁটুতে অত জোর নেই ।  তারুণ্যের সাথে ছোটার সময় পেরিয়ে গেছে ।  তবু জনস্রোতটা আসার আগে পেরিয়ে যেতে হবে ওই গেট ,  তারপর একটা রেল লাইন ,  রেল লাইন পেরিয়ে কয়েকশো গজ যেতে পারলে মহাসড়ক ,  তারপর মুক্তি ।  ছুটছি ,  হাঁপাচ্ছি ,  ছুটছি ।  নিঃশ্বাস বড় হচ্ছে ,  বুকে ব্যাথা লাগছে ,  হাঁটুতেও ।  উপায় নেই ।  পুলিশাতংক তার চেয়েও গভীর । 
বেতন বাড়ানো নিয়ে আন্দোলন ।  নতুনদের বেতন বেড়েছে ৮০ %  কিন্তু পুরোনোরা একই জায়গায় ।  যেমন আমি ।  দশ বছর চাকরী করে আমার বেতন ৬ হাজার টাকা ।  তবু নতুন স্কেল নিয়ে নিয়ে কোন অসন্তুষ্টি নেই ।  অল্পে তুষ্ট মানুষ আমি । 
মামুনেরও আপত্তি নেই ।  ২২ বছর বয়সী মামুন দুই মাস আগে যোগ দিয়েছে আমাদের কারখানায় ।  তার বেতন সাড়ে ২১০০ থেকে এক লাফে বেড়ে ৩৩০০ হয়েছে বলে সে খুব খুশী । 
কিন্তু কালাম ক্ষিপ্ত ।  ২৮ বছর বয়সী কালাম তিন বছর ধরে কাজ করছে ।  দক্ষ শ্রমিক হিসেবে খ্যাতি আছে তার ।  তার বেতন এখন ৩৫০০টাকা ।  তিন বছর কঠোর পরিশ্রম করে এই বেতনে এসেছে ।  বেতন বৃদ্ধির কথা শুনে আসছিল বেশ কয়েকমাস থেকে ।  কার কতো বাড়বে জানা ছিল না ।  কালাম শুনে এসেছে এবার ৫০ - ৮০ %  বেতন বাড়াতে পারে মালিক ।  সেরকম হলে তার বেতন হয়ে যাবে কমপক্ষে ৫০০০ টাকা ।  অনেক টাকা !  বড়লোক হয়ে যাবে সে । 
মালিকের লস হবে বলে ওরা একটু আফসোসই করছিল ।  আবার অতি বুদ্ধিমান কেউ কেউ বলছিল ,  মালিকের লস নাই ,  বড়জোর লাভ কম হবে ।  মালিকের অনেক টাকা ।  লাভ কম হলে সমস্যা নাই ।  তাদেরই দরকার বাড়তি টাকা ।  এই মাস থেকে দেড় হাজার টাকা অতিরিক্ত গোনার অধীর অপেক্ষায় থাকে কালাম ।  মামুন তার হেলপার ।  ছেলেটা ভালো ।  চটপটে ।  কথা বললে শোনে ।  গুরুমান্য করে তাকে । 
তিনদিন আগেও মামুন বলছিল ,  ওস্তাদ ,  এবার বেতন পাইলে আমারে সিনেমা দেখাইতে নিবেন ,  কথা দিছেন গতমাসে ।  কালাম মুচকি হেসে বলে ,  শুধু সিনেমা না ,  তোরে বিরানীও খাওয়ামু । 
বেতনের দিন টাকাভর্তি খামটা হাতে পাবার পর বুক ধুকপুক ধুকপুক কালামের ।  খাম খুলে টাকা গুনে ।  একবার ,  দুবার ,  বারবার ।  ভ্রু কুঁচকে যায় তার ।  এদিক সেদিক তাকায় ।  অন্যদের দেখে ।  তারাও গুনছে ।   হিসেব মেলে না ।  কোথাও একটা ভুল হয়েছে ।  টাকা ভরতে গিয়ে কয়েকটা নোট ভুলে পড়ে গেছে হয়তো ।  অফিসে কমপ্লেন করে আসতে হবে ।  কিন্তু খামের উপর ছাপানো অংকটাও কি ভুল ?  ওখানে জ্বলজ্বল করছে ৩৮০০ টাকা ।  আশেপাশে কালামের সমকক্ষ যারা ,  তাদের মুখও শুকনো । 
ওদিকে নতুনদের উল্লাস ।  ঈদের আনন্দে কোলাকুলি করছে ।  মামুন ছুটে এসে জড়িয়ে ধরে কালামকে ।  ওস্তাদ ,  চলেন আপনারে আগে আমি সিঙ্গাড়া খাওয়াই ।  তারপর আপনার সিনেমা । 
কিন্তু কালাম তখন অবশ হয়ে আছে ।  সে ফ্যালফ্যাল করে তাকায় মামুনের দিকে ।  মামুন বলে ,  কি হইছে ?  কালাম আস্তে করে খামটা দেখায় ।  মামুনেরও ভ্রু কুচকে যায় ।  আশে পাশে তাকায় ।  দেখা গেল নতুনদের উল্লাসটা আস্তে আস্তে কমে গিয়ে কেমন থমথমে হয়ে আছে পরিবেশটা ।  কোথাও তাদের ফাঁসানো হয়েছে অংকের খেলায় ।  অফিসে গেল একজন একজন করে ।  ফিরে এলে জানা গেল ,  নতুনদের বেতনের ব্যাপারে সরকারের নির্দেশনা থাকলেও পুরোনোদের কি হবে সেরকম স্পষ্ট কোন নির্দেশনা ছিল না ।  তাই মালিকপক্ষ পুরোনোদের ব্যাপারে কোন সিদ্ধান্ত নেয়নি ।  তবু গড়ে তিনশো টাকা করে বাড়িয়ে দেয়া হয়েছে সবার বেতন ।  কিন্তু প্রণোদনা ভাতা এই মাস থেকে বাতিল করা হয়েছে ।  মাসিক প্রণোদনা ভাতা ছিল ৩০০ টাকা ।  প্রত্যেকদিন উপস্থিত থাকলে এই ভাতা দেয়া হতো ।  তার মানে পুরোনোদের বেতন ৩০০ টাকা বেড়েছে ,  আবার অন্যদিকে ৩০০ টাকা কমেছে ।  বেতন বাড়িয়েছে বলে এই তামাশার মানে কি ? 
কালামরা মেনে নিতে পারে না এই প্রহসন ।  কাজ বন্ধ করে রাস্তায় নেমে যায় ওরা ।  পেছন পেছন বেরিয়ে যায় সহমর্মী মামুনেরাও । 
আমি মালিকের বিশ্বাসী কর্মচারী ,  সবাই বেরিয়ে গেলেও আমি যাইনি ।  যার নুন খেয়েছি তার বিরুদ্ধে রাস্তায় নামতে পারবো না ।  বেতনে না পোষালে চাকরী ছেড়ে দিব ।  কিন্তু কিছুক্ষণ পর টের পায় ,  বাইরের অবস্থা খারাপ ।  বিভিন্ন ফ্যাক্টরীতে গন্ডগোলের খবর আসছে ।  ভাঙচুর শুরু হয়েছে ।  মিছিলের পর মিছিল ।  ভাঙচুর অগ্নিসংযোগ ।  জানালা দিয়ে তাকিয়ে দুরে ধোঁয়া দেখতে পাই ।  পোলাপানের এসব আন্দোলন ভাঙচুর ভাল্লাগে না আমার ।  তোদের না পোষাইলে চইলা যা ।  জোর করে তোরে এই বেতনে চাকরী করতে বলছে কেউ ?  যত্তসব ।  বিরক্ত লাগছে আমার । 
এগারোটার দিকে পরিস্থিতি নিয়ন্ত্রনের বাইরে চলে গেলে ফ্যাক্টরী ছুটি ঘোষণা করা হয় ।  এইটা শুনে ভালো লাগে আমার ।  আইনতঃই বাড়ী যেতে পারবো এবার ।  বেআইনীভাবে কালামদের সাথে বেরিয়ে গেলে মনটা অপরাধে খচখচ করতো ।  এখন বাইরের হাজার গন্ডগোলেও মাথাব্যাথা নাই ।  যার যেদিকে খুশী যাক ।  আমি বাড়ী যাবো ।  নগদ বেতন পকেটে ।  সুপ্রিয়া বলছিল এবার বেতন পেলে ওকে একটা টাঙ্গাইল শাড়ী কিনে দিতে ।  ক্লাস ফাইভ পড়ুয়া তন্নী আবদার করছিল  ' বাবা আমাকে একটা নতুন সুয়েটার কিনে দিও '  ।  বলেছিলাম দেবো ,  কিন্তু কেনার সময় পাচ্ছিলাম না ।  কারখানা ছুটি হতে হতে মার্কেট বন্ধ হয়ে যায় ।  আজকে একটা ভালো সুযোগ ।  পকেটে টাকাও আছে ,  সময়ও যথেষ্ট । 
হেলেদুলে চলছিলাম ।  চারপাশের এত উত্তেজনা আমাকে স্পর্শ করছে না ।  এসবের সাথে আমার কোন সংযোগ নাই ।  সুপ্রিয়া আর তন্নীর জন্য আর কি কেনা যায় ভাবতে ভাবতে নিজের জন্যও কি কেনা যায় ভাবছি ।  অনেকদিন কিছু কেনা হয় না ।  সুপ্রিয়া বলছিল ,  আমার হাতে একটা ঘড়ি থাকলে নাকি খুব মানাতো ।  তার টাকা থাকলে কিনে দিত ।  ঠিক আছে রিয়াজুদ্দিন বাজারের ফুটপাত থেকে না হয় একটা ঘড়ি কিনেও নেয়া যাবে এক - দেড়শো টাকায় ।   
ইপিজেডের প্রথম গেটটা আরেকটু সামনেই ।  তাড়াটা এসেছিল একদম আচমকাই । 
এখনো ছুটছি ।  ভাবছি আর ছুটছি ।  ছোটার গতির চেয়ে ভাবনার গতি বেশী ।  হঠাৎ কেমন আতংক ভর করলো ।  যদি পুলিশের হাতে পড়ি ?  কিন্তু আতংকটা গতি বাড়াতে পারলো না ।  হাঁটুতেও জোর দিল না ।  পা দুটো কেমন অনিচ্ছুক মনে হলো ।  ছুটতে ছুটতে হাঁপানি বেড়ে গেল ।  আর পারছি না ।  দম টাইট হয়ে আছে ভেতরে ।  চারদিক ঘুরছে কেন ।  ওই তো রেললাইন ।  ওটা দিয়ে এখন ট্রেন চলে না ।  রেল লাইন বেয়ে চলে যাবো ?  নাকি সোজা যাবো ।  সোজা গেলে পুলিশের ট্রাকের সামনে পড়বো না ?  বাম দিকে মোড় নেবো না ডানদিকে ? 
আর পারছি না ।  ডান বাম কোথাও যাওয়া হলো না ।  একটা ইটের কোনায় ঠোক্কর খেয়ে পড়ে গেলাম রেল লাইনের উপরে ।  ভাগ্য ভালো মাথাটা বাঁচলো ।  উঠে দাঁড়াতে হবে ।  কিন্তু উঠতে পারছি না কেন ?  দুই হাত অবশ লাগছে ।  পা দুটোও ।  ব্যাথা নয় ,  বেদনা নয় ।  কেমন অচেনা অবসন্নতা সমস্ত শরীর জুড়ে ।  বুকের ভেতর শিনশিন করছে । 
পেছনের মিছিল পুলিশ আগুন আন্দোলন ভাঙচুর সব ভুলে গিয়ে ছোট্ট তন্নীর অপেক্ষমান মুখটা ভেসে উঠলো ।  কী অবাক হয়ে যেত আজকে বাবাকে অসময়ে বাড়ী ফিরতে দেখলে ।  কখনো ফেরেনা বাবা দিনের বেলা ।  কতো আফসোস সোনাটার ।  ওকে অবাক করতে এত আনন্দ আমার !  এত আনন্দ !  কতোদিন ওকে ওরকম অবাক করা হয় না ! 
মিছিলের ছেলেগুলো আমার আশপাশ দিয়ে ছুটে যাচ্ছে দেখতে পাচ্ছি ।  কিন্তু অলস আমি শুয়ে আছি রেললাইনে মাথা দিয়ে যেই রেল লাইন দিয়ে গত বিশ বছরেও কোন ট্রেন আসেনি ।  অবসন্নতা কেটে যাবার বদলে আরো যেন গভীর হয়ে এল ।  আমার বগলে হাত দিয়ে কে যেন টেনে তোলার চেষ্টা করছে মনে হলো ।  কিন্তু কিছু দেখতে পাচ্ছি না ,  চোখের পাতাটা ঢাকা ।  কেবল টের পেলাম মাথার উপর জ্বলতে থাকা সূর্যটা মাঝদুপুরেই নিবে গেল ।   
 [ পাদটীকাঃ এটি নেহাতই একটি গল্প ।  সাম্প্রতিক সিইপিজেড ঘটনায় নিহত স্যাম সুপিরিয়র অ্যাপারেলের নিহত শ্রমিক রূহী দাসের সাথে গল্পের রূহীদাসের কেবল দুটো মিল আছে ।  দুজনেই শ্রমিক সংঘর্ষের সময় মারা গেছে হৃদযন্ত্রের ক্রিয়া বন্ধ হয়ে এবং দুজনের কেউই পুলিশের গুলি খায়নি ] 






আমরা তোমাদের ভুলে গেছি :  নুরুল আলম ,  কমলদহ ,  মিরসরাই



 [ ওরা যুদ্ধ করেনি ,  ওদের সার্টিফিকেট নেই ,  ইতিহাসে ওদের কোন পদবী নেই ।  ওদের কেউ অন্ধকার রাতে টর্চলাইট হাতে মুক্তিযোদ্ধাদের পথ দেখিয়েছে ,  কেউ রাতে ঘরের দাওয়ায় আশ্রয় দিয়েছে ,  নিজের খাবার বাঁচিয়ে মুক্তিযোদ্ধাদের খাইয়েছে ,  তাঁদের অস্ত্র ,  তথ্য ,  সংবাদ পারাপার / পাচার করেছে দীর্ঘ নয়মাস ধরে ।  অতঃপর দেশ স্বাধীন হবার পর কৃতিত্ব দাবীদারের ডামাডোলে ওদের কথা ভুলে গেছি আমরা ।  সেই সব অনালোচিত ,  ভুলে যাওয়া অমুক্তিযোদ্ধা সাধারণ নাগরিকদের নিয়ে আমি একটি অনিয়মিত সিরিজ লেখার চেষ্টা করছি ] 
 _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _  _ 
আকাশে যে পরিমাণ মেঘ আজ রাতে ঝড় - বাদল না হয়ে যায় না ।  
ঝড় - বাদলা কোন সমস্যা না আজ ।  সমস্যা অন্য ।  আবছা অন্ধকারে আছিয়া খাতুনের কপালে আপত্তির তীব্র ভাঁজ না দেখেও গলার ঝাঁঝ শুনে যা বোঝার বুঝে নিল ।  তবু নুরুল আলম গা করে না ।  আবার আছিয়া খাতুনের প্রতিবাদের স্বরও বাড়তে পারে না প্রতিবেশীদের কর্ণগোচর হবার ভয়ে ।  
 ' কুপিটা জ্বালো ভাত দাও '  -  নুরুল আলম যথাসম্ভব গলা নিচু করে বললো ।  কেরোসিনের অভাবে ওরা কুপিও জ্বালায় না খুব দরকার না হলে ।  প্রতি বর্ষায় শনের চাল ভেদ করে বৃষ্টির ফোঁটা পড়ে বিছানায় ।  একেকদিন একেক দিকে পড়ে ফোঁটা ।  সেই মতে চাটাই বিছানা সরিয়ে ঘুমায় প্রতিরাতে ।  এই বর্ষায়ও ঘরটা ঠিক করা গেল না ।  এই বর্ষাটা আগের চেয়ে অন্যরকম । 
ঘরের চালের চেয়েও ভিন্ন দুশ্চিন্তায় দুজনে কাহিল ।  সেই কারণেই তাকে আজ রাতের ডিউটিতে যেতেই হবে ।  থানা রাজাকার কমান্ডারের হুকুম ।  মুক্তিযোদ্ধারা যেন রাস্তা কালভার্ট উড়িয়ে দিতে না পারে নিজ নিজ এলাকা নিজ দায়িত্বে পাহারা ।  গ্রামবাসীর প্রতি কড়া হুকুম পালা করে পাহারা চালু রাখতে হবে ।  আজ তার পালা ।  
নুরুল আলম বেগুনের ঝোল দিয়ে কয়েক নলা ভাত কোনমতে গলায় ঢেলে ঘর থেকে বেরিয়ে গেল ।  অন্ধকার ঘরে আছিয়া বেগম ঝিম ধরে বসে থাকে ।  সেও ঘুমাবে না সারারাত ।  ঘুম আসবেই না । 
রাস্তায় নেমে সখিনার  বাপের সাথে দেখা ।  নুরুল আলমকে দেখে ফিসফিস করে বললো ,  সাবধানে থাইকো মিয়া ।  মুক্তিরা লোক সুবিধার না ।  বাতাসের আগে বান মেরে চলে যায় ।  খুবই সাবধান ।  
সাবধানের গুষ্টি উদ্ধার করে নুরুল আলম বিরক্তির সাথে মহাসড়কের দিকে এগিয়ে যায় ।  সারারাত মশার কামড় খেতে হবে আজ ।  বদিআলম যে বিপদে ফেলে গেছে তাকে ,  সেই বিপদ থেকে উদ্ধার পেলেই হয় ।  কিন্তু বিপদ তো  তার একার না ,  গোটা দেশই এখন বিপদগ্রস্ত ।  মনে মনে জ্বলে উঠলো একবার ।  নিজ হাতে সে হালচাষ করে বছরের খাবার নিজেই যোগাড় করে ।  নিজের কাজ করা মানে দেশেরও কাজ করা ।  সোজা হিসাব নুরুল আলমের । 
নুরুল আলমের পরিচয় কি ?  গণি - মিয়ার মতো সেও একজন সাধারণ কৃষক ।  নিজের বা পরের জমি চাষ করে খায় ।  এটা তার জীবিকা ।  কিন্তু মানুষের আরো পরিচয় থাকে না ?  সামাজিক ,  রাজনৈতিক ,  সাংস্কৃতিক ।  গত রাতের চেয়ে তার আজকের পরিচয়ের কোন পরিবর্তন হয়েছে ?  এটা তাকে বেশ খোঁচাতে থাকে ।  গত রাতেও তার উপায় ছিল না ।  আজ রাতেও উপায় নেই ।  গরীব বলেই কি এই মুশকিল ?  দেশকে ধ্বংস করছে কারা ?  
আজকে মিটিং এ মফজল কমান্ডার বললো ,  কাফের মুক্তিরাই যত নষ্টের মূল ।  
কিন্তু কাল রাতে বদি ভাইকে দেখে তো মনে হয়নি তারা দেশকে ধ্বংস করছে ?  
আজ তাহলে সে মুক্তি পাহারা দিতে আসলো কেন ?  এখন যদি মুক্তির লোক এসে তাকে গুলি করে মারে ,  সে মরবে রাজাকার হয়ে ।  কিন্তু পাহারা না দিলে তার ঘরের দিকে সন্দেহের নজর পড়ে যদি ?  তখন তো মুক্তিদেরই বিপদ । 
নুরুল আলম পড়েছে উভয় সংকটে । 
১৯৭১ এর আগস্টের দ্বিতীয় সপ্তাহ ।  ঢাকা চট্টগ্রাম মহাসড়কের পাশে মীরসরাই থানার ছোট কমলদহ গ্রাম ।  মহাসড়কের কয়েকশো গজ দূরেই কৃষক নুরুল আলমের কুঁড়েঘর ।  সেদিন রাতে হঠাৎ করে তার ঘরে এসে হাজির বদিউল আলম ।  এলাকার সম্ভ্রান্ত ঘরের ছেলে ।  মুক্তিদের সাথে কাজ করে ,  এপার ওপার আসা যাওয়া করে ।  গেরিলা ট্রেনিং নিয়েছে ।  নুরুল আলম সব জানে ,  গোপনে ভক্তি করে তাকে ।  ভক্তি করে আরো দশজনে ।  কিন্তু  নুরুল আলমকেই সে সবচেয়ে বেশী বিশ্বাস করে ।  বিশ্বস্ত এবং নিরাপদ মনে করে বলে মাঝরাতে এসে অস্ত্রের চালান এনে বলতে পারে  -  ' এগুলো আজ রাতের মতো তোমার ঘরে রাখো ,  আমি খুব বিপদে আছি ।  কালকেই সরিয়ে নিয়ে যাবো ।  তুমি গরীব মানুষ ,  কারো সাত পাঁচে নাই ,  তোমাকে কেউ সন্দেহ করবে না '  । 
নুরুল আলম ভালো করেই জানে এই সময়ে সন্দেহের মধ্যে ধনী দরিদ্র ভেদাভেদ নাই ।  যাকে তাকে যে কেউ গুলি করে মেরে ফেলতে পারে ।  কিন্তু বদি ভাইকে সে খুব ভক্তি করে ।  তাছাড়া মুক্তিদের জন্য তার ভেতরে লুকোনো মমতা আছে ।  সে জান বাজি দিয়ে হলেও এই অস্ত্র লুকিয়ে রাখবে বলে সিদ্ধান্ত নিল ।  মাত্র একটা রাত । 
রাত পেরুলো ।  ভোর হলো ।  দুপুর গেল ।  বদি ভাইয়ের খবর নাই ।  তার পরদিনও নাই ,  পরদিনও না ।  মহাসড়কে পাকবাহিনী আর রাজাকার বাহিনীর পাহারা হঠাৎ বেশ জোরদার ।  প্রতিটা গাড়িতে তল্লাসী ।  সন্দেহজনক অচেনা লোক দেখলেই আটক ।  বদি আলম হয়তো সেই কারণে আসতে পারছেন না ।  বদি আলম না আসাতে নুরুল আলম আর তার বউ আছিয়া পড়লো বিপাকে ।  এতগুলো অস্ত্র লুকিয়ে রাখা সহজ না ।  কেউ একটু আঁচ করতে পারলেই খতম ।  গুষ্টিশুদ্ধা গুলি করে মেরে ফেলবে ।  মহাসড়কের পাশে পাকবাহিনীর চলাচলের পথের এত নিকটে ভয়ংকর অস্ত্র লুকানো কেউ ভাবতেই পারেনা বলেই এখনো ধরা পড়েনি ।  এবং সেই কারণেই আজ রাতের রাজাকার ডিউটিতে আসার দরকার হয়েছে আরো বেশী করে ।  
রাতটা কোনমতে পার করে ঘরে ফিরে গেল নুরুল আলম । 
আরো একদিন কেটে যাবার পর বদি ভাই না আসাতে মহা দুশ্চিন্তায় পড়লো নুরুল আলম ।  ঘরের ভেতর খড়ের গাদায় এতগুলো অস্ত্র রেখে কে ঘুমাতে পারবে ?  ঘুমাতে পারছে না নুরুল আলম আর আছিয়া খাতুন ।  
পরদিন রাতে দুজনে বস্তায় করে অস্ত্রগুলো কাছেই এক দীঘির পাড়ের ঝোপের আড়ালে রেখে আসলো ।  বমাল ধরা পড়ার সম্ভাবনা একটু কমানো গেল । 
ভেজা বেড়ালের মতো দিন কাটায় নুরুল আলম ।  কাজে মন বসে না ।  বুকের মধ্যে অশান্তি ,  মাথার মধ্যে যন্ত্রণা ।  ঘুম নাই কয়েক রাত ধরে ।  তবু ভয়ের সাথে সাথে বুকের ভেতর বাজতে থাকে একটা বাক্য -  মুক্তির কাজ দেশের কাজ ! 
আরো কদিন পর বদিউল আর সঙ্গী মুক্তিযোদ্ধারা একটা পিক আপ নিয়ে অস্ত্র নিতে আসলেন ।  বুকের ভেতরটা আনন্দে ভরে গেল তার ।  এবার মুক্তি ।  এই কটাদিন কী বিষম  বিপদে পড়ে গিয়েছিল সে !  অস্ত্রগুলো বস্তায় ভরতে ভরতেও চিনতে পারলো না নুরুল আলম এগুলা কি ধরণের কাজ করে ।  পাকিদের মারবে তাতেই খুশী সে ।  অস্ত্রগুলো ছালার বস্তায় মুখবন্ধ করে পিক আপে তোলা হলো ।  যাবে শহরে ।  তুললে কি হবে ,  যদি পথে কেউ চেক করে ?  এত কড়া পাহারা পেরিয়ে চট্টগ্রাম শহরে পৌঁছানো কঠিন ব্যাপার ।  তখনই আবার নুরুল আলমের বুদ্ধি মতে বাজার থেকে নানান জাতের সবজি বরবটি ,  লাউ ,  মুলা ,  বেগুন ,  ঝিংগা ,  চিচিংগা ইত্যাদি সবজি কিনে আনা হলো নগদ টাকায় ।  যেন শহরে সবজী পাঠানো হচ্ছে বিক্রি করার জন্য ।  শুধু তাই না ,  সবজির বস্তার উপর বসে শহরে যাবার জন্য তিনজন কামলাকেও নগদ পঞ্চাশ টাকায় রাজী করানো হলো । 
নানান ঝক্কি ঝামেলা করে অস্ত্রগুলো নিরাপদে চট্টগ্রাম শহরে পৌঁছালো ।  সেখান থেকে অপারেশানস্থলে ।  মুক্তিযোদ্ধাদের দুনিয়া কাঁপানো অপারেশন সফল হলো ।  
কিন্তু নুরুল আলমের শেষ রক্ষা হলো না ।  সেই কামলারা শহরে মালামাল নামিয়ে ফিরে আসার পর কমলদহ বাজারের এক চায়ের দোকানে বসে এই আকালের সময়ে আজকের এই হঠাৎ ফাউ ইনকামের ঘটনাটা যখন রসিয়ে রসিয়ে বর্ণনা করছিল তখন আশেপাশে বসে থাকা রাজাকারদের দৃষ্টি আকর্ষিত হলো ।  তারপর যা হয় ,  তাই হলো ।  রাজাকারবাহিনী নুরুল আলমকে তুলে নিয়ে গেল পাকবাহিনীকে উপহার দেবার জন্য । 
১
পাদটীকা১ .   [ সমাপ্তি নোটঃ  এই নুরুল আলমের আশ্রয়ে লুকোনো অস্ত্রগুলোই  ‘ অপারেশন জ্যাকপটে ’  ১১টি পাকিস্তানী জাহাজ ডুবিয়ে দিয়েছিল ।  এরকম হাজারো নুরুল আলম বাংলাদেশের আনাচে কানাচে লুকিয়ে থেকে পাকিস্তানী বাহিনীকে নাস্তানাবুদ করতে মুক্তিযোদ্ধাদের সাহায্য করেছে ।  অর্থের মোহ নয় ,  খ্যাতির লোভ নয় ,  শুধু মাত্র একটি পতাকার জন্য ,  একটি আলাদা মানচিত্রের জন্য তাঁরা তাঁদের হাত প্রসারিত করেছিল ।  ] 








আমিন বকশীর তিন অপছন্দ



আমি একজন অসাধারণ মানুষ ।  আমার কোন তুলনা হয় না ।  আমার কোন প্রতিপক্ষ নাই ।  আমি নিজেই নিজের প্রতিপক্ষ ।  নিজেই নিজের প্রতিদ্বন্দ্বী ।  কিন্তু আমি নিজেকে তীব্ররকমের অপছন্দ করি । 
 . 
প্রথম অপছন্দ .  .  .  .  .  .  আমার নামটা ।  আমার গভীর বিশ্বাস জন্মকালে আমার নামকরনের ব্যাপারটা একটা ষড়যন্ত্র কিংবা অবহেলার ফসল । 
 . 
প্রত্যেক পরিবারে সন্তানের নাম রাখে পিতামাতা ।  কিন্তু আমার নাম রেখেছিল আমার মেজফুপা ।  মেজফুপার সাথে বাবার সাপ নেউলের মতো একটা ভালোবাসা ছিল বলে এই নামকরনের ব্যাপারটা আমাকে সন্দিহান করে তোলে ।  আমি বিশ্বাস করি ,  শত্রুতা করেই আমার নাম রাখা হয়েছে আমিন বকশী ।  দরিদ্র পিতামাতা ধনী ফুপার প্রস্তাবের বিরোধিতা করতে পারেনি বলেই নিমরাজী হয়েছিল বলে মনে করি ।  ত্রিশের দশকে জন্ম হলে না হয় মেনে নিতাম নামটা ।  কিন্তু সত্তর দশকের শেষভাগে জন্মেও এরকম একটা নাম বহন করার ভার যে কতো কঠিন সেটা একজন ভুক্তভোগীই জানবে । 
 . 
নাম মানুষকে বড় করে না ,  মানুষই নামকে জাগিয়ে তোলে ।  কথা সত্য ।  কিন্তু এই নামের কারণে আমাকে কতো জায়গায় ভুগতে হয়েছে !  !  বাল্যকাল থেকে আমাকে শোনানো হয়েছে আদিমযুগে আমার নামে একজন পূণ্যবান ব্যক্তি ছিল এই এলাকায় ।  তার নামে নামটা রাখা হয়েছিল আমার ।  আমি বিশ্বাস করি ওটা ডাহা মিছা কথা । 
 . 
আমার নামের দুইটা অংশ ।  দুই অংশেই আমি কোন ভালো জিনিস পাইনি ।  এই নামের যত লোক দেখেছি তাদের সব ছাপোষা কেরানী নয়তো পিয়ন দারোয়ান চৌকিদার ।  তাই ছেলেবেলা থেকেই নাম নিয়ে একটা হীনমন্যতায় ভুগতে ভুগতে বড় হয়েছি ।  কেউ নাম জিজ্ঞেস করলে চুপ থাকতে পছন্দ করতাম ।  ইচ্ছে হতো নামটা বদলে অন্য কিছু রাখি ।  আমার এক কাজিন মেট্রিক পাশ করার পর নাম বদলে ফেলে ।  তার নাম ছিল আবদুল কুদ্দুস ,  বয়স ষোলতে পৌঁছে সে হয়ে যায়  ' আকাশ আবেদ '  ।  নিজেই নিজের নাম পাল্টে দিয়েছে ।  সে কারণ দেখায় ,  কবিদের সুন্দর নাম থাকতে হয় এবং আকিকা ছাড়াই নাম বদলে রাখার সুযোগ আছে কবিতার স্বার্থে ।  জগতে কেউ সেটার বিরোধিতা করে না । 
 . 
কিন্তু আমি কবিতা লিখতাম না ।  ফলে আমার নাম বদলানোর সুযোগও ছিল না ।  জন্মমাত্র ফাঁসিয়ে দেয়া হয়েছে আমাকে ।  ছাত্রজীবনে কোন মেয়ে প্রেম করতে আসেনি এই নামের কারনেই ।  এমনকি মেয়ে ক্লাসমেটরাও তুচ্ছ তাচ্ছিল্য করতো নামটাকে ।  ফলে অনেকটা গুটিশুটি মেরে ভার্সিটি পার করি ।  পাশ করার পর যা হবার ছিল তাই হয়েছে ।  একটা সদাগরী অফিসের কেরানীর চাকরীই জুটলো যদিও রেজাল্ট একেবারে খারাপ ছিল না ।  কিন্তু বকশী নামের কারনেই বোধহয় ভালো কোন কোম্পানী নিল না আমাকে । 
 . 
আমার দ্বিতীয় অপছন্দ .  .  .  .  .  .  .  . আমার হাসিটা ।  আয়নায় আমি নিজের হাসি দেখলে চমকে উঠি ।  বিধাতা এ কি হাসি দিয়ে পাঠিয়েছে আমাকে ?  দেখতে তো আমি নেহাত খারাপ না ।  চেহারাটা ফর্সা গোলগালই ।  মাথায় ঘনকালো চুল ।  নিয়মিত প্যারাসুট নারিকেল তেল দেই ।  কিন্তু যেই আমার হাসি পায় ,  আমার দুই ঠোট এবং দাঁতের মধ্যেকার দুরত্বটা কেমন যেন বেফাঁস বেড়ে গিয়ে দাঁতের পাটি ,  মাড়ি আর দুই ঠোঁটের একটা বহুমাত্রিক বিষমভুজ তৈরী হয় যা প্রায় অবিশ্বাস্য একটা বিভৎসতা তৈরী করে মুখমন্ডলে । 
 . 
একবার একটা মেয়ে মুখ ফুটে বলেই দিয়েছিল ,   " আপনি হাসবেন না বকশী ভাই ,  হাসলে আপনাকে হনুমানের চেয়েও জঘন্য লাগে ।  তবে গম্ভীর মুখে আপনি শাহরুখ খানও হতে পারেন ।  " 
 . 
বুকে পাথর চেপে মেনে নিয়েছি এবং দ্বিতীয় বাক্যটা শান্ত্বনা বলেই ধরে নিয়েছি ।  সেই থেকে আমি হাসি ঠাট্টার আসর এড়িয়ে চলি এবং রুমাল বহন করি পকেটে । 
 . 
আমার তৃতীয় অপছন্দ .  .  .  .  .  . আমার হাঁটা ।  আমি যখন হাঁটি আমার সাথে সাথে যেন পৃথিবীটা দুলে ।  এটা আমার কথা না ,  ছেলেবেলায় এক বন্ধু বলেছিল ।  সে আমার ঠ্যাং দুটো পরীক্ষা করে বলেছে ,  ওগুলোর হাড্ডি নাকি ঈষৎ গোলাকারে বাঁকানো ।  ফলে আমি দুধার কাঁপিয়ে হাঁটি ,  সাথে সাথে দুনিয়াও নাকি এপাশ ওপাশ করে ।  ব্যাপারটাকে আমি সম্মানিত ভেবে অনেকদিন কাটিয়েছি ।  ফুটপাতে লোকজন আমাকে দেখলে সসম্মানে রাস্তায় নেমে যেত ।  ধরে নিতাম ওরা আমাকে কেউকেটা ভাবছে ।  মার্কেটের আয়নায় নিজের হাঁটা গম্ভীর ভাবে পরখ করতাম গোপনে ।  বাহ ,  দুই হাতের সাথে দুই পায়ের ছন্দে একটা মিল ।  খান্দানী লাগে বুঝি ।  নিজের গোপন প্রশংসায় আপ্লুত । 
 . 
একদিন সেই খান্দান ভেঙ্গে টুকরো টুকরো হয়ে গেল যখন ভার্সিটিতে সহপাঠি তানভীর বললো ,   " তোর হাঁটাটা বদলানো দরকার দোস্ত ,  তোরে একদম নাদানের মতো লাগে ।  দুই হাত ওরকম দুলিয়ে দুলিয়ে হাঁটিস কেন ?  " 
 . 
আমার মাথায় যেন বাজ পড়লো ।  তাকে বারবার জিজ্ঞেস করা হলো ঠাট্টা করছিস ,  নাকি সত্যি বলছিস ?  সে একই উত্তর দিল ।  তারপর রাকিবকে স্বাক্ষী করে ,  আরো পাঁচজনের আড্ডায় স্বীকার করা হলো আমার হাঁটাটা নিতান্ত হাদারামের হাঁটা ।  কোন ভদ্র শিক্ষিত ছেলে এভাবে দুহাত দুলিয়ে হাঁটেনা ।  এটা বদলানো উচিত । 
 . 
সেদিন থেকে হাঁটাহাঁটি চরম অপছন্দ হয়ে গেল আমার ।  পারতপক্ষে হাঁটিনা ।  মাইলের পর মাইল হাঁটা মানুষ এখন রিকশায় উঠে যায় একশো হাত যাবার জন্যও ।  নিউমার্কেটে আয়নাওয়ালা দোকান আছে প্রচুর ।  আয়না দেখে দেখে আলগোছে চেষ্টা করেছি নিজেকে শুদ্ধ করতে ।  কিন্তু আমিন বকশীর হাত পা মাথা নোয়াবার নয় ।  তার হাত দুটো হাঁটার ছন্দে দুলতেই থাকে ।  পা দুটো নাচতেই থাকে ।  চুপি চুপি ভাবতে থাকি ,  অন্যরা হাঁটার সময় তাদের হাত দুটো কোথায় রাখে ?  ঝুলিয়ে হাঁটে নাকি সুতলিতে বেঁধে রাখে ?  আর পা দুটো ? 
 . 
নিজেরে নিয়ে এই তিন অপছন্দের ভেতরে বিব্রত জীবন যাপন করি ।  আর ভাবি ,  এখনকার কোন কবি কেন বলে না ,  আপনারে লয়ে বিব্রত রহিতেও কেউ কেউ এই ধরনীতে আসিয়াছে । 






তৃষ্ণা



এতটা বয়স চলে গেলো ,  তবু কি আশ্চর্য ,  আজো কী জানলাম /  চড়ুইয়ের ঠোঁটে কেন এত তৃষ্ণা ?  /  খড়ের আত্মায় কেন এত অগ্নি ,  এতটা দহন ?  /  গোলাপ নিজেই কেন এত কীট ,  এত মলিনতা নিয়ে তবুও গোলাপ ? 

 
এতটা বয়স চলে গেলো ,  তবু কি আশ্চর্য ,  আজো কী জানলাম / একটি শিশুর কেন এত নিদ্রা ,  এত গাঢ় ঘুম আর / তখন আমরা কেন তার মতো ঘুমুতে পারি না ? 
 ( আদিজ্ঞান  /  আবুল হাসান ) 
 
জামাল হাবীবের ঠোঁটটা নড়ছে মৃদু ।  কিন্তু কোন শব্দ বেরুচ্ছে না ।  পাশেই অরুনের স্ত্রী পাপিয়া দাঁড়ানো ।  বলছে ,   “ বাবা তুমি কিছু খাবা ?  অ্যাই ,  বাবাকে একটু ডালিমের রস দাওতো ।  বাবার তেষ্টা পেয়েছে বোধহয় ।  “ 

অরুন গিয়ে ডালিমের রস এনে মুখে তুলে দেয় ।  অল্প মুখের ভেতরে যায় ,  বাকীটা বাইরে ।  

২০ বছর আগে  চাকরী থেকে অবসর নেবার পর থেকে প্রায় ১৮ বছর সচল ছিলেন ।  গত দুবছর ধরে নানান জটিল রোগের কারণে হাসপাতালে আসা যাওয়া চলছিল ।  কাজ হয়নি ।  গত তিন মাসে শেষ অবস্থায় চলে এসেছে ।  কথাবার্তা কিংবা লোকজন চেনা বন্ধ হয়ে যায় ।  ফ্যালফ্যাল করে চেয়ে থাকা ছাড়া আর কোন অভিব্যক্তি নেই ।  ডাক্তার জবাব দিয়ে দিয়েছে ।  

বাসায় রেখে সেবা যত্নে অসুবিধা হয় বলে বাড়ীর পাশে নার্সিং হোমে  রাখা হয়েছে ।  স্বচ্ছল মৃত্যুপথযাত্রীদের শেষ আশ্রয় । 

আত্মীয় স্বজন মানসিকভাবে প্রস্তুত যে কোন মধ্যরাতের একটা টেলিফোনের ।  দু দুবার মাওলানা ডেকে তাওবা পর্যন্ত পড়ানো হয়েছে ।   কিন্তু জামাল হাবীবের প্রানবায়ু কি করে যেন এখনো আটকে আছে ।  ঘনিষ্টতম মানুষেরাও বিরক্তিতে ভুগতে শুরু করেছে । 

পুত্রকন্যারা সেবা যত্ন করতে করতে ক্লান্ত ।  তারাও বিশ্রাম চায় ।  আট পুত্রকন্যা আর তাদের সন্তানেরা গত তিন মাস পালা করে ডিউটি দেবার পর আজ যখন শুনলো একটু ভালো লাগছে ,  তখন বাড়ী ফিরে গেল কেউ কেউ ।  বুঝলো জামাল হাবীব এবারও ঘরেই ফিরবেন ।  

অরুন বাবার কনিষ্ঠ সন্তান ।  চাকরীর হাজার ব্যস্ততার পরেও নার্সিং হোমে প্রতিদিন ডিউটি দেয় ।  একমাত্র অরুনই বাবার অসুস্থতা নিয়ে একটুও বিরক্ত হয়নি ।  সে সত্যি সত্যি চায় বাবা আবার সুস্থ হয়ে উঠুক ।  

বাবার ঠোঁট নড়া থামছে না ।  বাবা কি কিছু বলতে চায় ?  কাছে গিয়ে বাবার মুখের কাছে কান পেতেছে কয়েকবার ।  কিন্তু কোন শব্দ নেই ।  কেবল নড়ছে ঠোঁট দুটো ।   “ পানি খাবে বাবা ?  নাকি ডাব ?  বলো বাবা ”  ।  ফিসফিস করে অরুন ।  এটা সেটা মুখে দিয়ে চেষ্টা করে । 

কিন্তু বাবা কিছুতেই সন্তুষ্ট হচ্ছে না ।  বাবার চাওয়াটা বুঝতে অক্ষম হলো বলে অসহায় দুহাতে মাথার চুল টেনে ধরে অরুন ।  বাবা কি চায় ?  এত ঘন ঘন ঠোঁট নাড়ছে কেন বাবা ?  পানি দেয়া হলো ,  ডাব দেয়া হলো ,  ফলের রস দেয়া হলো ,  কিছুই নিচ্ছে না । 

তিনটি মাস বাবা একটা শব্দও উচ্চারণ করেনি ।  কি খাবে ,  কেমন লাগছে ,  কোথায় অসুবিধা হচ্ছে ,  কিছুই বোঝার উপায় নেই ।  বাবা কিছু চাইতে ভুলে গেছে ।  কিন্তু আজ বাবার ঠোট নড়ছে খুব বেশী ।  চোখটা নাড়াচ্ছে উপর নীচ ।  কি চায় বাবা ? 

জামাল হাবীবের কোন অনুভূতি অবশিষ্ট নেই ।  প্রায় সব ইন্দ্রিয় অকেজো ।  কেবল একটা বোধ জেগে আছে ।  সেই বোধটার নাম বোধহয় তৃষ্ণা ।  জলের তৃষ্ণা নয় ।  অরুণকে একটি বার ছুঁয়ে দেবার তৃষ্ণা ।  একটি বার অরুণের হাতটা বুকে চেপে ধরার তৃষ্ণা ।  একটি বার অরুণের আদর পাবার তৃষ্ণা ।  যে স্পর্শ দিয়ে অরুণকে তিন দিন বয়সে হাসপাতাল থেকে নিয়ে এসেছে ,  সেই স্পর্শের তৃষ্ণা জেগে উঠেছে এতকাল পরে ।  জীবনে তিনি কখনো কিছুর লোভ করেননি ।  কিন্তু আজ এই স্পর্শের লোভ পেয়ে বসেছে তাঁকে ।  

বড় হবার পর অরুণকে আর আদর করা হয়নি তাঁর ।  এসএসসি দেবার পর অরুণ যেন অনেক বড় হয়ে যায় ।  গত পঁচিশ বছর অরুণকে আর সেভাবে কাছে পায়নি ।  আজ খুব ইচ্ছে করছে শেষবার অরুণের ছোঁয়া পেতে বুকের মাঝখানটিতে ।  অন্ততঃ একবার অরুন তাকে জড়িয়ে ধরে বলুক ,  বাবা আমি তোমাকে ভালোবাসি । 

কিছুই করা হয় না ।  কিছুই বলা হয় না ।  কেউ বোঝে না জামাল হাবীব কি চায় ।  অরুনও না । 

জামাল হাবীবের শরীরটা একটু কেঁপে ওঠে ।  কাঁপতে থাকে গলার কাছটা ।  গরগর শব্দ হতে থাকে ।  সবাই ছুটে যায় বিছানার কাছে ।  অরুন তার হাতটা বাবার হাতে রাখার সাথে সাথেই বোধহয় শেষ নিঃশ্বাসটা নির্গত হয়ে গেল ।  সে পাগলের মতো বাবার পালস খোঁজে ।  নেই ।  

ডুকরে কেঁদে ওঠার আগে অরুন খেয়াল করে বাবার ডান চোখের কোনে একফোঁটা অক্ষম শিশির ।  






ধরা



আহাদুলের ভুলটা তুচ্ছ হলেও ধরাটা হলো কঠিন ।  ঘটনাটা এরকম । 
পাশাপাশি দুটি দোতলা বাড়ী ।  নির্জন আবাসিক এলাকা ।  কাছাকাছি আর কোন প্রতিবেশী নেই ।  দুটো বাড়ীতেই মালিক দোতলায় ,  ভাড়াটিয়া একতলায় ।  ফারজানারা এলাকায় নতুন ।  আহাদুলরা মোটামুটি পুরোনো । 
ফারজানার সাথে চোখাচোখিটা হয়ে গেল বাড়ীতে ওঠার দিনই ।  আহাদুলের নজর প্রথমে ফারজানা কেড়েছে নাকি ফারজানার নজর আহাদুল কেড়েছে আমরা জানি না ।  আমরা কেবল জানি ফারজানা নিকটস্থ বালিকা বিদ্যালয়ে দশম শ্রেনীতে পড়ে ।  আর আহাদুল ইন্টারমিডিয়েট শেষ করে উচ্চ শিক্ষায় ভর্তির জন্য অপেক্ষমান ।  পরিবেশ পরিস্থিতি অনূকুলে থাকায় ব্যাপারটা এগিয়ে গেল । 
এগিয়ে গেলেও ব্যাপারটা ঠিক পাখা মেলতে পারছিল না ফারজানার বাবার হিটলারী মেজাজ এবং তাঁর কঠিন অন্তঃপুর নিয়ন্ত্রণের কারণে ।  যোগাযোগ প্রতিবন্ধকতা দুরীকরনে ওরা বেছে নেয় রাতের ছাদ ।  ছাদ দুটো সমানে সমান দশ ফুটেরও কম দুরে ।  সপ্তাহে অন্ততঃ তিনদিন ,  সমস্ত পাড়া যখন ঘুমিয়ে ,  ওরা তখন ছাদে ।  পদ্ধতিটা অভিনব  ।  চিঠি লিখে কাগজটা পাথরে মুড়ে ছুঁড়ে দেয় একজন ।  লুফে নেয় অন্যছাদের আরেকজন ।  নিরুপদ্রপই ছিল মাঝরাতের ইনিংস । 
ঝামেলা হলো সেদিনই প্রথম । 
রূপালী জ্যোৎস্নার রাত ।  সেই আলোতে নীরবে ভাষা বিনিময় করছে দুটি হৃদয় ।  কিন্তু কি করে যেন আহাদুলের চিঠির ঢিলটা হাত ফসকে ছাদের কার্নিশে ঠোক্কর খেয়ে নীচে পড়ে গেলো ।  ঠিক সেই সময় নীচের গ্যারেজের সামনে এক চোর  ফারজানাদের নির্মানকাজের পরিত্যক্ত রডগুলো দড়ি বেধে দেয়াল টপকানোর জন্য দাড়িয়ে ছিল ।  পাথরটা পড়বি তো পড় চোরের মাথায় ।  কিন্তু ধরা পড়ার ভয়ে ব্যাথা পেয়েও চোর ব্যাটা নিশ্চুপ ! 
সেই চোরটা ছিল পাড়ার মুখচেনা ছিঁচকে দলের একজন ।  যারা দিনের বেলায় অন্য কাজে থাকে ,  রাতের বেলা পার্টটাইম চুরি করে বেড়ায় ।  আহাদুল ছাদের কিনারে গিয়ে ঢিলটা কোথায় পড়েছে উঁকি দিতেই সেই চেনা চোরের সাথে চোখাচোখি ।  সড়ক বাতির হালকা আলোয় আহাদুল ও চোর দুজন দুজনকে দেখে চিনলো । 
তবু সমস্যা হতো না যদি চোর ব্যাটা অন্য ছাদের কিনারে দাঁড়ানো ফারজানাকে না দেখতো ।  ফারজানাকে দেখে মনে মনে হিসেবটা মিলিয়ে পাথরটা কুড়িয়ে দেয়াল টপকে পালিয়ে গেল সে । 
পরদিন সকালে সেই চোর ফারজানাদের গেটের সামনের গোবেচারা কামলা ।  আগাছা সাফ করছে বসে বসে ।  ফারজানার বাবা অফিসে বেরুবার মুখে ছুটে গিয়ে আহাদুলের চিঠিটা হাতে দিয়ে বললো ,   “ চাচা বাড়ীর সামনে কাজ করতে গিয়ে পেলাম ।  দরকারী কাগজ বোধহয় ।  ” 
ফারজানার বাবা ভাঁজ খুলে চিঠি পড়ে হুংকার দিয়ে আহাদুলের বাসায় গিয়ে হাজির ।  আহাদুলের বাবা ঘটনা শুনে অপমানে লাল হয়ে গেল ।  ক্ষেপে গিয়ে ঘুমন্ত আহাদুলকে কান ধরে হিড় হিড় টেনে আনে বসার ঘরে ।   “ অই হারামজাদা ,  এইটা তর চিঠি ?  তর লেখা ?  বল !  !  ” 
ভয়ে পাথর আহাদুল জানালা দিয়ে বাইরে দাঁড়ানো রাতের চোরটাকে দেখে বুঝলো ওই বদমাশটা কাল রাতে চুরি করতে না পারার প্রতিশোধ এভাবেই নিল । 
তবে বিড়বিড় করেও যে কথা তার মুখ দিয়ে বেরুলো না ভয়ে তা হলো  “ আংকেল ,  কাল রাতে ওই ব্যাটা আপনাদের বাসায় চুরি করতে এসেছিল ,  আমিই ঢিল মেরে তাকে তাড়িয়েছি ।  ” 
বলতে পারেনি কারন সেই ঢিলকে জড়িয়ে ধরে ছিল কড়কড়ে প্রেমের পত্রটি । 
 






ইনডোর স্টেডিয়াম



সিটি গেট থেকে বাসটা ছাড়ার পরপরই টাকমাথা গোলগাল চেহারাটা  ঘুরলো আমার দিকে । 
 চেহারা দেখে চমকে উঠি ।  এই তো সেই মুখ ।  একেই তো খুঁজছি এতদিন ।  লোকটা চেনে না আমাকে ।  তবু তাকিয়ে থাকে  কয়েক সেকেন্ড ,  চোখে চোখ নয় কপালের ইঞ্চিখানেক উপরের চকচকে জায়গাটার দিকে ।  স্বগোত্রীয় বলে কথা । 

তার  লক্ষ্য আমার চকচকে টাক হলেও আমার লক্ষ্য তার গোলাকার খোমা ।  মাথার উপর আমার এই সমৃদ্ধ চকচকে বিরান ভূমির জন্য জন্য দায়ী এই খোমার মালিক ।  বহুবছর ধরে খুঁজছি তাকে । 
 " হেয়ার এন্ড কেয়ার "  কোম্পানীর বিজ্ঞাপনের স্টিকারে এই খোমা মালিকের পাশাপাশি দুটো ছবি  ছাপানো থাকতো ।    ' তিনমাস আগে '   ছবিতে চকচকে টেকো মাথা ,   ' তিনমাস পরে '  ছবিতে সুন্দর সিঁথি দেয়া ঝকমকে চুলো মাথা ।   বিজ্ঞাপনে মুগ্ধ হয়ে হেয়ার এন্ড কেয়ার কোম্পানীর অফিসে  গিয়ে নগদ ২৫০০ টাকা দিয়ে তিনমাসের বটিকা নিয়ে আসি ।  বিয়ে ঠিক হয়েছিল এক কেশবতী কন্যার সাথে ,  তাকে স্বপ্ন দেখিয়েছিলাম এক কেশবান যুবক স্বামীর ।    
বিয়ে করলাম ।  কিন্তু ছমাস যাবার পর সর্বনাশের চেহারা দেখা গেল ।  গ্যালারীতে যে কিছু চুল অবশিষ্ট ছিল তাও উড়ে গেল অব্যর্থ বটিকার গুনে ।  ছিলাম গ্যালারী  স্টেডিয়াম ,  হয়ে গেলাম পরিপূর্ণ ইনডোর স্টেডিয়াম ।  মারমুখী হয়ে ছুটলাম  হেয়ার এন্ড কেয়ার কোম্পানীতে ।  কিন্তু পাখি উড়ে গেছে ।  কাউকে পাওয়া গেল না ওই ঠিকানায় । 
সেই থেকে খুঁজে বেড়াচ্ছি ওই কোম্পানী কিংবা এই মাথার মালিককে ।   হতে পারে সে মডেল বা মালিক ,  তার মুন্ডু চেটে ওই কোম্পানীর ঠিকানা বের করবো ।   আমার আড়াই হাজার টাকা !  !  ! 
বাস চলছে আর মনে মনে তার মুন্ডু চটকাচ্ছি ।  ভীড় বাড়তে থাকলো নয়া  বাজার ফেলে আসার পর ।  এই বাস নিউমার্কেট পর্যন্ত যাবে ।  ভীড়ের ফাঁকে ফাঁকে  চোখ রাখছি কোথায় নামে লোকটা ।  ঝিমুনি আসছে এত গরমেও ।  চোখ খোলা রাখা দায় হয়ে  পড়েছে ।  
কিছুক্ষণ পর ভীড়ের ফাঁক দিয়ে দেখলাম ,  লোকটাও ঝিমোচ্ছে ।  কি কি বলতে হবে মনে মনে ডায়লগগুলি কল্পনা করছি ।  
 - ভাই কেমন আছেন
 - আপনাকে চিনলাম না
 - আপনার এই টাক আমি চিনি
 - জী ,  আমি মডেল ছিলাম একসময়
 - জী দেখেছি আমি ।  তা এইটা আপনার তিনমাস আগের মাথা ,  তিনমাস পরের মাথাটা গেল কই ? 
 - হে হে ,  আর বলবেন না ভাই ,  আগে পরে সব সমান ।  পরচুলা । 
 - সব সমান না ,  আপনার পরচুলার জন্যই আমার মুন্ডুর আজকের এই দশা
 - মানে ? 
 - দাঁড়াও ব্যাটা মানে বোঝাচ্ছি তোমাকে ,  তোমার বাবার কোম্পানীর ঠিকানা দাও .  .  .  .  .  .  .  .  .  .  .  . 
কলারটা চেপে ধরার মুহূর্তেই কল্পনাটা আছাড় খেল যখন বাসটা একটা  রাইডারের পাছায় মাঝারি ধাক্কা দিয়ে থেমে গেল ।  রাইডারের হেলপার দৌড়ে নেমে এসে  বাস ড্রাইভারের কলার ধরে ঝুলে পড়েছে ।  শুরু হলো হৈ হৈ ।  বাসে রাইডারে মারামারি  কাড়াকাড়ি ।  বাস আর যাবে না ।  যাত্রীরা দুদ্দাড় নেমে যাচ্ছে ।  
যার যেখানে খুশী যাক ,  আমি ছাড়ছি না টেকোকে ।  কিন্তু কই ?  লোকটা গেল কই ।  ওই তো সামনেই .  .  .  .  .  .   দরোজা দিয়ে একটা চকচকে মাথা নামছে ।  ভিড় ঠেলে এগিয়ে যাই দরোজার দিকে । 
 এ্যাঁ .  .  .  .  .  . একী ?  এ তো সেই লোক নয় ।  অথচ এই মাথার  দিকেই তো তাকিয়ে ছিলাম গত আধঘন্টা !  কিন্তু খোমা আর শার্ট তো মেলে না ।  এই টেকোর শার্ট বাদামী ,  ওটার ছিল সাদা ।  ভীড়ের  মধ্যে টাকটাই নজরে ছিল ,  শার্টটা ছিল না । 
সাদা শার্ট মাঝপথে নেমে গেছে ,  আর সাথে করে নিয়ে গেছে আমার ২৫০০ টাকা উদ্ধারের আশা । 
  







অমূলক



বিকেলটা হাসছিল ।  চাহিবামাত্র রিকশা পেয়ে যাওয়ায় নীতুও ।  রোদ কমে গেছে ।  হেমন্তের সূর্যে তাপ নেই ।  
রিকশাটা গলিতে ঢুকতেই চেইনটা পড়ে গেল ।  রাস্তার একপাশে থেমে গেল ।  পেছনে গিয়ে চেইন  টানাটানি করছে রিকশাওয়ালা ।  জায়গাটা নির্জন ।  এঁদো গলি ।  কোন বাসাবাড়ি  নেই এদিকে ।  দুপাশে আধভাঙ্গা দেয়াল ।  
নীতু বুঝে ফেলেছে কেন চেইনটা পড়ে গেল হঠাৎ ।  যে কোন সময় একটা সিএনজি টেক্সী  এসে দাঁড়াবে পাশে ।  পিস্তল / চাপাতি /  ক্ষুর হাতে তিন - চার যুবক নেমে দাঁড়াবে দুপাশে ।  হাতব্যাগ আর গলার কানের চেইন - দুল টানাটানি করবে ।  
এরকমই হবার কথা ।  রাস্তায় কোন লোকজন থাকে না এরকম সময়ে ।  থাকলেও কেউ ফিরে তাকায় না ।  
রিকশাওয়ালা তখনো চেইন টানাটানি করছে ।  নীতু জানে এসব অহেতুক সময়ক্ষেপণ ।  ঠিক  সময়ে ওরা এসে হাজির হবে ।  হাতের ব্যাগটা আগেভাগেই আলগা করে ধরে রাখে যাতে  বিনা আয়াসেই নিয়ে যেতে পারে ।  কেবল ওড়নাটা ঠিক করে গায়ে জড়িয়ে নিয়ে চুপচাপ  বসে থাকে জড়োসড়ো ।  শীত লাগছে অথচ ঘাম দিচ্ছে ।  
নন্দনকাননের দিক থেকে সবুজ সিএনজিটা এগিয়ে আসতে দেখলো ।  ভেতরে তিনজন তরুন ।   কাছাকাছি এসে থেমে গেল সিএনজি ।  ঠিক যেরকম হবার কথা ।  মাথা নীচু করে বসে আছে  ব্যাগের উপর হাতটা আলগা করে ।  ব্যাগ বিসর্জন দিতে প্রস্তুত সে ,  তবু ধমকে  দেবে ওরা ,   ' চুপ্ !  কথা বললে লাশ ফেলে দেবো ।  '  
সিএনজি থেকে গলা বের করে একজন বললো ,   ' অ্যাই !  ' 
ওদিকে তাকাতে ভরসা পাচ্ছে না সে ।  
সেই গলা আবারো হাঁক দিল ,   '  ' অ্যাই রিক্সা ,  কি হইছে ?  '  
রিকশাওয়ালা বলে ,   ' চেইন পইড়া গেছে ,  লাগাইতে পারতেছি না ।  '  
ওই গলাটা আবারো বলে ,   ' চেন লাগবে না ,  হাতে টেনে চলে যা ,  এই জায়গা ভালো না ।  ' 
বলেই সিএনজিটা সাঁই টান দিয়ে চলে গেল ।  
রিকশাওয়ালা চেইন ছেড়ে হ্যান্ডেল ধরে টেনে চালাতে থাকে দ্রুত ।  গলি থেকে বেরিয়ে যেতে হবে এখুনি । 
এতক্ষন চেপে রাখা নিঃশ্বাসটা ফেললো নীতু ।  






আজীব মুক্তিযোদ্ধা !  ! 



সেই ছাত্রত্ব কালের কথা ।  এক সন্ধ্যায় পাড়ার ঝুপড়ি চা দোকানে বসে আড্ডা দিচ্ছিছিলাম বন্ধুকে নিয়ে ।  চায়ের কাপে চুমুক দিতে দিতে পাশের টেবিলের দিকে চোখ চলে যাচ্ছিল বারবার ।  আধ ময়লা শার্ট পরা মাঝ বয়েসী একজন শ্রমজীবি মানুষ ওই টেবিলে বসা ।  কপালে ঘাম চিকচিক করছে তাঁর ।  লোকটা খুব মনযোগের সাথে যে কাজটা করছিন সেটাই দৃষ্টিকে টেনে নিচ্ছিল ওদিকে । 
 
তাঁর হাতে একটা সিগারেট জ্বলছে ।  খানিক পরপর সেই সিগারেটের ছাইগুলো ঝাড়ছেন সামনে রাখা চায়ের কাপে ।  খালি কাপ না ।  চা ভর্তি কাপ ।  আবার সেই চায়ের কাপে চুমুকও দিচ্ছেন সুড়ুত সুড়ুত করে ।  সিগারেটের ছাই দিয়ে কাউকে চা খেতে দেখা সেই প্রথম ।  কৌতুহল দমন করতে না পেরে আমরা ওনাকে জিজ্ঞেস করলাম ,  ব্যাপারটা কি ? 
আমাদের কৌতুহল দেখে একটু আমোদই পেলেন যেন ।  হাসলেন ।  বললেন ,  অনেক দিনের অভ্যেস ।  এখন নেশা হয়ে গেছে ।  কতো বছর হবে ?  জানতে চাইলাম ।  বললেন ,  মুক্তিযুদ্ধের পরপর ।   ' মুক্তিযুদ্ধ '  শব্দটার উচ্চারণের দৃঢ়তার কারণেই বোধহয় ,  কৌতুহল আরো বেড়ে গেল ।  এই শ্রেনীর মানুষ মুক্তিযু্দ্ধ শব্দটা ঠিক এভাবে উচ্চারণ করে না ।  আরো এগিয়ে গিয়ে জানতে চাই ,  মুক্তিযুদ্ধের সময় তিনি কোথায় ছিলেন ? 
আমার প্রশ্ন শুনে ভ্রু কুচকে গেল তাঁর ।  একটু অবাক সুরে বললেন  -  কোথায় আবার ,  যুদ্ধে ছিলাম । 
 “ যুদ্ধে ছিলাম ”  শব্দ দুটো আমার ভেতরটা নাড়িয়ে দিল ।  কারণ নাটক সিনেমার বাইরে আমি কখনো কোন সত্যিকারের মুক্তিযোদ্ধা দেখিনি ।  এই প্রথম একজন মুক্তিযোদ্ধা দেখছি ।  এই সুযোগ হারাতে চাইলাম না ।  ধরে বসলাম যুদ্ধের গল্প শুনবো ।  একটু দোনোমোনো করেও শেষমেষ রাজী হলেন তিনি ।  বলছেন তিনি ।  শ্রোতা আমি আর বন্ধু । 
যুদ্ধের গল্প শুনতে শুনতে ঘন্টা পেরিয়ে গেল ।  মগ্ন হয়ে শুনছি ভয়ংকর সব অভিজ্ঞতার কথা ।  পাকি শিবির এমবুশ করার পর কচুরিপানার জঙ্গলে তিন দিন অনাহারে লুকিয়ে থাকার কথা ।  সঙ্গীদলকে পালাতে সুযোগ করে দিতে গ্রেনেড আর এলএমজি দিয়ে শত্রুর চোখে বিভ্রম তৈরী করা ইত্যাদি নানান বিচিত্র অভিজ্ঞতার কথা ।  তারপর সর্বশেষ অপারেশানে পিঠে গুলি খেয়েও শত্রুর কাছ থেকে বেঁচে ফিরে আসার কথা ।  বুকটা গর্বে ফুলে উঠলো আমার যখন পিঠের জামা উল্টিয়ে দেখালেন যেখানে গৌরবের ক্ষতটা জ্বলজ্বল করছে কুচকানো চামড়ার মধ্যে । 
গল্প শেষ হলে জানতে চাইলাম  –  যুদ্ধের পর থেকে কি করছেন ? 
বললেন ,  আগে চাষবাস করতাম ,  এখন ঠেলাগাড়ী চালাই । 
শুনে অবাক না হলেও দুঃখিত হলাম ।  একজন বীর মুক্তিযোদ্ধা ,  যিনি এলএমজি হাতে নিজের প্রাণটাকে তুচ্ছ করে যুদ্ধ করে লাল সবুজের পতাকাটা আমাদের জন্য উপহার দিয়েছেন ,  সেই মানুষটা পিঠে বুলেটের ক্ষতচিহ্ন নিয়ে ঠেলাগাড়ী চালিয়ে জীবন কাটাবে এটাই নিয়তি ? 
ক্ষোভের সাথে বললাম  -   " আপনি দেশের জন্য এত বড় আত্মত্যাগ করলেন ,  অথচ দেশ আপনাকে কিছুই দিল না ?  আপনার আফসোস হয় না ?  " 
কিন্তু  মুক্তিযোদ্ধা রমিজ হোসেনের জবাব আমার বিস্মিত হবার ক্ষমতাকেও হার মানালো ।  
 “ দেশ আমাকে কিছু দেবে কেন ?  শেখ সাহেবের ডাকে যুদ্ধে গেছি ।  দেশের জন্য যুদ্ধ করছি ।   যুদ্ধ শেষ ,  দেশ স্বাধীন হইছে ।  আমার কাজ শেষ ।  আমি দেশের কাছ থেকে আর কিছু চাই না ।  আমার কাজ আমি করি ।  যা আছে তাতেই খুশী ” 
আমি আর কথা বাড়াবার সাহস পেলাম না ।  ঘাড়টা আপনা আপনি নীচু হয়ে গেল আমার ।  দেশে এত আজীব মুক্তিযোদ্ধাও আছে ! 
××××××  ××××××× ××××××
গতকালের পত্রিকায় দেখলাম ভূয়া মুক্তিযোদ্ধা পরিচয়ে কিছু লোক সরকারী চাকরীর সুবিধা নিয়েছে জালিয়াতি করে ।  খবরটা শোনার পর থেকে একজন সাধারণ ঠেলাওয়ালা রমিজ হোসেনের সেই কথাগুলো দেড়যুগ পাড়ি দিয়ে এসে মগজের ভেতর খট খট করছে । 







ডিজিটাল আহম্মকি !  !  ! 



মেজাজটাই খারাপ হয়ে গেল সকালবেলা ।  
হাতে কাজ কম ছিল আজ ।  ভাবলাম কিছু  ওয়েবসাইটে ঘুরাঘুরি করি ।  বহুদিন সরকারের ওয়েবসাইটের প্রতি নজর দেই না ।  এই  সরকার আসার পর একবারও সরকারের প্রধান  ওয়েবসাইটে যাই নি ।  কেবল একবার উঁকি দিয়েছিলাম টিয়া রঙের পতাকাটা এখনো আছে কিনা দেখতে ।  লজ্জাই লাগতো খোদ সরকারের  ওয়েবসাইটে পতাকার কটকটে ভুল রং দেখে ।  
আজকে প্রথমে ঢুকে একটু আনন্দিতই হলাম ,  যাক  ভুল পতাকাটা গেছে ।  ওয়েবসাইটের উন্নতি ঘটছে ।  নতুন পোর্টাল ।  অনেক নতুন ফিচার  দেখা যাচ্ছে ।  একটা একটা ক্লিক করতে সময় লাগবে বলে প্রথম পাতাটাই আগাগোড়া  নজরে আনলাম ।  সরকারের প্রতি খুব বেশী প্রত্যাশা নেই ।  তাই কেবল সাদা চোখে দেখবো ।  ক্রিটিকাল না হবার জন্য মনে মনে এই পণ করেছিলাম ।  কিন্তু নীচের  দিকে গিয়ে একটা লিংকে ক্লিক করে ফট করে মেজাজ ফরটি নাইন হয়ে গেল ।  
প্রথম পাতার নীচের দিকে দুটো কলাম আছে ।  বামদিকে দেখা যাবে Know Bangladesh .  যারা  ক্লাস এইটের গ্রামার বইতে বাংলাদেশ বিষয়ক ইংরেজী রচনা মুখস্ত করেছিলেন ,   তাদের হয়তো খুশী লাগতে পারে মিল পাবেন বলে ।  কিন্তু আমি ইংরেজীতে খুব কাঁচা ,  রচনা মনে নাই ,  তবে মেজাজ খারাপ হয়ে গেল অস্টাদশ শতকীয় ইংরেজীর ব্যবহার দেখে ।  তাও  মাফ করে দিলাম ,  যে লিখছে তার বাপে হয়তো পিঠের উপর ঝাড়ু ভেঙ্গে সেই ইংরেজী  শিখিয়েছিল যা আজো ভুলতে পারছে না ।  
বটম লাইন হলো ,  পর্যটক আকৃষ্ট করার মতো  ন্যূনতম সহজ ভদ্র ভাষা আল্লাহ মাবুদ বাংলাদেশ সরকারের উপর নাজেল করে নাই ।   পর্যটনের ওয়েবসাইট নিয়ে আগে একবার লিখেছিলাম ।  তাই আর কথা বাড়াতে ইচ্ছে করছে  না । 
অন্যদিকে যাই ।  ডান দিকে Video নামে এটা ট্যাব আছে ।  ওখানে তাকিয়ে দেখি এক বালিকা মোবাইল হাতে সবজী  ক্ষেতে দাড়িয়ে আছে ।  সরল মনে ভাবলাম এটা Know Bangladesh এর ভিডিও ভার্সন ।   কিন্তু ক্লিক করতে শুরুতে যে টাইটেল ভেসে উঠে তাতে লেখা আছে e - Governece Service at doorstep  
প্রথম দৃশ্যে দেখা যাবে একটা লাউ মাচার নীচে সবুজ শাড়ী পরা এক মহিলা কালো একটা গরুকে খড় বা খাবার যোগান দিচ্ছে ।   কাজ সেরে মহিলা পাশের একটা টং দোকানে গিয়ে মোবাইল কল দিয়ে কথা বললো স্বামীর  সাথে ।  স্বামী কথা শেষ করে সাইকেল চালিয়ে জনমানবশূণ্য জরাজীর্ণ একটা  গাছতলার হাটে এল ।  সেখানে গাছের সঙ্গে ব্ল্যাকবোর্ড টাঙিয়ে আলু পটলের দাম  লিখে রেখেছে আরেক হাটুরে ।  তার পাশেই টিনের ছাপড়ায় হতদরিদ্র একটা টুল  সর্বস্ব দোকানে ব্যানারে লেখা ,  ইমেইল ই - সেবা ,  ই - তথ্য ,  কম্পিউটার , ইন্টারনেট  এইসব কথা ।  
বাঁশের মাচার সেই ঝুপড়িতে কম্পিউটার নিয়ে টুলে বসে আছে এক লোক ।   তার পাশে এক প্রৌঢ় কাগু বসা .  .  .  .  .  .  . এইসব নিয়ে ৬ মিনিটের একটা VOB ডিভিডি ফরমেটের  ভিডিও যার ডাউনলোড সাইজ ৪০০ মেগার মতো  (  আমি ডাউনলোড করতে গিয়ে আবার বাতিল  করলাম দানবীয় সাইজ দেখে ।  AVI কিংবা MPEG ফরমেটে যা ৩০ মেগার বেশী হতো না ।   ডিজিটাল বাংলাদেশের প্রণেতাদের মধ্যে কত জ্ঞানী লোকের বিচরন এই ভিডিও তার  একটা প্রমান ) 
টেকি বিষয় বাদ ।  কেবল ভাবতে থাকি ,  এই ওয়েবসাইট কাদের জন্য তৈরী করেছে সরকার ?   Know  Bangladesh লেখা দেখে বোঝা যায় এই ভিডিওর টার্গেট বিদেশী ভিজিটর ।  তো ,  এই ভিডিও দেখে  যদি বিদেশী কেউ বাংলাদেশকে জানে ,  তাহলে আমাদের সম্পর্কে কি ধারণা জন্মাবে তার ?  ভিডিও চিত্র যে দৃশ্যটা প্রকাশ করে তা হলো  -  
 " এই দেশের প্রধানতম দৃশ্য হলো হত দরিদ্র রিক্ত নিঃস্ব গন্ডগ্রাম ,  পাহাড় সমুদ্র সব পোষ্টারেই আছে ।  এবং যেখানে কাঁচা মাটির রাস্তা দিয়ে সাইকেলে যাতায়াত করতে হয় ,  গরু বাদে আকর্ষণীয় কোন প্রাণী নেই ।  তবে সবচেয়ে আশ্চর্য যে এত অভাবেও লোকের হাতে মোবাইল সুবিধা আছে ।  দরিদ্র মানুষের মোবাইল ব্যবহার দেখার জন্য বাংলাদেশে আসুন ।  "  
অথচ বামদিকের Know  Bangladesh ট্যাবে লেখা Bangladesh offers many  tourist attractions ,  including archaeological sites ,  historical mosques and  monuments ,  longest natural beach in the world ,  picturesque landscape ,  hill  forests and wildlife ,  rolling tea gardens and tribes . 
এই বর্ণনার একটা ফোঁটাও যদি ভিডিওতে থাকতো ,  তাহলেও কিছু বলতাম না ।  কিন্তু পুরো ভিডিওতে যা প্রকাশ পেয়েছে তাকে এক কথায় বলা যায় ডিজিটাল আহম্মকি ।  
সময় থাকলে ঘুরে আসুন
http :  /  / www . bangladesh . gov . bd

আহম্মকির এমন নজীর আর কতো বছর দেখতে হবে আমাদের ? 

 






একটি গ্রামীণফোন অভিজ্ঞতায় পাওয়া ডিজিটাল  ' তেনারা ' 



অফিসেই ৯০ %  ইন্টারনেট ব্যবহার করি ।  ফাইবার অপটিকসের হাই ব্যান্ডউইথে  পংখীরাজের মতো উড়ে উড়ে কাজ করা যায় ।  বাসায় ধীরগতির ইন্টারনেটে বিরক্তি  লাগে বলে খুব জরুরী না হলে বাসা থেকে ইন্টারনেটে ঢুকি না ।  ওয়েব মেইল চেক করা ,  অফিসের  কিছু টুকটাক অনলাইনের কাজ সারা ,  ব্লগ ফেসবুকে খানিক উঁকিঝুকি দেয়া বাদে আর কিছু করা হয় না ।  এই পরিমান ব্যবহারের জন্য মাসে ১ গিগাবাইট যথেষ্ট ।  সেই হিসেবে  গ্রামীন ফোনের ১ গিগা লিমিটের ইন্টারনেট ব্যবহার করতাম সাড়ে তিনশো টাকা  দিয়ে ।  সুখেই ছিলাম । 
একদিন ভুতে কিলালো । 
অফিসের এক কলিগ পট্টি দিয়ে বললো ,  বস আপনার মতো লোকের মাসে ১ গিগা  লিমিট ,  কেমন কেমন লাগে ।  আপনি আনলিমিটেডে চলে যান ।  আমিও আনলিমিটেড ব্যবহার  করি ।  মাত্র পাঁচ ছয়শো টাকা বেশী যাবে ।  কিন্তু সারাটি মাস দুশ্চিন্তা মুক্ত ।   বিষুদবার রাতে টরেন্টে মুভি ডাউনলোড দিয়ে ঘুমিয়ে পড়বেন ,  শুক্রবার জেগে উঠে  নাস্তা সেরে দিনভর আরামসে মুভি দেখবেন । 
ভদ্রলোকের মতো গ্রামীণ অফিসে গিয়ে বিধি মোতাবেক ফটো আইডি জমা দিয়ে নতুন সিম  রেজিষ্ট্রেশান করালাম ।  পোষ্টপেইড আনলিমিটেড ।  বিল মাসে ৯৭৭ টাকা ।  তবে বিল  পেতে কখনো দেরী হলে ফট করে যাতে লাইন কেটে না দেয় ,  সেজন্য বাড়তি এক হাজার  টাকার ডিপোজিট রেখে দিলাম ।  স্মার্ট এক্সিকিউটিভ আশ্বাস দিল ,  বিল না দিলেও আপনার লাইন কাটার  কোন ঝুঁকি নেই স্যার । 
খুশী মনে বাড়ী ফিরলাম ।  কিন্তু মাস যায় ,  আমার টরেন্টে যাবার সময় হয় না ।   অফিসের মেইল ,  ব্লগ ,  ফেসবুক ,  জিমেইল এই তিনের বাইরে আর কোথাও যাবার সময় পাই  না ।  ইচ্ছেও করে না ।  মাস গেলে বিল দেখি ৯৭৭ টাকা ।  কিন্তু আমার ইউসেজ ডাটা দেখি  ৮০০মেগারও কম ।  মানে আমি এখনো ৩৫০ টাকার ভেতরেই সীমাবদ্ধ রয়ে গেছি ।  পরের  মাসে মনে হলো খামাকা অপচয় করছি মাসে তিনগুন টাকা ।  ফিরে যাই ১ গিগা লিমিটে ।   ৩৫০ টাকার লাইনই যথেষ্ট আমার ।  
গেলাম গ্রামীণ অফিসে ।  স্মার্ট কাস্টমার সার্ভিস এক্সিকিউটিভ আমাকে ১ গিগা  লিমিটের প্যাকেজে বদলে দিল ।  লাইন পোষ্টপেইড থাকবে ।  কেবল লিমিট বদল হলো ।   ভিন্ন প্যাকেজে ।  বিল আসবে ,  কিন্তু লাইন কাটবে না ,  কারন এক হাজার টাকার ডিপোজিট ।  ধন্যবাদ দিয়ে ফিরে এলাম । 
প্রথম মাসে বিল এলো ৩১২ টাকা ইউসেজ ডাটা ১১২৯মেগাবাইট ।  বিল দিলাম ।  এই বিলটা ঠিক এসেছে । 
কিন্তু দ্বিতীয় মাসের ১৫ দিন যাবার আগেই একদিন লাইনটা কাটা গেল ।  কাহিনীর শুরু এখানে ।  পরদিনই ছুটলাম গ্রামীণ অফিসে ।  বিলের প্রিন্ট নিলাম ।  তাজ্জব হয়ে দেখলাম পনের দিনের বিল দেখাচ্ছে  ১৫৪৬ টাকা ,  ইউসেজ ডাটা ৮৪২ মেগাবাইট ।  বললাম ,  আমার তো তিনশো টাকার ১ গিগা  লিমিট ,  এত টাকা কেমনে আসে ?  তাছাড়া আমার ডাটা ইউসেজ তো ১ গিগার কম দেড় হাজার টাকা কেমনে আসে ?  স্মার্ট  এক্সিকিউটিভ জানালো কোথাও টেকনিক্যাল প্রবলেম হয়েছে ,  তাই এতটাকা বিল ।  ভয়  নেই স্যার ,  আশ্বাস দিলেন তিনি ।  আমার কাছ থেকে ৫৪০ টাকা নিয়ে খুটখাট টাইপ করে লাইন  চালু করে দিলেন । 
জিজ্ঞেস করলাম ,  আমার ১০০০ টাকা ডিপোজিট ঠিক আছে তো ,  তিনি  বললেন ,  ঠিক হ্যায় ।  ৩৫০ টাকার জায়গায় ৫৪০ টাকা জমা দিয়ে তেতো মুখে বাসায়  ফিরে এলাম । 
 
তৃতীয় মাসে ১২ দিন যাবার আগেই একটা ওয়ার্নিং এলো ।  বলা হলো ,  আপনি সীমা  অতিক্রম করবেন শীঘ্রই ।  বাঁচতে চাইলে টাকা জমা দিন ।  অতরাতে আমি কই টাকা জমা দেই । 
ঘন্টা খানেক পরেই দুম করে লাইনটা কাটা গেল ।  আমি  বোবা হয়ে গেলাম ।  মেজাজ চরমে উঠলো এবার ।  জরুরী একটা কাজের মাঝখানে লাইনটা অসভ্যের মতো কেটে গেল ।  রাত তখন সাড়ে দশটা ।  আমি দৌড়ে বাইরে গিয়ে রাস্তার পাশের দোকান থেকে আরেকটা সিম যোগাড় করে প্রিপেইডে চলে গেলাম ।  জরুরী কাজটা সারলাম । 
কদিন পরে আগের বিল আসলো ।  দেখলাম ১৯৭০ টাকা !  !  মাত্র ১২ দিনের বিল ।  ইন্টারনেট ব্যবহার ১১৫২মেগা ।  বলা হলো  পুরো টাকাটাই দিতে হবে ,  আমার ডিপোজিট হাপিস ।  ডাটার হিসেবে আমি ৩০০ টাকার  সমপরিমান ১ গিগা ব্যবহার করেছি ।  কিন্তু বিল এসেছে ৬০০ %  বেশী ।  
এবার আর গ্রামীণ অফিসে লাইন দিতে মন চাইলো না ।  স্মার্ট এক্সিকিউটিভ এবারো  নিশ্চয়ই  ' টেকনিক্যাল এরর ,  ঠিক হয়ে যাবে '  বলে পিঠে হাত বুলিয়ে ১৯৭০ টাকা  আদায় করে বিদায় করে দেবে ।  তার চেয়ে বরং বিল খেলাপী হই ।  কতো মানুষ কতো কোটি কোটি  টাকা হাপিস করে দেয় ব্যাংক থেকে নিয়ে ।  আমি না হয় একটি রাক্ষস বিল মেশিনের  বিরুদ্ধে গিয়ে ১৯৭০ টাকার খেলাপী হলাম ।  বিল দিলাম না ,  গ্রামীন অফিসে গেলাম  না ।  
এখন কদিন পর পর চিঠি আসে গ্রামীণ থেকে ।  আপনি কিন্তু সীমা লংঘন করেছেন বলে আপনার লাইন কেটে দিয়েছিলাম ।  অতি সত্ত্বর গ্রামীন অফিসে এসে পাওনা মিটিয়ে আপনার লাইন পুনরুদ্ধার করুন ।  আমি মনে মনে বলি ,  ধুত্তোরি ,  তোর লাইনের গুষ্টি মারি ।  সীমা লংঘন আমি করি নাই ,  তোমরাই ৩০০টাকার সীমানায় ফাটল ধরিয়ে ১৯৭০ টাকা ঢুকিয়ে দিয়েছো । 
আপনারাই বলেন ,  আমার কি এখন ভদ্রলোক হওয়া সাজে ? 
ইদানীং সচলে তেনাদের গল্প আসছে খুব ।  ধরে নেয়া যেতে পারে এটাও গ্রামীণের তেনাদের কাজ ।  তেনারা আজকাল ডিজিটাল বিট বাইটেও হানা দিচ্ছেন ।  কোন পত্রিকা তেনাদের গল্প ছাপায় না বলে ব্লগই একমাত্র ভরসা ।  তেনাদের গল্প পত্রিকায় না ছাপানোর পেছনে কতোটা কর্পোরেট বন্ধুত্ব ,  কতোটা বিজ্ঞাপন বানিজ্য সেটাও একমাত্র তেনারাই বলতে পারবেন । 
আগে বলা হতো ,  কাক কাকের মাংস খায় না ।  এখন সেটাকে বাড়িয়ে বলা যায় ,  কর্পোরেট কর্পোরেটের মাংস খায় না ।  তাই পত্রিকায় সব সংবাদ আসে না । 






ছৈয়দ্দা



ছৈয়দ্দাকে প্রথম যখন দেখি তখন সে তীব্র কন্ঠে কারো মায়ের সাথে সম্পর্কস্থাপন সংক্রান্ত গালিবর্ষন করছিল ।  
একটা মানুষ এক নাগাড়ে কতক্ষন গালির ঝড় তুলতে পারে সেটা ছৈয়দ্দাকে না দেখলে কখনোই জানা হতো না ।  এবং তার মুখ নিসৃত শব্দগুলোকে নেহায়েত গালি না বলে গালিঝড় কিংবা গালিটর্নেডো বললেও অত্যুক্তি হবে না ।  প্রথমে শুনতে কানে তালা দিতে হলেও কিছুদিন পর দেখা গেল ছৈয়দ্দার গালি না শুনলে মনে হতো কোথাও কোন ভজঘট লেগেছে ,  মানে দিনটা ঠিক নেই ।  
নতুন এলাকায় নতুন বাড়ীতে উঠেছি ।  বিশাল প্রান্তরের মাঝে একটুকরো জমিতে ছোট্ট একটা বাড়ী ।  দুর থেকে বাংলো মনে হলেও ভেতরে প্রবেশ করে দেখা যায় একটা সাদামাঠা মধ্যবিত্ত পরিবারের বসতঘর সেটি ।  শহরের মধ্যে অবস্থিতি হয়েও বাড়ীর চারপাশে এখনো জলজ্যান্ত গ্রাম ।  পেছনের ধানক্ষেতটি পশ্চিম দিকে যেতে যেতে প্রায় দিগন্ত ছুঁয়ে গেছে ।  বাড়ীর পাশ দিয়ে পুবদিকে যে মাটির রাস্তা চলে গেছে সেটা বেয়ে কয়েকশো গজ হাঁটলে নিকটস্থ প্রতিবেশী নুরুল আবসার সাহেবের বাড়ীটা পড়বে ।  
সেই বাড়ীর সামনে একটা পুকুর ।  মাটির রাস্তাটা পুকুরের পাড় ঘেসে চলে গেছে ।  মাটির রাস্তার ডান দিকে একটা গোবরগন্ধী গোয়াল দেখা যাবে ।  গোয়ালের লাগোয়া বেড়ার তৈরী একটা ঝুপড়ি ঘর ।  ঝুপড়ির চালে লাউয়ে সবুজ লতা ছেয়ে আছে ,  পাশে কয়েকটা কলা গাছ ।  
সেই গোয়াল ,  কলাগাছ আর ঝুপড়ির অস্থায়ী মালিক ছৈয়দ্দা এবং স্থায়ী মালিক সরকার ।  এটি রাস্তার জন্য অধিগ্রহন করা জায়গা ।  যদ্দিন রাস্তা হচ্ছে না তদ্দিন ছৈয়দ্দা দখলসুত্রে বসবাস করবে ।  পেশায় ছৈয়দ্দা একজন চাষা ।  এলাকায় জমি বর্গা নিয়ে চাষবাস করার জন্য সুদুর বাঁশখালী থেকে এখানে এসে ঢেরা বেঁধেছে ।  
গালিগালাজ শুনতে যতই খারাপ লাগুক আমাদের স্বীকার করতেই হয় যে গালিবর্ষনে সে কড়া সাম্যবাদী ।  গালিগালাজে তার কোন শ্রেনীভেদ নাই ।  প্রতিবেশী নুরুল আবসার সাহেবকে যে ভাষায় গালি দেবে ,  তার গোয়ালের অলস বলদকেও সে ভাষায় ,  আবার নিজের ছেলেকেও একই ভাষায় গালি ।  তার এই সাম্যবাদ নীতি প্রশংসার দাবীদার হতে পারে কিনা জানি না ,  কিন্তু আমাদের জন্য ছিল আতংকের ।  
আমাদের কানে সবচেয়ে বেশী পীড়া দিতো যখন গালিটা আবসার সাহেবের উদ্দেশ্যে বর্ষিত হতো ।  আবসার সাহেব সমাজে আমাদের শ্রেনীর লোক হওয়াতে ভয় ছিল  -  না জানি আমরাও কোনদিন ছৈয়দ্দার গালির লক্ষ্যবস্তু হয়ে পড়ি ।  তার গালির প্রতিবাদ করার মতো দুঃসাহস পাড়ার কারো ছিল না ।  পুলিশে কেস করারও কোন আইন নাই । 
যেই প্রতিবাদ করবে ছৈয়দ্দা তার মায়ের সাথে সম্পর্ক স্থাপন করতে মুহূর্তও দ্বিধা করবে না এবং সেই আওয়াজ অন্তত আধমাইল দুরে গিয়ে পৌঁছাবে ।  এরকম নিরুপদ্রপ গালিবর্ষনের সুযোগ থাকার ফলে ছৈয়দ্দার গালিঝড় সূর্যোদয়ের মতো প্রতিদিনের অপরিহার্য অংশ হয়ে থাকে ।  
 
কিছুদিন পর খেয়াল করলাম ভদ্রলোকদের মধ্যে আবসার সাহেবই সবচেয়ে বেশী গালি খায় ।  আর কেউ ততটা না ।  ব্যাপার কি ?  একদিন কৌতুহলী হয়ে ছৈয়দ্দার সাথে খাতিরা আলাপ জমালাম ।  আকড়া মাকড়া অনেক আলাপ হলো গরু - গাধা - চাষবাস বিষয়ে ।  এক সময়ে আবসার সাহেবের সম্পর্কে তার মতামত চাইলাম ।  ছৈয়দ্দা যা বললো তার ভদ্র ভাষার সারমর্ম হলো - 
 আবসার সাহেব লোক খারাপ না ।  ভদ্রলোক একটা নামকরা প্রতিষ্ঠানের উচ্চপদস্থ কর্মকর্তা ।  নিজের গাড়ী বাড়ী সামাজিক অবস্থান সবই আছে ।  তবে মানুষটা  " লোয়া - কিপটা "  ( লৌহ কঠিন কঞ্জুস )  ।  ছৈয়দ্দার সাম্প্রতিক মেজাজ খারাপ করার কারণ ঘটেছে আবসার সাহেবের ভাড়াটে বাড়ীটা ।   
আবসার সাহেবের দুটো বাড়ী ।  একটা বাড়ীতে নিজে থাকেন ,  আরেকটা বাড়ী ভাড়ায় দিয়েছেন ।  বাড়ী ভাড়া দেন ঠিকই কিন্তু টু - লেট সাইনবোর্ড লাগাতে রাজী না তিনি ।  এই সাইনবোর্ড বানাতে কয়টাকা খরচ হয় ।  কিন্তু আবসার সাহেবের কথা হলো ,  খামাকা পয়সা নষ্ট করে লাভ কি ।  তিনি বাড়ীর বাইরের দেয়ালে একটা ভাঙা ইট দিয়ে মোটা মোটা করে টেনে টেনে লিখে দিলেন  - TO - LET .  
ওটা লেখার পর থেকে ছৈয়দ্দার মেজাজ গরম ।  
জিজ্ঞেস করলাম টু - লেট সাইনবোর্ড না দেয়াতে তোমার সমস্যা কোথায় ?  বাড়ী হলো আবসার সাহেবের ।  তার যেরকম খুশী সেরকম পদ্ধতিতে ভাড়াটিয়া যোগাড় করুক ।  
ছৈয়দ্দা বলে ,   " আরে বদ্দা ,  তুঁই কি বুঝিবা ,  আঁরা বাশখাইল্যা মানুষ ,  হইলজা বড় দইজ্জার লান ।  ইতে কনজুইসর বাইচ্চা আঁরার জাতর বেইজ্জতি গইজ্জি ।  মাইনসে ইডা মার্কা লেখা দেখি আঁরে হয়দে -  অডা বাইনচোত ,  তোরা বাঁশখাইল্লা হাইচ্ছোত ইডা মারি হোচ্চত ।  " 
 ( মানে তুমি বুঝবা না ,  আমরা বাশখালীর মানুষ বড় ইজ্জতের মানুষ ,  কিন্তু এই ইট দিয়ে লেখা টু - লেট দেখে রাস্তার লোক বাঁশখালীর লোকের কিপটামির বদনাম করে যাচ্ছে ,  যা আমাকে হরদম শুনতে হচ্ছে প্রতিবেশী হওয়ার কারণে ।  আবসার সাহেব বাঁশখালীর লোক )  ।  
এইটুকু শোনার পর আলাপ আর এগোয় না ।  ইজ্জত নিয়েই যখন ফ্যাসাদ ,  তখন ছৈয়দ্দার সাথে তর্ক করে নিজের ইজ্জতকে রিস্কে ফেলে দেবার চেয়ে তাকে ফ্লোর ছেড়ে দিয়ে বাসায় চলে যাওয়াই উত্তম ।  তাই করলাম । 






গল্পটি ছোটই ,  ব্যাপারটা ছোট নয়



কোন সন্দেহ নেই আলমের বাবা সত্যিকারের মুক্তিযোদ্ধা ছিলেন ।  আলম নিজেও কঠিন প্রগতিশীল ।   যুদ্ধাপরাধীর বিচারের ব্যাপারে আলম সোচ্চার ,  আলমের বাবাও ।  কিন্তু সমস্যা হলো শমশের হোসেন ।  আলমের ভগ্নিপতি । 
শমশেরের সাথে তার বোনের বিয়ে হয় স্বাধীনতার কয়েক বছর পর ।  বিয়ের আগে শমশেরের  রাজনৈতিক পরিচয় জানতো না পরিবারের কেউ ,  কেবল জানতো তার ব্যবসার পরিচয় ।  বিয়ের কয়েক  বছর পর আলম শমশেরকে দেখতে পেল জেনারেল জিয়ার সাফারিতে এবং ১৯৯৩ সালের পর থেকে রাজাকার মুজাহিদের  সাথে রহস্যময় সখ্যতায় ।  
২০০৫ সালে এসে আলম এক ঘটনায় হাতে নাতে প্রমান পেয়ে জেনে যায় শমশের  নিজামপুরের আলবদর কমান্ডার ছিল ।  প্রচুর অপকর্মের প্রমাণ আছে তার বিরুদ্ধে ।   শুনে আলমের পরিবার রীতিমত স্তব্ধ ।  কিন্তু তখন কিচ্ছু করার থাকে না ওদের ,  অনেক বছর  পেরিয়ে গেছে । 
২০১০ সালে আলম যুদ্ধাপরাধীদের বিচারে প্রচন্ড সোচ্চার হলো ।  কিন্তু শমশেরের  বিরূদ্ধে প্রাপ্ত প্রমাণকে সে যুদ্ধাপরাধী ট্রাইবুনালে উপস্থাপন করার কথা ভাবতে পারে না ।  
কারণ স্পষ্ট ।  বিচার হলে শমশেরের নির্ঘাত যাবজ্জীবন কিংবা ফাঁসি হবে ।  যার অর্থ হলো  আলমের বোন বিধবা হবে ,  ছেলেমেয়ে নিয়ে পথে বসবে ।  বোনকে বাঁচাতে আলমকে চেপে যেতে হয়  আলবদর শমশেরের কুকীর্তি ।  আর নাতি - নাতনী কন্যার মুখের দিকে তাকিয়ে আলমের  মুক্তিযোদ্ধা বাবাকে হয়ে যেতে হয় নীরব দর্শক । 
আলমের পরিবারের দীর্ঘশ্বাসের  কথা আমি জানি না ।  রাজাকার পরিচয় পাবার পরও তাদের ঘেন্না লেগেছে কিনা জানি না ।  কিন্তু আপাততঃ মনে হচ্ছে শমশের বেঁচে গেল বিচারের হাত থেকে ।  
 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
গল্প শেষ ।  ভাবছি শমশেরের কি বেঁচে যাওয়া উচিত ?  বাংলাদেশে কত হাজার শমশের  এরকম ফাঁকতালে বেঁচে যাবে আলমদের সাথে আত্মীয়তার আফিম চাষ করে ? 






এক টুকরো দুপুর



সরু গলিপথ ।  বাঁয়ে ঘোলা জলের পুকুর ।  জলের ছাদে কলমিলতার সাজানো বিছানা ।  ডানে সারিবদ্ধ ঘুপচি দোকান ।  একটি সেলুন ,  একটি লণ্ড্রি এবং একটি দর্জিঘর ।  দর্জিঘরের পাশেই বাঁধানো গেটের ভেতর সাজানো নিঃসঙ্গ কবরখানা । 
কবরখানার উল্টোদিকে প্রাচীন মসজিদ ।  মসজিদের পাশে সারি বেঁধে শুয়ে কাজীবাড়ির সাতপুরুষ । 
খোদার ঘরের দরোজায় মেহেরবানীর প্রতীক্ষায় লুলা ভিখিরির তোবড়ানো বাটি ।  খিদে পেটে জপছে আল্লা রসুলের নাম । 
জুমা শেষ ,  ফিরছে মুসল্লি ।  কেউ ছুঁড়ে দিচ্ছে দু পাঁচটাকার দোমরানো নোট ।  ময়লা নোটের সহজ উপার্জনের দুই ভাগ যায় যথাস্থানে ,  এক ভাগ নেভায় লুলা ভিখিরির আগ্নেয় খিদে । 
পুকুরপাড়ে দাঁড়ানো সৌন্দর্য পিপাসু তরুণ কলমি ছাউনির উপর বসে থাকা মাছরাঙার দিকে তাক করে ক্যানন সুপার জুমের কামান । 
লুলা ভিখিরির চোখে ভাসে একদলা ভাপ ওঠা সাদা ভাতের উপর সবুজ শাকের লবনমাখা ঝোল । 
ইলেকট্রিকের তারে বসা কাকের পাকস্থলী বর্জ্য মধ্যাকর্ষণের টানে স্পর্শ করলো একটি সফেদ পাঞ্জাবীর নিষ্কলুষ প্রাঙ্গন । 






জামাতী চোরাগোপ্তা হামলা বনাম আপনার - আমার চোখ - কান - ঘ্রান !  



গতকাল বিকেলে অফিসের গাড়ীতে বাসায় ফিরছিলাম ক্লান্তিতে ঝিমোতে ঝিমোতে ।   আচমকা একটা ভাঙচুর হামলার হৈ রৈ শব্দ সামনে ।  গাড়ীটা কড়া ব্রেক কষে থমকে দাঁড়ালো ।  
চোখ মেলে দেখি সামনে শখানেক গজ দুরে আগ্রাবাদ এক্সেস রোডের মাথায় উন্মাতাল  ভাঙচুর করছে কয়েকশো উন্মাদ শিবির ক্যাডার ।  গাড়ীঘোড়া যে যেদিকে পারছে  পালাচ্ছে ।  দেরী না করে আমাদের ড্রাইভার চট করে গাড়ী ঘোরালো ।  আমরাও পালালাম ভিন্ন  পথে ।  যে পথে গেলাম সেই পথেও দেখলাম গুড়ো গুড়ো কাঁচের টুকরায় সাদা হয়ে আছে  রাজপথ ।  আধঘন্টার তান্ডবে শ ' খানেক গাড়ী দফারফা করে ফেলেছে গর্ত থেকে বেরিয়ে  আসা জামাত শিবিরের শেয়ালের দল ।  
ঘটনাটা সাঈদী - নিজামী - মুজাহিদ  ত্রয়ীকে রিমান্ডে নিয়ে ডিম দেবার টেষ্ট প্রতিক্রিয়া ।   সম্ভবতঃ এরকম আচমকা হামলা করে সরকার বা জনগনের প্রতিক্রিয়া দেখতে চায়  জামাতীরা ।  তারপর আরো বড় কাজে হাত দেবে ।  আরেকদিন হয়তো কোন যাত্রীবাহী বাসে কিংবা  জনাকীর্ণ মার্কেটে পেট্রোল বোমা মেরে টেষ্ট করবে ।  পাকিস্তান হবার পথে রওনা  দিতে চায় বরাবর ।   প্রয়োজনে যে কোন নিকৃষ্ট পথই বেছে নিতে পারে ।  
কিন্তু আমরা তা হতে দিতে পারি না !  !  বড় কোন ঘটনা ঘটানোর আগেই আমাদের সতর্ক হতে  হবে ।  সরকার ওদের বিচার করবে ,  আমাদের নিরাপত্তার ব্যবস্থা নেবে সেই ভরসায় ঘুমিয়ে থাকলে জামাতী শিয়ালদের  পোয়াবারো ।  কারণ সরকারের ভেতরেও ঘাপটি মেরে আছে অনেক ছুপা রুস্তম ।  আওয়ামী  লীগের ভেতরেই যে জামাতী রিক্রুট লোক নেই তাও বলা যায় না ।  এইটা মীরজাফরের দেশ ।   বেচাকেনা এখানে দিনের বেলায়ই হয় ।  কোন কিছু অসম্ভব নয় ।  সুতরাং এই দেশ  রক্ষার দায়িত্ব অনেকাংশে আমার কিংবা আপনার ।  
আমার একটা অংশ আছে এদেশের মালিকানায় ।  আমি বেশী না পারলেও অন্ততঃ সেই অংশটুকু রক্ষা করবো ।  
কি করতে হবে আমাদের ?  কি ক্ষমতা আছে আমজনতার ? 
আছে ,  অবশ্যই আছে ।  ক্ষমতা আপনারও আছে ,  আমারও আছে ।  আমাদের চোখ আছে ,  কান আছে ,  নাক আছে ,  মাথা আছে ।  সেগুলোই আমাদের অস্ত্র ।  আমাদের ইন্দ্রিয়গুলো ব্যবহার করবো সতর্কভাবে ।  যাদের এই ইন্দ্রিয়গুলো সচল আছে তারা সন্দেহজনক ঘ্রান পেলেই জায়গামতো খবর দেবেন ।  খবর দেবার জায়গা খুঁজে না পেলে আপনার যে কোন আত্মীয় বন্ধুকে জানাবেন । কোন খবরই হজম করে রাখবেন না । 
সরকারকে  ' দেখি না কি করে '  থিউরি থেকে বেরিয়ে এসে প্রো - একটিভ ভুমিকা নিতে হবে ।  জনগনকে বলে দিতে হবে ,  কোন সন্দেহজনক নড়াচড়া দেখলে কার কাছে খবর দিতে হবে ।  গতকালের একশান দেখে মনে হলো মরিয়া হয়ে উঠতে পারে জামাতীরা যে কোন সময় ।  দেলু - মতি - মুজার যুদ্ধাপরাধের বিচার শুরু হলে পরিস্থিতি খারাপ হতে পারে ।  সরকার কি মানুষকে সম্পৃক্ত করার সেরকম  কোন প্ল্যান করেছে ?  আগুন লাগলে আমরা জানি কোথায় খবর দিতে হবে ,  জামাতী  নড়াচড়া দেখলে কোথায় খবর দেবো ষোলকোটি মানুষকে জানিয়ে দিন জনাব সরকার ।  মানুষকে সম্পৃক্ত করতে না পারলে আপনারা কতদুর সফল হবেন সন্দেহ আছে ।  হয়তো একটা মোবাইল  ফোনই বাঁচাতে পারবে অনেক প্রাণ । 
আপনার চোখ খোলা রাখুন ,  কান খোলা রাখুন ,  ঘ্রান খোলা রাখুন ।  এই দেশকে আমরা আরেকটি পাকিস্তান বা আফগানিস্তান হতে দেবো না কিছুতেই ! 
 






আবার যদু কাগু  ( খোমাবইয়ে আগুন ) 



পূর্ব কাহিনীঃ আন্ডামারার যদু কাগু
কাগুর বয়স ১৩২ বছর পেরিয়েছে ।  কিন্তু একেবারে বুড়ো হয়ে যায়নি ।  গায়ে তাকদ আছে তখনো ।  সেই সময় দেড়শো দুশো বছর বাঁচতো মানুষ ।  কাঠুরে পুত্র মধু আন্ডামারা ছেড়ে পালানোর পর যদু - কাগুর ঘুমটা ভালোই হচ্ছিল ।  ব্যবসাপাতিও চরমে । 
কিন্তু মাঝে মাঝেই কিছু দুঃস্বপ্ন দেখে কাগু ।  একদিন চরম এক দুঃস্বপ্নের পাল্লায় পড়লো ।  দেখলো তার যদু - মাচা চুরি করে তার ৪২তম সন্তান ১২ বছরের দুষ্টু বালক একটা চিলের পাখার সাথে বেঁধে দিল ।  যদু - মাচা হয়ে গেল চিল - মাচা ।  সেই চিল - মাচা সাঁই সাঁই করে উড়ে ভিন দেশে নিয়ে গেল দুষ্টু বালককে । 
বেশ কিছুদিন গেলে বালক ফিরে এলো চিল - মাচায় চড়ে ।  কিন্তু সাথে করে নিয়ে এলো ভিনদেশী রূপবতী যৌবনবতী ষোড়শী এক বালিকা ।  বয়সে এবং শরীরে বালকের চেয়েও বড় ।  
চিল - মাচা আন্ডামারায় ল্যান্ড করার পর বালক এসে যদুর সামনে নামলো ।  বলল ,   " বাবা ইহা আমার গার্লফ্রেন্ড জান্টুবানু ,  আমি ইহাকে বিবাহ করিতে চাই ।  "  
একেতো বয়সে বড় বালিকা ।  তার উপর মুখে তার ভিনদেশী বুলি ।  কথাটা শোনামাত্র যদুকাগুর মাথায় দাবানল লেগে গেল ।  কত্তবড় সাহস !  !  !  এখুনি তাকে শায়েস্তা না করলে শিক্ষা হবে না ।  রেগে মেগে  ' ওরে হতচ্ছাড়া বিয়াদ্দপ বাঁদর তোর এতবড় দুঃসাহস ,  আমার সাথে বাংলায় কতা কস '  বলে গদাম করে পা চালিয়ে দিল বালকের উদ্দেশ্যে । 
কিন্তু সেই পা গিয়ে লাগলো পাশে ঘুমিয়ে থাকা কাগুর ৭৭ বছর বয়সী বউ গুন্নীবানুর হাঁটুতে  ।  গুন্নীবানু তার ১১তম এবং সর্বশেষ বউ ।  বুড়ী এমনিতে বাতের ব্যাথায় কাহিল ।  সারারাত কোঁকাতে কোঁকাতে দেরীতে ঘুমিয়েছে কাল রাতে ।  এখন কাগুর বেমক্কা লাথি খেয়ে কাঁচাঘুমটা ভেঙ্গে গেল তার ।  
তার আগের রাতে তরকারীতে নুন হয়নি বলে যদু বুড়ো একটা লাথি দিয়েছিল খাবারের বাটিতে ।  গুন্নীবানু পাল্টা জবাব হিসেবে সেই তরকারীর আস্ত বাটি পুরোটাই যদু - কাগুর মাথার উপর ঢেলে দিয়েছিল ।  কাগু নীরবে হজম করে নিয়েছিল তখন । 
গুন্নীবানু ভাবলো এখন সেই ঘটনার প্রতিশোধ নেবার জন্য যদুবুড়া তার ঘুমন্ত হাঁটুতে লাথি মেরেছে ।  কাঁচা ঘুম ভেঙ্গে মেজাজ একে তো ফরটি নাইন ,  তার উপর আগের রাতের কথা মনে হতেই  " ওরে হতচ্ছাড়া মিনসে ঘুমের মধ্যেও আমারে জ্বালাইতাস হারামী ,  দেখাইতাছি মজা তোর আইজ "  বলে চিৎকার করে উঠলো বুড়ী । 
তারপর পাশ থেকে নারকেলের ছোবড়ার পাপোষটা নিয়ে কাগুর নাক বরাবর একটা আছাড় দিল ।  পাপোষের আঘাত নাকে লেগে কাগুর ঘুম গেল টুটে ,  স্বপ্ন গেল ছুটে ।  
চোখ খুলে গুন্নীবানুর রুদ্রমূর্তি দেখে বুঝে ফেললো ঘটনা খারাপ ,  আরো খারাপ হবার আগেই মাটিতে ঝাপিয়ে পড়ে বুড়ীর পায়ে ধরে ফেললো ,   " বউ এইবার মাফ কইরা দে ,  আমি একটা খারাপ স্বপন দেইখা উঠলাম ।  তাই ঘুমের মিদ্যে পা চটে গেল ।  তোরে ইচ্ছা কইরা লাথি দেই নাই ।  জীবনে আর কুনদিন এরূম হইবো না ।  মাচার কসম " 
মাচার কসম শুনে বুড়ী শান্ত হলো ।  তারপর কাগু স্বপ্নের ঘটনাটা বিস্তারিত খুলে বললো বুড়ীকে ।  
স্বপ্ন সবসময় সত্যি হয় না ।  কিন্তু যদি সত্যি হয় ?  বুড়ীও ভয় পেল ছেলের দুর্মতির আশংকায় ।  তাই দেরী না করে ভোর হবার আগেই যদু কাগুকে নিয়ে তাদের বানানো সবগুলা যদু - মাচায় আগুন ধরিয়ে দিল ।  কাগু নিজ ব্যবসার ক্ষতিও তোয়াক্কা করলো না ছেলের অমঙ্গল আশংকায় । 
ফলে পরদিন থেকে আন্ডামারার লোকজন বাজারে গিয়ে তরমুজ বিক্রি করতে পারলো না ,   চাল কিনতে পারলো না ,  ডাল কিনতে পারলো না ,  গোসত কিনতে পারলো না ।  অভাবে অনটনে আরো দুর্বল হয়ে পড়লো ।  তারা কেবল তরমুজ খায় ,  আর তরমুজ হাগে ।  গ্রামের নালা নর্দমা সব তরমুজের লালে লাল হয়ে গেল ।  

 [ এটি ১০০ %  আজাইরা সাময়িক রূপকথা ] 






আন্ডামারার যদু - কাগু  ( ১০০ %  কপিরাইটেড রূপকথা ) 



চোদ্দ হাজার পুরুষ আগেকার কথা ।   
দক্ষিন এশিয়ার এক প্রত্যন্ত অঞ্চলে সবুজ শ্যামল একটা গ্রাম আন্ডামারা ।  গ্রামের প্রধান ফসল তরমুজ ।  আর কোন ফসলের চাষবাস শেখেনি ওরা ।  ফলে তরমুজের বিনিময়েই চাল ডাল সহ অন্যান্য জিনিসপত্র যোগাড় করতো গ্রামবাসী ।  ওখানে এত হাজারে হাজারে তরমুজ ফলতো যে বেশীরভাগ মাটিতেই গলে পচে যেত ।  অথচ কয়েক ক্রোশ দূরের বাজারে তরমুজের খুব চাহিদা ।  সেখানে তরমুজের বিনিময়ে অনেক ভালো জিনিস পাওয়া যেত ,  সোনা রূপায় সংসার ভরে যেত ।  গ্রামের লোকদের ভাগ্য বদলে যেত কদিনেই ।  কিন্তু যাবার পথ দুর্গম জঙ্গলময় হওয়াতে মাথায় করে অত বড় তরমুজ নিয়ে যাওয়া সম্ভব না ।  সেই যুগে গাড়ী ঘোড়া দুরে থাক ,  চাকাও আবিষ্কার হয়নি ।  ফলে  আন্ডামারার সুস্বাদু তরমুজের স্বাদ খুব বেশী দূরে যায়নি । 
সেই আন্ডামারায় ছিল যদু কাগু নামে এক বাঁশের কারিগর ।  বাঁশের তৈরী নানা রকম জিনিস বানাতে ওস্তাদ লোকটা ।  একদিন সে দারুণ একটা জিনিস আবিষ্কার করে বসে ।  একটা অভিনব বাঁশের মাচা ।  সেটাকে দুটো গরুর সাথে বেঁধে দিয়ে তাতে চড়ে বসলো সে ।  গরু হাঁটলে জিনিসটাও চলতে শুরু করে ।  তাকে আর কষ্ট করে হাঁটতে হয় না ।  
জিনিসটা তাকে আরামের সন্ধান দিল ।  নতুন আবিষ্কারের নাম দিল যদু - মাচা ।  সেই যদু - মাচায় করে একদিন কিছু তরমুজ নিয়ে গেল কয়েক দূরের বাজারে এবং তরমুজের বিনিময়ে বেশ কিছু চাল ডাল ভর্তি করে গ্রামে ফিরে এলো সন্ধ্যেবেলা ।  কিছুদিন পর লোকজন খেয়াল করলো কয়েকদিন পরপর সে বাজারে যায় আর ফিরে আসে নানা রকম পণ্য নিয়ে ।  তা দেখে চমৎকৃত গ্রামবাসী অনুরোধ করলো তাদের জন্যও যদু  - মাচা তৈরী করে দিতে । 
কিন্তু লোকটি জানায় ওটা বানানো খুব কঠিন ,  সবার জন্য বানানো সম্ভব নয় ।  তবে চাইলে তার যদুমাচা ব্যবহার করতে পারে স্বল্পদুরত্বে ।  বাজারে আর কারো পণ্য নিতে অনাগ্রহী কাগু ।  তখনকার দিনে টাকা পয়সার চল হয়নি ।  সবকিছু বিনিময়ের মাধ্যমে চলতো ।  উপায় না দেখে  গ্রামবাসী কমিশনের বিনিময়ে যদুমাচায় করে কেবল কাছাকাছি এলাকায় পন্য আনা নেয়া শুরু করলো এবং অল্পদিনের মধ্যেই যদুমাচা খুব জনপ্রিয় হয়ে গেল ।  
বাজারে পণ্য বিক্রির সুযোগ না পেয়েও গ্রামবাসীর কাছাকাছি যাতায়াতের সমস্যার সমাধান করলো বলে গ্রামের গর্ব হয়ে গেল লোকটা ।  সুনাম ছড়িয়ে গেল আশেপাশের গ্রামেও ।  অতঃপর স্বচ্ছলতার সাথে সুখে শান্তিতে পরিবার নিয়ে বসবাস করতে লাগলো সে । 
গল্পটা এখানে শেষ হয়ে যেতে পারতো ! 
কিন্তু দিন সমান যায় না ।  একদিন আন্ডামারার এক কাঠুরিয়া পুত্র মধু জঙ্গলে গিয়ে কাঠ কাটতে  গিয়ে দেখলো একটা কাঠের গুড়ির অবশিষ্টাংশ রয়ে গেছে যা লাকড়ি হিসেবে কোন কাজে আসবে না ।  চাঁদের মতো গোলাকার খন্ডটা সে গড়িয়ে কাছের জলাশয়ের দিকে চালান করে দিল সে ।  কাঠের গোলাকার খন্ডটি গড়িয়ে যাবার দৃশ্যটা হঠাৎ তার মাথায় একটা দুষ্টবুদ্ধির যোগান দিল ।  সে একই রকম আরো একটা চাকতি বানিয়ে দুটো একসাথে লাঠি দিয়ে জোড়া দিয়ে গড়াতে গড়াতে বাড়ী ফিরলো ।  একটা মজার খেলনা পেয়ে আহ্লাদিত কাঠুরিয়া পুত্র । 
 [ মধু কাঠুরের সেই সামান্য খেলনা আবিষ্কার যে সুদূর ভবিষ্যতের মানব সভ্যতার ভিত রচনা করে ফেলেছে তা বোঝার ক্ষমতা তখনকার কোন মানুষের ছিল না ।  সেটা ছিল সভ্যতারই চাকা ,  যা কয়েক হাজার বছর পরে গিয়ে চুড়ান্ত উৎকর্ষতায় নিয়ে যাবে মানবজাতিকে ।  ] 
কদিন বাদে খেলনাটাকে আরো একটু কায়দা করলো মধু ।  চাকার উপরিভাগে কায়দা করে কাঠের তক্তা বসিয়ে তার সাথে দড়ি বেঁধে লাকড়ি আনা নেয়ার কাজ করতে লাগলো বন থেকে ।  তার সেই বাহনের নাম দিল মধু - মাচা ।  একদিন মধু - মাচার সাথে সে একটা গরু জুড়ে দিয়ে দেখলো গরু লাগানোর পর দারুন গতি পেয়েছে তার বাহন ।  
একবার সাহস করে সেই বাহনে করে বাজারেও চলে গেল ।  দেখা গেল দুপুরের আগেই ফিরে এসেছে সে বাজার ঘুরে ।  গ্রামবাসী চমৎকৃত হলো তার কীর্তিতে ।  গ্রামের কেউ কেউ তার মধু - মাচায় করে বাজার ঘুরে আসতে লাগলো শখের বশে ।  কেউবা পন্যও আনা নেয়া শুরু করলো ।  যদিও বেশীরভাগ লোক যদু - মাচায় অভ্যস্ত তবু কিশোর তরুনদের কাছে মধু - মাচা বেশ জনপ্রিয়তা পেল ।  তারা যখন তখন বাজারে যায় আসে ।  
মধু সরল সোজা ছেলে ।  কারো কাছে কমিশন চায় না তার মধু - মাচায় চড়ার বিনিময়ে ।  একেবারে বিনামূল্যে আসা যাওয়া করা যায় বলে বড়রাও নজর দিতে শুরু করলো মধু - মাচার দিকে ।  ভাবলো এটাতে করে যদি নিয়মিত তরমুজ আনা নেয়া করা যায় তাহলে সময় অনেক বেঁচে যায় ।  বাজারে তরমুজ বিক্রি করা যায় ।  
মধুমাচার প্রতি গ্রামবাসীর আগ্রহ যদু কাগুকে ভাবনায় ফেললো ।  একটা ফন্দী বের করলো সে ।  একদিন গ্রামের মোড়ল মাতব্বর সবাইকে তার বাড়ীতে দাওয়াত দিয়ে খাসী জবাই করে খাওয়ালো ।  খাওয়াদাওয়া শেষে আসল কথাটা পাড়লো , 
 " ভাইসব ,  নিশ্চয় খেয়াল করছেন ,  দিনকাল কেমন খারাপ হয়ে যাচ্ছে ।  কলিযুগ এসে গেল বলে ।  আমাদের যুগে আমরা কখনো গ্রামের বাইরে বাজারে যেতাম না কিশোর বয়সে ।  এখনকার ছেলেপেলে বেয়াদপ হয়ে গেছে ,  মুরব্বী মানে না ,  অনুমতি ছাড়া যখন তখন গ্রাম ছেড়ে সেই দুরের বাজারে গিয়ে আড্ডা দেয় ।  এসব অনাচার বন্ধ করতে না পারলে গ্রামে ইজ্জত সম্মান নিয়ে থাকা যাবে না ।  " 
মুরব্বীরা তখন কাগুর খাসির গোসত খেয়ে ফুর্তিতে আছে ।  যদুকাগুর কথায় এক বাক্যে সায় দিল ।   " ঠিক বলছেন ভাইসাব ।  এই অনাচার চলতে পারে না দেশে ।  কি করতে হবে এখুনি ঠিক করেন ।  আপনি জ্ঞানী মানুষ আপনিই বলেন কি করতে হবে ।  " 
যদু কাগু তখন বললো , 
 " আমি জানি কি করে অনাচার বন্ধ করা যাবে ।  যত নষ্টের মূল ওই কাঠুরিয়ার ছাওয়াল মধু ,  সে কি একটা দুষ্ট জিনিস বানাইছে আমার গরু - মাচা থেকে নকল কইরা ।  নাম নাকি মধু - মাচা ।  কত্তবড় বেয়াদব ।  সেই মধু - মাচা সম্পূর্ণ নিষিদ্ধ ঘোষণা করতে হবে আন্ডামারা গ্রামে ।  তাতে কেউ চড়লে তাকে দশটি করে বেত্রদন্ড দেয়া হোক ।  যাতে ভবিষ্যতে কেউ এরকম দুঃসাহস দেখাতে না পারে ।  " 
গ্রামের মোড়ল মাতব্বর সবাই হৈ হৈ করে একবাক্যে রাজী হলো ।  নিষিদ্ধ করা হলো
মধু - মাচা ।  যত্তোসব অনাচার দুর হোক ।  এই বলে সভা সমাপ্ত করে বাড়ী ফিরে গেল সবাই । 
খবরটা গেল মধুর কানে ।  সে বুঝলো যদু - মাচা কেন তার বিরূদ্ধে লেগেছে ।   যদি মধুমাচা নিষিদ্ধ হয় তাহলে সবাই কাগুর বাহনে করে বাজারে পণ্য আনা নেয়া করতে বাধ্য থাকবে ।  কাগুর একচেটিয়া কামাই অব্যাহত থাকবে ।  তাই সে তার বন্ধুবান্ধব নিয়ে গোঁ ধরলো মধু - মাচা বন্ধ করবে না ।  কিন্তু গ্রামের মুরব্বী সমাজ কঠিন ।  তাকে এক ঘরে করে দেয়া হলো । 
কুলিয়ে উঠতে না পেরে সে একরাতে গ্রাম ছেড়ে পালালো তার মধু - মাচা নিয়ে ।   পালিয়ে অনেক দুরের সমুদ্রতীরের ঠাডারা গ্রামে গিয়ে আস্তানা গাড়লো ।  ঠাডারা থেকে ভেলা নিয়ে ভাসতে ভাসতে গিয়ে পৌছালো মরুভুমির এক বিরান নগর মরুগঞ্জে ।  সেখানে মধুকে এবং মধু - মাচাকে সাদরে বরন করে নিল সবাই ।  
কয়েক বছরের মধ্যে মধু - মাচার ব্যাপক প্রসার ঘটলো সমগ্র মরু অঞ্চলে ।  ঘোড়ার সাথে বেধে মরুভুমিতেও ঘুরে আসা যায় আধুনিক এই বাহনে ।   ঘরে ঘরে মধু - মাচা আছে সেখানে ।  সবাই ব্যবসা করছে ধুমিয়ে ।  ফলে মরুগঞ্জের মানুষ স্বচ্ছল হয়ে উঠলো খুব তাড়াতাড়ি ।  শীঘ্রই মরুগঞ্জ হয়ে গেল আশেপাশের মধ্যে সবচেয়ে ধনী গ্রাম । 
অন্যদিকে আন্ডামারার কি হলো ?  সেখানে এখনো ধীরগতির যদু - মাচায় করে পন্য আনা নেয়া করে মানুষ ।  বেশীরভাগ লোক হত দরিদ্র ।  রোগ শোক অভাব অনটনে দিন কাটে ।  
তবে সমগ্র গ্রামের মধ্যে প্রকট দারিদ্র্য ছড়িয়ে থাকলেও একজন মানুষ খুব স্বচ্ছলতা অর্জন করেছেন ক ' বছরে ।  গ্রামে মাটির ঘর তুলেছেন ,  পুকুর কাটিয়েছেন ,  সিন্ধুক বানিয়েছেন ।  গোলা বানিয়েছেন ,  সোনাদানার স্তুপ গড়েছেন ।  
তিনি হলেন মোড়ল সমাজের বুদ্ধিপতি  ‘ যদু - কাগু ’  । 

 [ পাদটীকাঃ এই গল্পের কোন হেতু নাই ,  কেবল কপিরাইট আছে ] 






জব্বারালীর মাইগ্রেশান



১ . 
আকাশটা ঘোলা দেখাচ্ছে সকাল থেকে ।  মেঘ নয় ,  নীল নয় ,  ধোঁয়াশা ।  কঠিন উত্তাপ রাস্তার পিচ থেকে ।  আজ জব্বর আলী রাস্তায় নামতে ভরসা পাচ্ছে না ।  বিয়ারিং গাড়ীতে এই গরমে চলা অসম্ভব ।   দিনের সূচনাতেই ভ্রু কুঁচকালো ।  চম্পারানী ছাড়া সে অচল ।  কিন্তু চম্পার নষ্টামি ইদানীং তার চোখে অসহ্য লাগছে ।  চোখটা বন্ধ করেও শান্তি নেই ।  খিলখিল হাসিতে মাথায় ঝিম ধরিয়ে দেয় ।  কারণ সে হাসে অন্য কোন গন্তব্যে । 
কালকের ঘটনাটা এখনো পোড়াচ্ছে ।  তুচ্ছ ব্যাপার ।  কিন্তু কঠিন । 
জব্বর আলী দুপুরে ভাতঘুমে ফুটপাতের পাশে হেলান দিয়ে ঝিমোচ্ছিল ।  কাল ভিক্ষারও বরকত হয়েছিল দিনভর ।  মনের সাথে পেটও ভরে ছিল ।  কিন্তু আধবোজা চোখ দিয়ে আড়চোখে দেখলো সেই ছোকরা পাশ দিয়ে যেতে যেতে চম্পারানীর দিকে তাকিয়ে আছে ,  যেন জীবনে মেয়েমানুষ দেখেনাই ।  ওই দৃষ্টি জব্বরালী চেনে ।  তাতেও কিছু এসে যেতো না ।  কিন্তু জব্বরালী চম্পার দিকে তাকিয়ে দেখলো সেও পরম মুগ্ধতা নিয়ে ছোকরার চোখের দিকে তাকিয়ে আছে ।  জীবনে য্যান পুরুষ মানুষ দেখে নাই ।  
চম্পার চোখে যে আলো ,  গন্ডে যে লালিমা ,  সেই লালিমায় জব্বরআলীর বুকের ভেতর আগুন ধরিয়ে দিল তৎক্ষনাৎ !  আগুন !  !  !  দাউ দাউ জ্বলে উঠলো ।  অক্ষম ক্রোধ ।  আগের সেই সুদিন থাকলে দায়ের এক কোপে কল্লা নামিয়ে দিত সে । 
চিৎকার দিয়ে বলে ,   “ ওই মাগী !  !  !  !  !  !  !  !  !  !  !  !  ” 
চম্পা ছ্যাঁত করে ফিরে জব্বারালীর দিকে ।   “ কী হইছে ,  চিল্লাও ক্যান ?  ” 
 “ ভাত দে হারামজাদী ”  জব্বরালীর ভলিউম আরো বাড়তে থাকে । 
 “ একটু আগে না ভাত খাইলা পোয়া মাছের ঝোল দিয়া ?  হোটেল থেকে আনলাম ।  এখন আবার ভাত পামু কই ?  ” 
জব্বর আলীর খিদা মোটেও নাই ।  তবু অসম্ভব কিছু একটা চেয়ে তার জিদকে জানান দেয়া ।  যাতে ব্যর্থ হলে চম্পারানীকে গালি দেয়ার অজুহাত বের করা যায় । 
 “ যেখান থেকে পারস সেখান থেকে আনবি ,  আমার ভাত চাই ,  মুরগীর সালুন চাই ” 
 ' মুরগীর সালুন '  কথাটা এইমাত্র মাথায় এলো ।  ভাত পেলেও এই বেলায় মুরগীর সালুন পাবে না ।  দিলাম আটকায়া ।  যাবি কই ?  জব্বারালী সন্তুষ্ট চিত্তে তাকায় চম্পারানীর দিকে ।  
ছোকরাটা ততক্ষণে ভেগেছে ।  আজই প্রথম নয় ।  গত কয়েকদিন ধরে খেয়াল করছে ।  জব্বর আলীর থালায় একটা টাকা দিয়ে চম্পার দিকে আদুরে দৃষ্টিতে তাকায় ।  ভিক্ষা দেয়া অজুহাত মাত্র ,  খেয়াল তার অন্য । 
 “ আইচ্ছা ,  আনতেছি ,  বহো তুমি ।  মুরগার সালুন যোগাড় করি গিয়ে ”  চম্পারানী শীতল গলায় বলে । 
এই কথাটা জব্বারালীর প্ল্যানটাকে দুরমুছ করে দিল ।  চম্পারানী এত চট করে রাজী হবে ভাবেনি সে ।  ফলে জিদটাকে আরো একধাপ বাড়িয়ে বললো ,   “ এক বোতল কুকও আনবি ভাতের সাথে ।  ” 
রহস্যময় হাসি দিয়ে চম্পারানী বলে ,   “ আইচ্ছা ,  আনতেছি ” 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
২ . 
চম্পারানী মুরগীর সালুনের ভাত আনতে গেলে জব্বরালী চোখ বুজে স্মৃতি চর্বন করতে থাকে । 
দুধ্বর্ষ ডাকাত ছিল জব্বরালী ।  শান শওকত বাহিনী সব কিছু ছিল তার ।  বিয়ে থা করেনি ।  দরকারও হয়নি ।  নারীসঙ্গের প্রয়োজন মেটানো কোন ব্যাপার ছিল না ।  প্রচুর আকাম করছে ডাকাতি করতে গিয়ে ।  উত্তরবঙ্গে তার নামে পুলিশের লোম খাড়া হয়ে যেত ।  তার কোন প্রতিদ্বন্দ্বী ছিল না হিংস্রতায় । 
কিন্তু সবকিছুর শেষ আছে ।  একদিন ট্রেন ডাকাতি করে নেমে যাবার সময় পা পিছলে পড়ে গিয়ে ট্রেনের চাকায় দুই পা হারালো ।  বিশ্বস্ত সহযোগীরা তাকে হাসপাতালে চিকিৎসা করায় ।  বেঁচে থাকে কোন মতে ।  ডাকাতির পেশায় যবনিকাপাত তখনি ।  পরিচয় লুকিয়ে চলে আসে চট্টগ্রাম ।  স্টেশানে পঙ্গু ভিক্ষুকের সিন্ডিকেটে ঢুকে যায় ।  আসলে সিন্ডিকেটে ঢুকিয়ে দেয় তার এক সাগরেদ ।  সেখানেই চম্পারানীকে পায় ।  জানাশোনা হয় ।  জব্বারালী আসল পরিচয় গোপন করে বলে সে রাজমিস্ত্রী ছিল ,  ছাদ থেকে পড়ে পা হারিয়েছে ।  
সহানুভুতি আদায় করে চম্পার কাছ থেকে ।  চম্পা এলাকার নিশিকন্যা  ।  কিন্তু পেশাটা তার অপছন্দ হলেও ছাড়তে পারছে না নির্ভর করার মতো একজন পুরুষ নেই বলে ।  দুনিয়ার পুরুষ মানুষের প্রতি চরম অভক্তি তার ,  কাকে বিশ্বাস করবে ? 
জব্বরকে দেখে তার বাপের বয়সী মনে হয় ।  আসলে জব্বরের বয়স আরো কম ।  দাড়িতে বয়স একটু বেশী লাগে পুরুষের ।  পরিচয়ের প্রথমদিকে চাচা বলে ডাকলে জব্বর রাগ করে ।  রাগের কারণ অনুমান করে চম্পা মনে মনে খুশীই হয় ।  পুরুষ মানুষের চোখ দেখে তার জানা হয় অনেক কিছু ।  তাই চাচা না ডেকে চুপ থাকে ,  কিছুই ডাকে না ।  
জব্বর তবুও খুশী ।  শ্রদ্ধাবোধের কারণে কিংবা ভিন্ন কোন কারনে চম্পারানী জব্বর আসার পর খদ্দেরের কাছে যাওয়া কমিয়ে দেয় ।  কিন্তু বাঁচতে হলে উপায় নেই ।  তবু কাজ সেরে যত রাতই হোক ফিরে আসে জব্বারলীর কাছে ।  পঙ্গু মানুষটার পাশে রাতের বেলা থাকাটা দায়িত্বের মতো হয়ে যায় ।  ভালোও লাগে ।  
কেউ একজন তার জন্য পথ চেয়ে আছে ,  অপেক্ষায় থাকে ,  এটা ভাবতেই চম্পারানীর সুখ ।  সে যা পারে এনে রান্না করে খাওয়ায় । 
জব্বারলীর ভিক্ষার অংকও নেহায়েত কম নয় ।  যদিও সিন্ডিকেটকে চাঁদা দিতে হয় মোটা অংকের ।  তবে তার পুর্বের কিছু টাকা এখনো রয়ে গেছে জমা ।  গোপন একটা ঝোলাতে আছে সব টাকা ।  চম্পারানীর সাথে সম্পর্কটা অনিশ্চিত হলেও সে সাহস করে একদিন সে প্রস্তাব করে বসে ,   ‘ চল চম্পা আমরা বিয়া করি ।  ’ 
এই কথা শুনে চম্পা রাগ করে না বরং হেসে কুটি কুটি হয়ে পড়ে ।   “ বুইড়া ব্যাটার বিয়ার শখ কত ।  ওই বুড়া ,  বিয়া করলে খামু কিতা ।  তোমার ভিক্ষার টাকায় আমার পেট তো চলবো না ।  ” 
 “ বিয়া করলে উপাস থাকবি কেন ?  তোর টাকায় তুই খাবি ,  আমার টাকায় আমি ।  ” 
 “ আমার টাকা ?  আমি টাকা পামু কই ?  ” 
 “ ক্যান ,  এহন যেরুম পাস সেরুম পাবি ?  তোর কাম ছাড়তে হইবো না ।  আমি তোরে মাসে মাসে টাকা দিমু ।  তুই হবি আমার চুক্তি বউ ।  যেদিন ভাল্লাগবো না চইলা যাবি ।  ” 
দপ করে চম্পারানীর আলো নিভে যায় যেন ।  এতদিন যে একটু আশা জেগেছিল জব্বারালীর কথায় তা কোথায় উবে যায় ।  জব্বারালী তাকে বিয়ে করবে কিন্তু তাকে শুতে হবে অন্যপুরুষের সঙ্গে ?  এ কেমন বিয়া ?   কেমন পুরুষ জব্বারালী ?  তাইলে বিয়ার কাম কি ।  জব্বার তার শইল চাইলেই তো পায় ।  পয়সা ছাড়াই পেতে পারে ।  সেকি জানে না ?  কেমন মরদ ।  ভীষন রাগ হয় চম্পার । 
এরপর কয়দিন প্রসঙ্গটা উহ্য থাকে ।  চম্পারানী গম্ভীর ।  চুপচাপ কাজে যায় ।  ফিরে আসে মাঝরাতের পরপর ।  খাবার তৈরী করে জব্বারালীকে খাওয়ায় ।  জব্বারালীও কিছু বলে না আর ।  চম্পাকে ঘাটায় না আর । 
সেদিন কাজ থেকে ফিরে চম্পা কেন যেন জব্বারালীকে জড়িয়ে ধরে কাঁদতে থাকে ।  যতই জিজ্ঞেস করা হোক কিছু বলে না সে ।  একসময় কান্না থামলে বলে ,  আমি তোমার বিয়াতে রাজী । 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
৩ . 
পিঠের উপর খামচিসহকারে থেকে একটা জোরালো ধাক্কায় জব্বারালীর দিবাস্বপ্ন ভেঙ্গে যায় ।  খনখনে একটা গলা শোনা যায় ।  কাধের উপর অচেনা হাতের স্পর্শ পেয়ে মাথা উচু করে তাকিয়ে দেখে পেছনে দাঁড়িয়ে আছে কোতোয়ালী মোড়ের ঘসেটি বেগম !  !  দস্যিরানী ,  ডাকাতনী ।  ফুটপাতের পুরা সাম্রাজ্য তার কব্জায় ।  সে কেন এখানে ।  তার কাছে ?  কি চায় ?  চম্পা কই ?  এতক্ষন আহেনা ক্যান ।  সে হুংকার দেয় প্রচন্ড জোরে , 
 “ ওই চম্পা !  !  !  !  !  !  কই গেলি রে মাগী !  !  এতক্ষন লাগে ভাত আনতে ?  ” 
খনখনে গলাটা বলে ওঠে ,   “ চম্পারানী আইবো না আর ।  তোর পাখি উড়াল দিছে ,  যাওনের সুময় আমার কাছে তোরে বেইচা দিছে ?  তুই এখন আমার !  যা ইনকাম করবি ,  অর্ধেক আমারে দিবি ।  ফাঁকি মারবি তো চোখ কানা কইরা দিমু ।  আমার চ্যালা সবখানে আছে ।  নে এলা চল  !  ” 
জব্বারালীর মাথার উপর থেকে আকাশের ছাউনিটা যেন সরে যায় ।  চার চাকার বিয়ারিংএর গাড়ীতে ঢলে পড়তে গিয়ে সামলে নেয় ।  আগামী দুর্বিষহ দিনগুলির অনিশ্চিত ভাবনায় চম্পারানীর স্মৃতি পালিয়ে বাঁচে ।  এখন নিজের প্রাণটা বাঁচাতে তৎপর হয় সে ।  ঘসেটি বেগমের কাছ থেকে কেউ নিস্তার পায় না ।  পঙ্গু ভিখারিদের সাক্ষাত যম ।  পাপের প্রায়শ্চিত্ত বোধহয় শুরু হলো তার । 






পাখি বাসন



হঠাৎ একটা পাখির কথা মনে পড়ছে আজ ।  নিঃসঙ্গ পাখিটা সবুজ বাঁশের জঙ্গলে নির্জন দুপুরে লাল ঠোঁট নিয়ে চুপ করে বসে থাকতো ।  দিনরাত একই জায়গায় বসে থাকতো সে ।  পাখিটা আমার ছেলেবেলার সবচেয়ে স্পষ্ট স্মৃতি ।  একদিন সেই পাখিটার জন্য মাকেও ত্যাগ করেছিলাম ।  সেই গল্পটাই বলি আজ মা দিবসে । 
চাটগাঁর ভাষায় ভাতের প্লেটকে বলে  ' বাসন '  ।  যে পাখিটার কথা বললাম সেই পাখিটা দাদা বাড়ির একটা বাসনের উপর আঁকা ছিল ।  সাদা টিনের প্লেটের উপর সবুজ বাঁশবনে লাল ঠোঁট নিয়ে বসে থাকা নীলচে শালিকটা আমাদের এত প্রিয় ছিল যে ওই বাসনে ভাত খেতে পারার বিনিময়ে যে কোন ত্যাগ স্বীকার করতে পারতাম । 
আমার তখন ৩ / ৪বছর বয়স ।  সেবার মার সাথে নানা বাড়ীতে গেছি বেড়াতে ।  বেশ কিছুদিন পর একদিন ছোট চাচা গেল আমাদের দেখতে ।  চাচা গল্পগুজব করে খেয়েদেয়ে ফিরে আসার সময় আমাকে বললো ,   " দাদাবাড়ি যাবি ?  পাখি বাসনে ভাত খেতে পারবি ।  " 
আমি মাকে ছেড়ে কখনো কোথাও যাইনি ।  একা থাকিনি একদিনও ।  কিন্তু সেদিন পাখি বাসনের কথা শুনে আমার চিত্তটা রোমাঞ্চে এতই উত্তেজিত হলো যে আমি মার কথা দিব্যি ভুলে গিয়ে বললাম ,   " যাবো !  !  " 
চাচার সাথে দাদা বাড়ী চলে গেলাম ।  রাতে ঘুমোলাম দাদার সাথে গল্প করে ।  পরদিন সকাল থেকে দাদার সাথে হাটে মাঠে ঘুরে বেড়াই ।  ক্ষেতে গিয়ে শাক সবজী দেখি ।  পুকুরে গিয়ে ইচ্ছে মতো পানি ঝাপটা ঝাপটি করি ।  স্বাধীনতার আনন্দ পুরোপুরি উপভোগ করি ।  দুপুরে গোসল সেরে ভাত খেতে বসলাম পাটি বিছিয়ে ।  পাখি বাসন দেয়া হলো ।  ভাত দেয়া হলো ।  মাছ দেয়া হলো ,  শাক দেয়া হলো ।  আমার প্রিয় সকল উপাদান উপস্থিত ।  কিন্তু পাখি বাসনে অনেকক্ষণ হাত নেড়ে চেড়েও মুখে ভাত উঠছে না ।  দাদা আদর করে বললো ,   " মজা করে খা ।  আজকে পাখি বাসনে তুই একাই খাবি ।  কেউ বিরক্ত করবে না ।  আমি খাইয়ে দেই ?  " 
আমি পাখি বাসনটা নিয়ে বসেই থাকি ।  এত প্রিয় বাসন ,  এত প্রিয় খাবার ।  সব আছে কিন্তু আমার চোখটা কেমন জ্বলছে ।  কাউকে কিছু বলছি না ।  কেন জ্বলছে তাও বুঝতে পারছি না ।  কিন্তু পাখি বাসনে ভাত খাবার আগের আনন্দটা যেন পাচ্ছি না ।  ঠিক জুত হচ্ছে না ।  দাদার হাতে দু চার গ্রাস খেয়ে উঠে পড়লাম ।  ওরা ভাবলো আমি খালে বিলে দৌড়ঝাঁপ করে আর হাবিজাবি খেয়ে রুচি নষ্ট করে ফেলেছি । 
বিকেলে চাচার হাত ধরে মরিচ ক্ষেতে গেলাম ।  লাল লাল মরিচ ধরে আছে সেখানে ।  অন্যপাশে পাকা টমেটোর ক্ষেত ।  এই জায়গাটা আমার খুব প্রিয় ।  এখানে এসে ইচ্ছে মতো ধুলো ময়লা ঘাঁটা যায় ।  আজকে ধুলো ময়লা ঘেঁটেও ঠিক আনন্দ পাচ্ছি না । 
ক্ষেতের বেড়ায় হাত দিয়ে কাচা রাস্তাটা যেখানে বড় রাস্তার সাথে মিশেছে সেদিকে তাকিয়ে আছি ।  ওদিক থেকে কেউ আসার কথা না আজ ।   তবু তাকিয়ে আছি ।  অপলক তাকিয়ে থাকতে থাকতে হঠাৎ একটা বোরকার পরা মানুষের অবয়ব চোখে পড়লো ।  কে সে ।  এক সেকেন্ড ভালো করে দেখলাম ।  চিনতে আমার মুহূর্তও ভুল হলো না । 
 " মা !  !  !  "  বলে চিৎকার করে ছুটতে শুরু করলাম !  !  !   দিগন্ত ছাড়িয়ে ছুটে যাবো যেন ।  কাছে গিয়ে এক লাফে মাকে জড়িয়ে ধরে হু হু করে কাঁদতে কাঁদতে ফুঁপিয়ে ফুঁপিয়ে বলতে শুরু করলাম ,   " আমার পাখি বাসন চাই না আর ,  আমি তোমাকে চাই মা ,  আমার তোমাকে চাই !  !  " 
মা বাপের বাড়ির সফর সংক্ষিপ্ত করে চলে এসেছিল আমার জন্য । 
মাকে দেখার আগে বুঝতেই পারিনি সেই প্রিয়  ' পাখি বাসন ' টি এত সাধারন হয়ে গিয়েছিল কেন ?  






কক্সবাজার সৈকতের উৎপাতঃ আমি রক্ষা পেয়েছি ,  আপনি নাও পেতে পারেন



হতে পারতো জীবনের সবচেয়ে ভয়ংকর স্মৃতিলেখা এটি ।  আজ হয়নি ,  আমার হয়নি ।  কিন্তু আগামীকাল আরেকজনের জীবনের ভয়ংকর ঘটনা হবে না তার নিশ্চয়তা নেই ।   প্রথমে ভ্রমনের গল্পটি বলি ।  
সেদিন হুট করে কক্সবাজার চলে গেলাম দুদিনের জন্য ।  বৈশাখের গরমে সমুদ্র মন্থন করবো বলে নয় ।  সবচেয়ে বড় কারণ আমার সাড়ে তিন বছরের শিশুকন্যাটির সমুদ্র দেখার সাধ পুরণ ।  সুযোগ পাচ্ছিলাম না অনেকদিন ।  সেদিন সুযোগ এলো তাই দুটো দিন নিরিবিলি কাটাবো বলে সপরিবারে চলে গেলাম ।  কিন্তু ভবিতব্য বড় অনিশ্চিত ,  বড্ড বেরসিক । 
কক্সবাজার গিয়ে পৌঁছুলাম দুপুরে ।  হোটেলে খেয়ে দেয়ে বিশ্রাম নিয়ে বিকেলের হালকা রোদে সমুদ্রের দিকে রওনা দিলাম হেঁটে হেঁটে ।  শুরু হলো আনন্দ ভ্রমণ । 

১ .  জীবনে প্রথম সমুদ্র দেখতে এসেছে ওশিন ।  নিরাপদ সৈকতের অপূর্ব শোভা দেখতে দেখতে হাঁটছে । 

২ .  ঢেউয়ের সাথে সাথে সৈকতে ছুটোছুটি করছে উচ্ছ্বসিত ওশিন

৩ .  বাবার হাত শক্ত করে ধরে আছে যদি ঢেউ এসে টেনে নিয়ে যায়

৪ .  কেবল মানুষ নয় শহুরে কাকও সমুদ্র দর্শনে বিমুগ্ধ

৫ .  গরমে ঝিম ধরে থাকা ঘোড়াটি যেন সমুদ্র স্নানে প্রস্তুত

৬ .  সৈকতে নাই কী ?  ফেরীওয়ালা ,  বাদামঅলা ,  ডাবঅলা ,  চা - কফিঅলার পাশাপাশি হীনস্বাস্থ্য ঘোড়াও ।  সাথে যুক্ত হয়েছে নতুন উৎপাত দ্রুত ধাবমান সৈকত শকট । 

৭ . ধাবমান সৈকত শকটগুলো কখনো কখনো জলের কাছাকাছি বসা প্রেমিক জুটির ঘাড়ের উপর এসেও হাজির হয় ভটভট করে । 

৮ .  সূর্যাস্ত সমাগত ।  মুগ্ধ চোখে ওশিন তাকিয়ে দিগন্তের পানে ।  তখনো সে জানে না পাঁচ মিনিট পরেই তার এই আনন্দের সমাপ্তি ঘটবে । 
খানিক পরেই সূর্যটা পাটে বসবে ।  কী অপরূপ দৃশ্য হবে তখন প্রকৃতিতে !  !  আজকের আকাশটাও অদ্ভুত মায়াবী সুন্দর ।  এমন দৃশ্য ওশিন কখনো দেখেনি আগে ।  সমুদ্রের সাথে রাঙ্গানো আকাশের মিতালী । 
কন্যার এই বিরল আনন্দকে স্মৃতির ছবিতে ধারন করতে ক্যামেরা হাতে প্রস্তুত তার বাবাও ।  গলায় ঝোলানো ক্যামেরার ব্যাগটা ওদিকে রেখে আসার জন্য কন্যাকে দাঁড় করিয়ে সামনে দুপা বাড়ায় বাবা ।  কিন্তু পেছন ফিরতে না ফিরতেই পেছন থেকে ওশিনের প্রাণ উপড়ে নেয়া তীক্ষ্ণ চীৎকার ,   " বাবাআআআআআ !  !  !  "  
মুহুর্তে ঘুরে তাকিয়ে দেখে সৈকতের ওই দ্রতগামী শকটের একটি এসে হুমড়ি খেয়ে পড়েছে তার প্রিয়তম শিশুকন্যার ফর্সা নরম শরীরের উপর ।  মাথাটা ঘুরে উঠলো বাবার ।  চীৎকার করে ছুটে গেল কন্যার দিকে ।  এ কী হয়ে গেল ?  এটা কী ঘটলো ?  কি করে ঘটলো ?  বালিতে শরীর গেঁথে পড়ে কাতরাচ্ছে মাত্র এক মিনিট আগেও হাসিখুশি উচ্ছল শিশুটি ।  কোথা দিয়ে রক্ত পড়ছে তাকিয়ে দেখারও সাহস পেল না বাবা ।  আনন্দ ভ্রমনে নিমেষে নেমে এলো ঘোর অমাবস্যা । 
স্রেফ কপাল জোরে আমার কন্যা প্রাণে বেঁচে গিয়েছিল সেদিন ।  কোথায় সমুদ্র ,  কোথায় সূর্যাস্ত সব চোখের সামনে অন্ধকার হয়ে গেছিল সেদিন ।  কক্সবাজার ভ্রমণের পুরো আনন্দকে বিষাদে পরিণত করলো মাত্র এক সেকেন্ডের একটা ধাক্কা ।  
ঘটনা ওখানেই শেষ নয় ।  পরদিন সকালে আমার কলিগের একই বয়সী কন্যার উপর দিয়ে আরেকটা গাড়ী চড়ে বসলো আরো ভয়ংকর ভাবে ।  সেই মেয়েটিকে হাসপাতালে নিয়ে যাওয়া হলো ।  এখনো মেয়েটা কথা বলতে পারছে না স্বাভাবিকভাবে ,  ভয়ে কেঁপে কেঁপে উঠছে খানিক পরপর । 
নিজের ঘাড়ে আসা দুটো ঘটনা ।  নিশ্চয়ই এরকম আরো অদেখা অনেক ঘটনা ঘটে যাচ্ছে প্রতিদিন । 
আমার প্রশ্ন সমুদ্র সৈকতের মতো নিরাপদ জায়গায় গাড়ী চালাবার অনুমতি দেয়া হয় কেন ? 
নাকি অনুমতি ছাড়াই চলে গাড়ীগুলো ।  মানুষের ভীড়ের আশপাশ দিয়ে ভয়ংকর দ্রুতগতিতে ছুটে যায় গাড়ীগুলো ।  নিয়ন্ত্রণের কোন কতৃপক্ষ আছে কি ?  আমার মেয়ের কিছু হলে আমি কি করতাম ?  আরো কতজন এরকম দুর্ঘটনায় পতিত হয়েছে কে জানে । 
আজ আমি ভাগ্যক্রমে কন্যাকে জীবিত পেয়েছি ।  আরেকজন নাও পেতে পারে ।  পঙ্গু হয়ে যেতে পারে ।   এদেশে অনুমতি ছাড়া অনেক কিছু করা হয় ।  পর্যটন কতৃপক্ষ বলে যারা আছে তাদের কি এসবে কোন ভূমিকা আছে ? 
আমরা এই অনিরাপদ সৈকতকে বিশ্বের সপ্তমাশ্চর্যের তালিকায় রাখার জন্য যুদ্ধ করেছিলাম ?  






ফিওনা - ৩  ( মানুষ নামের আজব প্রাণী ) 



ফিওনা  -  ১  ( প্রথম দেখা ) 
 ফিওনা -  ২  ( বাণিজ্যে অলক্ষী )  
বহু দূরবর্তী গ্যালাক্সির  ' নিউক '  গ্রহের আদি বাসিন্দা  ' সেল '  সমাজের নমুনা সভা বসেছে ।  মহাবিশ্বের কোথায় কোথায় সেলদের বসতি আছে তা আবিষ্কার করতে গিয়ে ওদের একটি নবীন গবেষক সেল সম্পূর্ণ নতুন  জাতের এক আজব জীবের সন্ধান পেয়েছে ।  তার গবেষণা রিপোর্টের সৌজন্যেই আজকের সভা । 
ওদের নিজেদের গ্যালাক্সির মধ্যে দুশো পঁচিশটা  ' সেল - বাস - যোগ্য '  গ্রহ আছে ।  তার মধ্যে নিউক হলো সবচেয়ে বড় এবং আদিম ।   ' সেল '  উদ্ভিদ প্রজাতির জীব হলেও জীব - জড় উভয় বৈশিষ্ট্য বিদ্যমান তার মধ্যে ।  তাদের নিউক্লিয়াসে ইলেকট্রনের মতো এক উপাদান আছে যা থেকে শক্তিশালী রশ্মি উৎপন্ন হয় ।  এটাই সেলদের সকল শক্তির আধার ।  এদের অন্যান্য উল্লেখযোগ্য বৈশিষ্ট্য হলো দুর্দান্ত অভিযোজন ক্ষমতা ,  আলোর চেয়েও দ্রুত ছুটবার যোগ্যতা এবং যে কোন ধরনের জীবের সাথে যোগাযোগ করার দক্ষতা ।  
গ্যালাক্সি ব্যাপী ছোটাছুটি করার জন্য পুরো শরীর নিয়ে ভ্রমণ করতে হয় না তাদের ।  শরীরের যে কোন একটা সেলকে সেই রশ্মি দিয়ে লক্ষ্যবস্তুতে ছুঁড়ে দেয়া হয় ।  গন্তব্যে পৌঁছেই অতি ক্ষুদ্রতম সেলটি দ্রুততম সময়ে পূর্নাঙ্গ শরীর নিয়ে বৃক্ষের মতো দাঁড়িয়ে যেতে পারে সেখানে ।  এই ক্ষমতা অর্জন করেছে কোটি বছরের বিবর্তনের ফসল হিসেবে ।  ধারনা করা হয় এদের পূর্বপুরুষ একসময় সাধারন বৃক্ষই ছিল । 
বক্তা সেলটি শুরু করলোঃ
 " উপস্থিত সেল সমাজ ,  দীর্ঘ দুই লগ  ( পৃথিবীর হিসেবে দুই বছর )  ধরে খুঁজতে খুঁজতে নতুন যে গ্রহটি আবিষ্কার করেছি সেখানে লুকিয়ে আছে এক অপার বিস্ময় ।  এতদিন আমরা জানতাম মহাবিশ্বের মধ্যে সেল বাদে অন্য কোন জাতের জীব নেই ।  কিন্তু সেল প্রজাতির পাশাপাশি সেই গ্রহে পাওয়া গেছে নতুন এক প্রজাতি ।  প্রাণী বলে পরিচিত সেই আজব জীবদের বৈশিষ্ট আমাদের চেয়ে সম্পূর্ণ আলাদা ।  বহু জাতের প্রাণী থাকলেও আজ আমাদের সভার মূল বিষয় সেই গ্রহের সবচেয়ে বুদ্ধিমান প্রাণী মানুষ ।  এরা আকারে তেমন বড় না হলেও প্রযুক্তি জ্ঞানের কারণে ওই গ্রহের সবকিছু নিয়ন্ত্রণ করে । 
 "  নতুন প্রজাতির জীবের সবচেয়ে হাস্যকর ব্যাপার হলো ওদের খাদ্য গ্রহন এবং বর্জ্য ত্যাগ ।   অদ্ভুত সব কাজ কারবার তাদের ।  ওরা আহার করে শরীরের একটা গর্ত দিয়ে ,  আবার অন্য একটা গর্ত দিয়ে খাবারগুলো পচিয়ে বের করে দেয় ।  এরকম আজিব কান্ডের পেছনে কি যুক্তি থাকতে পারে আমি বুঝিনি । 
 " সেখানে অনেক জাতের প্রাণী থাকলেও যে দলটা মানুষ নামে যারা পরিচিত ,  তাদের হাতেই ওই গ্রহের নিয়ন্ত্রণ ।  তারা পুরো গ্রহে সবচেয়ে শক্তিমান ও বুদ্ধিমান প্রাণী ।  তাতে আমাদের কিছু এসে যায় না ।  কিন্তু গবেষণা করতে গিয়ে ওই গ্রহের উদ্ভিদ সেল সমাজের অবস্থা সম্পর্কে যা জানলাম তা খুবই দুঃখজনক ।  মানুষের দল সভ্যতার নামে ,  প্রযুক্তির নামে ,  শিল্পায়নের নামে ,  আরো নানা বাহানায় সেল সমাজের উপর আঘাত হেনে চলেছে বহু যুগ ধরে ।  বায়ুমন্ডলে কালো কালো ধোঁয়া ছেড়ে সেল সমাজের আহারের মধ্যে ধ্বংসাত্মক উপাদান ঢুকিয়ে দিচ্ছে ।  সেলরা যেখানে বসতি করতো সেখানকার মাটিকে সেল শূন্য করে তাদের ভিটেয় ঘুঘু চরাচ্ছে । 
 " আপনারা জানেন সেল সমাজই মহাবিশ্বের মালিক ,  কিন্তু মানুষ নামের ওই নোংরা জীব ছোট্ট ওই গ্রহে সেল সমাজের উপর যে অত্যাচার করছে তা কিছুতেই মেনে নেয়া যায় না । 
মানুষের সমাজ একদিকে আমাদের স্বজাতির কিছু সেলকে বন্দী করে ব্যবহার করছে দাসের মতো ,  যথেচ্ছ কাজে লাগাচ্ছে তাদের খাদ্য বাসস্থান ইত্যাদির জন্য ,  আবার তাদের হাতেই ধ্বংস হচ্ছে অন্যান্য সেল প্রজাতি ।  সংখ্যায় সেল গণ অনেক বেশী হলেও সেলদের কোন কতৃত্ব নেই ওই গ্রহে ।  
 " মানুষ নামের নোংরা প্রাণীদের অত্যাচার প্রতিরোধ করতে না পারার মূল কারণ তাদের প্রযুক্তিজ্ঞানহীনতা ।  এই উত্তরাধুনিক যুগেও ওখানকার উদ্ভিদ সেলগুলো আমাদের কোটি বছর আগের পূর্বপুরুষের মতো নির্বোধ রয়ে গেছে ।  তাদের প্রযুক্তি জ্ঞান একেবারে শূণ্যের কোটায় ।  একটা উদ্ভিদ সেলকে কেটেকুটে জ্বালিয়ে দিলেও বিন্দুমাত্র প্রতিরোধ গড়তে পারে না । 
 " এই জগতে আমাদের সবচেয়ে বড় শক্তি হলো যোগাযোগ রশ্মি ।  যা দিয়ে আমরা নিমেষেই বিশ্বের যে কোন জায়গায় যোগাযোগ স্থাপন করতে পারি ।  আমাদের সে কোন সেলকে যে কোন দুরত্বে নিয়ে স্থাপন করতে পারি ।  এই সুবিধাটা ওদের কারো নেই ।  ওরা জানেই না এরকম কোন ব্যবস্থা থাকতে পারে ।  যা কিছু প্রযুক্তি আছে তা মানব সমাজের দখলে ।  তবে মানুষেরা যে প্রযুক্তি ব্যবহার করে যোগাযোগ করে ওদের সভ্যতার শীর্ষে উঠেছে বলে দাবি করে তা দিয়ে আমাদের কাছে হাস্যকর ।  তারা উদ্ভিদ সেলদের মতো স্থির নয় ।  ক্রমাগত নড়াচড়া করতে হয় তাদের ।  ভ্রমণ করার জন্য ওরা নিজেদের আস্ত শরীরকে তো নেয়ই ,  সাথে আরো বিশাল যন্ত্র বহন করে ।  যাকে ওরা জাহাজ ,  গাড়ি ,  বিমান এরকম বিদঘুটে নামে ডাকে । 
 " ওদের সর্বোচ্চ গতির যন্ত্রের ( রকেট )  গতি দেখলে আপনি হাসতে হাসতে খুন হবেন ।  তাছাড়া ওই বিশাল যন্ত্রগুলোকে ভূমি থেকে আকাশে ভাসাতে এমন ভীষন ঘোঁত ঘোঁত শব্দ করতে হয় ,  এত আগুন পোড়াতে হয় যে তাতে কয়েক কোটি সেল পুড়ে যাবে ।  ওরকম হাস্যকর জিনিস নিয়ে ওরা নাকি গ্রহে গ্রহে বিচরন করবে ।  মজার ব্যাপার হলো নিকটস্থ নক্ষত্রে পৌঁছাতেও তাদের কয়েক লক্ষ বছর লেগে যাবে ।  অথচ ওদের গড় আয়ু মাত্র ৭০ লগ ( বছর )  ।  তাদের নক্ষত্র ভ্রমণ অনেক দূরের অসম্ভব স্বপ্ন ।  আমাদের জগত নিয়ে কল্পকাহিনী লেখার মগজও নেই ওদের । 
 " যাক সেকথা ,  ওখানকার সেল সমাজের কথায় ফিরে আসি ।  এত অনাচার সত্ত্বেও পাশাপাশি দাঁড়িয়ে থাকা একটা উদ্ভিদ সেল অন্যটাকে সাহায্য করতে পারে না ।  বহু বছর ধরেই চলছে এমন দশা ।  ওরা দেখতে পায় নিজেদের ধ্বংস হয়ে যাওয়া ,  কিন্তু প্রতিবাদে ফুঁসে ওঠার কোন ভাষা জানা নেই ।  আমার দুই বছরের গবেষণায় আমি চেষ্টা করছি তাদেরকে কোন একটা রাস্তা খুঁজে দিতে যাতে তারা নিজেদের ধ্বংস ঠেকিয়ে দুষ্ট প্রাণীদের হাত থেকে গ্রহটাকে রক্ষা করতে পারে ।  এটা আমাদের আন্তঃনীহারিকা সেল সমিতির অঙ্গীকারও বটে । 
 " আমি যোগাযোগ রশ্মির মাধ্যমে আমার একটা সেল ওদের ভূমিতে পুঁতে দিয়েছিলাম ।  উদ্দেশ্য আরো বিস্তারিত জ্ঞানলাভ করা ওই গ্রহের বিভিন্ন বিষয়ে ।  যেখানে আমি পুঁতেছিলাম ,  সেই প্রাণীটা সেল চাষ করে ।  রঙিন সেলদের বন্দি করে কুপিয়ে হাত পা কেটে নানান জায়গায় চালান করে ।  ওরকম অদ্ভুত খেয়াল কেন প্রথমে বুঝতে পারিনি আমি ।  পরে জেনেছি ওই প্রক্রিয়াটাকে ওরা বলে বানিজ্য ।  সেই প্রাণীটা আমার সেলকেও বন্দি করে ।  আমি চাইলে তখুনি চলে আসতে পারতাম ।  কিন্তু আসিনি অভিজ্ঞতা অর্জনের জন্য ।  সেলগণ নিজেদের বৃদ্ধি নিয়ন্ত্রণ করতে পারে ।  আমরা চাইলে আমাদের বৃদ্ধিকে নিজেরাই নিয়ন্ত্রণ করতে পারি ।  আমাকে বন্দি করার পর মানুষটা আমার কাছ থেকে আরো সেল আশা করে ।  আমি আরো সেল বাড়ালাম ।  সেলগুলো খুব দ্রুত বৃদ্ধি পেলে তাকে বাণিজ্যে উৎসাহ দিল । 
 " মানুষটা আমার বর্ধিত সেলগুলোর হাত পা মুন্ডু কেটে বস্তাবন্দী করে নানা জায়গায় পাঠালো ।  ব্যাপারটা আমার জন্য ভালো হয়েছে ।  আমার সুযোগ হলো সমস্ত গ্রহের আনাচে কানাচে ছড়িয়ে পড়ার ।  আমি জানলাম পুরো গ্রহের প্রাণী জগতের বিচিত্র সব তথ্য ।  মোটামুটি দুই বছর পর্যবেক্ষণের পর আমি সেল ফিরিয়ে আনার সিদ্ধান্ত নিলাম ।  নিউকের কাছ থেকে পরবর্তী নির্দেশ নিয়ে যাবার জন্য এক রাতে আমার সবগুলো সেলকে উপড়ে নিয়ে চলে এলাম ।  
 " ইতিমধ্যে যা জেনেছি তাতে মনে হয়েছে মানুষ নামক প্রাণীটা সেল সমাজের জন্য মারাত্মক ক্ষতিকর ।  পুরো গ্রহের সেল সমাজকে ধ্বংস করে দিচ্ছে এই মানুষের দল ।  তাই নিউকের অনুমতি নিয়ে আমি আবার মাঠে নামতে চাই সেল সমাজকে রক্ষা করার জন্য ।  আমি এখানকার সমাজকল্যাণ সেল প্রধানকে অনুরোধ করবো আমার জন্য কয়েক লক্ষ শক্তিমান সেল বরাদ্দ করা হোক পৃথিবীকে লক্ষ্য করে নতুন প্রজাতি নিক্ষেপ করার জন্য ।  প্রতিটি ভূখন্ডে সেলগুলো ছড়িয়ে দেয়া হবে যারা এক বছরের মধ্যেই সারা পৃথিবীর সমস্ত সেলগুলোর সাথে যোগাযোগ স্থাপন করবে এবং অনিষ্টকর প্রাণীদের বিরুদ্ধে একশানে যাবে ।  
 " অশুভদের হাত থেকে ,  নষ্টদের হাত থেকে বিশ্বকে মুক্ত রাখার অঙ্গীকার করে আমি আমার বক্তব্য শেষ করছি ।  " 
 [ চলবে .  .  .  .  .  .  .  .  ] 






ফিওনা -  ২  ( বাণিজ্যে অলক্ষী )  



প্রথম পর্ব
আরিলের মাথায় তখন ব্যবসার ঘূর্ণি ।  সে রাতেই সুসিকে খুলে বললো ব্যাপারটা ।  সুসি ব্যবসা বোঝে না ।  সে স্কুলে চাকরি করে ।  তবু মতামত দিল এই ফুলের আবিষ্কারের কথাটা আপাততঃ গোপন রাখতে ।  চাষাবাদ করে রপ্তানিযোগ্য পরিমান উৎপাদন করার পরই জানান দেয়া হোক ।  এই ফুলের একচেটিয়া অধিকার তাদের । 
ফুলটির নাম কি দেয়া যায় ? 
আরিল বললো ,  ফিওনার নামে দিলে কেমন হয় ?  সুসি রাজী ।   ঠিক হলো ,  ফুলটাকে  ' ফিওনা '  বলেই ডাকবে । 
আরো এক বছর কেটে গেছে । 
ফিওনার চাষ করা খুব সহজ ।  মাটিতে পুঁতে দিলেই হয় কোন একটা ডাল ।  সপ্তাহান্তেই ফুল ।  পুরো উপত্যকা ভরিয়ে ফেললো এই ফুল দিয়ে ।  সুগন্ধে মৌ মৌ সমস্ত উপত্যকা ।  আরিল ইতিমধ্যে তার আবিষ্কারের ঘোষণা দিয়ে এই ফুলের মালিকানা নিয়ে নিয়েছে পেটেন্ট করে ।  পুরো লেই শহরে ফিওনার জনপ্রিয়তা ছড়িয়ে পড়লো ।  এই জনপ্রিয়তা পোর্ট মোর্সবি ছাড়িয়ে অস্ট্রেলিয়া নিউজিল্যান্ডেও ছড়িয়ে গেল ।  সারা দুনিয়া লেই শহরকে ফিওনা সিটি ডাকতে শুরু করেছে । 
লেই শহর ১৯৩৭ সালের পর আর কখনো বিশ্বমিডিয়ায় এতটা খ্যাতি পায়নি ।  ১৯৩৭ সালে বিশ্বখ্যাত পাইলট এমেলিয়া ইয়ারহার্টের রহস্যময় নিখোঁজের ঘটনা ঘটেছিল লেই এয়ারপোর্ট থেকে ওড়ার পরেই ।  আমেরিকান নাগরিক এমেলিয়া মহিলা পাইলটদের কিংবদন্তী ।  যিনি বিমানের সেই আদিম যুগে বিশ্বভ্রমণ করতে চেয়েছিলেন লকহিড কোম্পানীর তৈরী ছোট্ট একটা বিমান নিয়ে ।  ইনি প্রথম মহিলা বৈমানিক যিনি একা আটলান্টিক পাড়ি দিয়েছিল আকাশপথে ।  এমেলিয়া ছিল আরিলের নানীর প্রিয় বান্ধবী ।  লেই শহরে বসতি স্থাপন করার পেছনে আরিলের মায়ের মুখে শোনা এমেলিয়ার গল্পটাও কাজ করেছিল ।  এমেলিয়া নিখোঁজ রহস্য নিয়ে সে বেশ কিছুদিন গবেষণাও করেছিল ।  জাপানিদের কোন  হাত ছিল কিনা সেটা খুঁজতে খুঁজতে এই খামারের জায়গাটা আবিষ্কার করে ,  সাথে কাঠের এই বাড়িটাও ।  পছন্দ হলো ,  আর সিদ্ধান্ত নিয়ে ফেললো এখানে বপন করবে ছোট্ট একটা স্বপ্নের বীজ ।  এমেলিয়া রহস্য উদঘাটন করা না হলেও স্বপ্নের বাগানটা হলো । 
কিন্তু সেই স্বপ্নটা যে এত বড় মহীরূহ হয়ে যাবে সেটা কল্পনাও করেনি ।  দুই বছরে আরিলের আয় দুই কোটি ডলার ছাড়িয়ে গেল ।  বাগানে অন্য কোন জাতের ফুল নেই ।  কয়েকশো একর জায়গা জুড়ে কেবল ফিওনা আর ফিওনা ।  ফিওনার রাজত্ব উপত্যকা জুড়ে ।  যেন কেউ এক চিলতে স্বর্গের চাদরে ঢেকে দিয়েছে এলাকাটা ।  ফুল রপ্তানী করলেও ভুলেও সেই ফুলের চারা বা ডালপালা বেচে না কারো কাছে ব্যবসা হাতছাড়া হয়ে যাবে বলে । 
দুবছর নির্বিঘ্নে যাবার পর তৃতীয় বছর ছোট্ট একটা ঘটনা ঘটলো ।  এক রাতে আরিল খামারবাড়ীর অন্ধকার বারান্দায় বসে দুরে বয়ে যাওয়া নদীর দিকে তাকিয়ে আনমনে পাইপ টানছিল ।  হঠাৎ খেয়াল করলো বাগান থেকে ক্ষুদে একটা আলোকরশ্মি সুতোর মতো আকাশের সাথে সেতু রচনা করেছে ।  বেগুনি রঙটা ঠিক যেন তার বাগানের ফুলের রঙ ।  এরকম অদ্ভুত ঘটনা আগে দেখেনি ।  আলোর উৎস খোঁজার জন্য বাগানে নামলো আরিল ।  ঢাল বেয়ে কাছাকাছি যেতেই আলোটা অদৃশ্য হয়ে গেল ।  যেখান থেকে আলোটা উৎসরিত হচ্ছিল সেই জায়গাটা চিহ্নিত করে রাখলো । 
পরদিন সকালে সূর্য ওঠার সাথে সাথে আরিল বাগানে গেল ।  ওই জায়গায় গিয়ে কোন সুত্র পাওয়া যায় কিনা দেখলো ।  কিচ্ছু নেই ।  ফুলগুলি রক্তলাল হয়ে আকাশের দিকে তাকিয়ে হাসছে ।  আরিল ভাবলো রাতে ভুল দেখলো কিনা । 
কয়েকদিন পর একই দৃশ্য আবারো ।  এইবার উত্তরপূর্ব কোনে ।  এবার একটি নয় ,  তিন চারটি আলোর সুতো আকাশ ছুঁয়েছে ।  আরিলের মাথায় ঢুকছে না ওই আলোর উৎস কী ।  ভুতপ্রেতে বিশ্বাসী নয় সে ।  এবারো কাছে যেতেই নিভে গেল সুতোগুলি ।  কাউকে বললো না ঘটনাটি ।  চেপে যাবার সিদ্ধান্ত নিল ।  কিন্তু চিহ্নিত করে রাখলো জায়গাটা । 
মাসখানেক পর এক রাতে ঘুম ভেঙ্গে গেল তার ফিসফিস শব্দে ।  ঝড়ো বাতাসের মতো হিসহসানি ।  বাইরে কি ঝড় হচ্ছে নাকি ?  জানালা খুললো আরিল ।  না সেরকম কিছু নেই ।  তাহলে শব্দের উৎস কী ?  হঠাৎ ডানদিকের জঙ্গলে চোখ যেতেই বুকটা ধ্বক করে উঠলো তার ।  ওখানে বিশাল ঘন এক জঙ্গল ছিল প্রাচীন সব বৃক্ষের মেলা ।  ওই বিশাল বিশাল গাছগুলো প্রচন্ড বেগে দুলছে ।  দুলতে দুলতে প্রায় মাটির সাথে শুয়ে পড়ছে ।  আবার উঠে দাঁড়াচ্ছে ।  অত মোটা গাছ কি করে নুইয়ে যায় এরকম ।  এবার সত্যি সত্যি ভয় পেল আরিল ।  সুসি আর ফিওনা শহরে ।  ফোন করে জাগালো সুসিকে ।  বললো ভয়ানক কিছু ঘটছে এখানে ।  দৃশ্যটির বর্ণনা দিয়ে ফোন কেটে দিল । 
সুসি ফোনটা নামিয়ে রেখে চিন্তিত হয়ে ভাবছে কার কাছে বলা যায় ব্যাপারটা ।  ঘুমন্ত ফিওনার দিকে তাকালো ।  তারপর তাকালো ঘরের কোনে রাখা ফিওনা ফুলের টবের দিকে ।  আশ্চর্য !  ফুলটা লাল হয়ে আছে কেন ?  এই সময় তো ওর কালচে খয়েরী থাকার কথা ।  ফিওনা টেলিফোন নিয়ে পরিচিত সিটি কাউন্সিলরের ফোন ডায়াল করলো ।  আশ্চর্য !  ফোন যাচ্ছে না ।  মোবাইল ফোনে ধরলো ।  মোবাইলে দেখালো নেটওয়ার্ক বিজি ।  আসলে আরিল তখন ফোন রাখার আগেই লাইনটা কেটে গিয়েছিল ।  কথা বলতে বলতে হঠাৎ লাইনটা জ্যাম হয়ে গিয়েছিল ।  ওরা দুজনেই বোঝেনি জ্যাম হলো কেন । 
ঘুমন্ত লেই শহরের কেউ জানলো না উপত্যকা থেকে লক্ষ কোটি আলোর সুতো মহাকাশের দিকে ছুটে যাচ্ছে ।  কয়েক হাজার বর্গকিলোমিটার এলাকায় সবরকম যোগাযোগ বন্ধ ছিল বেশ কয়েক মিনিট ।  না মোবাইল ,  না টেলিভিশন ,  না রেডিও । 
আরিল ঘরে ঢুকে আবারো ফোন করার চেষ্টা করলো অন্য বন্ধুবান্ধবকে ।  কিন্তু কিছুতেই গেল না ফোনটা ।  নেটওয়ার্কের এরকম সমস্যা আর কখনো হয়নি । 
কখন ঘুমিয়ে পড়েছে মনে নেই ।  ভোরে পাখপাখালির ডাকে ঘুম ভাঙলো ।  দৌড়ে জানালার কাছে গেল ।  এই দৃশ্যের জন্য মোটেও প্রস্তুত ছিল না সে । 
সম্মুখের উপত্যকা জুড়ে ফিওনা ফুলের বাগান ছিল গতরাত পর্যন্তও ।  আজ একটা ফিওনা ফুলের অস্তিত্বও নেই ।  সমস্ত উপত্যকা ধবধবে সাদা ।  যেন তুষারে ঢেকে দিয়েছে কেউ ।  ভীত হয়ে আরিল ফোন করলো সুসিকে ।  রিং হচ্ছে কিন্তু কেউ ধরছে না । 
ধরবে কি করে ? 
রাত ভোর হবার আগে সুসির ঘুম ভাঙলে সুসি দেখতে পায় ফিওনার টবটা যেখানে রাখা ছিল ,  সেখান থেকে বেগুনি সুতোর আলোক রশ্মি জানালা দিয়ে দুর আকাশে ছুটে যাচ্ছে ।  ওটা দেখেই সুসি যে জ্ঞান হারালো ,  এখনো ফেরেনি । 
পাশের ঘরে ফিওনার ঘুম ভেঙ্গে গেল ফোনের শব্দে ।  গুটিগুটি পায়ে মার কাছে এসে ডাকলো ,   " মা ওঠো ,  বাবা ফোন করেছে "  ।  মার ঘুম ভাঙছে না দেখে ফিওনা নিজেই মোবাইল হাতে নিয়ে বাবার সাথে কথা বললো । 
 " ফিওনা ,  তোমার মায়ের ঘরের কোনে যে ফুলের টবটা আছে ওটা ঠিক আছে কিনা দেখো তো ?  " 
 " বাবা ,  ফুলতো নাই ,  ওখানে সাদা পাউডার পড়ে আছে ।  " 
আরিলের হাত থেকে ফোনটা পড়ে যাবার দশা হলো ।  বললো ,   " তোমার মাকে ডেকে তোলো তাড়াতাড়ি ।  ওই টবটা বাইরে ফেলে দিতে বলো এক্ষুনি ।  " 
নার্ভাস আরিল মোবাইল ফোনটা রাখতে না রাখতে ঘরের কোনে রাখা ল্যান্ডফোনটা বাজতে শুরু করে ।  ভীত চোখে ফোনের দিকে তাকালো ।  সারা দুনিয়া থেকে আরিলের কাছে ফোন আসবে এখন ।  সবগুলো বিক্রিত ফুলই নিশ্চয়ই পাউডার হয়ে গেছে ।  যেখানে যেখানে এই ফুল রপ্তানী করা হয়েছে অস্ট্রেলিয়া ,  নিউজিল্যান্ড ,  মধ্যপ্রাচ্য ,  আমেরিকা ,  ফ্রান্স ,  বৃটেন .  .  .  .  .  .  .  . সবগুলো ফুল নিশ্চয়ই এখন সাদা পাউডার । 
ক্রেতারা টাকা ফেরত চাইতে আসবে ,  দেউলিয়া মামলা হবে ,  আরিল সর্বস্বান্ত হয়ে যাবে .  .  .  .  . কল্পনা এগোলো না আর ।  বেলা বাড়তে বাড়তে এসব ঘটনার সূত্রপাত হতে শুরু করবে ।  তার আগেই পালাতে হবে ।  ছোট একটা ব্যাগে মূল্যবান সবকিছু ভরে নিয়ে বাইরে দাঁড়ানো জিপটাতে উঠে স্টার্ট দিয়ে শেষবারের মতো বাগানটার দিকে তাকালো । 
গাড়ি চালাতে চালাতে সুসিকে ফোন দিল আবার ।  জ্ঞান ফিরেছে সুসির ।  কাঁদো কাঁদো কন্ঠে কি যেন বলতে চাইলে থামিয়ে দিয়ে সংক্ষেপে পুরো ব্যাপারটা বোঝালো ।  সবশেষে বললো ,   " কান্নাকাটি করার সময় অনেক পাবে ।  এখন ব্যাগট্যাগ গুছিয়ে বেরিয়ে পড়ো ।  ডমেস্টিক ফ্লাইটে চলে যাও পোর্ট মোর্সবি ,  তারপর ওখান থেকে পরদিন পার্থের ফ্লাইট ধরবে ।  কেউ খোঁজ শুরু করার আগেই ।  কাউকে কিচ্ছু বলবে না ।  আমি কোথায় যাচ্ছি জিজ্ঞেস করো না ।  কয়েকমাস দেখা হবে না আমাদের ।  পার্থে তোমার ভালো থাকবে । 
মাথা ঠান্ডা করে সুসি পরিস্থিতি আন্দাজ করার চেষ্টা করলো ।  ওদের এত আদরের চাষ করা ফুল পাউডার হয়ে গেছে ,  ফুল থেকে বেগুনি রশ্মি বেরিয়ে আকাশের দিকে ছুটে গেছে ওই রহস্য উদঘাটন পরে হলেও চলবে ।  আগে পাওনাদারের আক্রমণ থেকে বাঁচতে হবে । 
পিএনজি এয়ারলাইন্সের নাম্বারে ফোন করে দুটো টিকেটের বুকিং দিল লেই থেকে পোর্ট মোর্সবি পর্যন্ত ।  দুপুরের পর একটা ফ্লাইট আছে ।  প্রিয় ঘরটা আর ফিরে পাবে কিনা ভেবে কষ্ট লাগলেও চেপে রাখলো ।  ফিওনা আরো বেশী কষ্ট পাবে ।  এই শহরের সবকিছু প্রিয় তার ।  গাড়ী ছুটছে নাজ্জাব এয়ারপোর্টের দিকে । 
আরিল গাড়িটা একটা নিকটস্থ আশ্রয়ে রেখে তার নিজস্ব বোটটি নিয়ে মারকাম নদীর উজানের দিকে রওনা দিল ।  ওখান থেকে ইউফিন নদী ধরে পুবদিকে দশ মাইল মতো গেলে পর্বতের মধ্যে তার একটা নিরাপদ হাইডআউট আছে ।  নির্জনে বসে পাখির গান শোনার জন্য বানিয়েছিল ঘরটি অনেকদিন আগে ।  ওখানে কেউ খুঁজে পাবে না তাকে ।  সভ্য জগত থেকে বিচ্ছিন্ন একটা জায়গা ।  মরোবি প্রদেশের সবচে ঘন জঙ্গলাকীর্ণ স্থান ।  এরকম দুর্দিনে কাজে লাগবে ভাবেনি । 
 [ চলবে .  .  .  .  .  .  .  .  .  ] 






ফিওনা  -  ১  ( প্রথম দেখা ) 



পাহাড়ের ঢালটা যেখানে কাত হয়ে নদীর দিকে নেমে গেছে ওদিকটায় কেবল বুনো জঙ্গল ।  হাঁটতে হাঁটতে ফিওনা ওদিকে চলে গেছে ।  ৭ বছরের ফুটফুটে মেয়েটি ।  হঠাৎ তার উল্লসিত চিৎকার  -  বাবা বাবা দেখে যাও ,  কী সুন্দর একটা ফুল এখানে ! 
আরিল মুখ ফিরিয়ে মেয়ের আঙুলকে অনুসরন করে কাছে গিয়ে দেখলো সত্যি চমৎকার একটা ফুল ।  তার এত বছরের ফুলের ব্যবসা কিন্তু কখনোই এত সুন্দর ফুল দেখেনি ।  ফুলটা লাল বেগুনি হলুদ এই তিনটা রঙের অপূর্ব সমন্বয় ।  এই বেগুনিটা ঠিক বেগুনিও নয় ।  কেমন অদ্ভুত উজ্জ্বল ।  অন্য রংগুলো ছাড়িয়ে বেগুনিটার উপর একটু বেশী আলো পড়েছে ।   যেন মুগ্ধতা ছড়ানোর জন্যই ফুলটির জন্ম !  
কাছে গিয়ে আলতো করে ফুলটিকে স্পর্শ করলো আরিল ।  দারুণ একটা সুগন্ধী আবেশ নাকের ঠিক সামনে এসে মৌ মৌ করতে থাকে ।  আরিল অবাক বিস্ময়ে গাছটার দিকে তাকিয়ে মনে করার চেষ্টা করছে কোথায় দেখেছে আগে ।  নাহ্ এই গাছ আগে কোথাও দেখেনি ।  কোন দেশী ফুল এটা ?  এত সুন্দর ফুল এখানে কি করে এলো ?  গতকালও তো এদিকে কোন ফুল দেখেনি ।  
জাত ব্যবসায়ী আরিল ।  ফুলটা ছুঁয়েই বুঝে গেল এই ফুলকে যত্ন করে চাষ করতে পারলে একচেটিয়া ব্যবসা হবে ।  ফুলের পাপড়িগুলো অর্কিডের মতো দৃঢ় ।  তার মানে এই ফুল দীর্ঘক্ষণ তাজা থাকবে এবং সংরক্ষণের উপযোগী ।  ফুল ব্যবসার অন্যতম প্রধান সুযোগ হলো এই জাতীয় শক্ত ফুলগুলি ।  বাড়তি পাওনা এর সুগন্ধ ।  আরিল ভাবলো এই ফুলের চাষ শুরু করতে হবে ।  আলতো করে ফুলের চারাটা নিয়ে একটা টবের মধ্যে স্থাপন করলো ।  বাড়ী ফেরার পথে নিয়ে এলো টবটাকে । 
বিকেলে কফির কাপ হাতে নিয়ে বারান্দায় দাঁড়িয়ে সামনে তাকিয়ে অবাক হলো আরিল ।  ফুলটার রং শুধুই বেগুনি এখন ।  আশ্চর্য ।  রং বদলায় এই ফুল ?  দিনে কয়বার বদলায় দেখতে হবে ।  টবটাকে বারান্দায় তুলে আনলো ।  রাতের বেলা আরো অবাক হয়ে দেখলো ফুলটা গাঢ় খয়েরি হয়ে গেছে ।  পরদিন ভোরে উঠে দেখলো ফুলটা লাল ।  রোদ বাড়তেই রঙ বাড়ছে ।  দশটার দিকে হলুদ আর লাল ।  দুপুরের আগে আগে লাল ,  হলুদ আর বেগুনির চমৎকার একটা মিশ্রন দেখা গেল ।  আবার বিকেল হলে পুরোটা বেগুনি ।  কয়েকদিন রেখে দেখলো এক সপ্তাহেও ফুলটি পঁচছে না ।  কেবল শুকিয়ে যায় । 
আরিল ভীষন আশাবাদী হলো এবার ।  এই ফুলের চাষ করতে পারলে সে একাই ফুল সম্রাট হয়ে যাবে দুনিয়ায় । 
পাপুয়া নিউগিনির পূর্বপ্রান্তে অবস্থিত মোরোবি প্রদেশের প্রধানতম শহর  - লেই ।  মাত্র লাখ দেড়েক লোকের বসবাস এই শহরে ।   শহরের উত্তরের উপত্যকার উল্টোদিকের ঢালে কয়েক একর জায়গা নিয়ে একটা ফুলের খামার আছে ।  তারপর একটা আদিম জঙ্গল ।  হাজারো গাছপালা ওখানে ।  এই উপত্যকার ঢালটা আরিল লীজ নিয়েছে ৯৯ বছরের জন্য ।  খামারের মাইল খানেক সামনে দিয়ে বয়ে গেছে একটা নদীর ধারা ।  দুই পাহাড়ের মাঝে বয়ে যাওয়া নদীটার মধ্যে চর জেগে আছে ।  ওখানে পাখির ঝাঁক নামে কোন কোন বিকেলে ।  দুপাশের পাহাড় চিরে বেরিয়ে সাগরে পড়েছে ধারাটা ।  এখানে একটা পুরোনো কাঠের বাড়ী আছে দ্বিতীয় বিশ্বযুদ্ধের সময় জাপানিদের তৈরী । 
খামারের এই বাড়ীতেই আরিলের সপ্তাহের পাঁচদিন কাটে ।  স্ত্রী সুসি আর কন্যা ফিওনা থাকে নিকটস্থ শহরে ।  মাঝে মাঝে আরিলের কাছে এসে থাকে যখন ফিওনার স্কুল বন্ধ থাকে ।  বর্তমানে এই দেশের নাগরিক হলেও আদতে সে অষ্ট্রেলিয়ার বাসিন্দা ।  পূর্বপুরুষের ভিটে অষ্ট্রেলিয়ার পার্থে ।  কিন্তু লেই শহরের প্রেমে পড়ে এখানেই স্থায়ী বসতি করেছে ।  শহরটি অপূর্ব সুন্দর ।  শহর ছাড়িয়ে উত্তরে গেলে যে সবুজ পর্বতমালা চোখে পড়বে তার উল্টোদিকে আরিলের খামারবাড়ী । 
প্রাকৃতিকভাবেই মোরোবি প্রদেশটি বৈচিত্র্যময় একটা জায়গা ।  সবুজ পাহাড় জঙ্গলের সাথে প্রশান্ত মহাসাগরের এত সুন্দর সমন্বয় এই অঞ্চলে খুব কমই আছে ।  কেবল এই প্রদেশেই ৭০০ - ১০০০ প্রজাতির পাখির দেখা মেলে এবং ১২০০০ - ১৫০০০ জাতের উদ্ভিদ পাওয়া যায় ।  অঞ্চলটা প্রকৃতিবিজ্ঞানীদের স্বর্গ বিশেষ ।  এত বৈচিত্র্যময় প্রাকৃতিক উপাদানের সমাহার পৃথিবীর আর কোন এলাকায় নেই ।  
এরকম অদ্ভুত প্রাকৃতিক বৈচিত্র্যের মেলায় বুনোফুলের আবিষ্কার তেমন বিস্ময়ের কিছু না হলেও আরিলকে হতবাক করলো ফুলের রঙ পরিবর্তনের ব্যাপারটা । 

 [ চলবে .  .  .  ] 






অপ্রত্যাশিত বিদ্যুতের চমক



গল্পের সুত্রপাতের গল্প - 
তিনি মাঝে মাঝে গল্প লেখেন ।  সবগুলো ঠিক গল্প হয়ে উঠতে পারে না ।  তবু একজন স্থায়ী পাঠকের মনোযোগ পেয়ে তিনি লেখালেখি জারি রেখেছেন ।  এই পাঠক তাঁর লেখার ঠিক ভক্ত নয় ।  যদিও তাঁর সব গল্প মনোযোগ দিয়ে পড়ে ।  গল্পের রেটিং করে ,  সমালোচনা করে ,  মাঝে মাঝে উৎসাহও দেয় ।  লেখক সেদিন একটা নতুন সিদ্ধান্ত নিলেন ।  পাঠকের প্রত্যক্ষ অংশগ্রহনে একটা গল্প হোক ।  কিন্তু এত রাতে কোথায় খুঁজবে পাঠককে ।  তাছাড়া ভৌগলিক দূরত্বও কম নয় ।  হোক দূর ,  হোক রাত ,  এখন ইন্টারনেট যুগ ,  এই যুগে পৃথিবীতে কিছুই দূর নয় ,  কোন সময়ই অসময় নয় ।  কিছু মানুষ আছে যাদের গরু খোঁজা করে বাস্তবে কোথাও পাওয়া না গেলেও ইন্টারনেটে বা  ফেসবুকে ২৪ ঘন্টাই খুঁজে পাওয়া সম্ভব ।  তিনিও যথারীতি খুঁজে পেয়ে গেলেন পাঠককে ।  দূরবর্তী পাঠক তখন ঘুম থেকে উঠে নাশতা করতে বসেছে মাত্র ।   প্রস্তাব পেয়ে প্রথমে দোনোমোনো করলেও অবশেষে সে রাজি হয়েছে গল্প সৃষ্টির অংশীদার হতে ।  লেখক এখনো জানেন না কি গল্প হবে ।  গল্পের কাহিনী না জানলেও তার একটা চটকদার নাম ঠিক করা হয়েছে -   " অপ্রত্যাশিত বিদ্যুতের চমক "  । 
লেখক গল্পের সূত্রপাত নিয়ে কিছুক্ষণ আলাপ করলেন পাঠকের সাথে ।  এই গল্পের মধ্যে পরস্পরের অপরিচিত দুজন চরিত্র থাকবে যার একজন পুরুষ আরেকজন নারী ।  অথবা দুজন পুরুষ কিংবা দুজন নারী ।  নাহ .  .  . দুজন নারীকে নিয়ে ছোট গল্প লেখা যাবে না ।  কারন দুজন নারী একত্রিত হলে গল্প অনেক বড় হয়ে যাবে ,  সাধারনতঃ নারীগণ স্বল্পভাষী হন না ।  সুতরাং গল্পের আকার এবং প্রকার সুসংহত রাখতে এক নারী এবং এক পুরুষকে নিয়ে লেখাই শ্রেয় ।  দুজন পুরুষকে নিয়ে গল্প দাঁড় করানো যেতো কিন্তু সে এক কঠিন কাজ ।  কারন পুরুষেরা পরস্পরের সাথে কথা বলে কম ।  অপরিচিত হলে তো দুটো বোবা মানুষ হয়ে বসে থাকবে ।  তারচে বরং অচেনা নারী ও অচেনা পুরুষকে নিয়ে গল্প তৈরী করা যায় ।  দুই লিঙ্গের মধ্যে বিপরীত ও সহজাত আকর্ষনের কারনে গল্প হয়ে উঠতে পারে রোমান্টিক ।  কিন্তু না ,  রোমান্টিক গল্প লিখতে চাইছে না লেখক ।  নারী ও পুরুষের ব্যাপার হলেই কি রোমান্টিক গল্প হতে হবে ?  নারী পুরুষের মধ্যে অন্য সম্পর্ক হতে পারে না ?  আরো বেশী অর্থপূর্ন কোন সম্পর্ক ?  কি সেটা ?  প্রেম ছাড়া আর কি আছে ?  প্রেম কি পদ্যের মতো ছন্দময় ?  প্রেম ছাড়া অনুরাগের আর কোন প্রকাশ নেই ?  হয়তো আছে ।  সেটা গল্প চরিত্রের মনে মনেও থাকতে পারে । 
আলাপ পর্ব শেষ ।  এবার গল্প ।  গল্প শুরু করবে কে ?  লেখক না পাঠক ?  সিদ্ধান্ত হলো লেখকই শুরু করবে ।  তারপর পাঠক বাকীটা চালিয়ে নিয়ে শেষ করবে ।  লেখক গল্পের সুত্র দেয়া শুরু করলো । 
লেখকের অংশঃ
 …  …  …  .  . একটি লোকাল ট্রেনের বগি ।  ধলঘাট ষ্টেশান থেকে ট্রেনে উঠেছে রূপম ।  কাঁধে একটা চামড়ার ব্যাগ ।  ব্যাগের ভেতর একগাদা বই ।  জানালার পাশে বসে রূপম নিবিষ্ট মনে বইয়ের ভেতরে ডুবে আছে ।  জানালা দিয়ে ছুটে যাচ্ছে সবুজের অপূর্ব সমারোহ ।  সূর্য তখন হেলে পড়েছে পশ্চিম দিগন্তের পানে ।  বিকেলের সোনালী রোদে গ্রামগুলো যেন ধুয়ে যাচ্ছে ।  হেমন্তকাল তখন ।  হালকা কুয়াশার আস্তরন ভেসে আছে ধানক্ষেতের উপর । 
মিনিট পনের পর কদলপুর ষ্টেশান থেকে একই বগিতে ট্রেনে উঠলো এক তরুনী ।  নাম জয়া ।  রূপম যেখানে বসেছে তার চেয়ে একটু দুরের একটা সীটে বসে পড়লো সে ।  যদিও লক্করঝক্কর লোকাল ট্রেন ,  তবে ট্রেনে ভীড় একেবারেই নেই ।  কারন এই সময়ে শহরমুখী যাত্রী থাকে না বললেই চলে ।  শহর এখনো অনেক দুর ।  এভাবে চললে ঘন্টা দুয়েক লাগার কথা ।  পথে আরো আটটা ষ্টেশান ধরার কথা ।  আরেকটা বড় জংশনে আধা ঘন্টার মতো থামার কথা একটা এক্সপ্রেস ট্রেনকে পার করে দিতে ।  ততক্ষনে সন্ধ্যে পেরিয়ে যাবে । 

তবে এই তথ্যগুলো তরুন তরুনী দুজনেরই অজানা ।  কারন তরুন বিদেশ থেকে এসে বন্ধুর বাড়ীতে বেড়াতে গিয়েছিল ।  কোন কিছুই চেনে না সে ।  সে জানে কেবল এই ট্রেন যেখানে থামবে সেখানে তাকে নেমে যেতে হবে ।  ওখানে তার জন্য দাড়ানো থাকবে একটা গাড়ী ।  আর তরুনী এই পথে কখনো ট্রেনে চড়েনি ।  সে মামার বাড়ীতে থেকে পড়াশোনা করে ।  মামীর সাথে রাগ করে বেরিয়ে পড়েছে যেদিকে দুচোখ যায় চলে যাবে ।  ট্রেনটা ছুটে যাচ্ছে ঝমঝম করে ,  দিগন্ত চিরে । 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
পাঠকের মনে ভাবনার সুত্র ধরিয়ে দিয়ে লেখক উঠে গেল ।  রাত অনেক ,  ঘুমোতে হবে ।  গল্পটির সাইজ মোটামুটি ২০০০ শব্দের ভেতর রাখার ইচ্ছে ।  তার মধ্যে ২০০টির মতো শব্দ লেখা হয়েছে ।  লেখকের ধারনা সকালের মধ্যে পাঠক গল্পটি শেষ করে ফেলতে পারে । 
শোবার আগে আরো এক কাপ চা খেয়ে ছাদে উঠে ইজিচেয়ারে শুয়ে কিছুক্ষণ নক্ষত্র মণ্ডলী দেখতে দেখতে নশ্বর পৃথিবীর অবিনশ্বর বস্তুর কথা ভাবতে ভাবতে কখন যে ঘুমিয়ে পড়েছে লেখক জানেই না ।  এই ছাদে অনেক গ্রীষ্মের রাত ঘুমিয়েছে লেখক ।  খেসারত হিসেবে গত কয়েক বছরে লিটারখানেক রক্তের চালান পৌঁছেছে করেছে প্রতিবেশী মশাদের পেটে । 
সকালে পকেটের মোবাইলের খটাং শব্দে জেগে উঠলো লেখক ।  শব্দটা জানান দিল মোবাইলে নতুন একটা মেসেজ এসেছে ।  চোখ রগড়ে চশমাটা লাগিয়ে দেখলো পাঠক জানিয়েছে -   ‘ কাজ শেষ ’  ।  বার্তা পড়ে লেখকের হাসি আকর্ণ বিস্তৃত হলো ।  রাতে বিছানা বিহীন ঘুমের কষ্ট নিমেষে মুছে গেল ।  আরো খানিক ঘুমোতে হবে ।  তার আগে গল্পটা পড়ে নেয়া যাক ।  আড়মোড়া ভেঙ্গে নীচে তার ঘরে গেল ।  ল্যাপটপ খুলে দেখলো পাঠকের কয়েকটা নগদ বার্তার বার্তার আইকন জ্বলছে নিভছে ।   দ্বিতীয় পর্বের ঘুম মূলতবী রেখে গল্পটা পড়তে বসে গেল ।   

পাঠকের অংশঃ
ট্রেনটা তখন ভুজপুর জংশনে এসে থেমেছে ।  বগিতে মৃদু আলো ।  বেশীরভাগ যাত্রী নেমে গেছে ।  বগির এই অংশে মাত্র দুজন মানুষ ।  দুজনেই নীরব ।  মেয়েটি তখনো বিষন্নমুখে বাইরে তাকিয়ে আছে ।  মেয়েটি যেদিকে বসেছে সেদিকে লোকালয় নেই ,  দেখার কিছু নেই ,  স্টেশনের বিপরীত দিক ওটা ।  তবু মেয়েটি বাইরের দিকে চেয়ে আছে অনির্দিষ্ট দৃষ্টিতে ।  তরুণটি বই থেকে মুখ তুলে বাইরের দিকে তাকালো ।  প্ল্যাটফরমে কতগুলো ফেরীওয়ালা বসা ,  ভবঘুরে লোকজনও দেখা যাচ্ছে কিছু । 
দুজনের মধ্যে দূরত্ব বড়জোর পাঁচফুট ।  এই দূরত্বে একজন মানুষ আরেকজন মানুষের সাথে কিভাবে কথোপকথন শুরু করে তরুণের কোন ধারনা নেই ।  সে যে দেশে পড়াশোনা করেছে সেই দেশে অবশ্য অপরিচিত মানুষকেও হাই হ্যালো করা যায় ।  এদেশে কেমন সংকোচ কাজ করে ।  নারী হলে তো কথাই নেই ।  তরুণটি মুগ্ধ হয়ে তরুণীর বিষণ্ণ মুখের দিকে তাকিয়ে থাকলো কয়েক সেকেন্ড ।  তারপর চোখ ফিরিয়ে নিলো ।  সরাসরি তাকানো অভদ্রতা হয়ে যায় ।  আবার আড়চোখে তাকানোও ভব্যতার মধ্যে পড়ে না ।  তবে মেয়েটির মধ্যে এমন কিছু আছে -  না তাকিয়ে বেশীক্ষণ থাকা যাচ্ছে না ।  আবার ভদ্রতা করে হাই বলাও যাচ্ছে না ।  কিন্তু মেয়েটার সাথে পরিচিত হবার সুপ্ত একটা বাসনা ধীরে ধীরে দানা বাধছে সেটা রূপম ভালোই টের পাচ্ছে । 

ট্রেনটা কতক্ষণ এখানে দাঁড়িয়ে থাকবে ?  খিদে পেয়ে গেছে রূপমের ।  খাবার নেই সাথে ।  খাবার দোকান খুঁজতে স্টেশনে নামতে সাহস পাচ্ছে না ।  গ্রামের স্টেশনগুলোর আশেপাশে বিস্কুট চায়ের দোকান থাকে ,  তবে অচেনা জায়গায় নামার ব্যাপারে বাজে অভিজ্ঞতা হয়েছিল রূপমের বহুবছর আগে একবার ।  সেকথা মনে পড়তেই সে চিন্তাটা বাদ দিল ।  কিচ্ছু করার নেই ।  পকেট থেকে সিগারেট বের করে ফস করে ধরিয়ে ফেললো রূপম ।  খিদে পেটে সিগারেট যুত লাগে না ,  তবু নিঃসঙ্গতা কাটাতে সিগারেটের জুড়ি নেই ।  সিগারেটের ধোঁয়ার সাথে ভাবনাগুলো কেমন খেলে যায় । 

সিগারেটের ধোঁয়ার গন্ধ নাকে যেতেই ভ্রু কুঁচকে জয়া জানালা থেকে চোখ ফিরিয়ে রূপমের দিকে তাকালো ।  এই প্রথম তার খেয়াল হলো বগির এই অংশে ওই তরুণটি ছাড়া আর কেউ নেই ।  সিগারেটের গন্ধ তার খুব বিশ্রী লাগে ।  গাড়ীতে যারা সিগারেট খায় তাদের প্রচণ্ড ঘেন্নার চোখে দেখে সে ।  তরুণটি বাইরে তাকিয়ে আপনমনে সিগারেট টানছে ।  সিগারেটটা তরুণের ঠোঁটে কেমন বেমানান লাগলো ।  এত সুন্দর মানুষ সিগারেটের মত বিশ্রী জিনিস খায় কি করে ।  ঠোঁট কালো হয়ে যায় না ?  আশ্চর্য ব্যাপার যে সিগারেটের গন্ধে নাকে ওড়না দেবার বদলে জয়া ভাবতে বসে গেল অদ্ভুত একটা বিষয়ে -   ‘ বেমানান ঠোঁটে সিগারেট ’  ।  একটা কবিতা হতে পারে না ?  ওটা নিয়ে এপার ওপার ভাবতে ভাবতে সময় কাটাতে লাগলো । 
সিগারেট টানার পুরোটা সময় রূপম বাইরের দিকে তাকিয়ে রইল সচেতনভাবেই ।  সে নারী ও শিশুদের সামনে সিগারেট ধরায় না কখনো ।  আজ ব্যতিক্রম ঘটলো ।  অপরিচিত জায়গা বলেই কি ?  সিগারেট ধরালেও সংকোচে মেয়েটার দিকে তাকানো থেকে বিরত রাখলো নিজেকে ।  যেন ওই মেয়ের কোন অস্তিত্বই জানা নেই তার ।  ফলে তার জানা হলো না মেয়েটা তার দিকে কঠিন মনোযোগের সাথে তাকিয়ে ছিল পাক্কা দুমিনিট ।  সিগারেটের শেষাংশ বাইরে ছুড়ে দিয়ে বইটা খুলে বসলো আবার ।  এবার আর বইয়ে মন বসলো না ।  মেয়েটার দিকে ফিরে তাকাবার অবদমিত বাসনাটা জেগে উঠলো আবার ।  কিন্তু কিছুক্ষণ আগের সিগারেট ধরানোর অপরাধবোধ তাকে সংকুচিত করে রাখলো ।  কিছু পর সংকোচকে ধামাচাপা দিয়ে যখন সে চোখ তুললো ,  মেয়েটা তখন বাইরের অন্ধকারে ডুবে গেছে । 
ট্রেনটা চলতে শুরু করলো আবারো ।  ট্রেন ও লাইনের ঝমঝম শব্দের ছন্দটা উপভোগ করছে রূপম ।  আরো এক ঘণ্টার রাস্তা বাকী আছে হিসেবমতে ।  মোবাইল ফোনটা বেজে উঠতে পকেট থেকে বের করে দেখলো আশিকের ফোন ।  কতক্ষণ লাগবে জিজ্ঞেস করলো বন্ধু আশিক ।  পথের সুবিধা অসুবিধা নিয়ে সাবধান করলো এবং জানালো স্টেশনে থাকবে গাড়ী নিয়ে । 
জয়া না তাকিয়েও কথাগুলো শুনছে মন দিয়ে ।  বুঝতে পারছে ছেলেটা একটু আনাড়ি আছে ।  এত বড় মরদকে কত জ্ঞান দিতে হয় ,  যেন বাংলাদেশে নতুন এসেছে ।  যত্তসব ।  এসব জিনিস মাম্মী ড্যাডির ছেলে হয় ,  এটা নিশ্চিত ।  আবার সিগ্রেটও খায় ।  বাপরে বাপ .  .  .  .  ইশটাইল করে !  কাঁধের ব্যাগ দেখলে মনে হয় বিদেশী টুরিস্ট ।  মনে মনে ছেলেটার সাথে ঝগড়া শুরু করে কেন যেন ।  যখন কিছু করার থাকে না এরকম মনে মনে খেলা জয়ার ভীষণ প্রিয় ।  এমনকি মনে মনে প্রেমও করে কখনো কখনো ।  নির্দিষ্ট কারো সাথে নয় ।  কল্পনার সৃষ্টি সব ।  তবে এই ছেলেকে তার কল্পনার মানুষের সাথে মেলানো যাচ্ছে না ।  বেখাপ্পা টাইপ ।  তবু সামনে আছে এর সাথে প্রেম না হোক ঝগড়া করা যাক ।  সময় কাটবে তার । 
সময় যাচ্ছে ।  রাত বাড়ছে ।  আরো দুটো স্টেশন পেরোবার পর ট্রেনটা গতি ধীর করতে শুরু করলো হঠাৎ ।  একসময় ঝমঝম শব্দটা থেমেই গেলো ।  কি হলো ?  রূপম বই থেকে মুখ তুলে বাইরে তাকালো ।  জয়া জানালা থেকে একটু সরে আসলো ।  ট্রেন যখন অচেনা কোথাও থামে তখন বাইরে তাকানো নিরাপদ নয় ।  সে জানে ,  কিন্তু হাঁদারাম ছেলেটা জানে না বোধহয় ।  তাকে ওসব বিষয়ে ট্রেনিং দেয়নি মাম্মীডেডী ?  রূপম এবার পুরো মাথাটা বের করে দেখছে বাইরের অন্ধকারে । 
জয়ার ভীষণ রাগ হচ্ছে এবার ছেলেটার উপর ।  আরে বোকা করছো কি ?  বাইরে অত দেখার কি আছে ?  মাথা ঢোকাও ভেতরে ।  ধুর .  .  .  .  .  .  . কিচ্ছু শুনছে না ছেলেটা । 
শুনবে কি করে ,  জয়াতো মনে মনেই চিৎকার করছে ।  যদি কেউ রামদা দিয়ে কোপ মারে ?  জয়ার গাটা শিরশির করে উঠলো এবার ।  অন্ধকারে বাইরে তাকালেই তার এই ভয় করে ।  কেন যেন ।  কিন্তু অপরিচিত মানুষ ,  তাকে কি করে বলবে ।  রাজ্যের সংকোচ এসে জড়ো হয়  । 

ট্রেনটা চলতে শুরু করে আবার ।  রূপম মাথাটা ভেতরে ঢুকিয়ে বইয়ে মন দেয় ।  জয়ার বুক থেকে একটা ভার নেমে যায় । 
আরো প্রায় আধঘণ্টার পথ ।  তারপর গন্তব্য ।  রূপমের একটু মন খারাপ হয় ।  আরো কিছুক্ষণ যাওয়া যেতো যদি ।  মেয়েটার সাথে কথা বলার কোন ছুতো বের করা গেল না ।  গন্তব্যে পৌঁছে যাওয়া মানেই তো একটা আকাংখার অপমৃত্যু ।  সামনে আর কোন স্টেশন নেই ।  রূপম ছটফট করতে থাকে মনে মনে ।  কিন্তু মেয়েটার দিকে তাকাতে পারে না সরাসরি ।  একবারও চোখাচোখি হয়নি ওদের । 
জয়া কোথায় যাবে জানে না ।  মামার বাড়ী আর ফিরবে না বলে এক কাপড়ে বেরিয়ে পড়েছে ।  তার বাবা মা নেই ।  ঘনিষ্ঠ আত্মীয় বলতে এক খালা আছে ,  বিদেশে থাকে ।  দেশে এই মামা ছাড়া আর কেউ নেই ।  মামাই লালনপালন করেছে পনের বছর আগে দুর্ঘটনায় বাবা মা দুজনে মারা যাবার পর থেকে ।  ট্রেনটা তাকে যদি আজীবন বহন করে নিত ।  এই যাত্রা যদি কখনো শেষ না হতো ,  ট্রেনটাকে ঘরবাড়ী বানিয়ে যদি বিশ্বময় ঘোরা যেত ।  কত আবজাব ভাবে জয়া ।  মেয়েদের জন্য দেশটা মোটেও নিরাপদ নয় ।  তবু জয়া মরে গেলেও ফিরবে না ওই ঘরে ।  এত বড় অপমান সে সহ্য করবে না ।  সে এই ট্রেনেই আজকের রাতটা কাটাবে ঠিক করলো । 
অবশেষে ট্রেনটি যাত্রা সমাপ্ত করলো ।  এটা কোন জায়গা ?  জয়া ঠিক জানে না ।  শেষ স্টেশন আসতেই রূপম তাড়াহুড়ো করে নেমে গেল ।  একবারো তাকালো না জয়ার দিকে ।  যেন তাকে খেয়ালই করেনি ।  মেয়েদের সাথে এরকম ভাব ধরা তার পুরোনো অভ্যেস ।  এতে করে দুর্বলতা এড়ানো যায় ।  
রূপমের নেমে যাওয়া দেখে জয়ার একাকীত্বটা ভীষণ চেপে বসলো ।  এতক্ষণ সময়টা ভালোই কাটছিল ,  এখন কি করবে সে ?  একা এই বগিতে শুয়ে ঘুমোবে ,  শেয়াল কুকুরের খাবার হতে হবে না তার ?  রাতের বেলা একা একটা মেয়েকে পেলে মানুষগুলো কি পশু হয়ে যেতে পারে তা পত্রিকার পাতায় প্রায়ই পড়ে সে ।  আজ কি তার সেই দিন ?  হোক ,  আত্মহত্যাই হোক এভাবে । 
কতক্ষণ কেটেছে তার জানা নেই ।  ট্রেনের বাতিগুলো নিবে গেছে ।  সীটে হেলান দিয়ে তার ঘুমের মতো এসেছে ।  হঠাৎ মোবাইল ফোনের শব্দে ঘোর কাটলো ।  আরে এ যে সেই ছেলেটার ফোনের রিংটোন ।  সেকি ফিরে এসেছে ?  কি করে সম্ভব ।  নাকি স্বপ্ন দেখছে ।  ফোন বাজছেই ।  খুব কাছে ।  অন্ধকারে দেখলো ছেলেটা যেখানে বসেছিল সেইখানে ফোনটা বাজছে অন্ধকারে নীলাভ আলো ছড়িয়ে ।  ছেলেটা ফোনটা ফেলে গেছে ভুলে । 
ফোন তুলবে কি তুলবে না ভাবতে ভাবতে কেটে গেল লাইনটা ।  আবারো বাজলো ফোনটা ।  আবারো ।  তিনবার বাজার পর সংকোচে ফোনটা তুললো সে ।  রিসিভ করতেই ভেসে এলো সেই কণ্ঠ ।  বহুল কাংখিত ছিল যেন এই  ‘ হ্যালো ’  শব্দটা ।  কয়েকবার হ্যালো শোনা গেল ওপার থেকে ।  জয়া কয়েক সেকেন্ড পরে বললো হ্যালো ।  এই প্রথম কথা হলো ওদের । 

 - হ্যালো .  .  .  .  . কথা বলছেন না কেন ?   ( ওপাশ থেকে পুরুষ কণ্ঠ বললো ) 
 - হ্যালো .  .  . 
 - কে বলছেন ? 
 - আমি .  .  .  .  .  .  .  .  .  . 
 - আপনার হাতে ওটা আমার মোবাইল .  .  .  .  .  . 
 - জী আমি .  .  .  . মানে .  .  .  .  . ফোনটা বাজছিল ,  ধরলাম
 - ওটা আমার ফোন .  .  .  .  হারিয়ে গিয়েছিল ,  আপনি কোথায় পেয়েছেন
 - আমি জানি না ,  আমি ঠিক .  .  .  .  .   ( আমতা আমতা করে নারী কণ্ঠ ) 
 - দেখুন ফোনটা আমার দরকার ,  অনেকগুলো দরকারী নাম্বার ওখানে ,  আপনি কোথায় আছেন বলুন
 - আসলে .  .  .  .  .  আমি জানি না আমি ঠিক কোন জায়গায়
 - কি বলছেন ?  আপনি জানেন না আপনি কোথায় ? 
 - আসলেই জানি না
 - আপনি কি জোক করছেন ?  দেখুন ফোনটা দিতে না চাইলে না দিন ,  কিন্তু সিমটা আমার খুব দরকার ,  ওটা ফেরত চাই আমার । 
 - না না আপনি বুঝতে পারছেন না ,  আমি বোঝাতে পারছি না .  .  .  .  . ফোনটা আপনি নিয়ে যেতে পারেন
 - তাহলে আপনি কোথায় বলছেন না কেন এখনো ?  কোথায় আছেন বলুন .  .  টাকা পয়সা চাইলে দিতে পারি ,  কত লাগবে জানান
 - ছি ছি আপনি কিসব বলছেন ,  আপনার ফোন আপনি নিয়ে যান ,  আমি আপনার ফোন নেব কেন ? 
 - তাহলে ঠিক ঠিক বলেন আপনি এখন কোথায় ? 
 - আমি এখন ট্রেনে
 - ট্রেনে মানে ?  কোন ট্রেনে ? 
 - সেই ট্রেনে ,  যেই ট্রেনে আমি এসেছি , 
 - মানে ? 
 - সেই ট্রেন .  .  .  . সেই শেষ স্টেশনে ,  যেখানে ট্রেন থেমেছিল ,  স্টেশনের নাম জানি না
 - আশ্চর্য !  !  কি বলছেন ?  আপনি কে ?  আপনি কি  .  .  .  .  .  . 
 - আমি এই ট্রেনে এসেছিলাম
 - আপনি সেই .  .  .  .  .  .  . ট্রেন থেকে নামেননি আপনি এখনো ?  ? 
 - না
 - কেন ? 
 - কোথায় নামবো ,  আমার কোথাও যাবার নেই
 - আশ্চর্য .  .  .  .  .  . আপনি .  .  .  . তবে কি বলি .  .  .  .  .  . ইয়ে আমি আসলে খুব সরি ,  অনেক আজেবাজে কথা বলেছি না চিনে .  .  .  .  .  . আমি ভেবেছি অন্য কেউ
 - না ঠিক আছে ,  আমি তো চেনা কেউ না আপনার
 - না না ,  ঠিক করিনি আমি .  .  .  .  .  .  . আমি দুঃখিত
 - আপনি এসে নিয়ে যান আপনার ফোন
 - আসছি আমি এখুনি ,  আধঘণ্টার মধ্যে ,  আপনি থাকুন
 - আচ্ছা
ফোনটা আস্তে নামিয়ে রাখলো জয়া ।  ওটার নীলচে আলোটা নিভে গেল কয়েক সেকেন্ড পর ।  চারপাশে এখন নিকষ কালো অন্ধকার ।  অচেনা জায়গার অচেনা রাতের শব্দ ।  অন্ধকারে ওটার দিকে তাকিয়ে জয়া ভাবলো যে আলোটা এতক্ষণ জ্বলেছিল একটু পর সেরকম একটা আলো আবারো জ্বলবে কয়েক মিনিটের জন্য ।  ফোনটা নিয়ে ছেলেটা চলে যাবার পর আবারো ফের সেই অন্ধকার ।  সেই একাকীত্ব ।  রাত ভোর হতে এখনো অনেক বাকী ।  সেই অজানা ভোরের প্রতীক্ষায় বসে থাকবে জয়া এই অচেনা স্টেশনে ।  আগামী ভোরটা কি দেখা হবে তার ? 
গল্পটি আপাততঃ এখানে শেষ ।  পাঠক যেখানে শেষ করেছে তারপর থেকে লেখক আরো একটু বাড়াতে পারতেন ।  কিন্তু না বাড়ানোর সিদ্ধান্ত নিলেন শেষমেষ ।  এই সমাপ্তির মধ্যে যে একটা অনিশ্চয়তার মাধুর্য আছে তার লোভ সামলাতে পারলেন না লেখক ।  পাঠকের কাছে কৃতজ্ঞতাবোধ করলো একটা সমাপনী ভাবনার সুত্র ধরিয়ে দেবার জন্য ।  কোন কোন গল্পের শেষ একটা উপন্যাসেরও সূচনা করে ।  সেই সম্ভাবনা এখানে লুকিয়ে আছে কিনা এখনই বলা যাচ্ছে না ।  কিছুটা নির্ভর করছে রূপমের উপর ,  কিছুটা জয়ার উপর ,  বাকীটা লেখকের আজকের কলমবাজির উপর ।  জয়ার জীবনটা কোন খাতে প্রবাহিত হবে সেটা কি রূপমের কোন হঠকারী সিদ্ধান্তের উপর নির্ভর করছে ?  মানুষের জীবনের গতিপথগুলো অদ্ভুত ,  কখনো কখনো এক সেকেন্ডের একটা সিদ্ধান্ত আমূল পাল্টে দিতে পারে একেকটা জীবনের গতিপথ ।  কোন মানুষই এর বাইরে নয় ।  প্রতিটি মানুষের জীবন একেকটি ত্রিমাত্রিক উপন্যাস । 
ভাবনা এবং ল্যাপি উভয়ের ডালা বন্ধ করে লেখক অবশিষ্ট ঘুমের সন্ধানে বিছানার আশ্রয় নিলেন । 






জগতের সেরা জীব মানুষ ,  একটা অতীব ভ্রান্ত ধারমা !  ! 



বলা হয় মানুষ নাকি জগতের সেরা জীব ।  আমি অনেক ভাবিয়া চিন্তিয়াও একমত হইতে পারলাম না ।  মানুষের মতো অবলা অথর্ব প্রানী একটাও নাই ।  পোষাক আশাক ,  যন্ত্রপাতি বাদ দিয়ে একটা আদিম মানুষকে কল্পনা করুন তো !  শারীরিকভাবে মানুষের মতো অক্ষম প্রানী দ্বিতীয়টি নেই ।  ক্ষুদে পিঁপড়ে থেকে শুরু করে আতিকায় হাতি পর্যন্ত সবগুলো প্রাণী মানুষের চেয়ে সবল সক্ষম স্বাবলম্বী ।  আদিম মানুষ যাও কিছুটা স্বাবলম্বী ছিল ,  সভ্যতর মানুষ হয়ে গেছে যন্ত্রনির্ভর অথর্ব ।  যন্ত্রপাতি বাদ দিলে খালি হাতে খালি গায়ে মানুষের মতো অসহায় প্রানী আর আছে নাকি ?  শীতকালে মানুষ বাদে আর কারো গরম কাপড় কিনতে হয় ? 
অন্যদিকে যাই ।  ধরা যাক আপনার আদরের পোষা বেড়ালনীটা গর্ভবতী হলো ।  তাকে কে সেবাযত্ন করবে ?  বিড়ালের মা ,  বাবা ,  ভাই ,  বোন ,  স্বামী ,  নাকি যারা বিড়ালটি পুষছেন তারা ?  
কেউ না ।  এক্কেবারে কেউ কোন খবর নেয় না তার । 
কেউ বলে না তুমি সাবধানে থাকবা ,  ভারী কাজ করবা না ,  আয়রন ট্যাবলেট খাবা ,  ক্যালসিয়াম খাবা ,  ব্লাডপ্রেসার নিয়ন্ত্রনে রাখবা ,  রুটিন চেক আপ করাবা ,  আলট্রাসনোগ্রাফী করাবা ,  ভিটামিন খাবা ,  শাকসব্জী বেশী করে খাবা ,  টিকা দিবা এবং ব্যাথা উঠলে নিকটস্থ হাসপাতালে কিংবা সবুজ ছাতা দেখে ঢুকে পড়বা ।  
তাকে কেউ বলে না এসব ।  এমনকি তাদের কোন দাইমা সিষ্টেমও নাই ।  আপনাআপনিই বাচ্চা হয়ে যায় ।  বাচ্চা হবার পর সেদিন কিংবা দুদিন বাদেই বাচ্চাটা নিজে নিজে গুটি গুটি পায়ে চলাফেরা করে ।  মায়ের দুধ খায় ,  ঘুমায় মায়ের কোলে ।  ব্যাস ।  
কেউ তার ন্যাপি পরিষ্কার করে দেয় না ,  কেউ তাকে রোগপ্রতিষেধক টীকা দেয় না ,  কেউ কখনো তার জন্য আলগা খাবারের ব্যবস্থা করে না ,  এমনকি তাকে কোলে নিয়ে রাতভর মা বাবাকে গুনগুন করে ঘুম পাড়ানি গান গাইতে হয় না ।  বাচ্চাকে রেখে মা দিব্যি ঘুরে বেড়ায় ।  বাচ্চাকে পদে পদে চোখে চোখে রাখে না ।  কখন ব্যাথা পায় ,  কখন সর্দি লাগে ,  কখন ঘাম দেয় ,  কখন পেশাব করে এসব নিয়ে বিব্রত থাকতে হয় না ।  এমনকি হাগুপিসু করে প্রতিদিন এক গাদা কাঁথাবালিশ নষ্ট করে না বিড়ালছানা । 
শুধু বেড়ালছানা নয় ।  তাবৎ প্রানীকুলের বাচ্চারা ডাক্তার ,  হাসপাতাল ,  টীকা ,  ভিটামিন ,  ক্যালরিফুড ,  ন্যাপি ,  প্যাম্পার্স ছাড়া দিব্যি সুন্দর জীবন পার করে দিচ্ছে ।  মানুষের মতো বিশৃংখল জীবন নয় তাদের কারো ।  মানুষের বাচ্চাদের দুপায়ে সোজা হয়ে দাঁড়াতেও দীর্ঘ এক বছর অপেক্ষা করতে হয় ।  অথচ বিড়াল ছানা কিংবা গরু ছাগলের বাচ্চা জন্মমাত্রেই দাঁড়িয়ে যায় ।  পরদিন থেকে হাঁটতে থাকে । 
এত সব অযোগ্যতা নিয়ে মানুষ হলো সৃষ্টির শ্রেষ্ঠ জীব আর দুনিয়ার তাবৎ প্রানী সেকেন্ড ক্লাস সিটিজেন ?  কত বড় প্রহসন এটা ,  ভাবা যায় ? 
মানুষ সৃষ্টির সেরা জীব  -  এটি নিতান্তই একটি ভ্রান্ত ধারমা ! 






আমি সেই না হওয়া গান .  .  . আমার কোন নাম দিও না



লাঞ্চ থেকে ফিরে ব্রাউজার অন করে জিমেইলে চোখ বুলায় মারুফ ।  
প্রতিদিনের মতো ওর পুরোনো চিঠিগুলো খুলে খানিকটা পড়ে ।  তারপর ইন্টারনেটে চোখ বুলায় ,  আড্ডার জায়গাগুলোতে ক্লিক করে ।  এখানে সেখানে কত মানুষের আড্ডামেলা  -  ব্লগে ,  ফোরামে ,  ফেসবুকে ।  কখনো কখনো ওইসব আড্ডায় যোগ দেয় মারুফ ।  আজ যেন সবকিছু পানসে । 
এত মানুষের ভীড়েও তার ভীষণ একলা লাগে ।  মাউসটা ক্লিক করেও যেন যুত পাচ্ছে না ।  এলোমেলো ক্লিক করে দুম করে বন্ধই করে দেয় ব্রাউজারটা ।  টেবিলে পড়ে থাকা অনেকগুলো জবাব না দেয়া মেইলের দিকে তাকায় ।  নিদারুণ নীরস কাজ ।   প্রিন্টআউটগুলোতে চোখ বুলায় বিরক্তি নিয়ে ।  আজকের মধ্যে এগুলোর জবাব দেয়া উচিত ।  কিন্তু আজ ভীষণ একটা অবসন্নতা আজ কর্মঠ হাত দুটোতে । 
আজকের দুপুরটাও নিদারুণ নির্জন ,  ভীষণ নিঃসঙ্গ !  গতকাল দুপুরটাও ছিল তেমন ।  পরশুরটাও ।  পরপর তিনদিন নিঃসঙ্গ সে । 
সকালে অফিসে আসার পথে প্রতিদিন মনে মনে যার প্রতীক্ষা করে সে হলো একটা চিঠি ।  আজ তিনদিন কোন চিঠি নেই ।  থাকার কথাও ছিল না ।  তবু গত চার বছর ধরে ভোরে অফিসে ঢুকে অফিস মেইল চেক দিয়েই ফায়ারফক্স ওপেন করে সরাসরি জিমেইলে লগইন করে ।  ওখানে একটা চিঠি এসে অপেক্ষা করে প্রতিদিন ভোরে ।  ওই চিঠির প্রতীক্ষার অভ্যেস তার প্রতিটা দিন ।  
চার বছর আগে এমন কিছু ছিল না ।  তার ইমেইল ব্যবহারের বয়স এক যুগেরও বেশী ।  কিন্তু কখনো কারো চিঠির জন্য প্রতীক্ষা ছিল না ।  এই যুগে কেউ কাউকে চিঠি লেখে না ।  ইমেইলে কেবল দরকারী কথা থাকে ,  থাকে কাজের কথা ।  ইমেইলের জন্য কখনো ডাকপিয়নের প্রতীক্ষা যোগ হবে তা কখনো ভাবেনি মারুফ । 
চিঠির অভ্যেসটা হঠাৎ হলো একদম অপ্রত্যাশিতভাবে ।  একবার একটা বিশেষ দিবসে ছোট্ট একটা কৌতূহলী চিঠি এল ।  প্রেরক অচেনা ।  যে নাম থেকে চিঠি এসেছে সেই নামটা একটা নদীর নাম ।  ওরকম অচেনা কারো কাছ থেকে চিঠি আসা অস্বাভাবিক ।  তবু ওই চিঠিটা যেন কোনো গ্রহ নক্ষত্রের যোগাযোগের ফসল হিসেবে চলে এসেছিল ।  
চিঠিটার জবাব দিয়েছিল মারুফ ।  আবারো চিঠি এলো কদিন পর ।  আবারও জবাব গেল ।  চিঠিতে চিঠিতে আলাপের একদিন জানা গেল পত্র লেখক একজন নারী ।  নাম অনামিকা ।  এই নামটা শুনেও ছদ্মনামই মনে হলো ।  তবু কৌতুহলকে সীমা লংঘন করতে দিল না মারুফ । 
নারীত্বের পরিচয় পেয়েই বোধহয় মারুফের কৌতূহলের সাথে যোগ হলো আগ্রহও ।  অর্ধযুগের প্রবাসী জীবনে একটাও নারীবন্ধু যোগ হয়নি তার ।  হয়নি তার নিজের কারনেই ।  কারন একদা তার  ' কেউ একজন '  ছিল বাংলাদেশে ।  ওই সম্পর্ককে বিসর্জন দিতে হয়েছিল বলে পরিবার দেশ সব ছেড়ে পালিয়ে এসে এই দক্ষিন গোলার্ধে ঢেরা বেঁধেছিল সে ।  আর দেশে ফেরা হয়নি তার ।  সব পিছুটান কেটে ফেলে দিয়েছিল ।  কিন্তু সেই চিঠিটা এসে একটা নতুন যোগাযোগ অধ্যায়ের সূচনা করলো । 
অনামিকার সাথে বন্ধুত্বের মাত্রাটা গভীরে পৌঁছালো বছর না পেরোতেই ।  প্রতিটি নতুন চিঠিতে বন্ধনটা গাঢ় হতে থাকে ।  চিঠি লেখার ,  চিঠি পাবার এক অভিনব নেশার জন্ম হয় দুজনের ।   বছর গড়াতেই দেখা গেল দৈনিক একাধিক চিঠি আসা যাওয়া করছে ।  চিঠির সংখ্যাধিক্য এক পর্যায়ে চিঠিকে সংকুচিত করে চিরকুটে পরিনত করলো ।  ই - চিরকুট ।  ই - চিরকুটের সংখ্যাও বাড়তে বাড়তে দৈনিক সেঞ্চুরী করে ফেলার রেকর্ড হয়ে যায় ওদের ।  তবু অতৃপ্তি .  .  .  । 
গত চার বছরে চার দিনের বিরতিও ছিল না কখনো ।  এত চিঠি লিখেছে তবু ওরা কেউ কাউকে দেখেনি কখনো ।  কন্ঠও শোনেনি ।  দুজনেই ওই কৌতূহলের গলাটা যেন টিপে রেখেছিল ।  কেবল শব্দে শব্দেই চেনা ।  এই চেনাটাই বা কতটুকু ?  দুজনের কেউ কারো ঠিকানা জানে না ।  জানে কেবল ভৌগোলিক অবস্থান বা দেশের নাম ।  আর ফোন নাম্বার ।  উত্তর গোলার্ধের একটা শীতপ্রধান দেশে অনামিকার বসবাস ।  আর দক্ষিন গোলার্ধে মারুফ । 
উত্তর আর দক্ষিন গোলার্ধের এই সম্পর্কটা কখনো সংজ্ঞায়িত করা হয় না ।  একাকীত্ব প্রিয় দুজন মানুষের বন্ধনটা কি ছিল সেটা অজানাই থেকে যায় । 
মারুফ ভাবে ,  এটা কি প্রেম ?  কি করে হয় ?  ওরা তো সেরকম কিছ বলেনি কখনো ।  অনামিকা ভাবে ,  আমার তো এক জীবনের প্রেম শেষ হয়ে গেছে ।  এ আবার কোন অনুভুতি ?  প্রতিদিন এত রাত জেগে কেন বসে থাকা ওর জন্য ?  মাঝে মাঝে একটু অপরাধবোধেও ভোগে অনামিকা ।  প্রাক সম্পর্কের প্রতি অবিশ্বস্ততা হয়ে যাচ্ছে কিনা ভেবে অস্থির হয় ।   মারুফেরও তো আরেকটা পূর্ব জীবন ছিল ।  সেদিন মারুফের কাছ থেকে সম্পর্কের সংজ্ঞা সম্পর্কিত একটা প্রশ্নের উত্তর শুনে অনামিকা দারুন কষ্ট পায় ।  মারুফও অন্যরকম অস্থিরতায় ভোগে । 
শুরুটা বন্ধুত্বই ছিল ,  কিন্তু বন্ধুত্বের গন্ডীটা আরেকটু গভীরতায় পৌঁছালে সম্পর্কটা ঠিক কি বুঝতে পারে না মারুফ ।  অনুভুতিকে নিয়ন্ত্রন করার কোন চেষ্টাই করেনি সে ।  চোখ বুঝে ভালোলাগায় ডুবে ছিল ।  সেদিন অনামিকার মুখ থেকে ন্যায় অন্যায় প্রশ্ন উঠে আসায় মারুফ দ্বিধান্বিত হয় ।  ভাবে ,  অনামিকা হয়তো ভুল থেকে বেরিয়ে আসতে চায় ।  অনামিকার আক্ষেপ অস্থিরতার কারন অনুমান করে মারুফ আরো বিব্রত হয় ।  কথায় কথায় কোথায় যেন খোঁচা লেগে যায় অনামিকার ।  চার বছরে এই প্রথমবারের মতো সেদিন অনামিকা ঘোষনা দিল ,  কাল থেকে সে আর কোন চিঠি লিখবে না ।  অবসান হোক সকল ভুল বোঝাবুঝির ।  মারুফও প্রবল তেজে জবাব দিয়েছিল -  চাইনা আর চিঠি যন্ত্রনা ।  নিয়ন্ত্রনহীন মুখ দিয়ে কীসব অস্থির শব্দমালা নির্গত হয়েছিল ।  
মারুফ বারবার স্ক্রীনের দিকে তাকায় ।  সত্যি সত্যি কোন চিঠি লেখেনি অনামিকা গত তিনদিন ।  সেও লেখেনি অভিমানে ।  
খুব অস্থির এবং শূন্য শূন্য লাগছে ।  কি করবে ?  আর কখনো যোগাযোগ হবে না ওদের ?  তা কি করে হয় ।  আজীবন বন্ধুতার বাঁধন কি একদিনের তর্কেই ছিঁড়ে যায় ?  অনামিকার ফোন নাম্বার আছে ওর কাছে ।  ফোন করবে ?  কখনো ফোন করেনি ।  ফোন করলে যদি না ধরে ,  যদি কঠিন কথা বলে ,  অপমান করে যদি ?  
এইসব নানান  ' যদি ' র আশংকায় ফোন করতে দ্বিধাবোধ করে ।  কিন্তু অনামিকাকে ফেরাতে হলে ফোন করা ছাড়া উপায় নাই ।  জীবনে প্রথমবারের মতো তাই ডায়াল করে অনামিকাকে ।  গলাটা শুনতে কেমন লাগবে ওর ?  মিষ্টি গলার মেয়ে নিশ্চয়ই ,  এত সুন্দর চিঠি লিখে ,  গলাটাও তেমন হবে ।  রিং হয় ।  কিন্তু ফোন ধরছে না কেউ ওই প্রান্তে ।  
বাজতে বাজতে কেটে যায় লাইন ।  দশবারের মতো ফোন করে মারুফ হতাশ হয় খুব ।  ইচ্ছে করে ফোন ধরছে না অনামিকা ?  তা তো হতে পারে না ।  নিশ্চয়ই ফোন থেকে দুরে আছে অনামিকা ।  গাড়ীর চাবিটা নিয়ে অফিস লক করে বাসার উদ্দেশ্যে রওনা দেয় মারুফ ।  বাসায় পৌঁছে আবার চেষ্টা করবে ।  দেড় ঘন্টার ড্রাইভ ।  আজকে রাস্তায় একদম ট্রাফিক নেই ।  ড্রাইভ করে আরাম হবে । 
হাইওয়েতে উঠে স্পীডটা একটু বেশীই তুলেছিল বোধহয় ।  অনামিকাকে ফোনে না পাবার হতাশার জেদটা পায়ের নীচে চেপে রাখা এক্সিলেটরের উপরই গিয়ে পড়ে অনেকটা ।  ফলে পাশের রাস্তা থেকে একটা লাল রঙের পিকআপ যখন আচম্বিতে উদয় হলো তখন ব্রেকে পা দেয়া হলেও খুব দেরী হয়ে গেছে ।  মারুফের গাড়ীটা শূন্যে তিনটা ডিগবাজি খেল এবং সশব্দ পতন ঘটলো কংক্রিটের হাইওয়েতে ।   তার কিছুক্ষন পর এম্বুলেন্স পুলিশের গাড়ী এসে হৈ চৈ শুরু করে ।   ঘন্টাখানেক পর একটা লাশ আর দুমড়ানো গাড়ী নিয়ে রাস্তাটা পরিষ্কার করে চলে গেল সবাই ।  আবারো নিস্তব্ধ হয়ে পড়ে আদিগন্ত বিস্তৃত হাইওয়েটা । 
রাতের গভীরে ঠিক ওই জায়গাটায় প্রান্তরের নিস্তব্ধতা চিরে ক্ষুদে একটা পাখির ডাক শোনা গেল হঠাৎ ।  দিনের পাখি ,  রাতে ডাকার কথা নয় ।  ডাকটা আসছে রাস্তার পাশের একটা কাঁটাঝোপ থেকে ।  কোন সুখপাখির ডাক নয় ,  একটা পরিত্যক্ত মোবাইলের রিং টোন ওটা ।  পাখির ডাকের সাথে স্ক্রীনে ভেসে উঠেছে উত্তর গোলার্ধের একটা দেশের ডায়ালিং কোড ।  কিছুক্ষন পরপর পাখিটা অস্থির ডেকে উঠছিল ।  ফোনটা অসংখ্যবার বাজলো সেই রাতে ।  ব্যাটারির চার্জ শেষ না হওয়া পর্যন্ত বেজেই গেছে সেটি । 
তারপর আর কখনোই ডাকেনি পাখিটা । 






ভাড়া কিংবা বিক্রি হইতে চাই



আমি একজন লেখক ।  ভালো বাংলা টাইপ করতে পারি ।  মাঝে মাঝে ইংরেজী কোটেশানও দিতে পারি ।  আমার কয়েকশো লেখা বাংলাদেশের নানান মিডিয়ায় প্রকাশিত ।  এবারের বইমেলায় আমার দুইখানা বই প্রকাশিত ।  মাঝরাতের টক শো ' তে মাসিক ২ / ৩ বার হাজিরা থাকে ।   আমি একজন নিরপেক্ষ সহনশীল প্রগতিশীল ব্যক্তি ।  মুক্তিযুদ্ধে চেতন অচেতন জাতীয় ঐক্যে বিশ্বাসী ।  আগামী তিনমাস ফ্রী আছি ।  ভাড়া কিংবা বিক্রি হতে চাই ।  যে কেউ চাইলে অগ্রিম বুকিং দিতে পারেন বিশেষ গ্রীষ্মকালীন ডিসকাউন্টে ।  আগে আসলে আগে পাবেন ভিত্তিতে .  .  .  .  .  .  . 
 *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
 ' কেয়ামতের দেরী নাই ,  সব লক্ষন পরিষ্কার ,  ১৪০০ বছর আগেই বলে দেয়া হয়েছিল ,  এই বছরই শেষ ,  তারপর কেয়ামত '  -  ছেলেবেলা থেকেই শুনে আসছিলাম ।  হাইস্কুলে ওঠার পর স্কুলে বসে ভাবতাম ,  আর যাই হোক ,  বাসায় ফেরার আগে যেন কেয়ামত শুরু না হয় ।  কিন্তু একবার কেয়ামত শুরু হলো মাঝপথে থাকতেই ,  প্রচন্ড ঝড় তুফানে উড়িয়ে নেয় নেয় অবস্থা ।  ওরকম কালো কুচকুচে মেঘ জীবনেও দেখিনি আগে ।  বই - খাতা - পোষাকআশাক ভিজে গেলেও নিরাপদ আশ্রয়ে গেলাম না কারন কেয়ামতের ময়দানে পাহাড় পর্বত সব তুলার মতো উড়িয়ে নিয়ে যাবে ।  সামান্য দালানে আশ্রয় নিয়ে কি হবে ।  কিন্তু কি করে যেন বাসায় পৌছে গেলাম এবং কেয়ামতও ক্ষান্ত দিল ।  কেয়ামত আরো অনেক দেখেছি পরে ,  কিন্তু ৩০ বছর আগের সেই কেয়ামতের কথাটা আজো ভুলতে পারিনা । 
কেয়ামতের আরেকটি লক্ষন নাকি লোকজন ধার্মিক হয়ে যাবে ।   ভন্ড মাতাল পাগল সকলেই ধর্মের গীত গাইবে ।  চারদিকে এখন ইসলামী জোশ এবং জুশ ।  সরবত থেকে ব্যাংকিং সর্বক্ষেত্রে ইসলামের ছোঁয়া ।  বাংলাদেশে তার সোল এজেন্সী দাবী করে জামাতে ইসলামী ।  একটা ভ্রুন প্রস্ফুটিত হবার পর থেকে দাড়ি গজানোর সময় পর্যন্ত এরা সেবা যত্ন দিয়ে ধর্মের পাল্লা ভারী করার মানসে হাসপাতাল স্কুল কলেজ বিশ্ববিদ্যালয় থেকে শুরু করে এনজিও ব্যাংক ইন্সুরেন্স পর্যন্ত প্রতিষ্ঠা করে রেখেছে ।  মওদুদীর ইসলামকে মানুষের মগজে ঢুকিয়ে সেটাকেই ধর্ম হিসেবে চালাতে চেয়েছে ।  
কিন্তু একাত্তর তাদেরকে ছাড়েনি বলে সফলতা আসেনি ।  জামাতের যতটা ধার্মিক সুনাম ,  তারচেয়ে অনেক বেশী রাজাকার দুর্নাম ।  যদিও ক্যাডার পুষেছে হাজার হাজার ,  মানুষের মনে ঢুকতে পারেনি আদিপাপে ।  তাই আদিপাপ সারাতে নতুন পথে নেমেছে জামাত ।  সেলিব্রেটি লেখকের অভাবে তাদের পত্রিকা জনপ্রিয়তা পায় না ।  ফুটবল ক্রিকেটে বিদেশী খেলোয়াড় হায়ার করার প্রচলন থাকলেও পত্রিকাগুলোতে ভিন্নমতের লেখক বুদ্ধিজীবি হায়ার প্রচেষ্টার জনক নয়া দিগন্ত এবং দিগন্ত টিভি ।  কাতারে কাতারে প্রগতিশীল চামড়া হায়ার করে গ্রহনযোগ্যতার সীমাকে উর্ধ্বগামী করছে দিনের পর দিন । 
ব্রাভো প্রগতিশীল ভাড়াটে লেখকদল !  !  !  অর্থের চেয়ে নীতি কোনকালে বড় ছিল না ,  কি বলেন ?  একসময় জামাতীরাই তো বিএনপির ঘাড়ে চড়ে ক্ষমতার মসনদে আরোহন করবেন ,  তখন তো তাদের ছাড়া চলবে না ।  ।  সবাইকে হাত না রাখতে পারলে এদেশে বাস করা মুশকিল ।  চোর পুলিশ হাকিম উকিল সকলকে সন্তুষ্ট রাখতে পারলেই নিরাপদ রাত্রিযাপন ।  
ওহে ভাড়াটে লেখকগন ।  বালবাচ্চা নিয়ে ভালো থাকুন ,  নিরাপদ রাত্রিযাপন করুন । 






অতিপ্রিয় অশুদ্ধ উচ্চারনগুলো



কন্যাকে স্কুলে পাঠানোর উপযোগী করতে আমার স্ত্রী বছরখানেক ধরে গলদঘর্ম হচ্ছে  ' অ আ ই '    ' ১ ২ ৩ '  কিংবা  ' A B C '  ইত্যাদি শেখাতে ।  বিদ্যাশিক্ষার ব্যাপারে আমার অপটুতা ও অমনোযোগিতার কারনে আমার উপর বিস্তর অভিযোগ তার ।  কারন আমি বাসায় ফেরামাত্র কন্যার অনুসন্ধিৎসু চোখটা বই - খাতা - পেন্সিল ছেড়ে আমার হাতের মুঠোয় - পকেটে - ব্যাগে লুকানো কিছু আছে কিনা সেদিকেই ঘুরতে থাকে ।  প্রতিদিন কলিংবেল বাজা মাত্র ভেতর থেকে প্রথম যে তীব্র ধ্বনিটা শোনা যাবে সেটা হলো  ' বাবা এসেছেএএএএএএএ '   এবং প্রবেশমাত্র দ্বিতীয় বাক্যটা  হবে ,   ' আমা - জন্ন কী এনেছো ?  ' 
তুচ্ছ কিছু হলেও আনবো ওর সেই বিশ্বাসটা এত গভীর যে কখনো কিছু আনতে ভুলে গেলেও সে আঁতিপাঁতি করে সবগুলো পকেট তল্লাশী করে কিছু না পেয়ে একটা গোল পয়সাও যদি খুঁজে পায় বলবে ,   ' বাবা এটা এনেছো আমার জন্ন '  ?  আমি মিথ্যে হলেও বলি ,   ' হ্যাঁ ।  আমার যা আছে সব তোমার ।  '  ওর মিষ্টি অশুদ্ধ উচ্চারনে  ' জন্ন '  শব্দটা আমার ভীষন প্রিয় ।  ওটা শোনার জন্য আমি নানান বাহানা করি ।  কেবল এটাই নয় ওর আধো বোলের ভুল উচ্চারনগুলো এত প্রিয় হয়ে গেছে যে ওর সাথে কথা বলার সময় নিজেও ওর মতো করে বলার চেষ্টা করি ।  
প্রত্যেক বাচ্চার নিজস্ব কতগুলো উচ্চারন থাকে ।  যা সে নিজ থেকেই আবিষ্কার করে এবং বেশ কিছুদিন মেতে থাকে ওই উচ্চারনে ,  একসময় আমরাও অভ্যস্ত হয়ে যাই সেই উল্টাপাল্টা উচ্চারনে ,  ভালোবাসতে শুরু করি সেগুলো ।  তবে আমরা অভ্যস্ত হতে হতে বাচ্চাটা একসময় সঠিক উচ্চারন শিখে ফেলে যা এতদিন গলদঘর্ম হয়েও শেখাতে পারানি ।   সঠিক উচ্চারন শিখে ফেলার পর পুরোনো ভুল উচ্চারনগুলো আর পারে না এবং মজার ব্যাপার হলো তখন ভুল উচ্চারনগুলো শোনার জন্যই মন কেমন করে । 
দু বছর বয়স থেকেই  কন্যা আমার কিছু কিছু শব্দ উল্টো করে উচ্চারন করতো ।  যে কোন শব্দের মাঝের অক্ষরটাকে নিপুনভাবে শেষে নিয়ে যেতো ,  শেষের অক্ষরটাকে মাঝখানে আনতো ।  নির্দিষ্ট কিছু বস্তুর উচ্চারন সেভাবেই করতো ।   যেমন ওর প্রথম রং চেনা হলো  -  গোলাপী কিন্তু উচ্চারন করতো  ' গোপালী '  ।  আমরা ওটা শুনতে শুনতে ওর সাথে বলতে বলতে এত অভ্যস্ত হয়ে পড়ি যে দোকানে কিছু কিনতে গেলে বলে বসতাম  -  ভাই ওই গোপালী জামাটা দেন তো ?  সেরকম আরো কটি শব্দ  ' পটেক ( পকেট )  '  ,   ' জিবালা /  জিপালী ( জিলাপী )  '  ,   ' কলমা ( কমলা )  '  ,  আরো কত হাবিজাবি শব্দ । 
গুটি গুটি পায়ে বড় হচ্ছে আমার মেয়ে ,  শুদ্ধ হচ্ছে উচ্চারন ।  গোপালী না বলে এখন শুদ্ধস্বরে বলে গোলাপী ।  আগামী বছর থেকে স্কুলেও যাবে হয়তো ।  আমার খুশী হবার কথা ।  কিন্তু আমার কানটা তৃষ্ণার্ত হয়ে থাকে ওর আধোবোলের অশুদ্ধ উচ্চারনগুলোর জন্য ।  বারবার শুনতে ইচ্ছে করে সেই উচ্চারন যা প্রতিদিন দ্রুততার সাথে ভুলিয়ে দিচ্ছে ওর মা দাদী ফুপুরা ।  কিরকম অদ্ভুত চাওয়া মানুষের ! 






সফল অযাত্রা



 - চলেন যাই ।  ভুটান যেতেই হবে । 
 - হ্যাঁ যেতেই হবে ।  সিদ্ধান্ত যখন নিয়েছি এবার যেতেই হবে । 
 - আর তেড়িবেড়ি চলবে না ।  এক্ষুনি বেরোন । 
 - হ্যাঁ এক্ষুনি বেরুতে হবে ।  নইলে দেরী হয়ে যাবে । 
 - দাঁড়ান আমি জুতোটা পরে নেই । 
 - আচ্ছা পরেন ,  আমি কাগজপত্র গুছিয়ে নেই । 
 - আচ্ছা গোছান । 
গোছানো হলে বেরিয়ে পড়লাম ।  আমি আর আশরাফ সাহেব ।  পথে সাইদুল সাহেব ফোনে বললেন তিনিও যাবেন ।  তাকেও নিলাম তুলে গাড়ীতে ।  আমরা তিনজন ।  সাইদুল সাহেব ,  আশরাফ সাহেব ,  আমি ।  ষাট ,  পঞ্চাশ ,  চল্লিশ ,  এই তিন বয়সের তিনজন ।  চরম ও পরম উৎসাহী ভ্রমন পিয়াসী ।  তিনজনের কমে ভ্রমন আনন্দ নেই ।  ভুটান যাবার স্বপ্নটা দুই বুড়োর ভেতর সঞ্চারিত করতে পেরে আমি পুলকিত ।  খরচ নির্ঘাত অর্ধেক কমে যাবে আমার । 
পথে ঠান্ডা পানীয় কিনলাম রাস্তার পাশের দোকান থেকে ।  একটাই কিনতে চাইছিলাম ,  কিন্তু বাকী দুজন ডাক্তারের বারন ভুলে হা করে তাকিয়ে আছে ।  কি করি ,  তিনটাই কিনতে হলো ।  গাড়ীতে বসে ভুস ভুস করে শেষ করে ফেললাম ।  আশরাফ সাহেবের গাড়ীটায় চড়ে আরাম ।  ভুটান যেতে গাড়ীটা তেঁতুলিয়া সীমান্ত পর্যন্ত যাতে যায় সে ব্যবস্থা নিতে হবে ।  আরামের যাত্রা হোক ।  সবকিছু ঠিক ঠাক ।  যাত্রার শুরুটা ভালো হলে সব ঠিক । 
গন্তব্যে গিয়ে দেখি বিশাল লাইন ।  রোদে পুড়ছে লাইন ।  লাইনে দাঁড়ানো শিশু বৃদ্ধ যুবক নারী এমনকি অসুস্থ মানুষও ।  লাইনে দাঁড়াতেই হবে ।  একেকজনের ডাক আসছে ,  ফিরে আসছে অনেক পর ।  আমাদের লাইন রাস্তার উপর চলে এসেছে ।  রোদের নীচে ।  তবু ভুটান যাবার স্বপ্নের ছাতাটা মাথার উপরে গনগনে সূর্যের উত্তাপটা উপেক্ষা করলো ।  হিমালয় মাথায় নিয়ে আমরা লাইনে দাড়াই ।  আরেকটু সময় ।  ক্লিয়ারেন্সটা পেলেই হবে ।  আহ্ ।  ভ্রমন কি তৃপ্তিদায়ক ব্যাপার ! 
সাইদুল সাহেব একটু অধৈর্য মানুষ ।  একঘন্টায় লাইন দুই গজও এগোয়নি ।  কি করছে লোকজন ভেতরে ।  একটা কাগজ দেখতে এত সময় নিলে কেমনে কী ।  ভুটান পৌঁছাতে তো রাত বারোটা পেরিয়ে যাবে ।  
যাবো ভুটান কিন্তু পেরোতে হবে ভারত ।  ভারতে ঢুকে আবার ভারত পেরোতে হবে ।  হ্যাপা কম না তাই ।  ভারতের কাছে জবাবদিহি করতে করতে কাহিল সবাই ।  কেনু ভুটান যাবে ,  কেনু কেনু কেনু ?  ভারতে কী ওই সৌন্দর্যের কমতি আছে ?  ছাড়ো ডলার কিছু ভারতে ছড়ায়ে যাও ।  এই কারবার । 
সূর্যের তাপের সাথে পাল্লা দিয়ে হতাশা বাড়তে থাকে ।  পাকস্থলীতে কোল্ডডিংক্সগুলো গড়বড় শুরু করেছে খালি জায়গা পেয়ে ।  সাঈদুল সাহেব হার্টের রোগী ।  মাথার টেপমার খারাপ হয়ে যাচ্ছে ।  আশরাফ সাহেব উৎসাহী মানুষ ।  মালয়েশিয়া ব্যাংককে হরদম যাতয়াত থাকলেও দরিদ্র ভুটান যাবার কথা ভাবেনি কখনো ।  আমার কাছ থেকে অভিনব ভ্রমনের প্রস্তাব পেয়ে উৎসাহী হয়েছিলেন ।  দেখা গেল বেলা বাড়ার পর থেকে আমাদের দুজনের হতাশার মিটারের উর্ধ্বগতি তার মধ্যেও সঞ্চারিত হচ্ছে । 
লাইনে দাঁড়ানোর অনভ্যাসে তিনজনের মাথাই দুঘন্টার মধ্যে নড়বড় হয়ে গেল ।  অধৈর্যের মিটারটা যখন চরম শিখরে সাইদুল সাহেব তখন উঁকি দিলেন কাউন্টারের ভেতরে ।   দরজাটা ভেজানো ছিল বলে মৃদু ঠেলা দিয়ে রাগ চেপে মাখন গলায় ভেতরের কেরানীকে জিজ্ঞেস করে ,   " দাদা আর কতক্ষন লাগপে ?  " 
কিন্তু জবাবে ভেতর থেকে যে হুংকার আসে তা ছিল অপ্রত্যাশিত ।  সবাই চমকে উঠে ।  আমরা ভয় পেয়ে যাই  -  " গেট আউট "  শব্দটা শুনে ।  আমি সাইদুল সাহেবের রগ চিনি ।  বুড়ো মারাত্মক ক্ষ্যাপাটে ।  সহজে সহজ ,  কঠিনে কঠিন ।  জীবনে কারো কাছ থেকে এই শব্দটা শোনেনি ।  পাল্টা আক্রমন হবে নিশ্চিত । 
সাইদুল সাহেব দুই সেকেন্ডেরও কম সময়ে তার মোলায়েম কন্ঠকে  ' তোর গেট আউটের গুষ্টি কিলাই ইউ বাস্টার্ড '  - এ রূপান্তর করে ভেতরে ঢুকে যে ভাষায় পাল্টা হুংকার শুরু করলো ,  তা মাথার উপরে ছাদ না থাকলে আকাশের জমাট মেঘের সাথে ধাক্কা খেয়ে বজ্রবৃষ্টির তুফান সৃষ্টি করতো খুলশীর পাহাড়ে ।  যেমন মাল্টি ল্যাংগুয়েজ তেমনি স্পীকারের ভোল্টেজ ।  আমরা কানে আঙ্গুল দিলাম আর লাইনে দাঁড়ানো লোকজন ডিনামাইট ফাটার প্রতিক্রিয়ায় ছুটোছুটি শুরু করেছে যেন হাইড্রোজেন বোমা মারা হয়েছে ।  প্রধান ফটক বন্ধ করা হলো দ্রুত ।  
কিছুক্ষন পর সাঈদুল সাহেবকে পুলিশের দুজন সেপাই দুই বগলে আলগে ধরে  ' আয় ব্যাটা আজ তোরে মজা দেখাই '  ,  বলে গেটের বাইরে নিয়ে যেতে দেখে আশরাফ সাহেব আর আমি বোবা এবং অন্যমনস্ক হয়ে গেলাম তড়িৎ ।  এখন আমাদের চিত্ত চঞ্চল হলেই ধরা পড়ার সম্ভাবনা ।   নিশ্চিত বুঝলাম গ্রেফতার করা হলো সাঈদুল সাহেবকে ।  তাতে আমাদের করার কিছু নাই ।  বাঘে ছুঁলে আঠারো ঘা ,  পুলিশে ছুলে ছত্রিশ ঘা ।  এখন আমাদের উত্তম কর্তব্য হলো নিরাপদ জায়গায় গিয়ে সাঈদুল সাহেবকে রক্ষা করার চেষ্টা করা ।  নিজে বাঁচো অন্যকে বাঁচাও ।  লিভ এন্ড লেট লিভ ।  
তাছাড়া এই মুহুর্তে সাঈদুল সাহেবকে বাংলাদেশ সরকারের আতিথ্যে না পাঠালে অন্যায় হবে ,  কারন হুংকারটা উনিই দিয়েছিলেন ।  কিন্তু মুশকিল হলো পুলিশ যে কোন গ্রেফতারের পর সঙ্গীসাথীর খোঁজ করে ।  যেন দলবদ্ধভাবেই পরিকল্পনা ছাড়া এদেশে কোন কাজ হয় না ।  সেক্ষেত্রে আমাদেরও রাজ অতিথি হবার হুমকি থেকে যায় । 
সুতরাং আমরা  ' তার সাথের লোক না '  মনোভাব নিয়ে সটকে গেলাম দুতাবাসের ভেতর থেকে ।  কিন্তু গাড়ীর কাছে গিয়ে পৌঁছাতে না পৌঁছাতেই পেছন দিয়ে সাঈদুল সাহেবের গলা শুনে রাস্তার আলকাতরায় পা আটকে গেল আমাদের - 
 - কই যান ? 
 - যাই না তো
 - গাড়ীতে কেন ? 
 - আপনার সাথে যাবার জন্য
 - আমি কোথায় যাই
 - পুলিশের সাথে
 - পুলিশ কোথায় নেবে
 - থানায় বা হাজতে
 - আপনারা কোথায় যাবেন
 - আপনার সাথে সাথে
 - সাথে কই ?  গাড়ীতে উঠছেন যেন
 - উঠছি না ,  আপনাকে এগিয়ে দিতে যাচ্ছি
 - আমাকে এগিয়ে দিতে হবে না ,  আমিই আপনাদের এগিয়ে নিয়ে যেতে আসছি ।  আসেন ,  আমার সাথেই যাবেন ।  পুলিশ ডাকে আপনাদেরকেও
 - আমাদেরও ?   ( দুজন একসাথে কঁকিয়ে উঠলাম ) 
বুড়ো সাঈদুল সাহেব ফাঁসিয়ে দিল আমাদের ।  ভুটান না গিয়ে সেবার গেলাম হাজতে ।  ভারতীয় দুতাবাসের কাগজপত্র তছনছ করে মূল্যবান দলিলপত্র লুট করার গভীর ষড়যন্ত্রের অপরাধে তিন বছর তিন মাসের জেল হয়ে গেল তিন জনের । 






যে গল্পটি লেখার কোন মানে হয় না



এ এক না হওয়া ভ্রমনের গল্প ।  
সে একই গল্প বারবার বলে ।  সেও একই গল্প বারবার শোনে ।  সে একই ঝগড়া বারবার করে ,  সেও একই তর্কে লিপ্ত হয় বারবার ।  পুরোনো গল্পগুলিই ফিরে আসে বারবার ।  উল্টে পাল্টে একই গল্পকে নানান ভঙ্গীতে বলে ।  চর্বিত চর্বন যেন ।  তবু এই চর্বনে অসীম তৃপ্তি ।  কারন গল্পগুলো কখনো পুরোনো হয় না ।  যতবার শোনে ততবার মনে হয় নতুন একটি গল্প ।  সেই গল্পটা যাতে মানুষ কেবল দুজন ।  সেই চিরচেনা প্লট ।  আদি সময় থেকে যা হয়ে এসেছে ।  তার সাথে একশো কিংবা এক হাজার বছর আগে দেখা হলেও একই ঘটনা ঘটতো হয়তো ।  
আজ সোমবার ।  বহুচর্বিত গল্পটি আবারো সে বলে ,  ও শোনে ।   শনিবারও এই গল্পটা বলেছে ,  বিষুদবারেও বলেছে ।  প্রতিবারই মনে হয়েছে গল্পটা নতুন ।  এখনো মনে হচ্ছে প্রথম শুনলো গল্পটি ।  বিভ্রান্তিময় কথোপকথনটা শোনা যাক এবার । 
 *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
কিছু মানুষের সাথে দেখা হয়ে যায় প্রতীক্ষা ছাড়াই ।  ওর জন্য তার কোন প্রতীক্ষা ছিল না ।  ওর আসার কোন কথা ছিল না ।  ও উঠে পড়েছিল অন্য একটা ট্রেনে ।  সেই ট্রেনটি তার ষ্টেশানে থামার কথা ছিল না ।  তবু একটা অনির্ধারিত সিগন্যালে ট্রেনটা আটকে গেলে তার সাথে চোখাচোখি হয় ।  সে প্ল্যাটফর্মের এক পাশে দাড়িয়ে আছে নিঃসঙ্গ ।  তার দাঁড়িয়ে থাকাটা ঠিক কোথাও যাবার জন্য না ।  আবার কারো জন্য প্রতীক্ষাও ঠিক না ।  সে দাড়িয়ে আছে নিঃসঙ্গ ।  ও যখন জানালা দিয়ে দেখলো ,  তখনো জানতো না সে কেন দাঁড়িয়ে আছে ।  ভেবেছে দাঁড়ানোর উদ্দেশ্য কোন একটা ট্রেনে চড়া ।  কিংবা কাউকে স্বাগত জানানো ।  কিন্তু তার তাকানোর ভঙ্গীতে কাউকে স্বাগত জানাবার কোন লক্ষন নেই ।  সে কাউকে খুঁজছে না ।  দৃষ্টি তার নির্মোহ স্বচ্ছ ।  তার নিটোল দৃষ্টি দেখে কিছু বোঝার উপায় নেই । 
তবু জানালা দিয়ে তার সাথে চোখাচোখি হয়ে গেলে একটা চেনা হাসি দেখা দেবে প্ল্যাটফর্মে দাঁড়ানো মেয়েটির চোখে ।  লোকটা অবাক হবে অচেনা মেয়ের মুখে চেনা হাসি দেখে ।  ট্রেনটা ওখানে দাঁড়াবার কথা ছিল না ।  লোকটার ওই ষ্টেশানে নামার দরকার ছিল না ।  কিন্তু ওই হাসিতে কি ছিল ।  লোকটা দুম করে নেমে পড়লো ষ্টেশানে ।  অনির্ধারিত যাত্রাবিরতি যেন ।  কেন নামলো ?  মেয়েটা তো ডাকেনি তাকে ।  কেবল একটু হেসেছে ।  সেই হাসির কারন জানে না সে ,  তবু সে মুগ্ধ হয়ে নেমে পড়েছে ।  মেয়েটা কি ভাবছে ছেলেটা জানে না ।  এমনকি সে আদৌ জানে না ঐ হাসিটা তার উদ্দেশ্যে ছিল কিনা ।  নাকি শ্রেফ আনমনা একটা হাসি ছিল ।  তবু হাসিটা তার কোথাও লেগেছে ,  বেজেছে কোনখানে । 
ওই হাসিটা দেড়যুগ আগে আরো একজন হেসেছিল ।  কেন হেসেছিল তা জানতে চেয়ে বিব্রত হয়েছিল তখন সে ।  কারন আগের সেই মেয়েটি অস্বীকার করেছিল হাসিটা ।  বলেছিল ওই হাসিটা তাকে উদ্দেশ্য করে হাসেনি ।  হাসি এসেছিল তাই হেসেছে ।  অন্য কোন অর্থ নেই ।  বিভ্রান্ত হয়ে ফিরে এসেছিল যুবক ।  ভুল দরোজায় নক করেছিল ।  আজো সেরকম উদ্দেশ্যহীন হাসি ।  অনেক বছর পেরিয়ে গেলেও সেই পুরোনো শূন্যতাটা তাকে উদাস করলো হঠাৎ ।  তাই তাকে নামতেই হলো অনির্ধারিত গন্তব্যে ।  জানতেই হবে কেন তার দিকে চেয়ে হাসলো ওই তরুনী । 
তরুনীর বুকে তখন খাঁ খাঁ শূন্যতা ।  কোথাও হাহাকার করছে এক হারানোর বেদনা ।  তার কোথাও যাবার ছিল ,  কিন্তু তার ট্রেনটা আসেনি ,  কিংবা ট্রেনটি তার যাত্রা বাতিল করেছে অথবা সেই ট্রেনের পথসঙ্গী অন্য কোথাও নেমে গেছে ।  সব মিলিয়ে বিষাদক্লিষ্ট তরুনী ।  কিন্তু এই ট্রেনটি থামতেই এত মানুষের মধ্যে এই মুখটা দেখে তার খুব মায়া হলো ।  এই ট্রেনটি এখানে থামার কথা না ।  তবু থেমে গেছে কোন কারনে ।  যেখানে সে দাঁড়িয়েছে সেখানে ট্রেনটার ওই জানালার খোপটিতে সেই অদ্ভুত মানুষটাকে দেখলো ।  শ্রদ্ধাবোধ জাগলো ,  ভরসা দেখলো চোখটাতে ,  কোন ফাঁকে একটা মায়াবী হাসি বেরিয়ে গেল তার নিজের অজান্তেই ।  কেন এত আপন মনে হলো অচেনা মানুষটাকে ? 
কাজটি ঠিক হলো কিনা বুঝলো না ।  কিন্তু লোকটাও আজব ।  হুট নেমে পড়ছে ট্রেন থেকে ।  তবুও তরুনী অবাক হলো না ,  ভয় পেলো না লোকটার আগমনে ।  কী যেন আছে ,  কেমন অদ্ভুত এক নির্ভরতার সন্ধান করল মানুষটার ভেতর ।  এই নির্জন ষ্টেশানে অচেনা মানুষকে কতটা ভরসা করা যায় ।  কিন্তু মানুষটা কাছে আসা মাত্র সে কথা বলতে শুরু করলো যেন অনেক দিনের চেনা ।  ভুলে গেল মাত্র এখুনি ট্রেন থেকে নেমেছে লোকটি ।  পরিচয় উদ্দেশ্য কোন কিছু না জেনেই ওরা কথার বৃষ্টি ঝরায় ।  অঝোর ধারার কথাবৃষ্টি চলে ।  এত বৃষ্টি কেউ কখনো দেখেনি । 
কথায় কথায় লোকটার জানা হয়ে যায় তরুনীর কাহিনী ।  একেকটা পর্ব তার ভীষন বিস্ময়কর ।  কিন্তু বিস্মিত হবার বদলে অশ্রুসিক্ত হয় লোকটা ।  এই প্রথম কোন এক নারী তার চোখে জল এনেছে ।  লোকটি তার নিজের কাহিনীও ব্যক্ত করে ।  তরুনী তার কাহিনী শুনেও বেদনার্ত সহমর্মী হয় ।  দুজনে প্রবল উৎসাহে কথাবিনিময় করতে থাকে যেন ট্রেনটা ছেড়ে দেবার আগেই সবকিছু বলা হয়ে যায় ।  তবে তরুনী মাঝে মাঝেই আনমনা হয়ে যায় তার না আসা ট্রেনটার জন্য ,  গন্তব্যের জন্য । 
তরুনীর ইচ্ছে হয় লোকটাকে বলে ,   ' নেমে পড়ো এই ষ্টেশানে ।  আমাদের গল্প অনেক বাকী আরো ।  '  লোকটার ইচ্ছে হয় বলে ,   ' উঠে পড়ো আমার ট্রেনে ,  এখনো অনেক গল্প বাকী ।  যেতে যেতে বলি ।  '  কিন্তু দুজনেই জানে ট্রেনে আর কোন আসন খালি নেই ।  তাই মুখফুটে বলা হয় না কিছু । 
গল্প করা ছাড়া ওদের আর কোন কাজ নেই ।  কেবল গল্প ,  কেবল কথা ।  এত কথা ।  তবু শেষ হয় না কথা ।  আনমনা মেয়েটা ভাবে ,  এরকম কথা তো আগেও বলেছি ওর সাথে ,  যে নেমে গেছে অন্য ষ্টেশানে ।  একে বিশ্বাস করি কি করে ,  এও তো চলে যাবে একটু পরেই ।  হতাশায় কেঁদে ফেলে মেয়েটি ।  ঝগড়া করে লোকটার সাথে ।  লোকটাও অবুঝ ,  তরুনীর আনমনা মুখ দেখে কখনো কখনো কষ্ট পায় ,  হাত ছেড়ে উঠে যেতে চায় ট্রেনে ।  কিন্তু আবার তরুনীর চোখে ফিরে তাকিয়ে খুঁজে পায় আশ্রয় ,  সেই আশ্রয়কে হাতছাড়া করতে পারে না সে ।  আবারো হাত ধরে এসে তরুনীর ।  লোকটার এই  ' ফিরে আসা '  ভীষন ভরসা দেয় তরুনীকে ।  এই  ' ফিরে আসা ' য় ভালোবাসার আভাস পায় সে ।  ভালোবাসার জন্যই তো তার সকল কান্না ।  যদিও সে লোকটার ভালোবাসা চায় না ,  সে চায় তার  ' না আসা '  ট্রেনের ভালোবাসা ।  তবু ইচ্ছে করে এর হাত ধরে কিছু সময় বসে থাকি ।  শান্তি খুঁজি । 
এইখানে এসে একটা দ্বিধাদ্বন্দ ভুলবোঝাবুঝি বিভ্রান্তির সময় কাটে ।  মানুষটা ভুল ষ্টেশানে নেমে পড়লেও তার প্রতি মায়াজালে আবদ্ধ হয় তরুনী অজ্ঞাত কারনে ।  সেই মায়াকে কৃতজ্ঞতা হিসেবে নিয়েও কোন এক মুহুর্তে ভালোবাসা ভেবে ভুল করে লোকটা ।  ভাবে তরুনীটি বুঝি তার প্রতি দুর্বল ।  তরুনী অনুমান করে লোকটার মনোভাব ।  বুঝেও স্পষ্ট নিষেধ করতে পারে না ।  কারন লোকটা তার নিঃসঙ্গ সময়ে সঙ্গ দিয়েছে ,  বন্ধুত্বের হাত বাড়িয়েছে ,  ভরসা দিয়েছে ।  
লোকটার প্রতি তার অনেক কৃতজ্ঞতা ।  লোকটাকে বিমুখ করে বলতে ইচ্ছে হয় না  " ভাই ,  আপনার প্রতি আমার প্রচুর কৃতজ্ঞতা ।  কিন্তু আপনাকে ভালোবাসা সম্ভব নয় আমার ।  আপনার গন্তব্য আলাদা ,  আপনার বাহন আলাদা ,  আমি আপনার সাথে যাচ্ছি না ,  আপনি আমার সাথে থাকছেন না ।  সুতরাং ভুলে যান সব কিছু " 
কিন্তু লোকটাকে তার কিছুই বলা হয় না ।  কারন তার ভেতরেও  " কোন এক বোধ কাজ করে ।  স্বপ্ন নয় ,  প্রেম নয় ,  আরো এক বিপন্ন বিস্ময় .  .  .  .  .  .  .  .  "  
গল্পটা এখানে শেষ হবে না ।  কারন লোকটা ট্রেনে উঠে বসলেও তার মন পড়ে থাকবে এই ষ্টেশানে ।  গন্তব্যে নেমে হাঁটতে হাঁটতেও ভাবতে থাকবে এই ষ্টেশানের কথা ।  এই তরুনীর কথা ।  যে ভ্রমনের স্বপ্ন সে দেখেছে সেই স্বপ্নটা জাগিয়ে রেখে লোকটা এক অনন্ত পথে হাঁটতে থাকবে ।  হাঁটতে হাঁটতে .  .  .  .  .  .  .  .  . প্রবল জনারণ্যেও তার হৃদয় তৃষ্ণার্ত হয়ে থাকবে না হওয়া এক ভ্রমনের জন্য । 
অতঃপর সে নিজের জন্য একটা শান্ত্বনার সমীকরন দাঁড় করাবে -  কোন মানুষের জীবনেই সফল ভ্রমনের গল্প নেই । 






একজন সামান্য মানুষের অসামান্য তৃপ্তি



অর্থে দরিদ্র মানুষদের ভুলে থাকার মতো সাধারন স্বার্থপর মানুষ হয়েও  পাশের গ্রামের অষ্টম শ্রেনী পাশ সামান্য একজন আবসার হোসেনকে আমি ভুলতে পারিনা যে কারনে সেটাই বলবো এখন । 
আবসার হোসেনকে খুবই সামান্য একটা চাকরী পেতে সাহায্য করেছিলাম বেশ কয়েক বছর আগে ।  বেতন ছিল মাত্র ১২০০ টাকার মতো ।  চাকরীটা পেয়ে শহরের কোথাও মেস নিয়ে বসবাস শুরু করে সে ।  আর আমি নিশ্চিন্ত হই একটা মানুষের উপকার হলো ভেবে ।  কিন্তু দুমাস যেতেই আবসার একদিন আমার কাছে এসে হাজির ।  আমি ভাবলাম নিশ্চয়ই ঝামেলা পাকিয়েছে কোন ,  এখন প্রতিকার চাইতে এসেছে ।  মনে মনে আগেভাগেই বিরক্ত হওয়া শুরু করলাম ।  ব্যাটাকে চাকরী পাইয়ে দিয়ে ঝামেলার রাস্তা বের করলাম নাকি ? 
কিন্তু আমার স্বার্থপর চিন্তাটাকে লজ্জায় ফেলে আবসার একগাল সরল হাসি হেসে বললো ,   " স্যার বেতন পাইছি ।  গতমাসেও পাইছি ।   চাকরীটা খুব ভালো ,  আমি ভালো আছি ।  "   আমার বুক থেকে ভার নেমে যায় ।  যাক কোন ঝামেলা পাকায়নি । 
আরো দুতিন মাস পর আবারো এলো আবসার ।  ভাবলাম ,  এবার নির্ঘাত ঝামেলা হবে ।  কিন্তু এবারও সে আমাকে দুর্ভাবনামুক্ত করে ।  বোকার মতো হাসি হাসি মুখে বলে ,   " স্যার চাকরী ভালো চলছে ,  খুব আরামে আছি ।  "  আমি হাঁপ ছাড়ি । 
ছমাস কোন খবর নাই ।  তারপর একদিন হন্তদন্ত হয়ে ছুটে আসতে দেখলাম ওকে ।  এবার বুঝি রক্ষা নাই ,  নিশ্চয়ই বিরাট কোন ঘটনা হবে ।  চেহারায় মলিনতা দেখা যাচ্ছে ওর ।  কাছে আসতেই জিজ্ঞেস করলাম ,   " কি রে ,  কোন সমস্যা হইছে ?  " 
 " একটু সমস্যা হইছিল স্যার ।  বাড়ী গেছিলাম বিষুদবার ,  শনিবার আসতে পারি নাই ,  রোববার আসার পর বসের বকা খাইছি ,  একদিনের বেতন কাটা গেছে "  কিছুটা বিমর্ষ সুরে বললো । 
এইবার আমি সত্যি চিন্তায় পড়লাম ।  ব্যাটা কাজে ফাঁকি দিয়ে বাড়ী যাবে ,  আর আমাকে আমাকে বেতন না কাটার সুপারিশ করতে হবে ।  নতুন ঝামেলা দেখি !  কিভাবে পাশ কাটানো যায় দ্রুততম বেগে ভাবতে লাগলাম । 
কিন্তু এইটা আবসার ।  আবারো আমাকে বিপদমুক্ত করে তার শেষ কথাটি দিয়ে । 
 ' কোন সমস্যা নাই স্যার ,  বেতন কাটা গেছে আমার দোষে ,  চাকরী তো কাটা যায় নাই ।  আমি ভালো আছি ।  যাই কাজে যাই .  .  .  .  .  .  '  ।  এবারও সেই দিলখোলা হাসি দিয়ে চলে যায় আবসার । 
আমি তার চলে যাওয়া পথের দিকে তাকিয়ে সুক্ষ্ণ একটা ঈর্ষা আর ভালো লাগায় ভুগি ।  তার চেয়েও বেশী বিস্ময় ।   এত অল্পে এতটা তুষ্ট হবার যাদুটা কি ?  আবসারের টাকা নাই কিন্তু তুষ্ট হবার সেই দুর্লভ ক্ষমতাটা আছে ।  আমার টাকা আছে কিন্তু অল্প নিয়ে সুখী হবার সেই ক্ষমতাটা নাই ।  তাহলে মানুষ হিসেবে আবসার বড় নাকি আমি ?  আমার চিন্তার কোন সমীকরন মেলাতে পারি না ।  কেবল দুরে হেঁটে যাওয়া ছোটখাটা কিন্তু তৃপ্ত মানুষ আবসারকে আমার চেয়ে অনেক বড় মনে হতে থাকে । 






বসে বসে শিকার হবো নাকি বরাহ শিকারে যাবো ? 



খুব নিরীহ জাত এই বাঙালী ।  সহজ সরল জটিল কুটিল মুখচোরা বাকোয়াজ কাপুরুষ এই জাত ।  কিন্তু উপমহাদেশে হাজার বছর ধরে সবগুলো বড় বড় ঘটনার জন্মদাতা এই সরল জটিল কাপুরুষ বাঙালী জাতি ।  মইল্যা বা টেংরা মাছের ঝোল কিংবা কচুঘেচুর ভর্তা অথবা নিতান্তই একটা পোড়া মরিচ দিয়ে মোটা চালের সাদা ভাত খাওয়া এই জাত দধি - মাখন -  রুটি - মাংস খাওয়া পাঞ্জাবী দানবের সাথে সম্মুখ লড়াইয়ে রুখে দাঁড়িয়েছিল ১৯৭১ সালে ।  বিজয় ছিনিয়ে নিয়েছিল ১৬ই ডিসেম্বর । 
সেদিনের সেই পাকিজাত দানবের ভাব - বংশধর বরাহের বাচ্চা জামাত - শিবিরের উত্থান ঘটেছে আবারো এই বাংলাদেশে ।  রাজশাহী বিশ্ববিদ্যালয়ের হলে হলে ধারালো চাপাতি দিয়ে ছিন্ন করছে আমার ভাইয়ের হাত - পা - রগ - পেট - বুক ।  অস্ত্রহাতে মহড়া দিচ্ছে চট্টগ্রাম বিশ্ববিদ্যালয় ,  রাজশাহী বিশ্ববিদ্যালয় সহ আরো অনেক জায়গায় । 
আমাদের কি এখন নির্বাক শোকে পাথর হয়ে থাকার সময় ?  নাকি বসে বসে ওদের পরবর্তী শিকার হবার সময় ?  আমরা কি দেয়ালে পিঠ ঠেকে যাওয়া পর্যন্ত অপেক্ষা করবো ?  নাকি কুত্তার বাচ্চাগুলোকে এখুনি গলা টিপে ধরবো ? 
আমার ভেতরে বারুদ ,  আমার ভেতরে বারুদ ,  দারুন টগবগ করে ফুটছে !  ! 
ওহে গনতান্ত্রিক সরকার ,  স্বরাষ্ট্র মন্ত্রনালয় ,  আইনশৃংখলা বাহিনী ,  তোমরা যদি না পারো তাহলে সরিয়ে রাখো আইনের বই ,  মানবাধিকার ,  গনতন্ত্র ,  সহনশীলতা ।  আমি সুশীল থাকতে পারবো আর ।  আমার ভেতরে বিদ্রোহের আগুন ,  আমি জ্বলছি প্রতিমুহুর্তে ,  নিরন্তর জ্বলছি ।  আমি জ্বলবো নিঃশেষ হবার আগ পর্যন্ত ।  
কিন্তু জ্বলে পুড়ে ছাই হবার আগে আমাকে একটা বিষ্ফোরনের সুযোগ দাও ,  একটা মাত্র বিস্ফোরন ।  সেই বিস্ফোরনে আমি বাংলাদেশকে চিরতরে রাজাকার মুক্ত করতে চাই ।  রাজাকারের আস্পর্ধা এই বাংলাদেশ আর সহ্য করবে না ,  একদিনও না । 






চাটগাঁ থেকে ঝটিকা যাত্রায় দ্রুততম বইমেলা দর্শন



নানান কাজের যন্ত্রনায় বইমেলায় যেতে পারিনি বেশ কবছর ।  চাটগাঁ থেকে যথেষ্ট সময় নিয়ে না গেলে পোষায়ও না ।  কিন্তু গেল শনিবার ঘুম থেকে উঠে দুম করে সিদ্ধান্ত নিলাম চাকরীবাকরির গুল্লি মারি ,  আজকেই ঢাকা যাবো ।  হয় আজ ,  নয়তো কোনদিন না ।  
সেদিন অফিস পুরোদমে খোলা ।  অফিসে না গিয়ে সকাল নটায় সিদ্ধান্ত নিলাম যে দশটার সময় আমি ঢাকা রওনা হতে চাই ,  যে কোন মূল্যে ।  কঠিন সিদ্ধান্তটা কিন্তু নিয়েছি বাস ট্রেনের টিকেট না করেই ।  বীরত্বটা দেখাতে গিয়ে ডন কুইক্সোটের চেয়েও খারাপ অবস্থা হতে পারতো আমার ।  কারন পায়ে হেঁটে চট্টগ্রাম থেকে ঢাকা পৌছানো অসম্ভব ।  আমার প্রতিজ্ঞা শুনে বউতো প্রায় বিদ্রুপের একটা হাসি দিল যেটা আমার জেদকে দশগুন বাড়িয়ে দিল ।  
গোসল খাওয়া সেরে পৌনে দশটায় তৈরী হয়ে নিয়ে অনিশ্চিতের মতো সোহাগ পরিবহনে ফোন করে বললাম ,   " ভাই এক্ষুনি ঢাকা যেতে হবে আমার ,  একটা সীট কি দেয়া যাবে ?  ড্রাইভারের পাশের সীট হলেও চলবে ।  "   নিশ্চিত জানি সুশীলতর একটা কন্ঠে বলা হবে ,   " ভাই বিকেলের আগে আমাদের আর কোন বাস নাই ।  "  
কিন্তু সব ধারনা - বিদ্রুপ অনুমান মিথ্যে প্রমান করে বলা হলো  -   " একখানা সীট খালি যাচ্ছে ,  তবে বাস ছাড়বে ঠিক দশটায় "  ।  
আর পায় কে আমাকে ?  ঝড়ের মতো ছুটে গিয়ে হাজির হলাম বাস কাউন্টারে ।  জানালার পাশে পছন্দের ডি৪ সীটটা ডাক দিল আমাকে -  আয় বেটা বইমেলা ঘুরে আসি ।  
সেই অদ্ভুত সিদ্ধান্তে ঢাকা পৌঁছালাম সন্ধ্যের বেশ আগে আগেই ।  এক বন্ধুকে যোগাড় করে বইমেলা পৌঁছাতে পৌঁছাতে সন্ধ্যে সাতটা ।  মেলায় কে কে থাকবে জানতাম না ।  নানা জায়গায় ফোনে যোগাযোগ করে জানলাম পাপড়ি রহমানের বইয়ের মোড়ক উন্মোচন করা হবে আজ নজরুল মঞ্চে আমার প্রকাশনী থেকে ।  ভাবলাম মোক্ষম সময়ে এলাম ।  লোকজন কিছু পাওয়া যাবে ।  
নজরুল মঞ্চে মোড়ক উন্মোচন অনুষ্ঠানে পৌছাতেই একঝাঁক পরিচিত ব্লগারদের দেখা মিললো বেশীরভাগই আমারব্লগের ।  তবে তাদের মধ্যে সচল সবুজবাঘের সাথে দেখা হয়ে গেল ।  আমি তো মহাখুশী ,  এবার সচলাড্ডায়ও যাওয়া হবে ।  সবুজবাঘ মুস্তাফিজ ভাই আমার প্রিয় ব্লগারের একজন ।  উনি আমাকে ডাকলেন বাকী সচলদের সাথে দেখা করাতে ।  রওনা দেবো কিন্তু এরমধ্যে পাপড়ি আপা ডাকলেন মোড়ক উন্মোচনে ওনার সাথে থাকতে ।  লুৎফর রহমান রিটন মোড়ক উন্মোচন করলেন ।  ওখানে ছবিটবি তুলে খাড়ানো আড্ডা দিয়ে অটোগ্রাফ নিতে নিতে খেয়াল হলো হায় ,  আরে আমার তো আরেক আড্ডায় যাবার কথা ।  
সচলড্ডা কোনদিকে ?  ততক্ষনে সবুজবাঘকে হারিয়ে ফেলেছি ।  উনি পথ দেখিয়ে নেবেন বলেছিলেন ।  তারপর মনোক্ষুন্ন হয়ে সঙ্গী বন্ধুটিকে নিয়ে সোহরাওয়ার্দী উদ্যানে গিয়ে চা সিগ্রেট ধ্বংস করলাম কিছুক্ষন ।  পনেরো - বিশ বছর আগের স্মৃতিচারন করলাম ।  আমাদের ষ্টল কোথায় ছিল ,  কোথায় আড্ডা হতো ,  সেই জীবন আর ফিরে পাওয়া যাবে না ইত্যাদি উদাসী চিন্তাভাবনা চলতে চলতে হঠাৎ মনে হলো ,  নজরুল ভাইয়ের নাম্বারটা তো আছে ।  উনি ঢাকার কোথাও আছেন ,  সচলদের মেলায় অবস্থানটা তার কাছ থেকেই ধারনা করা যাবে ।  কিন্তু আমাকে অবাক করে দিয়ে নজুভাই জানালেন ,  তিনি স্বয়ং আমার একশো গজের ভেতরেই আছেন ।  সেবা প্রকাশনীর ষ্টলের সামনে ।  
সুপুরুষ নজু ভাইকে এই প্রথম মুখোমুখি দেখলাম ।  এইলোকের প্রেমে কটা মেয়ে হাবুডুবু খাইছে কে জানে ।  যাক ওনাকে মনের কথা জানতে না দিয়ে খোঁজখবর নিলাম অন্যদের ।  জানা গেল মেলায় এতক্ষন আরো অনেক সচল ছিল ,  এখন সব চলে গেছে ।  মনটা একটু খারাপ হয়ে গেল ।  তবে আরেক চমৎকার দম্পতি কনফুসিয়াস আর নিঘাত তিথি জুটিকে পাওয়া গেল বোনাস হিসেবে ।  সুদুর অস্ট্রেলিয়া থেকে বইমেলা উপলক্ষে এসেছেন ।  
তবে তাদের পাশে পুর্নিমার চাঁদের মতো একজনকে আলো ছড়াতে দেখে আন্দাজ করলাম ইনিই নূপুর ভাবী ,  সাথে পৌনে তিন বছরের মিষ্টি মেয়ে নিধি ।  আমার মেয়ের চেয়ে একটু ছোট ।  আমি সেবা প্রকাশনী থেকে  ' ত্রিরত্নের নৌবিহার '  কিনেছি শুনে কনফু দম্পতিও আগ্রহী হলেন ,  তার উপর বইটার ব্যাপারে আমার আর নজু ভাইয়ের তুমুল প্রশংসায় ।  বইটা আমি বহু বছর আগে পড়তে পড়তে ছিঁড়ে ফেলেছিলাম ,  চট্টগ্রামে আর একটা কপি খুঁজে পাইনি ।  জীবনে পড়া সবচে বেশী হাসির একটা বই ।  মেলায় না এলে পেতামও না ।  লাভের মধ্যে এটিই পেয়েছি ।  
মেলার দরোজা বন্ধ হয়ে যাচ্ছিল ।  তাড়াতাড়ি শুদ্ধস্বরের ঠিকানা খুঁজে ব্লগারদের কিছু বই কেনার উদ্দেশ্যে ছুটে গেলাম ,  দেখি ততক্ষনে সব গুটিয়ে চলে গেছে পৌনে নটায় ।  আড্ডা খুঁজতে খুঁজতে বই কেনা হলো না ।  মাত্র তিনটা বই কিনে প্রায় খালি হাতের মতো ফিরলাম ।  তবু অনেক বছর পর বইমেলায় গিয়েছি বলে অনুভুতিটা ছিল প্রবল নষ্টালজিক ।  এবং ওই অনুভুতিটা নেবার জন্যই যেন যাওযা ।  রাতের বাসেই ফিরেছি আবার চাটগাঁ ।  তিনঘন্টার বইমেলা দেখার জন্য বারো ঘন্টার বাসভ্রমন একেবারে বৃথা যায়নি । 






কালো আমার কালো ওগো কালো ভূবন ভরা



একদিন সবকিছুই ধূসর হয়ে যায় ।  মানুষ ,  গাড়ী ,  বাড়ী ,  উদ্ভিদ ,  প্রানী ,  সম্পর্ক ,  অনুভুতি সবকিছুই ।  ধূসরতার গভীরতা বাড়তে বাড়তে কৃষ্ণগহবরে হারায় সকল বর্নচ্ছটা ।  কৃষ্ণগহ্ব থেকে কখনো কি আলোর উত্থান ঘটে ?  যে আঁধার আলোর অভাবে ঘটে ,  সেখানে আবারো বর্ন দেখার সম্ভাবনা থাকে ।  কিন্তু যে আঁধার কেবলই আঁধার ,  সেখানে নিকষ কালো বাদে অন্য কোন বর্ন নেই । 
অন্ধকারের রং কি ?  কালো কি একটা রং নাকি আলোর অভাব ?  কালোতে আলো ছিটোলেই কি রংধনু হেসে ওঠে ?  রংধনুতে সব রঙের সমাহার থাকলেও কালোর স্থান নেই কেন ?  কালো কি অচ্ছ্যুত ?  আলোর অভাবই কালো যদি মেনে নেই তাহলে প্রশ্ন জাগে আলোর অভাব কেবল কালো হয় কেন ?  নীল বা সবুজ নয় কেন ?  জগতের আদি রং কি তাহলে কালো ? 
মহাশূন্যের বর্ন কি ?  মহাশূন্য বা মহাবিশ্বের কোন বর্ন নেই ।  বর্নহীন নিঃসীম অন্ধকার এক জগত ।  বিশাল অন্ধকারের মাঝে মাঝে ছিটেফোটা নীহারিকা - নক্ষত্র জগত আলোর ফুটকি হয়ে মাঝে মাঝে বর্ন ছড়ায় ।  সেই আলোর সীমানার বাইরে পুরো বিশ্বব্যপী নিকষ কালো অন্ধকার ।  ফলে যখন আলো সত্যি না অন্ধকার সত্যি  -  সেই বিতর্কটা আসে ,  তখন অন্ধকারেরই জয়জয়কার হয় । 
যেহেতু অন্ধকারের রং কালো ,  জগতে কালোই সত্য ,  অন্ধকারই স্থায়ী ।  স্থান কাল ভেদে এর কোন ব্যতিক্রম নেই ।  কালো সত্য ,  কালো অবিনশ্বর ,  কালো ছড়িয়ে আছে জগতময় ।  সেই কালোতেই হারিয়ে যায় সকল অনাদিকাল । 
কালো আমার কালো ওগো কালো ভূবন ভরা .  .  .  কালো নয়ন ধোয়া আমার কালো হৃদয় হরা । 






আপাততঃ সুসংবাদ



দুপুরে কেন্টিনের পচা তেলাপিয়ার মাছের ফ্রাই চুবানো ঝোল দিয়ে ভাতের গেরাসটা নিয়ে যখন মোচড়ামুচড়ি করছিল ঠিক সেই সময়ে সরফরাজের বাম পকেটের মোবাইলটা ক্যাঁক ক্যাঁক করে আর্তনাদ করতে শুরু করলো । 
ক্যান্টিনের টিনের চালের গরম ,  সাথের রান্নাঘরের চুলার আশটে ধোঁয়া ,  বাটিতে রাখা পচা মাছের তরকারি ,  কাঁকর মিশানো ময়লা রঙের ভাত ,  পেটের ত্রাহি খিদা সবকিছু মিলেমিশে একটা ঝাঁজালো ধরনের বিরক্তির তেজ তৈরি করে রেখেছিল সরফারাজের মগজে ।  ফোনের শব্দটা সেই বিরক্তিকে চুড়ান্ত পর্যায়ে নিয়ে গেলে  ' এই সময়ে কোন খানকির ছেলে আবার ফোন করলো '  বলে প্যান্টের উপর দিয়েই বামহাতে ফোনের প্রত্যাখ্যান বোতাম টিপ দিয়ে আবারো ভাত মাখাতে ব্যস্ত হলো সে । 
লাঞ্চ টাইমে ফোন ধরে না সরফরাজ । 
কোনমতে খাওয়াটা শেষ করে বেসিনের নোনা পানিতে হাত ধুয়ে কুলি না করেই টেবিলে ফিরে আসলো ।  তারপর ধীরে সুস্থে একটা পান মুখে দিয়ে পকেট থেকে মোবাইলটা বের করলো । 
নাম্বারটা দেখেই মাথা চক্কর দিল ।  তিনদিন ধরে এই নাম্বারের ফোনের জন্য অপেক্ষা করছিল ।  শালা বানচোত কেন ফোন করছে না সেটা নিয়ে চিন্তায় পড়ে গিয়েছিল সে ।  প্রতিবার ঈদের দুদিন আগে ফোনটা আসে ।  সর্বশেষ ব্যাংকিং দিবসে ।  ফোনে বিশেষ কোন কথা থাকে না ।  শুধু বলা হয় ,  স্যার আপনার ব্যাংক একাউন্টটা চেক করেন । 
ফোনটা পেলে সে মনে মনে  ' শুয়োরের বাচ্চা '  বলে গালি দিয়ে আহ্লাদ করে ।  আনন্দের সাথে কাউকে গালি দেবার নজীর আর আছে কিনা সরফরাজ জানে না ।  কিন্তু তার মতো পদবীর কাউকে স্যার বলার নজির কেবল একটাই ।  এই শুয়োরের বাচ্চাই স্যার ডাকে ।  কোন কারণ ছাড়াই মনে মনে কাউকে গালি দিয়ে গোপন আনন্দ পায় সরফরাজ । 
অগাধ টাকার মালিক এই শুয়োরের বাচ্চা ।  কাড়ি কাড়ি টাকা ।  বাড়ি গাড়ি কাড়ি উপচে পড়ছে তার চারপাশে ।  তার মতো দুই টাকার কেরাণীকে সে হাতের ময়লা করে রাখতে পারতো যদি না তার ফাইলের কাজ এই টেবিলে না থাকতো । 
সরফরাজ ঘুষ খায় না ।  এই সুনাম পুরো ডিপার্টমেন্টে ছাড়িয়ে তার শহরের ক্ষুদ্র একটা অংশেও ছড়িয়েছে ।  সততার নজীর হিসেবে তাকে সবসময় ময়লা পুরোনো শার্ট পরে অফিসে আসতে হয় ।  এভাবে না আসলেও চলে ।  সাড়ে বারো হাজার টাকা বৈধ বেতন পেয়ে বছরে একটা ভালো শার্ট কেনা অসম্ভব নয় ।  তাকে উপহার উপঢৌকন হিসেবেও দেয়া হয় জামা কাপড় ।  কিন্তু তার বহুকালের অভ্যেস অফিসে পুরোনো শার্ট পরা । 
সরফরাজ ঘুষ খায় না কিন্তু উপহার নিতে আপত্তি করে না ।  তার কাছে গোপন উপহার পাঠায় ওই ফোনের মালিক এবং আরো কেউ কেউ ।  শুয়োরের বাচ্চারা তাকে  ' স্যার '  ডাকে ঠেকায় পড়ে । 
ফোন নাম্বারটা কিছুক্ষণ দেখে খানিক পুলকিত চিত্তে মোবাইলটা রেখে দিল সরফরাজ ।  কলব্যাক করলো না ।  উপহার দাতা নিজে যেচে ফোন করবে এটাই নিয়ম ।  তার অনিচ্ছাতেই একাউন্টে টাকা জমা হয়ে যাবে এটাই রীতি ।  এই রীতির কোন লংঘন দেখলে মাথায় আগুন ধরে যায় । 
সরফরাজ ভ্রু কুঁচকে ফোনের দিকে তাকায় ।  মুখের পান শেষ হয়ে আরো আধ ঘন্টা পেরিয়ে গেছে ।  কষালো সুপারির টুকরাগুলো দাঁত দিয়ে পিষতে থাকে ভাবতে ভাবতে ।  এতক্ষণে তো আবার ফোন আসার কথা । 
কলব্যাক করার অর্থ হলো প্রয়োজনটা আমার ।  টাকার চাহিদা প্রকাশ করা অসভ্যতা ।  অনিচ্ছা প্রকাশই ভদ্রতা ।  যখন ওই ফোন থেকে জানানো হয়  -  স্যার ,  ব্যাংকে টাকা জমা পড়েছে ,  তখন সে খুব বিরক্তির সাথে বলে ,   ' দেখেন এসব আর করবেন না ,  এসব একদম নাপছন্দ আমার ।  আপনাদের কাজ করে দেই বলে আমাকে মাসোহারা দেবেন ,  সেই গোলামী সরফরাজ করে না ।  খবরদার এই শেষবার বলে দিলাম ।  ' 
এই সতর্কতা নতুন না ।  বহুবছরের ।  প্রতিবারই একই নাটকের পুনরাবৃত্তি ।  সরফরাজ আর ফোনের মালিক দুজনেই জানে সরফরাজের এই  ' না '  কতখানি আগ্রাসী সম্মতি । 
ফোন আসছে না দেখে সরফরাজের মেজাজ চড়তে শুরু করে আবার । 
শালা বানচোত !  একবার ফোন করেই রেখে দিবি ?  তোর বাপের টাকা ?  তোর পুটকি দিয়ে বের করবো হারামজাদা । 
এখন বাজে দুপুর দুটো ।  আর এক ঘন্টা মাত্র ব্যাংকিং আওয়ার ।  এর মধ্যে টাকা জমা না হলে মাথায় খুন চড়ে যাবে ,  কিন্তু সে কাউকে কিছু বলতে পারবে না । 
কেন ফোন করেছিল ?  হয়তো টাকা জমা দিয়েছে ,  সেটাই জানাতে চেয়েছিল ।  অথবা এবার দিতে পারছে না ,  সেটা জানাতে চেয়েছিল ।  দুটোই হতে পারে ।  দ্বিতীয়টা হবার সম্ভাবনা কম ।  তবু সরফরাজ ওটার প্রতিষেধকও তৈরী করে রাখে মনে মনে ।  ফাইলটা ঠেসে দেবো সেরকম কিছু হলে ।  
সরফরাজের সততা অনিশ্চয়তার আগুনে পুড়তে থাকে ।  ব্যাংকে গিয়ে চেক করার সময় নাই ।  রাস্তায় প্রচণ্ড জ্যাম ।  আসতে যেতে তিন ঘন্টা ।  হাতে কাজ রয়ে গেছে । 
সাড়ে তিনটার দিকে ফোনটা বাজলো আবার ।  ক্রোধ আর আনন্দের মিশালি অনুভুতিতে ফোনটা ধরলো সে ।  খানিক আগের গালিগালাজগুলো মুছে গিয়ে গলায় সুমধুর আওয়াজ ভর করলো -   ' হেলো স্লামালেকুম '  । 
 - স্যার ,  একটা দুঃসংবাদ ।  ব্যাংকে টাকা জমা করতে গিয়ে শুনলাম আপনার একাউন্ট ফ্রিজ করতে বলেছে দুদক ।  কোন লেনদেন সম্ভব না আজ ।  আপনি এখনো অফিসে থাকলে জলদি সরে যান ।  খবর পেয়েছি দুদকের লোক যে কোন সময় অফিসে যেতে পারে । 
বাজ পড়লেও কম হতো সরফরাজের মাথায় ।  ফোনটা রেখে কাউকে কিছু না বলে ,  স্খলিত পদক্ষেপে অফিস ছেড়ে বেরিয়ে পড়লো সে ।  তার  ' সততা ' র উপর কার নজর পড়েছিল ভাবতে ভাবতে হাঁটতে শুরু করলো বাড়ির দিকে ।  ঈদে গরু কেনার এক লাখ টাকাটা নগদে দিলেও পারতো শুয়োরের বাচ্চা !  দাঁতে দাঁত কিড়মিড় করে আসন্ন বিপদ আর অসহায়ত্বের মধ্যেকার দ্বন্দ্বটাকে চাপা দেবার চেষ্টা করলো । 
গলিতে ঢুকতেই চোখে পড়লো পুলিশ ভ্যানটা ।  বাড়ির সামনেই দাঁড়ানো ।  এতটা ভাবেনি সরফরাজ !  মুখে আরেকটা চাপা খিস্তি করে সে ঘুরে হাঁটতে শুরু করলো ।  অন্য কোথাও সরে যেতে হবে ।  একটা সিএনজি ডেকে উঠে পড়লো ।  মোবাইলটা বন্ধ করে দিল ।  ঘরে বউ ছেলেমেয়ে আছে ,  তাদের খবর দিতে গেলে ট্র্যাক করে ফেলবে ।  আজকাল টেকনোলজি অনেক এগিয়ে গেছে ।  ডেমরায় তার এক ফুপাতো ভাই থাকে ওখানে আশ্রয় নিতে হবে ।  তারপর অবস্থা বুঝে ঢাকা ছাড়বে ।  ধরা পড়লে রক্ষা নাই । 
সন্ধ্যার দিকে ফোনের দোকানে গিয়ে বউয়ের মোবাইলে কল দিল ।  ফোন ধরছে না সে ।  দশবার করার পরও ফোন ধরলো না সে ।  অচেনা নাম্বার না ধরার জন্য সরফরাজই কড়াকড়িভাবে নিষেধ করেছিল একটা অনাহুত ঘটনার পর ।  মাঝে মাঝে নিজের আইনের প্যাচে নিজেকেই পড়তে হয় । 
হঠাৎ বুদ্ধি এলো ।  সরফরাজ একটা রিকশা নিয়ে শনির আখড়ার দিকে মাইল দুয়েক গিয়ে ফোনটা খুললো ।  কথা বলে ফোন বন্ধ করে ফিরে আসবে  ডেমরায় ।  তাহলে তাকে ধরতে পারবেনা মোবাইল ট্র্যাকার । 
 - হ্যালো ! 
 - কি ব্যাপার তুমি কোথায় ?  অফিস থেকে ফিরতে এত দেরী কেন ? 
 - আস্তে হালিমা ,  খুব বড় ঝামেলা হয়ে গেল ।  এতক্ষণে জানো নিশ্চয়ই ।  পুলিশ কি বললো ?  ওরা কি আছে এখনো ? 
 - কিসের পুলিশ ? 
 - দুপুরে বাসায় পুলিশ আসছিল না ? 
 - কেন পুলিশ আসবে কেন ? 
 - বাড়ির সামনে একটা পুলিশের গাড়ি দেখলাম
 - সে তো দোতলার ভাবীর ছোটভাই তারেককে নিয়ে এসেছিল দুপুরে ।  সে পুরান ঢাকার একটা থানায় ট্রান্সফার হয়ে এসেছে ।  কিছুদিন বোনের বাসায় থাকবে সেটা বলতে এসেছিল ।  শুনে ভাবী খুব খুশী । 
নিজেকে কেমন বোকামতন লাগলো সরফরাজের ।  খবরটা ভালো ,  তবু আপাততঃ সুসংবাদে মনোযোগ দিতে পারছে না সে অনাগত বিপদাশংকায় ।  পালিয়েও খুব বেশীদূর যাওয়া যাবে না পরিবার ছেড়ে ।  তার চেয়ে আগামীকাল অফিসে গিয়ে স্বেচ্ছায় জালে আটকা পড়ার সিদ্ধান্ত নিল । 






জলদোদয়



যবনিকা
ধুপ করে ছোট্ট একটা আওয়াজ করেই গুলিটা আশ্রয় নিল আবু রেজার বাম বুকে ।  রক্তের একটা কালচে ধারা নামছে শার্টের পকেট বেয়ে ।  বৃষ্টির জলে সয়লাব পুরো শরীর ।  চাদরে ঢাকা মাথাটা একপাশে এলিয়ে পড়লেও রেজার চোখে মুখে যন্ত্রনার কোন ছাপ বোঝা গেল না পার্কের অন্ধকারে ।  গুলিটা কতখানি উপভোগ্য ছিল তাও জানার উপায় নেই ।  ঘড়িতে দশটা বাজার সংকেত দিল কোথাও ।  ঘাতক আদু শেখ জীবনে কয়েক ডজন খুন করলেও এই প্রথম একটা খুনের পর চোখ জ্বালা করলো কয়েক সেকেন্ড ।  তারপর সাইলেন্সার লাগানো পিস্তলটা পকেটে ভরে একবারও পেছনে না ফিরে হেঁটে বেরিয়ে গেল সে পার্ক থেকে ।  বৃষ্টি তখন আরো জোরে নেমেছে ।  
আরো জীবন ,  আরো আগের জীবন
দ্বিতীয় জীবনের শুরুটা ভালো না হলেও ওটাই ছিল ভালোর সূচনা ।  প্রথম জীবনের শেষ ধাওয়াটা খেয়েছিল রেজার আগের কর্মক্ষেত্র থেকে বহিষ্কারের সন্ধ্যাবেলায় ।  তিনমাসের বেতন বাকী রেখে কারখানা লে অফ ঘোষনা করার পর আন্দোলনে নেমে পুলিশের ধাওয়া খেয়ে প্রানটাই খোয়াতে বসেছিল দেয়াল টপকাতে গিয়ে ।  শার্টের কলারে লোহার রড আটকে ঝুলেছিল দেয়ালের অন্যপাশে ।  কোনমতে ছাড়িয়ে নর্দমার আবর্জনার বুকে আশ্রয় নিয়েছিল সেই বেলা ।  
ধকল সামলে রেজা বহু পথ ঘুরে এই পার্কের বেঞ্চিতে শুয়ে চোখ বন্ধ করে ছিল আধঘন্টার মতো ।  সন্ধ্যা পেরিয়ে রাত নেমে গেছে তখন ।  সেই অন্ধকার পার্কে এক চিলতে আলোর মতো যে শ্যামলা মেয়েটির আগমন ঘটেছিল তার সাথে চাওয়াপাওয়ার কোন যোগ ছিল না ।  তবে ওরকম বিবশ সন্ধ্যায় তার মতো জ্যান্ত পুরুষের পাশে এসে নিঃসংকোচে বসতে পারে তেমন নারী চেনার বয়স রেজার বহু আগেই হয়েছিল ।  সেপথে কখনো গমন না করেও জানা আছে কিভাবে ওসব উৎপাত থেকে নিজেকে রক্ষা করতে হয় ।  মেজাজ এমনিতেই খারাপ হয়ে আছে ,  দুপুর থেকে না খাওয়া ।  পকেটে বিশটাকার আস্ত একটা নোটও নেই ।  প্রথম মন্তব্যটা খুব রুক্ষই ছিল বলা চলে ,   “ যা ভাগ মাগী ,  অন্যদিকে যা ,  চোদার টাইম নাই ”  ।  
তিথি জীবনে যা কখনো করেনি ,  যা তার পেশার সাথে ,  স্বভাবের সাথে সম্পূর্ন বেমানান ,  তাই করে বসলো ।  রেজার কাছে এসে তার গালের মধ্যে কষে একটা থাপ্পড় মারলো । 
রেজা পুরোপুরি হতবাক ।  ভাবতেই পারেনি একটা রাস্তার মেয়ে তাকে এভাবে চড় মারতে পারে ।  জীবনে সে যে কটি চড় চাপড় খেয়েছে তা মায়ের কাছ থেকেই ।  এমনকি বাবাও কখনো হাত তোলেনি গায়ে ।  এই মেয়ের এমন দুঃসাহস !  !  তেড়ে উঠতে গিয়ে দেখে মেয়েটা আবারো চড় তুলেছে ,  এবার আরো রুদ্রমুর্তি ।  রেজা চুপসে যায় একটা কথা ভেবে ।  এসব মেয়ের দলবল থাকে আশেপাশে ।  ঝামেলায় যাওয়া ঠিক হবে না ।  চড় খাওয়াটা পরিচিত কেউ তো দেখেনি ।  অপমানটা গায়ে না মেখে পিঠটান দেবার প্রস্তুতি নেয় বরং । 
মেয়েটা ততক্ষনে একটু হুঁশে এসেছে ।  শান্ত কন্ঠে বললো , 
 - একা মেয়ে দেখলে মাগী মনে হয় কেন ,  আপনাকে এভাবে ভদ্রতা শেখাতে হবে ভাবিনি । 
 - কি চাও তুমি .  .  .  .  .  .  .  .  . আপনি ?  তুই থেকে এক চড়ে তুমি ,  তুমি বলেও মুশকিল লাগলো তাই আপনিতে ফিরে গেল ।  এবার কিন্তু কন্ঠটা শুনে মেয়েটাকে মনে হচ্ছেনা রাস্তার মেয়ে । 
 - কিছু চেয়েছিলাম ?  মুখটা খারাপ না করে বলা যেত না ?  মেয়েটা যথেষ্ট মার্জিত স্বরে বললো । 
 - সরি ,  আমি ভেবেছিলাম ওরকম কেউ .  .  .  .  .  .  .  .  .  . এই পার্কে কোন ভদ্রমেয়ে আসে না সন্ধ্যাবেলায় ।  রেজা আমতা আমতা করে বলে । 
 - ওরকম কাউকে না চাইলে এখানে অন্ধকারে ঘাপটি মেরে বসে আছেন কেন ? 
 - এখানে বসে থাকার উপর নিষেধাজ্ঞা আছে নাকি ? 
 - নিষেধাজ্ঞা নাই ,  তবে সন্ধ্যেবেলায় মতলববাজ লোক ছাড়া কেউ ঢোকে না এই পার্কে ।  কি করেন আপনি ,  পেশা কি ? 
 - আপনি কে ,  পুলিশের লোক ?   রেজার মনে ভয় ধরলো এবার । 
 - হ আমি পুলিশ .  .  .  .  .  .  . আমি হলাম পুলিশের পোষ্য
 - মানে ? 
 - মানে পুলিশের খাই ,  পড়ি ,  আর পুলিশের চোদ্দপুরুষ উদ্ধার করি
 - অদ্ভুত ব্যাপার ! 
 - অদ্ভুত কোনটা ,  পুলিশের খাওয়াটা নাকি পুলিশকে গাল পাড়াটা
 - না ,  কোনটাই না ।  আপনিই অদ্ভুত
 - আমি অদ্ভুত ,  কারন আমি পুলিশের বউ ।  আমার স্বামী এই থানার ওসি । 
এটুকু শুনে রেজার বুকে মারাত্মক উটুরপুটুর শুরু হলো ।  এবার রক্ষা নাই । 
 - মুখে জবাব নাই কেন সাহেব ।  ভয় পেলেন নাকি ?  কি করেন ঠিক ঠিক বলেন ।  রাতের আঁধারে পার্কে কোন ভদ্রলোক তো বসে থাকে না ।  আপনার নিশিকন্যাতেও রুচি নেই ।  কিসে আপনার রুচি ।  চুরি ছিনতাই ? 
 - কি যে বলেন ?  রেজা হাসলো তবে অপমানটা গায়ে মাখলো না ।  পুলিশের বউয়ের চড়টা এখনো জ্বলছে ।  পুলিশ বেচারা না জানি দৈনিক কটা চড় হজম করে । 
 - আপনি কি করেন তাতে আমার কৌতুহল নেই ।  কিন্তু চেহারা দেখে তো মনে হচ্ছে ভদ্রলোক ।  কিছু কথা বলি ।  এই পার্কে বেশীক্ষন বসে থাকবেন না ।  আমি একটা বাজি নিয়ে এই পার্কে একঘন্টা বসবো বলে এসেছি ।  আধঘন্টা পেরিয়ে গেছে ।  আধঘন্টা পর ও আমাকে নিতে আসবে ।  ওর ধারনা এই পার্কে রাতে কোন ভদ্রমহিলা ঢুকলে ইজ্জত নিয়ে বেরুতে পারে না ।  আমি ওকে বলেছিলাম পার্ক কেবল দুষ্ট লোকের আস্তানা নয় ।  খানিক কাপুরুষও মেলে এখানে ।  ভদ্রলোক একজন পাওয়া গেল চড় খেয়েও চুপ থাকে যে মানুষ ।  আমি বোধহয় বাজিটা জিতে গেলাম ।  
রেজার ভাল্লাগছিল না পুলিশের বউয়ের তামাশা ।  সে যথাসম্ভব ভদ্রভাবে বললো -  
 - দেখুন ,  আপনার অনেক দয়া যে আমাকে কেবল চড় দিয়েছেন ,  পুলিশের হাতে তুলে দেননি ।  কিন্তু আমি এখন যেতে চাই ।  অসুবিধে আছে ? 
 - অসুবিধে নেই ,  যেতে পারেন ,  যাবার আগে নামটা শুনতে চাই আপনার
 - আবু রেজা
 - আমি দুঃখিত রেজা ।  মেজাজ খারাপ হয়ে গিয়েছিল হঠাৎ ।  ওভাবে চড় মারা উচিত হয়নি আপনার ।  কি করেন আপনি ? 
 - জানা কি জরুরী ? 
 - আপত্তিকর কিছু থাকলে দরকার নাই ।  কিন্তু সাধারন কৌতুহল । 
 - আপত্তিকর কিছু নেই ।  আমি এক জায়গায় কাজ করতাম ।  আজ দুপুরে কোম্পানী লে অফ করে দিয়েছে তিন মাসের বেতন বাকী রেখে ।  আমরা আন্দোলন করতে শুরু করলে ,  পুলিশ ডেকে আমাদের দাবড়ানি দেয় ।  হয়তো আপনার স্বামীই ছিল দাবড়ানির দায়িত্বে ।  দাবড়ানি খেয়ে মরতে গিয়েও বেচে আছি ।  খিদা নিয়ে পার্কে শুয়েছিলাম ,  আপনার চড় খেয়ে তাও গেছে ।  এখন কোথাও যাবার নেই আমার ।  বাড়ী ফিরতে পারবো না কারন বাড়ীওয়ালা জিনিসপত্র জব্দ করবে বলেছে আজকের মধ্যে ভাড়া দিতে না পারলে ।  পকেটে দশ পনেরো টাকার মতো আছে ।  যা দিয়ে বাকী জীবন কাটাতে হবে .  .  .  .  .  .  .  . 
রেজা বলতে থাকে তিথি চুপ করে শুনে যায় ।  সবটুকু শুনে তিথির ফ্যান্টাসী বুদবুদের মতো উবে গেল ।  রেজার পরবর্তী বাক্যটা আরো তলিয়ে দিল তিথিকে - 
 - আপনার স্বামীকে বলে আমাকে জেলে পাঠাতে পারবেন কোন মামুলি কেস দিয়ে ?  ওখানে থাকা খাওয়ার একটা বন্দোবস্ত অন্ততঃ হবে । 
স্তব্ধ হয়ে তাকিয়ে রইল রেজার দিকে ।  কি বলবে ভাষা খুঁজে পাচ্ছে না ।  কি বলবে ।  সত্য বলা উচিত ?  নাকি লুকোবে ।  না সত্য কথাই বলি ,  ভাবলো সে ।  
 - রেজা .  .  .  .  .  . আমার নাম তিথি ,  আমি .  .  .  .  .  . আপনাকে আমি সবটা সত্য বলিনি ।  কিন্তু আপনার কাহিনী শুনে আমার নিজের আসল কথাগুলো শেয়ার করতে ইচ্ছে হচ্ছে ।  আপনার বর্তমান অবস্থা আমার চেয়েও করুণ ,  তাই আমি সত্য বলতে সিদ্ধান্ত নিয়েছি .  .  .  .  .  .  .  .  . 
তিথি এবার তার গল্প বলে আর রেজা শুনে যায় ।  তিথি যখন থামে রেজা অপলক তাকিয়ে থাকে তিথির দিকে ।  ভেতরে কিসের যেন একটা আলোড়ন ।  তিথির চোখে নতুন দৃষ্টি এখন ,  রেজাও বিচিত্র অনুভুতির রাজ্যে বিচরন করছে ।  চুপ করে বসে আছে ওরা । 
অনেকটা সময় কাটার পর তিথি বলে
 - এভাবে বসে থাকলে চলবে ?  কিছু খেতে হবে না ?  খিদে পেয়েছে খুব । 
সেদিনের ওই ঘটনার পরবর্তী দৃশ্যগুলো বাংলা সিনেমাকেও হার মানিয়েছিল ।  দুজন দুরকম অসহায় মানুষের মধ্যে গড়ে ওঠে বন্ধুত্ব ,  সহমর্মীতার অপূর্ব এক সম্পর্ক ।  বাংলা সিনেমার কায়দায় খুব দ্রুত সেটা প্রেমে গড়ায় এবং বিয়েতেও ।  সুখে সংসার করতে থাকে রেজা - তিথি ।  নিহা ,  কেকা নামের দুটি ফুটফুটে মেয়ের বাবা - মা হয় ওরা ।  নার্সারীতে পড়ে পাঁচ বছরের কেকা ,  আর তিন বছরের নিহা ঘরে বসে অ আ করে গলা ফাটায় ।  
জীবনের সব লেনদেন কত ভারসাম্যহীন
সুখের গল্পটা এখানেই শেষ হয়ে যেতে পারতো যদি একদিন বাজার করে ফেরার পথে রেজার রিকশাটা সামান্য দুর্ঘটনায় উল্টে গিয়ে মাথায় মারাত্মক আঘাত না পেত সে ।  হাসপাতালে চেক আপের সময় একটা টেষ্টের রিপোর্ট আসে সন্দেহজনক ।  তিথি দুশ্চিন্তায় পড়ে ।  আবারো টেষ্ট করিয়ে নিশ্চিত করার কথা বললেও এড়িয়ে যায় রেজা ।  পরে রেজা নিজে নিজে গিয়ে টেষ্ট করায় এবং নিশ্চিত হয় ।  দেখা যায় মেয়াদ খুব অল্প না হলেও দুবছর খুব বেশী সময় না ।  কাউকে কিছু বলে না এই ব্যাপারে ।  
দুই মাস আগে ডাক্তারের কাছ থেকে বিদায় নিয়ে আবু রেজা এই বেঞ্চিতে এসেই বসে ছিল রাত দশটা পর্যন্ত ।  মাথার উপরে ঝিম ধরা অন্ধকার ।  বুকের ভেতর খাঁ খাঁ শূন্যতা ।  দশ বছরের চাকরী জীবনের সঞ্চিত পাঁচ লাখ টাকার সাথে আরো পঞ্চাশ লাখ টাকা যোগ করেও দুই বছরের বেশী বাঁচতে পারবে না সে ।  কোন হিসেবই মেলানো যাচ্ছে না ।  দুই সন্তানের বয়স দশের নীচে ।  তাঁর অবর্তমানে তিথিকে বাচ্চাদের নিয়ে আশ্রয় দেবার মতো কেউ নেই ।  নিজে ভালো চাকরী করতো বলে তিথিকে চাকরী করতে দেয়নি ।  এখন কি হবে ?  ছেলেমেয়ে দুটোকে নিয়ে পথে বসবে ?  চিকিৎসা করালে জমানো টাকা পয়সা সব তো যাবেই ,  বাঁচারও কোন সম্ভাবনা নেই ।  শেষমেষ তিথিকে রাস্তায় বসে ভিক্ষা করা ছাড়া আর উপায় থাকবে না ।  প্রতিদিন অফিস শেষে এই বেঞ্চিতে এসে বসে থাকে রেজা ।  আকাশপাতাল ভাবে ।  দশটার পরে বাসায় ফিরে ।  তিথি খুব বিরক্ত রেজার প্রতিদিন দেরী দেখে ।  বকাবকি করে ,  কখনো বা ঝগড়া ।  রেজা চুপ করে শুনে যায় কিছু বলে না ।  তিথি পরে অনুতপ্ত হয় ভেবে যে বেচারা অফিসে খুব ঝামেলায় আছে বোধহয় । 
এরকম অনেক রাত পেরোয় ।  দিন আসে দিন যায় ।  প্রতিদিন নিজের সাথে যুদ্ধ করে ।  তবু নিজের সাথে বোঝাপড়া শেষ হয় না ।  দেড় মাসের মাথায় একদিন পথ খুঁজে পায় পরিচিত একটা লাইফ ইন্সুরেন্সের এজেন্টের সাথে কথা বলে ।  অসুখের কথা বেমালুম চেপে মোটা প্রিমিয়ামের একটা ইন্সুরেন্স করে ফেলে চোখ বন্ধ করে ।  গ্রাহকের মৃত্যূর পর নগদ পঞ্চাশ লাখ টাকা পাবে গ্রাহকের স্ত্রী ।  দুর্ঘটনায় মারা গেলে দ্বিগুন ।  তাছাড়া আগামী বিশ বছর পর্যন্ত ছেলেমেয়ের শিক্ষা ও ভরনপোষন বাবদ মাসিক পঞ্চাশ হাজার টাকা করে দেয়া হবে ।  অনেক বিলাসী ইন্সুরেন্স প্রিমিয়ামও খুব বেশী ।  ছমাসে তিন লাখ টাকা মাত্র !  তবে রেজা মোটেও চিন্তিত নয় ওটা নিয়ে ।  কারন মাত্র একবারই দিতে হবে ।  এরপরও হাতে থেকে যাবে দুই লাখ ।  সেই দুই লাখ অন্য কাজে ।  সেই কাজটার খোঁজ করতে শুরু করলো রেজা । 
একদিন পার্কেই খোঁজ পেয়ে গেলো সৌভাগ্যের ।  বসে বসে সিগারেটে আনমনা টান দিচ্ছিল ।  হঠাৎ কারেন্ট চলে গেল ।  চারদিক নিকষ কালো অন্ধকার ।  গলার কাছে ঠান্ডা স্পর্শ পেল রেজা হঠাৎ ।   ‘ মিয়া কি আছে দিয়া ফালান ,  চিল্লাচিল্লি করলে ফাসায়া দিমু ’  ।  লোকটার নাম আদু শেখ ।  এই আদু শেখই তার দ্বিতীয় কাজটা করে দেবার জন্য রাজী হয়েছিল ।  
অবশিষ্ট বলে কোন বস্তু নেই এক জীবনের
প্রচন্ড যন্ত্রনা আর রক্তপাতপর্ব শেষ হবার পর শরীরটা যখন অবশ হয়ে আসছিল তখন নিথর চোখে বৃষ্টির ছাঁট পড়তেই নিহার কন্ঠটা ভেসে এলো কোথা থেকে যেন ।  ছোট্ট নিহা বৃষ্টি দেখলেই আবদার করতো -   " বাবা ,  আমি বৃষ্টি যাবো ,  আমি বৃষ্টি যাবো ।  আমি তোমাকে ছাতা খুলে দেবো ।  তুমি আমাকে ছাতা কিনে দিও ,  আমি স্কুলে যাবো "  .  .  .  .  .  .  .  .  .  . চোখ বুজে আসার পরও যেন শব্দগুলো পাক খেতে থাকে রেজার সিক্ত জুলফির আশেপাশে ।  






ঘৃনার মিনার বানালে কি আমি দেশদ্রোহী হবো ? 



এবারের বিজয় দিবসের শুরুটা ভালো হয়নি আমার ।  দিবসের প্রথম প্রহরেই আমার অনিচ্ছুক একটা ঘন্টা কাটাতে হয়েছে এক জামাতী টাকার কুমীরের সাথে ।  লেনদেনটা আর্থিক ,  বিষয়টা পারিবারিক ,  অর্পিত দায়িত্বে আমি ।  ফলে রাজাকারটার সাথে তর্ক করে বিজয় দিবসের ছুটিটা নষ্ট করতে হয়েছে ।  সকালের বিজয় র‌্যালীটাও মিস করলাম ।  
দুপুরে খেয়েদেয়ে ক্যামেরা ঝুলিয়ে বেরুলাম ।  আউটার ষ্টেডিয়ামে ধুলো মাখা বিজয় মেলা ঘুরে ঘুরে উৎসবের চেয়ে দৈন্যের চেহারাই বেশী চোখে লাগলো ।  অনেক বছর পর বিজয় মেলায় এসেছি ।  জোট সরকারের আমলে বিজয় দিবস পালনের ব্যাপারটাই তামাশায় পরিণত হয়ে গিয়েছিল ।  এবার তার অনেকটা উত্তরন ঘটলেও মেলার চেহারার দারিদ্রটা  বেশ প্রকট ছিল ।  পনের বিশ বছর আগের বিজয় মেলা আর ফিরে আসবে না !  !  
যাই হোক ,  আমি ছবি তোলার জন্য ব্যাপক মানসিক প্রস্তুতি নিয়ে এসেছি ।  ধুমিয়ে ছবি তুলবো আজ ।  সকালের আত্মীয় রাজাকারটার চেহারা ভুলতে একদলা থুথু মাটিতে ফেলে বিজয় উৎসবের মেলার ছবি তোলার দিকে মনযোগী হলাম ।  কিন্তু ভুলে গেলাম মেমোরিতে কত ছবির লিমিট বাকী আছে ।  ফলে ছবির সংখ্যা তেতাল্লিশ হবার পর মেমোরিকার্ড যখন full দেখালো মেজাজটা চরম খারাপ হয়ে গেল ।  ধুত্তোরি ,  আগের সাড়ে পাঁচশো ছবি রয়ে গেছে মেমোরিতে ।  নামানো হয়নি একটাও ।  কি করা ,  মাঝপথে ক্ষান্ত দিয়ে চলে এলাম মেলা থেকে ।  ফিরে আসার পথে একটা চিন্তা খেলতে লাগলো মাথার ভেতর ।  
দেশব্যাপী সব মেলাতে একটা করে  ' ঘৃনার মিনার '  থাকলে কেমন হতো ?  যেখানে আমরা টাঙিয়ে রাখবো গোলাম আজম ,  নিজামী ,  মুজাহিদ সহ শীর্ষ দশজন কিংবা বিশজন রাজাকারের ছবি ।  বাংলাদেশের অনেক মানুষের মনে নিশ্চয়ই ঘৃনার থুথু জমা হয়ে আছে রাজাকারদের জন্য ।  সেই থুথুগুলো ঘৃনার মিনারে ফেলে সম্মিলিতভাবে ঘেন্না প্রকাশ করবে ।  
সরকার যুদ্ধাপরাধীদের বিচার কখন করবে ,  আদৌ পারবে কি না জানি না ।  কিন্তু প্রতিটি মেলায় একটা করে ঘৃনার মিনার থাকলে অনেক মানুষ রাজাকারদের প্রতি তাদের নগদ ঘৃনা প্রকাশ করতে পারতো থু থু ছিটিয়ে ।  বাংলাদেশের বিচার ব্যবস্থার উপর আস্থা নেই আমার ,  আমি তাই নগদে বিশ্বাসী ।  বিচার যখন ইচ্ছা হউক ,  কিন্তু আমি নগদ গদাম দিয়ে ঘৃনা প্রকাশ করতে চাই ।  
সদাশয় সরকার ,  আপনি পারবেন না জানি ,  কিন্তু আমাকে বানাতে দেবেন কি একটা ঘৃনার মিনার ?  নাকি ঘৃনার মিনার বানিয়ে রাষ্ট্রচক্ষুর কাছে আমি নিজেই দেশদ্রোহী হয়ে যাবো ? 






একটি সাধারন সাম্পান ভ্রমন ও একটা প্রাক - বিজয় দিবস ভাবনা



সাম্পানের যুগ নেই এখন ।  একসময় কর্নফুলী নদীটা সাম্পানে সাম্পানে সয়লাব ছিল ।  দিনগুলো আর নেই আগের মতো ।  সেই সাম্পানযুগে একবার কয়েকবন্ধু দুপুরবেলা এসে জানালা দিয়ে ডাক দিল ,   " ওই শোন ,  সাম্পানে চড়ে কর্নফুলী বেড়াবো ,  যাবি ?  কেঁককুঁররুত কেঁককুঁররুত .  .  .  .  .  .  .  .  " 
আবার জিগায় !  !  স্যান্ডেলটা পায়ে দিয়ে দরজাটা খুলে এক দৌড়ে সঙ্গী হলাম ওদের ।  
সাম্পানে চড়ার মজাই আলাদা ।  ওই যাত্রাগুলোর কোন গন্তব্য ছিল না ।  কেবল কেঁককুঁররুত কেঁককুঁররুত .  .  .  করে মাঝ নদী দিয়ে দুলতে দুলতে বয়ে যাওয়া ।  ও নদী তোমার যেখানে খুশী নিয়ে যাও ,  ও বাতাস তোমার যেখানে ইচ্ছা যেখানে নিয়ে যাও ।  যেতে যেতে মাঝে মাঝে অচেনা জায়গায় নেমে পড়তাম ।  নদীর পাড়ে বসে বিড়ি ফুঁকতাম বাতাসের আদর খেতে খেতে ।  
একবার সাম্পানটাকে অচেনা জায়গায় থামিয়ে নেমে গেলাম সবাই ।  শীতের শেষ ।  ধুঁ ধুঁ মাঠে কোন ফসল নেই ।  হাঁটতে হাঁটতে যেখানে গিয়ে থামলাম জেনে অবাক হলাম ওটা নাকি সূর্যসেনের বাড়ী ।  চিন্তাই করিনি নদীপথে কোন জায়গায় এসে পড়েছি ।  জায়গাটার নাম নোয়াপাড়া ,  রাউজান ।  ওখানে সমাধির মতো আছে একটা সিমেন্টের বেদী ,  অবহেলিত ।  বাসী ফুল পড়ে আছে কতগুলো ।  গ্রামের লোকজন বললো ,  ওটাই সূর্যসেনের স্মৃতিস্তম্ভ ।  আমরা আগ্রহ নিয়ে ঘিরে দাড়াতেই গ্রামের কে যেন ফিস ফিস করে বললো ,  সাকাচৌ ' র ছেলেরা এসে সমাধিটা তছনছ করে গেছে কদিন আগে ।  এখানে বেশীক্ষন দাঁড়ানো নিরাপদ না ।  চলে যেতে বললো আমাদের । 
ভেবে একটু অবাক হলাম ।  সূর্যসেন তো বাংলাদেশের মুক্তিযোদ্ধা ছিল না ।  সাকাচৌ বা তার বাপের বা তার বাপের বাপ পাকিস্তানের বিরূদ্ধে যুদ্ধ করেনি ।  যুদ্ধ করেছিল বৃটিশ শাসনের বিরূদ্ধে ।  তবু কেন সুর্যসেনের স্মৃতিস্তম্ভ তছনছ করেছে তার সাঙ্গপাঙ্গরা ?  প্রশ্নটা মনে মনেই রেখে দিলাম ।  কারন উত্তরটা জানি ।  দেশকাল ভেদে প্রতিক্রিয়া সবসময়ই প্রগতির শত্রু  ।  সে যেই যুগেরই হোক না কেন ।  প্রগতিশীল যোদ্ধা হিসেবে সূর্যসেনের ওই অপমানটা পাওনাই থাকে রাজাকারদের কাছে । 
আগামীকাল বিজয় দিবস ।  আনন্দের একটা দিন হবার কথা ।  কিন্তু বিশ বছর আগে যে আনন্দ পেতাম এখন পাই না কেন ?  বিজয় দিবস এলে ইদানীং কেন যেন মুক্তিযোদ্ধাদের চেয়েও রাজাকারদের কথা বেশী মনে পড়ে ।  
মুক্তিযোদ্ধাদের তুলনায় তারা কি অনেক বেশী ফোকাসড ?  সাকাচৌদের দাম্ভিক মুখের দেঁতো হাসি কি টিভি চ্যানেলগুলো আবারো তারিয়ে তারিয়ে দেখাবে ? 
রাজাকারেরা কি আশাতীত সাফল্য পেয়ে গেছে সমাজে ?   






 ' ঘুম যা '  ক্লাস



মহিউদ্দিন স্যার বাংলা পড়াতেন ক্লাস সেভেনে ।  খানিকটা পাগল কিসিমের মানুষ ।  মুখ ভেংচিয়ে ধমক দিতেন বলে কেউ কেউ আড়ালে ডাকতো  ' মুখবেকু '  ।  পুর্নিমার চাঁদের মতো গোল স্কুলের পিতলের ঘন্টাটা ঝুলানো থাকতো দোতলায় ক্লাস সেভেনের জানালার সামনে ।  আর ক্লাসরুমের জানালায় ঘন্টা পেটানোর হাতুড়িটা রাখা থাকতো ।  বেতের বদলে ওই কাঠের হাতুড়িটা মাঝে মধ্যে আছড়ে পড়তো ক্লাস সেভেনের দুষ্ট বালকদের পিঠে ।  
ক্লাস সেভেনে আমি সেই মুষ্টিমেয় ভাগ্যবানদের একজন যাদের ঘাড়ে তখনো হাতুড়িটা আছড়ে পড়ে নাই ।  ক্লাসে পড়ানোর চেয়ে আবজাব গল্পে মহিউদ্দিন স্যারের আগ্রহ বেশী দেখা যেত ।  আমরাও তাতে উৎসাহী ।  কান ধরে দাড়িয়ে থাকা বা পেটানোর চেয়ে এইটা ঢের ভালো ।  
মাঝে মধ্যে স্যারের পড়ানোর মুড না থাকলে বলতো ,   ' ওই ঘুম যা সবাই '  ।  এই  ' ঘুম যা '  মানে বেঞ্চে মাথা রেখে চোখ বন্ধ করে চুপচাপ মটকা মেরে থাকা যতক্ষন পর্যন্ত স্যার উঠতে না বলেন ।  এইটা একটা মজার খেলার মতো ছিল ।  খুব উপভোগ্য ।  স্যার হেঁটে হেঁটে টহল দিতেন ঘন্টার হাতুড়ি হাতে ।  
একদিন  ' ঘুম যা '  ক্লাস চলছিল ।  আমাদের সবার মাথা বেঞ্চে নতমুখী ।  আমি ভ্যাবলা কিসিমের ছাত্র ছিলাম ।  কিন্তু হঠাৎ কি ভুত চাপলো আমি স্যারের পায়ের শব্দ না পেয়ে ভাবলাম স্যার কোনদিকে গেছে একটু উঁকি দিয়ে দেখি ।  কিন্তু মাথাটা আলগা করতে না করতেই জীবনে প্রথমবারের মতো  ' ধুম '  করে হাতুড়িটা নেমে আসলো আমার পিঠে ।  কারন উনি তখন ঠিক আমার পেছনেই দাড়িয়ে ।  পরবর্তী সংলাপগুলো ছিল এরকম - 
 - কী রঙ্গ দেখতে উঠছস ? 
 - কিছু না স্যার .  .  . 
 - স্কুলে আসার আগে কি খাইছস ? 
 - ভাত খাইছি স্যার .  .  .  .   ( আসলে কি খাইছি ভয়ে ভুলে গেছি ) 
 - কি দিয়া খাইছস ? 
 - কাতাল মাছ দিয়া খাইছি .  .  .   ( আসলে আমি তখন কাতাল ছাড়া আর কোন মাছ চিনতাম না ) 
 - তোর বাপ কোথায় ? 
 - কাতারে থাকে  ( বাবা তখন কাতারে একটা কোম্পানীতে চাকরী করতেন ) 
 - তোর বাপে থাকে কাতার ,  তুই ভাত খাস কাতাল মাছ দিয়া ,  তোর মা কি কাতান শাড়ী পড়ে ? 
স্যারের কথা শুনে পুরা ক্লাস ঘুম ভেঙ্গে হো হো করে হেসে উঠে ।  আমি মুখ চুন করে দাঁড়িয়ে থাকি ।  অপরাধটা গুরুতর বুঝতে পারছি ।  সব যে এভাবে মিলে যাবে বুঝি নাই ।  ভাবছিলাম হাতুড়ির বাড়ি আরো আসছে ।  কিন্তু পুরো ক্লাস এমন ভাবে হাসছে ,  স্যার বুঝলেন নিয়ন্ত্রন চলে গেছে হাতুড়ির বাইরে ।  পোলাপান আর ঘুমাবে না ।  তাই দেখে ক্লাস শেষ করে চলে যাবার যোগাড় করলেন ।  খাতাপত্র নিয়ে বেরিয়ে যেতে যেতে শেষবারের মতো হুংকার দিলেন : 
 - ওই চুপ যা সব ,  যত্তসব ফাজিল ।  এই তু্ই বস্  ( শেষ বাক্যটা আমাকে উদ্দেশ্যে বললেন )  ।  
আমি স্বস্তির নিঃশ্বাস ফেলে বেঞ্চে বসতে বসতে মনে মনে বললাম -  থ্যাংক্যু কাতাল মাছ ।   ' ঘুম যা '  ক্লাসের মার থেকে তোমার জন্য বাঁচলাম । 






অমূল্য মাষ্টারের বিয়েটা আমাদের কখনোই খাওয়া হয়নি



অমূল্য মাষ্টারকে বহুদিন পর মনে পড়লো । 
ব্যাপক সিনেমা পাগল অমূল্যচন্দ্র ম্যানোলা কোম্পানীর চাকরীর পাশাপাশি টিউশানিও করতো কয়টা ।  তার মধ্যে একটা আমাদের বাসা ।  তরুন অকৃতদার এই লোক  ' অমূল্য মাষ্টার '  হিসেবে পরিচিত ছিল এলাকায় ।  লজিং থাকতো আমাদেরই এক প্রতিবেশীর বাসায় ।  লোকটা বড়দের কাছে রসিক মানুষ হলেও ছোটদের যম ছিল ।  
আমি তখন ক্লাস নাইনে পড়ুয়া বলে আমি পড়তাম না তার কাছে ,  ফলে তার বেত আমাকে ছুঁতে পারেনি কখনো ।  হম্বিতম্বি সব প্রাইমারী লেভেলের ভাইবোনদের উপর দিয়েই যেত ।  দৈনিক একবেলা এক ঘন্টা এসে পড়িয়ে যেতো আমাদের বাসায় ।  কিন্তু আড্ডা দিতো আরো দেড় দুইঘন্টা ।  আমার এক চাচা ছিলেন ওনার সমবয়সী ,  তাই একটা আড্ডার সম্পর্ক ছিল দুজনের ।  কিঞ্চিত বড় হবার সুবাদে অমূল্য মাষ্টারের সাথে আমার ঠিক বন্ধুত্ব না হলেও প্রায়ই ওদের গল্পে ছাগলের তিন নম্বর বাচ্চা হবার চান্স নিতাম ।  বয়সটা ইঁচড়ে পাকা হয়ে ওঠার উপযুক্ত বলে ওদের গল্পের মধ্যে রসের আনাগোনা বুঝতেও খুব বেশী কষ্ট হতো না ।  কিন্তু চেহারায়  " কলা ছিলে না দিলে খেতে পারিনা "  ভাব নিয়ে পড়ে থাকতাম । 
অমূল্য মাষ্টারের তিনটা ঘটনা এখনো ভুলতে পারিনি ।  সেটাই বলি । 
১ .  তাকে সিনেমাপাগল বা সিনেমা উন্মাদ যাই বলা হোক ,  হলে গিয়ে একনাগাড়ে সর্বাধিক সময় সিনেমা দেখার রেকর্ড অমূল্য মাষ্টার বাদে আর কারো আছে কিনা জানা নেই ।  তখনও মানুষের যাতায়াত ছিল সিনেমা হলে ,  সেই ৮০ - ৮২ সালের দিকে ।  আমরাও যেতাম মাঝে মাঝে ।  কিন্তু অমূল্য মাষ্টারের সিনেমা দেখাটা ছিল বিশাল ব্যাপার ।  সেই সময়  ' লাভ ইন সিঙ্গাপুর '  ও  ' সওদাগর '  নামে দুটো সিনেমা বাংলাদেশে ব্যাপক হিট খায় ।  সেই সিনেমা দুটো অমূল্য মাষ্টার দেখেছিল প্রতিটা ১২ বার করে ।  শুধু কি তাই ?  একদিন এক নাগাড়ে দিনের ১২টা থেকে শুরু করে রাত ১২টা পর্যন্ত সবগুলো শো - র টিকেট কিনে বারোঘন্টা সিনেমা দেখেছিল নাওয়া খাওয়া বাদ দিয়ে ।  ভাবা যায় ? 
২ .  ম্যানোলা তখন বাংলাদেশে নামকরা কসমেটিক কোম্পানী ।  অমূল্য মাষ্টার ম্যানোলা কোম্পানীর কোন পদে চাকরী করতো জানি না ।  কিন্তু বেশ বড় পদে নিশ্চয়ই ।  স্নো আর ক্রীম এত সুলভ ছিল তার কাছে যে সে মুখ মাথা এমনকি হাঁটু থেকে পায়ের তালু পর্যন্ত ক্রীম মেজে আসতো কাজ থেকে ফেরার সময় ।  একদিন আমাকে বলেই ফেললো ,  আমাকে একটা ডানোর বড় টিন দাও তোমাদের জন্যও টিন ভর্তি করে ক্রীম নিয়ে আসবো ।  আমি হাঁটু আর পায়ের তালু পর্যন্ত ক্রীম মাজার উপকারিতা কি ভাবতে ভাবতে মার কাছে ডানোর টিন চাইতে গিয়ে রুটি সেঁকার খুন্তির তাড়া খেয়ে পালালাম ।  
৩ .  অমূল্যের সাথে তার গ্রামের একটা মেয়ের বিয়ের কথাবার্তা পাকা হয়ে ছিল ।  সেই সামনের বৈশাখে বিয়ে ।  মেয়েটা ক্লাস নাইনে পড়ে ।  অমূল্য মেয়েটাকে পড়াতো আগে থেকে ।  পড়াতে গিয়েই জীবন সঙ্গী নির্বাচন ।  আমাদের সাথে প্রায়ই গল্প করতো মেয়েটা কিরকম মেধাবী ,  কত সুন্দর ,  মেট্রিক পরীক্ষায় ফার্স্ট ডিভিশন পাবে ।  ইত্যাদি ইত্যাদি ।  তার হবু বউয়ের গল্প শুনতে শুনতে অমূল্যের স্বপ্নটা আমাদেরও ছুয়ে যেত ।  কিন্তু বৈশাখ কাছাকাছি আসতেই অমূল্যের পরিবারে কে যেন একজন মুরব্বী মারা যান ।  ফলে বিয়ে স্থগিত হয়ে যায় এক বছরের জন্য ।  এক বছর কেন ?  
তখন শুনেছিলাম হিন্দুশাস্ত্র মতে পরিবারের বড় ছেলের বিয়ে নাকি বৈশাখেই হতে হয় ।  সত্যমিথ্যা জানি না ।  তবে আমরাও মেনে নিয়েছিলাম যেহেতু অমূল্যও মেনে নিয়েছিল ।  আমরা পরবর্তী বৈশাখের অপেক্ষায় থাকি ।  আমাদের অপেক্ষা বিয়েতে আমোদ ফূর্তি করা ,  ব্যাপক খাওয়াদাওয়ার উৎসবের জন্য ।  আগাম দাওয়াত পেয়ে গিয়েছিলাম ।  অমূল্য প্ল্যান করতে থাকে কিভাবে কি করবে ।  
কিন্তু পরবর্তী বছরে পরিবারের আবারো কার যেন দেহত্যাগ ঘটলো ।  বিয়ে আবারো স্থগিত ।  অমূল্য এসে বিষন্ন মুখে পড়ায় ।  আমরাও বিষন্ন থাকি ।  খাওয়াটা না জানি মার যায় ।  পরের বছর অমূল্য ব্যস্ত হয়ে পড়ে হবু বউয়ের মেট্রিক পরীক্ষার জন্য ।  পরীক্ষার পুরো সময়টা দিনরাত খেটেখুটে পরীক্ষার হলে ডিউটি দিয়ে পার করে ।  পরীক্ষার তিনমাস পর  রেজাল্ট দিল ।  বউ ফার্স্ট ডিভিশনে পাশ করেছে !  !  !  কি আনন্দ আমাদের !   সব কৃতিত্ব অমূল্য মাষ্টারের ।  খুশীতে ব্যাপক মিষ্টিমুখ করানো হলো আমাদের ।  আমরা নিশ্চিত হই এবার বিয়েটা কেউ ঠেকাতে পারবে না ।  সামনের বৈশাখেই বিয়েটা খাবো আমরা । 
কিন্তু বিয়ের দিন ঘনাবার অনেক আগেই একটা দুঃসংবাদ আসলো ।  না ,  এবার কেউ মারা যায়নি ।  এবারের ঘটনা ভিন্ন ।  মেয়ের ভালো রেজাল্ট দেখে পাত্রীপক্ষ পিঠটান দিয়েছে ।  হবু শ্বশুর এখুনি মেয়ে বিয়ে দিতে চায় না ।  আরো উচ্চশিক্ষিত করে তারপর বিয়ে ।  আসল কথা ভালো রেজাল্টের কল্যানে পাত্রীর বাজার দর অনেক বেড়ে গেছে ।  ক্লাস নাইনে থাকতে বিয়েটা হয়ে গেলে সমস্যা ছিল না ।  কিন্তু মেয়ে ফার্স্ট ডিভিশান পেয়ে যাওয়াতে ইন্টারমিডিয়েট পাশ অমূল্যচন্দ্রকে এখন নিতান্ত বেমানান লাগছে মেয়েপক্ষের কাছে । 
ফলতঃ অমূল্য মাষ্টারের বিয়েটা আমাদের কখনোই খাওয়া হয়নি ।   






ছয় টাকার চাকরী ,  চুয়ান্ন টাকার খেসারত



যেনতেন একটা চাকরী পেতেও কত যুদ্ধ ,  কতরকম নাকানিচুবানি খেতে হয় মানুষের ।  অথচ আমরা দুইবন্ধুতে মিলে সাড়ে তিনটাকা বাসভাড়া আর আড়াই টাকার কাগজ খামের খরচ দিয়ে চাকরী বাগিয়ে ফেলেছিলাম ।  শায়েস্তা খানের আমলে নয় ,  মাত্র সোয়াযুগ আগে নব্বই দশকের মাঝামাঝিতে ।  তবে ছয়টাকা ব্যয় করে চাকরী পাওয়াও ব্যাপার ছিল না । 
ব্যাপারটা হলো ওই চাকরীটা পেতে আমাদের আরো চুয়ান্ন টাকা খরচ করতে হয়েছিল ।  সেই বাড়তি চুয়ান্ন টাকা খরচের ঘটনাই বলি ।  
পত্রিকায় নিয়োগ বিজ্ঞপ্তি দেখে সাদা কাগজে দরখাস্ত লিখে অনেকটা মজা করার উদ্দেশ্যেই ইন্টারভিউ দিতে গেলাম আমি আর বিল্লাহ ।  জীবনের প্রথম দরখাস্ত একটা প্রায় ওয়াক ইন ইন্টারভিউর জন্য ।  দরখাস্ত জমা দিতে গিয়ে দেখি প্রচন্ড ভীড় অফিসের গেটে ।  শুনলাম পোষ্ট খালি আছে বারোটা ,  দরখাস্ত পড়েছে সাড়ে ছয়শো ।  ১০ %  চান্সও নেই ।  বিল্লাহ নিদারুন হতাশ ।  আমি বললাম ,   ' নো চিন্তা বন্ধু জীবনের প্রথম ইন্টারভ্যু ,  চাকরী না পেলেও ইন্টারভিউ চর্চা হয়ে যাবে প্র্যাকটিক্যালি ।  '  
উপস্থিত প্রার্থীদের মধ্যে পোষাক আশাকে আমাদের দুজনের চেয়ে ক্ষ্যাত আর কেউ ছিল না ।  আমার কটন প্যান্টের উপর ছেড়ে দেয়া শার্টের সাথে ঘষে যাওয়া বাটা চপ্পল ।  এই বেশে চাকরী পাবার কোন সম্ভাবনা নাই ।  এখানে আজ সব টাই পরা বাঙালী ।  বিদেশী কোম্পানী স্মার্ট লোকই চাইবে ।  কত যত্ন করে প্লাষ্টিক ফোল্ডারে বায়োডাটা এনেছে একেকজন ।  আর আমাদের দরখাস্ত চন্দ্রঘোনার আদি বাঁশঝাড়ের মন্ডে তৈরী কেপিএমের লালচে হোয়াইট প্রিন্ট কাগজ ।  দরখাস্ত জমা দেবার ঘন্টাখানেক পরেই ডাক এল ।  ইন্টারভিউ বোর্ডে একজন বাঙালী দুজন বিদেশী ।  আমার ত্যানামার্কা হাতে লেখা দরখাস্তটা দুআঙুলের চিপায় নিয়ে মাঝ বয়সী  বিদেশী ভদ্রলোক বললেন ,  এটাই তোমার ?  বললাম ,  জী ।  এটা তোমার হাতের লেখা ?  বললাম ,  জী ।   
সেই বড়কর্তার মুখে খানিক ব্যাঙ্গের হাসি লক্ষ্য করে আমি শিওর হয়ে গেলাম আমার চাকরী হবে না ।  না হলে না হোক ।  প্রথম ইন্টারভ্যুতেই লাগবে এমন সম্ভাবনা নাই ।  হবেই না যখন ডেসপারেট হয়ে বাকী সব প্রশ্নের উত্তর দিলাম ।  এক পর্যায়ে কর্তা বললেন ,  তোমার সাবজেক্ট তো অ্যাকাউন্টিং তোমাকে আমি অ্যাকাউন্টসের জন্য নিলাম ,  কি বলো ?   আমি চেয়ার থেকে আলগা হয়ে দাঁড়িয়ে পড়লাম ।  বললাম ,  ধন্যবাদ স্যার ।  কিন্তু দুঃখিত আপনার চাকরী আমি করবো না ।  আমি গেলাম ,  গুডবাই  ( আমি যদিও অ্যাকাউন্টিং এ পড়েছি কিন্তু চাকরীতে ওটা নেবো না বলে কঠিন প্রতিজ্ঞা ছিল )  ।  
ভদ্রলোক তাড়াতাড়ি বললেন ,  আরে করো কি ।  বসো বসো ,  ঠিক আছে ,  তোমার যা পছন্দ তাই দেয়া হবে তোমাকে ।  তবে একটা কথা ।  তোমার নাকের নীচের ওই কালো গোঁফ জোড়া তো বাদ দিতে হবে ।  শুনে চমকে উঠলেও মুখে বললাম  ' প্রবলেম নাই '  ।  বলা হলো লাঞ্চের পর রেজাল্ট দেবে ।  কিন্তু বেরিয়ে এসে ভাবলাম ,  ব্যাটারা বলে কি ?  আমার এত সাধের পাকানো গোঁফ ফেলে দেবো ?  গুষ্টি মারি তোর চাকরীর ।  আয় যাই গা ।  বিল্লাহকে নিয়ে রাস্তায় উঠে একটা বাসে চড়ে বসলাম ।  বৃষ্টি পড়তে শুরু করেছে ফোঁটাফোঁটো । 
বাসটা আগ্রাবাদের কাছাকাছি আসতেই বৃষ্টিটা কুকুর বিড়াল রূপ নিল ।  বৃষ্টির ধুন্ধুমার নাচনে রাস্তাঘাট ,  অফিস ,  দোকানপাট সব ঝাপসা দেখছি ।  বাস থেকে নেমে দাঁড়ানোর জায়গাও নাই ।  হঠাৎ মনে পড়লো নতুন চাকরী পাওয়া বন্ধু ডিউর অফিস তো এখানেই ।  বাসটাকে থামাতে বলে একদৌড়ে ওর অফিস বিল্ডিং - এ ঢুকে গেলাম ।  ইস্পাহানীর অফিস ।  চারতলায় উঠে ওর অফিসে উঁকি দিলাম ।  আমাদের দেখে বেরিয়ে এল সে ।  ওর নতুন চাকরীটা পাবার পর একটা খাওয়াদাওয়া হবার কথা ছিল ।  ধরলাম আজকেই পাওনাটা মিটিয়ে দে ।  রাজী হলে কাছাকাছি একটা রেষ্টুরেন্টে ঢুকে গেলাম আধভেজা হয়ে ।  
খেতে খেতে চাকরীর ইন্টারভিউর কথাটা বললাম ।  গোঁফ বিসর্জন দিয়ে চাকরী করবো না বলেও জানালাম ।  কথা শুনে ডিউ ধমকে উঠলো ,   ' ব্যাটা মাগনা চাকরী পাবি নাকি ।  একটা কিছু ছাড় দিতেই হয় ।  এতো সামান্য গোঁফ ।  গোঁফ গেলে গোঁফ আসবে ।  আমার তো গোঁফই নাই ।   যা ,  খেয়েদেয়ে সোজা ফিরে যা আবার ।  রেজাল্ট জেনে ফিরবি ।  '  এই জাতের হুকুম আশা করিনি ওর কাছে ,  কিন্তু  আজকে ও খাওয়াচ্ছে ।  তাই বিশেষ কিছু না বলে গোমড়া মুখে বিল্লাহকে নিয়ে চাকরীর রেজাল্ট আনতে গেলাম ।  গিয়ে দেখি ,  দুজনেই পাশ !  !  !  তবে এখন একটা দ্বিতীয় ইন্টারভিউ হবে ।  সেই বাছাইতে টিকলে তবেই ফাইনাল ।   অপেক্ষা করতে বলা হলো আবারো ।  দুশ্শালা !  মনে মনে গালি দিলাম ।  
বেরিয়ে এসে পকেট থেকে সিগ্রেট বের করে ধরালাম ।  ফুটপাতের সিমেন্টে পাছা ঠেকিয়ে বসলাম ।  বৃষ্টি থেমে গেছে বেশ আগে ।  সিগারেট অর্ধেক শেষ করার পর খেয়াল করলাম সামনের চত্তরে ইন্টারভিউ বোর্ডের সেই বিদেশী ভদ্রলোক পায়চারী করছে আর আমার দিকে আড়চোখে তাকাচ্ছে ।  আমি দেখেও না দেখার ভান করে ধুমসে বিড়ি টানতে লাগলাম ।  দ্বিতীয় ইন্টারভিউতে  ভদ্রলোককে দেখা গেল না বলে একটু স্বস্তি পেলাম ।  দেখা গেল ,  দুই নম্বর ইন্টারভিউতেও টিকে গেলাম দুইজনে ।  ধুত্তোরি ।  এত করেও ঠেকানো গেল না চাকরীটাকে ।  গোঁফজোড়া এবার ছাড়তেই হবে !  !  ঘোড়ার ডিমের চাকরী আমার ।  কিন্তু বাবার সংসার ভারাক্রান্ত চেহারা মনে হতেই সিদ্ধান্ত নিয়ে ফেললাম ,  চাকরীটা করবো ।  তাই অ্যাপয়েন্টমেন্ট লেটার হাতেই বাসায় ফিরলাম ।  
ঘটনাটা এখানেই শেষ হবার কথা ছিল ।  কিন্তু হলো না । 
পাড়ায় কিভাবে যেন গোঁফ ছাটার কথাটা রটে গিয়েছিল ।  সন্ধ্যার সময় পাড়াতো বন্ধুরা সব দলবেধে হাজির ।  চাকরীর শুভেচ্ছা জানাতে নয় ,  এসেছে গোঁফ ছাঁটা অভিযানে সঙ্গ দেবার বাসনায় ।  আমার শোক ওদের মচ্ছব !  ঘোষনা করা হলো এই ঘটনা বিনা উৎসবে ছাড়া যাবে না ।  পাড়ার নাপিতকে দিয়ে বিশেষ কায়দায় ছাঁটানো হবে আমাদের গোঁফ ।  পরিষ্কার বুঝে গেলাম বেইজ্জতীর বিশেষ আয়োজন করা হলো ।  কোন অজুহাতে পালিয়ে দুরে কোন অচেনা নাপিতের সেলুনে গিয়ে কাটতে চাইলাম ।  কিন্তু আমাদের দুজনকে চোখে চোখে পাহারায় রাখা হলো ।  ঘর থেকে বেরিয়ে দেখা গেল ছোটখাট একট মিছিল হয়ে গেছে দশবারো জনের ।  সবাই প্রথমে মোড়ের টং দোকানে গিয়ে একচোট চা বিস্কুট সিগারেট চালালো আমাদের উপর দিয়ে ।  চল্লিশ টাকা এক ধাক্কাতেই শেষ ।  তারপর আমাদের দুজকে সেলুনে ঢুকিয়ে দেয়া হলো ।  আর সবাই চারপাশে ঘিরে দাড়ালো যেন চিড়িয়াখানার বাঁদরকে শেভ করানো হচ্ছে ।  হাসাহাসি চলছে খুব । 
পাঁচমিনিটেই সাফা হয়ে গেল দশ বছরের শান দেয়া গোঁফ ।  আয়নায় নিজেরে চিনতে পারলাম না ।  যাত্রাপালার সং দেখছি যেন ।  এই চেহারার নিয়ে রাস্তায় বেরুবো কী করে ?  ভীষন বিব্রত অবস্থায়ও কাষ্ঠ হাসি দিতে হলো ।  সেলুনের ভেতর বাইরে থেকে প্রবল করতালি শুরু হলো ।  কাজ শেষে বিল দেবার সময় এলো নাপিতের আবদার ।  দুই জনের গোঁফছাটা দশটাকার ব্যাপার ।  কিন্তু নাপিত ব্যাটা বলে বসলো ,   ' দাদারা জীবনে প্রথম গোঁফ ছাঁটলেন ।  আমাদের বকশিশ না দিলে দাবী রেখে দেবো '  ।  পুরোনো নাপিত ,  নতুন আবদার ,  কত বেতমিজ ।  কিন্তু কি আর করা ।  দুটাকা দুটাকা করে আরো চার টাকা গচ্ছা দিলাম ।  
সবাইকে বিদায় দিয়ে দুই বন্ধুতে আলাপ হচ্ছিল ।  অত্যন্ত হিসেবি ও মিতব্যয়ী বিল্লাহ বেজার মুখে বললো ,   " দোস্ত চাকরী পাইতে খরচ হইছে ছয়টাকা ।  কিন্তু গোঁফ ছাঁটার খেসারত তো গেল চুয়ান্ন টাকা ।  দুনিয়াতে বিচার নাই ।  এই ভাবেই সম্পদের অপচয় হয় !  !  "     






এক অচেনার হাতপাখার বাতাস ,  একুশ বছর পরেও .  .  .  .  . 



ভয়ানক গরম পড়ছে আজ ।  জ্যৈষ্ঠের কাঠফাটা দুপুর ।  ক্লাস শেষে কোনমতে ষ্টেশানগামী শেষ বাসটা ধরে ঝুলে পড়লাম ।  ষ্টেশানে এসে দেখি ট্রেনে ঠাসাঠাসি ভীড় ।  চট্টগ্রাম বিশ্ববিদ্যালয়ের দুপুর দেড়টার ফিরতি ট্রেনের যাত্রাটা মোটেও সুখকর নয় ,  বিশেষ করে এই দাবদাহে ।  কোন বগিতেই সুঁচ ঢোকার জায়গা নেই ।  বগির পাদানি গুলো পর্যন্ত দুজন করে বসে দখল করে রেখেছে ।  হ্যান্ডেল ধরে ঝুলে যাবার আশাও মাঠে মারা গেল ।  
বিকল্প পথে নাজিরহাটের বাসে যাওয়া যায় ।  কিন্তু পকেটে আছে সাড়ে সাতটাকার মতো ।  আড়াই টাকা বাসভাড়া তিনটাকা রিকশা ভাড়া চলে গেলে দুই টাকা দিয়ে বিকেলটা পার করা যাবে না ।  একটা গোল্ডলীফেই দুইটাকা চলে যাবে ।  নাহ এই মাগনা ট্রেনই ভালো ।  আবার ট্রাই দেই । 
পেছনের দিকে একটা মালগাড়ীর বগি দেখা গেল ,  ঢোকা যাবে ওখানে ।  বাছাবাছি না করে ওখানেই উঠে গেলাম ।  ওটাও ভরে গেল পাঁচমিনিটে ।  মালগাড়ীর বগিতে কোন আসন থাকে না ।  পুরোটা একটা লোহার বদ্ধ খাঁচা বিশেষ ।  দুপাশে পাঁচফুটের মতো খোলা মালামাল ওঠানামা করার জন্য ।  ( ওরকম মালবাহী বগি ভার্সিটির ট্রেনে যুক্ত করার কোন যুক্তি আমি আজো পাইনি )  
মালগাড়ীতে ধরার মতো কিছুই নেই ।  দুই পায়ের ব্যালেন্সই একমাত্র ভরসা ।  সেই ভরসায় মাঝামাঝি জায়গায় গিয়ে দাঁড়ালাম ।  পুরোনো লোহার জং ধরা বগি ।  বয়স একশো বছরের কম না ।  আগাগোড়া মরচে দিয়ে ঢাকা ।  মাথার উপরে .  .  .  .  পায়ের নীচে .  .  .  ডানে .  .  .  .  .  বামে .  .  .  শুধুই লোহা আর লোহার মরচে ।  এই গরমে লোহাগুলো যেন ফুটছে ,  আর আমাদের ফোটাচ্ছে ।  শহরে পৌঁছাতে পৌঁছাতে কাবাব হয়ে যাই কিনা ।  
ট্রেন ছাড়তেই একটু হাওয়ার পরশ মাথার উপর দিয়ে বেরিয়ে গেল ।  কিন্তু ওই হাওয়াটাও বাইরের উত্তাপে তেতে আছে ।  মালগাড়ীতেও প্রচন্ড ভীড় ।  একজন আরেকজনের গায়ে ঠেকা দিয়ে দাঁড়িয়ে আছে ।  এইছোট্ট জায়গায় ছাত্রছাত্রী পঞ্চাশজনের কম হবে না ।  সবাই ঘামছে আর হাঁসফাস করছে ।  আমার অবস্থা একটু বেশীই কাহিল সেদিন ।  কারন আমি এমনিতেই বাকীদের তুলনায় ছোটখাট আর দাঁড়িয়েছি মাঝখানে ।  ওখানে বাতাস প্রবেশ করছে না ।  পুরো শরীর ভিজে চুপচুপে ।  ঘামে মাথার চুল ভিজে পানি ঝরছে । 
তখনো ফার্স্ট ইয়ারে পড়ি ।  ট্রেনের সেই গরমে পুরোপুরি অভ্যস্ত হতে পারিনি ।  মালগাড়ীতে আগেও দুয়েকবার উঠেছি ।  কিন্তু আজকের মতো জঘন্য অবস্থা আর হয়নি ।  জান বেরিয়ে যায়  অবস্থা ।  ইচ্ছে হচ্ছে ভীড় ঠেলে লাফ দিয়ে নেমে জীবন জ্বালা জুড়াই এই লোহার নরক থেকে ।  ট্রেন কতক্ষন চলেছে জানি না ।  হঠাৎ ঘাড়ে একটা বাতাসের পরশ লাগলো ।  মোলায়েম এবং অপেক্ষাকৃত শীতল ।  ভাবলাম বাহ্ দারুন তো ।  এত মানুষের ভীড় সরিয়ে কোন ফাঁকে এই সুমতির বাতাস আমার কাছে পৌঁছে গেছে ।  
একটু পর পেছনে তাকাতে গিয়ে অবাক হয়ে দেখলাম ,  ওটা মোটেও প্রকৃতির হাওয়া নয় ।  আমার দিকে পিঠ দিয়ে দাঁড়ানো পেছনের একটা মেয়ের হাত পাখার বাতাস ।  মেয়েটার অজান্তেই তার বাতাসের কিছুটা আমার ভাগে চলে আসছে তার কাঁধ পার হয়ে ।  আমি চুপচাপ ওই অপ্রত্যাশিত বাতাস উপভোগ করে যেতে লাগলাম ।  সেই দোজখে ওই অচেনা মেয়েটার হাতপাখাটা আমাকে এয়ারকন্ডিশনের মতো স্বস্তি দিল ।  
ধড়ে যেন প্রান ফিরে এল ।  ভীষন ভীষন কৃতজ্ঞ বোধ করলাম মেয়েটার প্রতি ।  পেছনে না তাকানোর ভান করলাম ।  যেন অনিচ্ছায় বাতাস খাচ্ছি ।  কিন্তু আরো কিছু সময় পর খেয়াল করলাম বাতাসটা আগের চেয়ে একটু যেন বেশীই লাগছে ।  পেছন ফিরে আমি তো তাজ্জব !  !  মেয়েটার হাতপাখা আরো পেছনে এসে আমার ঘাড় বরাবর বাতাস দেয়া শুরু করেছে ।  সচেতন ভাবে সীমানা লংঘন করেছে হাতপাখাটা ।  শুধু তাই নয় এবারের বাতাসের প্রায় পুরোটা আমাকেই দিয়ে দিচ্ছে ।  মেয়েটা বোধহয় বুঝতে পেরেছে আমি বাতাসের জন্য কিরকম কাঙ্গাল হয়ে আছি ।  আহ কি মায়া রে ।  আমি চুপচাপ ওই জায়গায় দাড়িয়ে বাতাসটা দিয়ে প্রান জুড়াচ্ছি আর ভাবছি নামার আগে মেয়েটাকে অবশ্যই একটা বিশেষ ধন্যবাদ দেবো ।  এরকম একজন মায়াবতীর সাথে পরিচয়ের লোভও হলো । 
কিন্তু না ।  বিধাতার ইচ্ছা ছিল না । 
ট্রেনটা ষোলশহর আসতেই মেয়েটা তাড়াহুড়ো করে নেমে গেল বগি থেকে ।  আমার কিছু বলা হলো না ,  ধন্যবাদ রয়ে গেল পকেটে ।   " চেয়ে চেয়ে দেখলাম তুমি চলে গেলে .  .  .  .  .  .  .  .  .  .  .  .  .  "  কি এক আক্ষেপ নিয়ে তাকিয়ে রইলাম ওর চলে যাওয়ার দিকে ।   এই চল্লিশ মিনিটের যাত্রাপথে এমন মায়াবী হাওয়া দিয়ে যে আমার প্রানটা তাজা রাখলো ,  তাকে কিছুই বলা হলো না ,  এমনকি তার চেহারাও দেখলাম না আমি । 
হে অচেনা মায়াবতী ,  আপনার সেই হাত পাখার বাতাসকে আমি এখনো কৃতজ্ঞতার সাথে স্মরন করি আজ একুশ বছর পরেও । 






চট্টগ্রামের লেইঙ্গা মাষ্টারঃ যাকে আমরা ভুলে গিয়েছিলাম ! 



১৯১০ সালের দিকে চট্টগ্রাম মিউনিসিপ্যাল স্কুলের অষ্টম শ্রেনীর এক মেধাবী ছাত্র যাদববাবুর পাটীগনিতের একটা অংক নিয়ে সমস্যায় পড়লো ।  স্কুলের কোন শিক্ষকই অংকটির সমাধান করতে পারলেন না ।  ছেলেটি থাকতো আগ্রাবাদের ছোটপুল এলাকায় ।  শেষ চেষ্টা হিসেবে সে প্রতিবেশী এক অংক পন্ডিতের কাছে গেল সমস্যাটি নিয়ে ,  তিনিও বহু চেষ্টা করে সমাধান করতে পারলেন না ।  
কিন্তু একটা গুরুত্বপূর্ন সিদ্ধান্ত দিলেন ।  বললেন যে যাদববাবুর ওই অংক প্রশ্নটিতে ভুল আছে ।  মারাত্মক অভিযোগ !  যাদববাবুর অংকের বিরূদ্ধে এত বড়  অভিযোগ তোলার সাহস উপমহাদেশে কারো ছিল না তখন ।  পরদিন মিউনিসিপ্যাল স্কুলের শিক্ষকগন কথাটি শুনে একচোট হাসলেন ।  বললেন ,  এত বড় পন্ডিত যাদববাবু ,  আর তার ভুল ধরে কোথাকার এক প্রাইমারী পাশ লেইঙ্গা মাষ্টার । 
লেইঙ্গা মাষ্টারের আসল নাম আবদুস সোবহান ।  পড়াশোনায় প্রাইমারী পাশ হলেও মেধায় ছিলেন অতুলনীয় ।  ছেলেবেলায় গাছ থেকে পড়ে কোমরে আঘাত পেলে কোমরের নীচ থেকে পা পর্যন্ত অচল হয়ে যায় ।  চলাফেরা করতেন বিয়ারিং এর চাকায় তৈরী কাঠের পাটাতন দিয়ে বানানো গাড়ীতে বসে ।  চাটগাঁইয়া ভাষায় পঙ্গু বা চলৎশক্তি বিহীন লোককে বলা হয় লেইঙ্গা ।  প্রচন্ড শিক্ষানুরাগী এই মানুষটির শারীরিক প্রতিবন্ধকতা তাঁকে দমিয়ে রাখতে পারে নি ।  তিনি আগ্রাবাদের বেপারী পাড়া এলাকায় প্রতিষ্ঠা করেছিলেন একটি প্রাইমারী স্কুল ।  নাম আগ্রাবাদ প্রাইমারী স্কুল ।  ওই এলাকার প্রথম স্কুল সেই বৃটিশ আমলে ।  কথিত ছিল লেইঙ্গা মাষ্টারের বেতের দৈর্ঘ্য নাকি তার স্কুলের চেয়েও বড় ।  এত কড়া শাসনে রাখতেন স্কুল । 
তো লেইঙ্গা মাষ্টারের কানে এলো মিউনিসিপ্যাল স্কুলের শিক্ষকদের বিরূপ মন্তব্য ।  তিনি প্রত্যুত্তর না দিয়ে নীরবে ভাবতে লাগলেন ।  কয়েকদিন ভেবে একটা দীর্ঘ চিঠি লিখলেন কোলকাতা বিশ্ববিদ্যালয়ের অংক বিভাগের চেয়ারম্যানের কাছে ।  বিস্তারিত যুক্তি তুলে জানালেন কেন যাদববাবুর পাটিগনিতের ওই অংক প্রশ্নটি ভুল ।  তিনি ভুলটা শুদ্ধ করে একটা সমাধানও চিঠির সাথে পাঠিয়ে দিলেন ।  
চিঠি পেয়ে কোলকাতা বিশ্ববিদ্যালয়ের অংক বিভাগের প্রধান প্রফেসর বোস সহকর্মী অন্যান্য অধ্যাপকদের নিয়ে একটা বোর্ড বসালেন ।  নানান আলোচনার পর বোর্ডের সবাই অবাক হয়ে একমত হলেন যে সেই অখ্যাত লেইঙ্গা মাষ্টারের কথাই ঠিক !   অংকটি আসলেই ভুল ছিল ।  ফিরতি জবাবে তাঁরা আবদুস সোবহানকে পন্ডিত উপাধি দিয়ে একটা সার্টিফিকেট ও নগদ পাঁচশো টাকার একটা মানি অর্ডার সম্মানী পাঠালেন । 
সেই লেইঙ্গা মাষ্টারের মৃত্যুর পর স্কুলটি বন্ধ হয়ে গিয়েছিল ।  কিন্তু কয়েক বছর পর আগ্রাবাদ এলাকায় সরকারী কর্মকর্তাগনের চেষ্টায় স্কুলটিকে পুনরুজ্জীবিত করা হয় আগ্রাবাদ প্রাইমারী স্কুল নামে ।  যেটি বর্তমানে  " আগ্রাবাদ সরকারী কলোনী উচ্চ বিদ্যালয় "  নামে পরিচিত । 
সবচেয়ে অবাক ব্যাপার হলো আমি লেইঙ্গা মাষ্টারের এলাকায় দীর্ঘ বিশটি বছর বসবাস করেছি ।  সেই স্কুলে দশটি বছর পড়াশোনা করে মেট্রিক পাশ করেছি ।  কিন্তু কেউ কখনো ঘুনাক্ষরেও লেইঙ্গা মাষ্টারের কথা বলেনি আমাদের ।  কত তাড়াতাড়ি আমরা আমাদের কীর্তিমান পূর্বপুরুষের কথা  ভুলে যাই !  মাত্র গতকাল রাতে শুনলাম আমি লেইঙ্গা মাষ্টার ইতিকথা । 
একটু শান্ত্বনার সংবাদও পেলাম গতকাল ।  ২০১০ সালের জানুয়ারীতে স্কুলের ৫০ বছর পুর্তি উৎসবে লেইঙ্গা মাষ্টারকে মরনোত্তর সম্মান জানাবার ব্যবস্থা করা হয়েছে ।  আমাদের খেদ যদি তাতে একটুও মেটে ! 
 [ তথ্যসুত্র কৃতজ্ঞতাঃ সাখাওয়াত হোসেন মজনু ভাই ] 






হে বন্ধু আমার ,  তোর বন্ধুতায় আমি যে এখন বিব্রত ! 



পাকাপাকিভাবে শহরবাসী হই প্রথম স্কুলে ভর্তি হবার সময় ।  ১৯৭৪ সালে  ' পাঠশালা '  শব্দের  সহজ বানানটা হেডমাষ্টারের ভয়ের চোটে গুলিয়ে ফেলে ক্লাস টুর বদলে ক্লাস ওয়ানে যে স্কুলে ভর্তি হয়েছিলাম তার নাম আগ্রাবাদ সরকারী প্রাথমিক বিদ্যালয় ।  তখনকার দিনে সরকারী প্রাইমারী স্কুলগুলোতে সর্বশ্রেনীর মানুষের সন্তানেরা পড়তো ।  ১৯৭৪ সাল ছিল দুর্ভিক্ষের সময় ।  কলোনীর সিড়িগুলোতে গ্রাম থেকে আসা শত শত দুর্ভিক্ষ পীড়িত মানুষের সমাগম ।  
মনে পড়ে স্কুল থেকে আমরা জাতিসংঘ মার্কা নীল রঙের খাতা কলম রাবার পেয়েছিলাম ।  সেই সাথে সম্ভবতঃ বিস্কুট আর দুধপাউডারও দেয়া হয়েছিল ।  ক্লাসে প্রথমদিন যে ছেলেটির পাশে বসেছিলাম তার নাম মিলন ।  আমার প্রথম স্কুল বন্ধু ।  ওর রোল নাম্বার দশের ভেতরে হলেও আমার রোলনাম্বার ছিল ৬৯ ।  এটি ক্লাসের সর্বশেষ রোলনাম্বার ।  এই সম্মানটা আমি পাবার কারন হলো আমি স্কুলে ভর্তি হয়েছিলাম বার্ষিক পরীক্ষার মাত্র ১৬ দিন আগে ।  সুতরাং শিক্ষা জীবনটা শুরুই হয়েছিল লাষ্ট বয় হিসেবে ।  
মিলন আমার চেয়ে স্বাস্থ্যবান ও দেখতে বড়সড় ছিল ।  বাবা সেদিন মিলনকে বলেছিল আমাকে একটু দেখে রাখতে ।  কারন গ্রাম থেকে সদ্য এসেছি শহরে ,  শহুরে কেতা তেমন কিছুই বুঝি না ।  মিলন কথা রেখেছিল ।  আমাকে বুক দিয়ে আগলে রেখেছিল যতদিন পেরেছে ।  অদ্ভুত ভালোবাসা আর মমতায় ঢেকে রেখেছিল আমাকে ।  মিলনের বাবা ছিল কোন এক সরকারী দফতরের পিয়ন ,  আবার নিকটস্থ কাঁচাবাজারে তাঁর একটা সবজীর দোকানও ছিল ।  এখন অনেকে অবাক হবে সবজী বিক্রেতা শ্রেনীর ছেলের সাথে কিভাবে বন্ধুত্ব হয় ।  কিন্তু তখনকার সময়ে কার বাবা কি সেটা নিয়ে বন্ধুত্বে কোন হেরফের হতো না ।  ভেদাভেদ শুরু হয়েছিল আরো অনেক পরে ,  আরো বড় হতে হতে ,  সচেতন হতে শুরু হবার পর ।  মিলন আমার বন্ধু ছিল ততদিন ,  যতদিন শ্রেনীসচেতন বন্ধুগন আমার চারপাশ ঘিরে ফেলেনি ।  সম্ভবতঃ ক্লাস থ্রী থেকে আমার নতুন বন্ধু যোগ হতে শুরু করে ।  মিলনের সাথে দুরত্বের সুত্রপাত তখন থেকে । 
ক্লাস ফাইভে উঠতে উঠতে আমার বন্ধুমহলে বহুজাতের বাঁদরের আগমন ঘটে ।  সহজ সরল মিলন তাদের সাথে এঁটে উঠতে পারলো না ।  সেইসব উৎপাতে এবং পরিবারের প্রতি দায়িত্ববোধ বৃদ্ধির কারনে মিলন আমার সাথে তেমন থাকে না ।  ফলে তার সাথে আমার দুরত্ব বাড়তেই থাকে ।  সম্ভবতঃ ক্লাস ফাইভের পর মিলন আর পড়াশোনা করেনি ।  আমাদের বন্ধুতার মৃত্যুঘন্টা বেজে গিয়েছিল তখনই ।  এরপরেও অবশ্য তাকে মাঝে মাঝে দেখতাম বাজারের তরকারির দোকানে বসতে ।  আমি ততদিনে মোটামুটি শ্রেনী সচেতন হয়ে উঠেছিলাম বলে মিলনকে বন্ধু স্বীকার করতে আমার ভেতর লজ্জাবোধের সৃষ্টি হয় ।  ক্লাস সিক্সে ওঠার পর আমার মিলনপর্ব চুকে যায় স্থায়ীভাবে । 
আরো পঁচিশ বছর পরের কথা । 
একদিন অফিস থেকে ফেরার পথে রাস্তার পাশের দোকান থেকে ফলমূল কিনছিলাম ।  হঠাৎ কাঁধে একটা হাতের অস্তিত্ব অনুভব করি ।  ফিরে তাকিয়ে আমার মুখটা হা হয়ে যায় ।  এ কে ?  কত যুগ আগের মুখ এটি ।  এখনো অবিকল সেই মুখ ,  সেই মায়া ,  সেই হাসি ।  এ তো আমার ছেলেবেলার বন্ধু মিলন !  !  সে যখন আমার নাম ধরে যখন ডাক দিলে আমি অবাক ,  আমাকে চিনেছে ও ?  আমার হাতটা ধরে শক্ত একটা চাপ দিলে মনে পড়লো ওর গায়ে আগের মতোই আমার চেয়ে বেশী জোর ।  ওই চাপেই বুঝে গেলাম মিলন এখনো আগের আন্তরিকতা ধরে রেখেছে ।  কথায় কথায় জানতে পারলাম মিলন এখন সরকারী চাকরী করে ।  কোন একটা ডিপার্টমেন্টের মিস্ত্রী পদবীতে কাজ করে ।  তার পোষাক একটু গরীবি হলেও চেহারায় পুরো আত্মবিশ্বাস ।  আমাকে যেন এখনো ভরসা দিয়ে যাচ্ছে ।  আছি বন্ধু তোমার জন্য । 
মিলনের কথাবার্তা কুশালাদি জিজ্ঞেসের ভঙ্গীমায় পুরোনো আন্তরিকতা বিদ্যমান থাকলেও ,  শ্রেনীসচেতন আমি কিন্তু খানিক বিব্রত ।  ওকে এড়াতে পারলে যেন বাঁচি ।  মিলন যতটা খুঁটিয়ে খুঁটিয়ে আমার পরিবারের খোঁজখবর করছে ,  আমি ততোধিক আলগা হয়ে জবাব দেবার চেষ্টা করছি ।  এমনকি মিলনের পরিবারের কে কোথায় আছে আমি তা একবারও জানতে চাই না ।  পালিয়ে যাবার অজুহাত হিসেবে মিলনকে বলি ,  আজ আমার খুব কাজ আছে ,  পরে দেখা হবে ।  কিন্তু মিলনের হাত ছাড়তে অনিচ্ছুক ।  সে জোর করে আমাকে তার নিকটবর্তী বাসায় নিয়ে যায় ।  উচ্চকন্ঠে তার পরিবারের সাথে আমার পরিচয় করিয়ে দেয় ।  এবং সবচেয়ে যেটা অবাক করেছে -  আমার বাবা তাকে দুই যুগ আগে একটা বিদেশী বেল্ট উপহার দিয়েছিল সে এখনো রেখে দিয়েছে সেই স্মৃতি ।  আমি বিব্রত অবস্থায়ও মুগ্ধ হয়ে যাই ওর আন্তরিকতায় ।  বন্ধুত্ব কত বছর জিইয়ে থাকে ?  সেরকম কোন সীমারেখা কি আছে ? 
মিলনকে দেখে বুঝলাম সত্যিকার বন্ধুত্বের কোন শ্রেনীভাগ থাকে না ।  কিন্তু আমার ভেতরে যে বৈষম্যের বীজ অংকুরিত হয়েছিল শৈশবে এখন তা মহীরূহ ।  আমি সেটা উপেক্ষা করে মিলনকে কিছুতেই বন্ধুতার কাতারে আনতে পারলাম না আর ।  তাই বিদায় নেবার সময় মিলনকে মুখে বললাম ,  দেখা হবে ।  কিন্তু একবারও বললাম না -   ' একদিন সময় করে বাসায় আসবি ।  একবেলা খাবি আমার সাথে ।  '  এমনকি আমার নতুন বাসার ঠিকানাও বললাম না ওকে ।  
বাসায় ফেরার পথে একা একা ভাবতে লাগলাম মানুষের স্বার্থপর শ্রেনীসচেতনতার বীজ কত গভীর হয় !  !  দেশ উদ্ধার করা আড্ডাবাজিতে শ্রেনীবৈষম্যের বিরূদ্ধে এত বড় বড় গীত গাই ,  সামাজিক অবিচারের বিরূদ্ধে চায়ের কাপে ঝড় তুলি ,  সেই আমি কী এই আমি ?  আমার সবগুলো সুশীল আচার কি মুখোশ নয় ?  বই - খাতা - কলম - কীবোর্ডের বাইরে ব্যক্তিজীবনে আমরা কতটা ভন্ড ,  হায় ! 






ন কবিতা



হায় অচেনা - 
তুমি তো আমায় ভালোবাসো না । 
ভাবছো বুঝি আমিও ঠিক বাসি কিনা , 
নাহ না .  .  .  সে যে প্রশ্নই ওঠে না । 
আমিও তোমাকে কিছুতেই ভালোবাসি না । 
তবুও যখনই বেজে ওঠে মোবাইলে টুংটাং
খুঁটিয়ে দেখি সেটা সেই অচেনা নম্বর কিনা
যেন অচেনা কেউ হলে ফোনটা আর ধরবোই না । 
কি জানি কেন - 
অচেনার বদলে যখন কোন চেনা নম্বর দেখি
ফোনটা যেন আর ধরতেই ইচ্ছে করে না । 
হে দুর অচেনা -  নিশ্চিত জেনে রাখো , 
তোমাকে আমি কিন্তু মোটেও মিস করি না । 






আই লাভ মাই chum



আমি নিশ্চিত কমপক্ষে ৯৫ %  পাঠক শিরোনামের ইংরেজী শব্দটার সাথে পরিচিত নন ।  ডিকশেনারী না খুলে শব্দটার অর্থ বলতে পারবেন খুব কম মানুষ ।  এমনকি যারা পারবেন আমি প্রায় নিশ্চিত তাদের ঘরে নার্সারি - কেজি পড়ুয়া বাচ্চা আছে । 
শব্দটির সাথে আমিও পরিচিত ছিলাম না দুদিন আগে ।  এই শব্দটা না জানার কারণে সারাজীবন আমার কোন ক্ষতিবৃদ্ধি হয়নি ,  ভবিষ্যতেও হবে না ।  আমার ধারণা এই chum শব্দটার অর্থ একজন মানুষ সারাজীবন না শিখলেও কোন সমস্যা হবে না ।  কিন্তু ক্লাস টুতে পড়ুয়া বাচ্চাটি এই শব্দ না জানার কারণে স্কুলে বকুনি খাবে হয়তো নাম্বারও পাবে না ।  আমার কন্যা একটি স্কুলে দ্বিতীয় শ্রেণীতে পড়ছে ।  তার বইতে শব্দটা পেয়েছি ।  আমাকে তাই অর্থটা ডিকশেনারী খুঁড়ে বের করতে হয়েছে । 
এটি একটা মাত্র তুচ্ছ উদাহরণ ।  এরকম আরো ডজনে  ডজনে অপ্রয়োজনীয় শব্দ স্কুলের ইংরেজী বইগুলোতে গিজগিজ করে ।  বহুকাল থেকে এসব ব্যাপার আমরা সবাই জানি ,  তবু কেউ প্রশ্ন করছি না ,  করেও কোন ফল হচ্ছে না ।  কেন এসব অপ্রয়োজনীয় ইংরেজী রচনা ,  কবিতা ,  শব্দ ,   আমাদের শিখতে হবে ?  কেন ওসব বই আমাদের সন্তানদের পড়াতে হবে ।  বাচ্চা লেভেলের ইংরেজী শেখার জন্য একটা বই লিখতে পারে না সেদেশে এত ইংরেজী স্কুল অনুমতি পায় কি করে ? 
এই chum শব্দের মানে দোস্ত বা বন্ধু ।  Radiant Reader বইতে শব্দটি আছে ।  আরো অনেক ইংরেজী বইয়ের মতো Radiant Reader নামের বইটার আদি প্রকাশও ইংল্যাণ্ডের কোন প্রকাশনী থেকে ,  সেটি এখন ভারত ঘুরে বাংলাদেশের স্কুলে বাচ্চাদের পড়ার টেবিলে ঠাঁই নিয়েছে ।  এসব বইতে অদ্ভুতুড়ে সব শব্দ দিয়ে তৈরী বাক্য আছে ,  ছড়া আছে ,  কবিতা আছে ।  কিন্তু যেসব শব্দ সতেরো শতকে ইংল্যাণ্ডের কৃষকেরা ব্যবহার করতো সেসব শব্দ আজো কেন বাংলাদেশের ছাত্রদের পড়তে হবে ,  আমার মাথায় আসে না । 
আমার ক্ষমতা থাকলে আমি বাংলাদেশের সবগুলো স্কুল থেকে এসব বই নিয়ে নর্দমায় ছুঁড়ে ফেলতাম ।  আমার ক্ষমতা নেই তাই শুধু ইচ্ছেটাই প্রকাশ করলাম ।  ব্লগের লেখা কোন স্কুলে যাবে না ,  কোন সরকারী নীতি নির্ধারকের চোখে পড়বে না ।  তবু দুটো অরণ্যে রোদন করে যাই সবশেষে - 
১ )  স্কুলগুলোকে বলছি ,  আমাদের দেশে শিক্ষিত লোকের এত অভাব যে বাচ্চাদের ইংরেজী শেখার বইও আমদানী করে পড়াতে হবে ?  যে ইংরেজী বই আপনারা লেখার ক্ষমতা রাখেন না ,  সেটা বাচ্চাদের পড়াতে দেন কোন মুখে ? 
২ )  সরকারকে বলছি ,  আপনারা দেশে যেখানেই গণতন্ত্রের চাষবাস করুন না কেন অন্ততঃ শিক্ষা ক্ষেত্রে এসব গণতান্ত্রিক চর্চা বন্ধ করার ব্যবস্থা করুন ।  পড়াশোনা ভালো জিনিস হলেও অপ্রয়োজনীয় বইপত্র মেধা ,  অর্থ সময়ের প্রচুর অপচয় করে ।  কিছু আজাইরা বইপত্র স্কুল থেকে বাদ দেবার কাজে হাত লাগান !  
এবং আমাদের সন্তানদের অপ্রয়োজনীয় জ্ঞান অর্জন থেকে রক্ষা করেন ! 






জামাত শিবিরের সম্প্রসারন পদ্ধতি ও আমাদের হঠাৎ মুসলমানগন



 ' হঠাৎ মুসলমান '  বলে একটা কথা ব্যারিষ্টার নাজমুল হুদাকে বিতর্কিত করেছিল সংসদে ।  জামাত শিবির নিয়ে লিখতে গিয়ে এই শব্দটা মাথায় এলো ।  আমি কঠিনভাবে বিশ্বাস করি বাংলাদেশে জামাতের প্রসারের অন্যতম কারন এই  ' হঠাৎ মুসলমান ' গন ।  নীচে দুটো সাধারন ব্যক্তিগত অভিজ্ঞতার উদাহরন দিলাম - 
এক . 
আমার প্রতিবেশী একটি পরিবার ।  জীবনে কোনদিন ধর্মের ধার দিয়েও ছিল না ।  আমোদ ফুর্তিতে দিনযাপন করতো ।  নারীপুরুষ নির্বিশেষে হৈ হুল্লোড়ে থৈ থৈ করতো যে কোন উৎসব পার্বনে ।  একদিন ওই বাসায় এক লজিং মাষ্টার প্রবেশ করলো ।  তার কদিন পর লজিং মাষ্টারের সুত্র ধরে এক বোরকাওয়ালীর প্রবেশ ঘটলো ।  এর কয়েকদিন পর ওই বাসা থেকে দুজন তিনজন করে বোরকাওয়ালী বের হতে লাগলো ।  একদিন পুরো বাসাটাই ঢেকে গেল বোরকায় ।  কারন কি ?  কারন ওই বাসায় যে  লজিং মাস্টারের আগমন ঘটেছিল তিনি মওদুদীর ভাবশিষ্য ।  লজিং মাষ্টার ছাত্রছাত্রীদের মাথা খাবার পর বোরকাওয়ালীকে দিয়ে বাচ্চাদের মার মাথাও খেয়ে নিয়েছে অবলীলায় ।  ধর্মহীন ওই পরিবারে সেই মাষ্টারমশাই প্রথম ধর্মের বাতি জালিয়েছিলেন ।  এবং মওদুদীর জ্বালানীতেই সেই বাতি জ্বলেছিল ।  প্রতিবেশী পরিবার শীঘ্রই ইসলামের নামে মওদুদীবাদের ভক্ত হয়ে অতীত উচ্ছৃংখলতার পাপমোচনের চেষ্টা করে ।  কঠিন জামাতী পরিবারে পরিনত হয় শীঘ্রি ।  এই পরিবার থেকে জামাত শিবির বাদে অন্য কিছু বের হবার সম্ভাবনা কি আছে ? 
দুই . 

আরেক ঘনিষ্ট এক বন্ধুর পরিবার ।  বন্ধু জামাত পছন্দ করে না ।  কিন্তু জিয়ার আদর্শের প্রতি দুর্বলতা আছে ।  তবে সরাসরি রাজনীতি করে না ।  পরিবারে রাজনীতির কোন ব্যাপার নেই ।  ভাইবোন সব আধুনিক ।  কিন্তু ২০০১ সালে জোট সরকার ক্ষমতায় আসার পর বন্ধুর বাসায় এক বোরকাওয়ালী প্রতিবেশিনীর আগমন ঘটে ।  বন্ধুকে আমি সাবধান করি ।  বোরকাওয়ালী জামাতী মহিলা ।  কিন্তু বন্ধু হাসে ,  বলে মহিলা রাজনীতি নিয়ে আলাপ করে না ।  মাকে ধর্ম নিয়ে পাঠ দেয় ।  কোরান শেখায় ।  আমি তবু আস্বস্ত হতে পারি না ।  কিছুদিন পর বন্ধুর আধুনিকা মাকে কালো বোরকায় চক্ষুকর্ন আচ্ছাদিত দেখে বুঝলাম রক্ষা হলো না ।  বন্ধু তরল কন্ঠে বললো  ' বাসায় এখন ধর্মকর্ম ভালোই হয় ।  ওই খালাম্মা সবাইকে ট্রেনিং দিয়েছে ।  ভালো হয়ে যেতে পয়সা লাগে না ।  তোর বাসায়ও যাবে ।  '  
আমি বন্ধুর কথা শুনে হিম হয়ে গেলাম ।  আমার বাসায়ও গিয়েছিল দ্বীনের দাওয়াত নিয়ে ।  কিন্তু আমার বাসায় আগেই দ্বীনের বাপ বসা ছিল বলে সুবিধা করতে পারেনি ।  তবে আমার বাসায় না পারলে কি হবে ।  আর তিন বন্ধুর বাসায় সাফল্যের মুখ দেখলো জামাতি মহিলা ।  তবে ওই তিন বাসায় জামাতি মহিলা নিজে যায় নি ।  প্রথম বন্ধুর মাকে ট্রেনিং দিয়ে পাঠিয়ে কাজটা আরো সহজে করেছে ।  একটা লক্ষ্যনীয় ব্যাপার হলো ওই তিন বন্ধুর পরিবারও জিয়ার আদর্শে দুর্বল ছিল ।  ভোট দেয় ধানের শীষে ।  তখন জোট সরকার ক্ষমতায় বলে ওরা জামাতকে বাইরের মনে করতো না ।  এভাবেই দাড়িপাল্লা ধানের শীষের জায়গায় বসে গেল । 
এরকম আরো অনেক উদাহরন আছে ।   বাংলাদেশে জামাত শিবিরের সম্প্রসারন হবার বহুল প্রচলিত পদ্ধতির অন্যতম এগুলো ।  জামাত বাংলাদেশে নানা রূপে নানা কায়দায় ছড়াচ্ছে ।  রাজনীতির ময়দানে জামাতের উচ্চকন্ঠ তেমন শোনা না গেলেও ঘরে ঘরে এই কাজগুলো করে যাচ্ছে নিরুপদ্রপভাবে ।  ওই তথাকথিত ধর্মভীরু ( আসলে অধার্মিক / বকধার্মিক )  মানুষগুলোর প্রশ্রয়ে গোকুলে বেড়ে উঠেছে ভাইরাস জামায়াত ও শিবির । 
বাংলাদেশে আইন করে জামাতের মতো দলগুলোর সম্প্রসারন রোধ করা যাবে না ।  কারন এরা পরজীবি ও সংক্রামক ।  এদের প্রবৃদ্ধি রোধ করতে হলে ,  এদের নির্মূল করতে হলে মানুষকেই সচেতন হতে হবে ।  আমাদের দেশের সাধারন পরিবারগুলো যদি সচেতন হতো এই ভাইরাসগুলোর স্পর্শ বাচিয়ে চলতে পারতো ।  যদি বুঝতো জামাত ও ধর্ম দুটো জিনিস ভিন্ন ।  তাহলে বাংলাদেশের মাটি থেকে তাদের শেকড় উপড়ে পাকিস্তানে পাঠিয়ে দেয়া কোন ব্যাপার হতো না ।  






ইহা কবিতা নয় ,  কুইজ মাত্র



১ . 
মাঝে মাঝে সীমানা ছাড়িয়ে ঢুকে পড়ি অন্যের বারান্দায় , 
থাকতো যদি কেউ বেঁধে রাখতে আমাকে আমার সীমানায় ? 
 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
প্রশ্নঃ  ' আমাকে '  বলতে কাকে বুঝিয়েছেন কবি ? 

২ . 
তুমি আসছো না বলে হাতঘড়িতে বারবার চোখ ফেলছি
মোবাইলটা উল্টে দেখছি কোন মিসকল পড়ে আছি কিনা
তুমি আমার প্রেয়সী নও ,  তবু প্রতিদিন তোমার জন্য কেন এই প্রতীক্ষা ? 
দুপুর বৃষ্টিতে সয়লাব আজকের দিন
তুমি নেই বলে বুকে চাপ চাপ ব্যাথা ,  তোমার নাম কি ভালোবাসা ? 
 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
প্রশ্নঃ  ' তুমি '  দিয়ে কবি কার কথা বুঝিয়েছেন ? 
উত্তর :  -   ১ .  বলদ ২ .  চাকরী
 [ পাদটীকাঃ এরে বাইন্দা রাখ্  নইলে কবিতা লিখবো ] 






এটি কোন রুপকথা নয় ,  একটি জ্ঞানী পোষ্ট



ইহা একটি গিয়ানী পোষ্ট ।   একটি পরীক্ষামূলক রচনা ।  ভবিষ্যত প্রজন্মের শিক্ষার মান উন্নত করিবার মানসে প্রচলিত প্রশ্ননির্ভর পরীক্ষাপদ্ধতি ভাঙ্গিয়া উত্তর দিয়া প্রশ্ন রচনার প্রয়াস এটি ।  এতে প্রশ্নপত্রের বদলে উত্তর দেয়া থাকবে ।  ছাত্রছাত্রীগন পরীক্ষার হলে উত্তর অধ্যয়ন করে প্রশ্ন নির্ধারন করিবে ।   এতে একে তো বাঁচিবে সময় ,  অন্যদিকে রোধ হইবে মেধার অপচয় ।   [ উত্তরে সাধু চলিত ভাষার মিশ্রন রহিয়াছে ,  বানানভুল রহিয়াছে ।  নিজ দায়িত্বে পড়িয়া নিতে হইবে ।  উত্তরের প্রতিটা ভুল ধরাইবার জন্য ১ নম্বর করিয়া বোনাস যুক্ত হইবে ।   ] 

উত্তর শুরুঃ 
এক বলদ মাঠে ঘাস খাইয়া দিনাতিপাত করিতেছিল ।  তাহার কোন সঙ্গীসাথী ছিল না ।  একা একা চরিত আর আর মনের আনন্দে হাম্বা হাম্বা করিত ।  মাঠের পাশে একটা জঙ্গলে একটা হরিনী বাস করতো ।  হরিনীটা প্রান্তরের ওপাশের জঙ্গলের এক হরিনকে ভালোবাসতো ।  কিন্তু অতদুরে একা যাবার সাহস তার নাই ।  প্রান্তরে ভুতের ভয় আছে ।  সে দুর থেকে হরিনকে ডাক দিত ,  হরিনও তাকে প্রত্যুত্তর করিত ।  কিন্তু হরিনেরও সাহস হয় না বিশাল প্রান্তর পেরিয়ে হরিনীর কাছে যেতে ।  তবে প্রেম কি এসব মানে ?  
হরিনী মরিয়া হয়ে একদিন জঙ্গলের প্রান্তে এসে গেল ।  দেখলো সেখানে চরছে একটা বলদ ।  মিস্টি সুরে ডাক দিল বলদকে ।  বলদ এত মিষ্টি সুরে জীবনে কখনো ডাক পায়নি ।  সুর শুনে গলে গিয়ে মাঠে শুয়ে পড়লো সে ।  কিন্তু কান খাড়া করে আবার শুনলো ডাক ।  এত মিষ্টি শুয়েই থাকতে ইচ্ছে হয় ।  চোখ বুঝে হরিনীর মিষ্টি ডাক উপভোগ করতে থাকে বলদ ।  দিন যায় ।  বলদের মুগ্ধতা বাড়ে ।  একদিন হঠাৎ চোখ মেলে দেখে ফেললো বনের ধারে দাঁড়ানো হরিনীকে ।  দেখামাত্র প্রেমে পড়ে গেল ।  
এই হরিনী মিষ্টি সুরে তাকে ডাকছে সেও নিশ্চয়ই তার প্রেমে পড়ে গেছে ।  আহা ,  কঠিন প্রেমের সুখে বুক ফেটে যায় যায় বলদের ।  সে মিষ্টি সুরে ডাকলো হরিনীকে ।  এভাবে দুজনের ভাব হয়ে গেল ।  বলদ নিজেকে বলদ সমাজ থেকে উন্নত ভাবতে শুরু করলো ।  সে চাইল হরিন সমাজে প্রবেশ করতে ।  হরিন সমাজে বলদের প্রবেশ নিষেধ ।  কিন্তু হরিনী তো আছে ।  সেই তাকে বলদ সমাজ থেকে হরিন সমাজে নিয়ে যাবে ।  সে তো বলদকে প্রান দিয়ে ভালবাসে ।  বলদ আশায় আশায় থাকে ।  
একদিন হরিনী প্রস্তাব দিল চল আমরা দুজনে একসাথে প্রান্তর পাড়ি দেই ।  এরকম অপ্রত্যাশিত ডেটিং অফার বলদকে এমন পুলকিত করলো যে সে আকাশের মরা চাঁদের পানে চেয়ে দুলাইন কবিতাই রচনা করে ফেললো তাৎক্ষনিক ।  ভাবলো মাঠে চরতে চরতে তার প্রিয়তমা হরিনীকে শোনাবে কবিতা খানা ।  
পরদিন দুজনে একসাথে মাঠে চরতে চরতে দুপুর নাগাদ মাঝমাঠ পেরিয়ে প্রান্তরের ওপাশে পৌছে গেছে ।  প্রান্তরে হাঁটতে হাঁটতে বলদ আরো ডজনখানেক গান গেয়ে শোনালো হরিনীকে ।  হরিনীও তার হরিনের জন্য সঞ্চিত কবিতা আর গানগুলো গেয়ে শোনালো ।  দুজনে সুখের সাগরে সাঁতরাতে সাঁতরাতে বিকেলের মধ্যে প্রান্তরের শেষ মাথায় পৌছে গেছে ।  হরিনী ভাবলো ওইতো দেখা যায় তার প্রিয় হরিনের বাসস্থান ।  অধীর আগ্রহে যেখানে অপেক্ষায় আছে হরিন ।  বলদ ভাবলো আজকে আমার স্বপ্নপুরন হলো । 
বলদ তার শেষ গানটা সূর্যাস্তের সময় শোনাবার জন্য রেখে দিয়েছে ।  আজ তার প্রেম পূর্ন হবে ।  কানায় কানায় পূর্ন হয়ে বলদ জীবন থেকে হরিন জীবনে প্রবেশ করবে ।  রীতিমতো রোমাঞ্চিত বলদ ।  ওদিকে প্রান্তরের এইদিকে আসার পর থেকে হরিনীর গান থেমে গেছে ।  কেমন উদাস হয়ে গেছে ।  বলদের কথা শুনতেই পাচ্ছে না যেন সে ।  বলদ ভাবছে অধিক আবেগের কারনে এমন চুপ হয়ে গেছে ।  বাকরূদ্ধ হওয়ার মতোই তো প্রেম ।  তার চোখ দিয়েও প্রেমাশ্রু টলটল করছে ।  আজ তার মহামিলন ।  আরেকটু মাত্র ।  
হরিনী প্রান্তরের শেষ প্রান্তে পৌছে বলদকে বললো ,   " অনেক হাঁটা হয়েছে তুমি একটু রেষ্ট নিয়ে নাও ।  আমি জঙ্গলের ভেতরটা দেখে আসি কোন শিয়াল টিয়াল আছে কিনা ।  তুমি দুশ্চিন্তা কোরো না ।  এখুনি ফিরবো ।  " 
বলদ একটু অবাক হলেও বলার কিছু নাই ।  সে শুয়ে পড়লো ঘাসের উপর ।  ক্লান্তি লাগছে সারাদিনের হাঁটাহাঁটিতে ।  ঘুম ঘুমও লাগছে ।  একসময় ঘুমিয়েই পড়লো ।  ঘুম যখন ভাঙ্গলো তখন রাত পেরিয়ে ভোর হয়ে গেছে ।  বলদ গা ঝাড়া দিয়ে উঠে এদিক সেদিক তাকিয়ে খুজলো হরিনীকে ।  চিৎকার করে ডাকলো ।  কোন সাড়া নেই ।  জঙ্গলের ভেতর অন্ধকার ,  সে ঢুকতে ভয় পেল ।  
সকালের সোনা রোদ এসে পড়লো তার গায়ে ।  একটা দোয়েল পাখি তিরিক্ষি সুরে ডেকে উঠলো ।  বলদের মনে হলো পাখিটা বলছে ,  বলদিয়া .  . বলদিয়া .  .  . বলদিয়া ।  মানে বলদ চিরকালই বলদ ,  বলদ কখনো হরিন হতে পারে না ।  তার দুচোখ বেয়ে দরদর করে পানি ঝরতে লাগলো ।  সে বুঝলো হরিনী তাকে ফাঁকি দিয়েছে ,  মহাফাঁকি ।  খুব দেরীতে বুঝলো বেচারা বলদ ।  
 [ উত্তর শেষ ] 
এবার সঠিক প্রশ্নে টিক চিহ্ন দিন ।  এটি নিন্মের কোন ভাব সম্প্রসারনের উত্তর ছিল ?  : 
 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
১ .  ঘুমিয়ে আছে বলদ গরু সব পুরুষের অন্তরে 
২ .  কোথায় বলদ ,  কোথায় প্রান্তর কে বলে তা বহুদুর
  মানুষের মাঝেই আছে বলদ মানুষেতেই সুরাসুর । 






ন কবিতা



খুব অসময়ে তোমার সাথে দেখা হলো , 
হতে পারতো আরো বছর দশেক আগে । 
তুমিও ছিলে ,  আমিও ছিলাম -  এখানে
তবু দেখা পেলাম না কেউ কারো । 
আরো দশ বছর আগে আসতে পারতে তুমি  -  পারলে না , 
কারন তোমার আসার উপর তোমার হাত ছিল না । 
কিংবা
আরো দশ বছর পরে আসতে পারতাম আমি  -  পারলাম না , 
কারন আমার আসার উপর আমার হাত ছিল না । 
আমাদের দেখাটা হলো বড় অসময়ে
এই ব্যবধান অতিক্রম করা এখন আমাদের অসাধ্য । 
ভাগফল বলছে - 
আমি তোমাকে পেয়েও পাইনি
তুমি আমাকে পেয়েও পাওনি ।  
ভাগশেষ জানে - 
আমরা দুজনে এক পৃথিবীতেই আছি । 






ন কবিতা



যদ্দিন তুমি পুবে ছিলে আমি উদিত সূর্যের কাছে নমিত হতাম । 
যেদিন তুমি পশ্চিমে গেলে আমি নতজানু হতে শুরু করলাম অস্তগামী সূর্যতে । 
কেউ কেউ বলে ,  আমি এক সুবিধাবাদী দুরাচার - 
ওরা সবাই সূর্যকে দেখেছে ,  তোমাকে দেখেনি । 
তুমিও কি ওদের মতো বলবে হে মানবী ? 
তুমি তো নিশ্চয়ই জানো আমি কোন সূর্যের কাছে নত নই , 
আমি খেয়ালমগ্ন অন্য কারো পুজোয় ।  






কয়েকটা দুর্দান্ত সিনেমা ,  কিছু আহা উহু ! 



অনেক বছর নিয়মিত ছবি দেখা হয় নি ।  সেদিন বেশ কয়েকটি ছবি দেখে ফেললাম ।  অসম্ভব ভাল কিছু ছবি ।  শুধু আহা উহু বর্ননা করে পোষাবে না এই ছবিগুলো ।  তবু সময়ের অভাবে তাই করে যেতে হলো । 
ইরানী ছবিই বেশী ছিল তালিকায় ।  অনেক বছর প্রথম ইরানী ছবি দেখেও বুঝিনি ওরা এই লাইনে এতদুর এগিয়েছে ।  এতটা মনোযোগ দেইনি আগে ।  কিন্তু আব্বাস কিয়ারোস্তামির তিনটা ছবি দেখে আমি ইরানের চলচ্চিত্রকে নতুন করে আবিষ্কার করলাম ।  তারপর মজিদ মজিদীর আরো কয়েকটা দেখে মাথা খারাপ হবার যোগাড় ।  এইসব জীবনমুখী ছবির কাছে কোথায় হলিউড ,  কোথায় বলিউড ?  
ইচ্ছে করছিল বড় পর্দায় এসব ছবি দেখি ।  একটা প্রজেক্টর যোগাড় করতে পারনি ।  তাই বড় পর্দায় ছবি দেখতে না পারার আফসোস নিয়েই থাকতে হলো ।  
এরপর আফ্রিকার কয়েকটা দেখলাম ,  ল্যাটিন আমেরিকারও কয়টি ।  নেশার মধ্যে ছিলাম ছবিগুলো পর পর দেখার পর ।  ছবিগুলো নিয়ে বিস্তারিত লিখতে পারলে ভালো লাগতো ।  কিন্তু এখন হাতে সময় কম বলে ছবি প্রেমিকদের জন্য এক লাইনের একটা করে স্ন্যাপশট দেয়া হলো ।  যারা এখনো ছবিগুলো দেখেননি দেখে নিতে পারেনঃ
Baran  -  Majid Majidi , 
আফগান শরনার্থী তরুনীর ভিন্নরকম সংগ্রাম ও অপরিণত রোমাঞ্চের গল্প ।  অসাধারন গল্প । 
Children of Heaven   -  Majid Majidi
এক জোড়া জুতো হারানো নিয়ে দরিদ্র দুই ভাইবোনের ভালবাসার বহিঃপ্রকাশ ।  মর্মান্তিক মায়ার ছবি । 
The Color of Paradise -  Majid Majidi , 
এক অন্ধ বালকের অদেখা স্বর্গের গল্প ।  আমাদের প্রতিদিনের বেঁচে থাকার সৌন্দর্যটা কী অসাধারন তুলে এনেছে ।   
Taste of Cherry -  Abbas Kiarostami
জীবন মৃত্যু নিয়ে একজন মানুষের অদ্ভুত আচরন ভাবনার দার্শনিক গল্প ।  
The Wind Will Carry Us -  Abbas Kiarostami
মৃত্যু পথযাত্রী এক কুর্দী বয়োবৃদ্ধার সৎকারের উপর জীবন্ত ডকুমেন্টারি করতে দুই সাংবাদিকের ব্যর্থ প্রচেষ্টার রম্য উপস্থাপনা । 
Close - Up  -  Abbas Kiarostami
সিনেমা বানানোর নামে জালিয়াতির অভিযোগে এক ভবঘুরের বিচার নিয়ে মজার গল্প । 
City of God  -  Fernando Meirelles and Kátia Lund
ব্রাজিলের এই ছবিটা তৈরী হয়েছে ব্রাজিলের বস্তি থেকে শিশুদের কিভাবে মাফিয়া চক্রের সাথে জড়িয়ে ফেলা হয় ।  স্ল্যামডগ মিলিওনিয়ারে এই ছবির একটু ছায়াপাত আছে । 
Midaq Alley  -  Jorge Fons
নগীব মাহফুজ সেই বিখ্যাত উপন্যাস নিয়ে মেক্সিকোর ইতিহাসের সর্বকালের সেরা এই ছবিটা তৈরী করা হয়েছে ।  ছবিটা আমার জীবনে দেখা সবচেয়ে জীবন্ত একটা গল্প ।  সালমা হায়েকের অসাধারন অভিনয় যারা দেখেননি তাদের এই ছবি দেখা ফরজ ।  আমি এই ছবি দেখে সালমা হায়েকের পুরা পাংখা । 
আরো অনেক বাকী রয়ে গেল ।  পরে দেব সময় করে ।  আপাততঃ এটুকুই আহা এটুকুই উহু ! 






ন কবিতা



১ . 
যে থাকার কথা সে থাকেনি
যার আসার কথা সে আসেনি
যাকে কথা দিয়েছিলাম সে কথা রাখেনি । 
২ . 
যার আসার কথা নয় সে এসেছে
যার বাসার কথা নয় সে বেসেছে
যাকে কথা দেইনি সে কথা রেখেছে । 
৩ . 
আসা দিন যাওয়া দিনকে ঢেকে দিয়েছে
বিবর্ন পাতায় সবুজ পদ্ম ফুটিয়েছে । 






দু ' লাখ টাকার গাড়ী ও ইজ্জতালী সরকার সমাচার



গতকাল দুই লাখ টাকার একটা চেক পাইছি ।  একটা গাড়ী কিনবো ভাবতেছিলাম ।  হাসতেছেন ?  ব্যাটা পাগল নইলে মাতাল ।  বাংলাদেশে দুই লাখ টাকায় টেক্সীও মেলে না ,  আবার গাড়ীর শখ ।  পোলাও খাবা স্বপ্নেই খাও ।  নইলে ধোলাই খালের চোরাই মার্কেটে যাও ।  পাইলেও পাইতে পারো ঘষামাজা টয়োটা নিশান ।  
মেজাজ খারাপ করে কোন লাভ আছে ?  তারচেয়ে দুকলম হেঁকেই কইলজা ঠান্ডা করি । 
যাদের নিজের গাড়ী হাঁকাবার সামর্থ্য আছে তাদের তেমন অসুবিধে নেই ।  যদিও তাদেরও মাঝেসাজে পাবলিক গাড়ীতে যাতায়াত করতে হয় ।  কিন্তু যাদের প্রতিনিয়ত পাবলিক বাসে ,  সিএনজি টেক্সিতে যাতায়াত করতে হয় ,  তারা প্রত্যেকদিন কতঘন্টা যাতায়াত হয়রানিতে ব্যয় করে সেটা হিসেব করলে আমাদের জাতীয়  আয়ের বিরাট অপচয় হিসেবে দেখা যাবে ।  
ধরা যাক একজন মানুষের কর্মক্ষমতা ১০০ ।  তার মধ্যে সে ৫০ ব্যয় করে জীবিকার পেছনে ।  ১০ ব্যয় করে পরিবারের পেছনে ।  ১০ নিজের অন্যন্য কাজে ।  বাকী থাকে ৩০ ।  এটা সঞ্চয় ।  বই পড়া ,  গান শোনা ,  শখের কাজ করা ,  সামাজিক কাজ ,  সৃষ্টিশীল কাজ করা ।  এটা অবসর বিনোদন বিশ্রাম ঘুমের জন্য ।  প্রতিটা মানুষের সুস্থভাবে বেঁচে থাকার জন্য এই অবকাশটুকুর প্রয়োজন আছে ।  কিন্তু দুঃখজনক হলো ,  বেশীরভাগ নাগরিক এই অবকাশ থেকে বঞ্চিত ।   
এই ৩০ ভাগের অধিকাংশই রাস্তার বিড়ম্বনায়ই চলে যায় ।  বাসা থেকে কর্মক্ষেত্রে যাতায়াতে প্রচুর শক্তি সামর্থ্য সময় অপচয় করতে হয় ।  এটা নিজের জন্য রাখা ৩০ ভাগ থেকে নিয়ে আরো হাত বাড়ায় কর্মসময় ,  পরিবারের সময় ও অন্যান্য খাতের সময়ের দিকে ।  কোনকিছুই ঠিকমতো করা যায় না ।  রাস্তার বিড়ম্বনায় আমাদের দৈনন্দিন জীবনের বিরাট একটা অংশ নষ্ট হয়ে যায় । 
নিজের গাড়ী নেই ,  অফিসে আসা যাওয়া বাদে অন্যসব যাতায়াত পাবলিক গাড়ী বা টেক্সীতে করতে হয় ।  ট্রান্সপোর্ট বা পরিবহন বিষয়ে আমি এমনিতেই একটু খুঁতখুঁতে ,  কিন্তু বাংলাদেশে এই খাতে সবচেয়ে বেশী বিশৃংখলা ,  সবচেয়ে বেশী নৈরাজ্য ।  তাই বিড়ম্বনাটা বেশীই পোড়ায় আমাকে ।  অন্যান্য দেশে যা দেখেছি তার সাথে তুলনা করলে জ্বলুনিটা আরো বেশী হয় ।  অন্যরা পারলে আমরা পারিনা কেন ।  টাকা নেই বলে ?  টাকা নেই ,  এটা একটা কারন বটে ,  কিন্তু সম্পূর্ন কারন নয় ।   " এটা যুগ যুগ চলে এসেছে ,  তোমার বাপদাদারা আরো বেশী কষ্ট করেছে ,  তোমার করতে অসুবিধে কী ,  সুতরাং হতে দাও "  -  এই মানসিকতা আমাদেরকে পরিবর্তনের দিকে যাত্রাপথে প্রথম বাধা ।  যতই ডিজিটাল পরিবর্তনের কথা বলা হোক না কেন ।  
একটা আইটেম নিয়ে লিখি আপাততঃ ।  সিএনজি টেক্সী ।  একটা সিএনজি টেক্সীর দাম কতো ?  সাড়ে তিন লাখ থেকে চার লাখ পর্যন্ত কিনতে দেখেছি ।  শুনেছি ভারতে এই টেক্সীর দাম এক লাখেরও কম ।  বাংলাদেশের জন্য দামী মডেল বানায় কিনা জানিনা ।  টয়োটাকে দেখেছি বাংলাদেশের মতো গরীব দেশের জন্য আলাদা মডেল তৈরী করতে ,  সস্তা ব্র্যান্ড ,  পারলে চারটা চাকা দিয়েই পাঠিয়ে দেয় ।  আমি অফিসের জন্য একবার গাড়ীর এলসি খুলতে গিয়ে এসব নিয়ে ফ্যাকড়া করেছিলাম টয়োটার সাথে ।  যাই হোক ওই সিএনজি টেক্সীগুলো ক্রেতার কাছে পৌঁছাতে পৌঁছাতে এটা কয়েক লাখ টাকা দাম হয়ে যায় ।  রহস্যটা কি আমার কখনো জানা হয়নি ।  এটা নিশ্চয়ই কোন যুক্তিসঙ্গত কারনে হয় ।  নইলে সরকারে এত বাঘা বাঘা বানিজ্যবিশারদ আছে তারা ব্যবস্থা নিত ।  কোন হাউকাউ তো দেখি না । 
শুনেছি জাপানে নাকি ১৯৯৯ মডেলের গাড়ী ২ হাজার ডলারে কেনা পাওয়া যায় ।  শোনা কথা ।  আমি কখনো জাপান যাইনি ,  তাই শোনা কথা নিয়েই একটু নাড়াচাড়া করি ।  ভাবছি জাপানের ২ হাজার ডলারের গাড়ী বাংলাদেশে যাতে ২ লাখে পাওয়া যায় সেই ব্যবস্থা করা সরকারের জন্য কতটা কঠিন ,  কতটা ব্যয়বহুল ?  এটা বলছি ,  কারন রাস্তায় তিন চাকার যে সিএনজি টেক্সীগুলো চলে তার চেয়ে কম দাম দিয়ে যদি আরো ভালো গাড়ী পাওয়া যায় ,  তাহলে আমরা আমাদের রাস্তা থেকে তিন চাকার অনিরাপদ গাড়ীগুলো বিদায় করে চার চাকার ভালো গাড়ী চালাবো না কেন ?  তিন চাকা আর চার চাকার মধ্যে পার্থক্যটা নিশ্চয়ই খুলে বলতে হবে না ।  
আমরা কার স্বার্থে তিন চাকার গাড়ী দিয়ে রাস্তাগুলোকে আবর্জনায় পরিনত করছি ।  টেক্সীক্যাব হিসেবে চালানোর জন্য সরকার নতুন গাড়ী ছাড়া অনুমতি দেয় না ।  নতুন গাড়ী কিনতে হলে সস্তার জন্য ভারতীয় গাড়ী আনতে হয় ,  যেগুলো দুবছরও টেকে না ।  আর ভালো গাড়ী আনতে জাপানে যেতে হয় যার দাম পড়ে অনেক বেশী ।  যদি দশ লাখ টাকা দিয়ে টয়োটার ২০০৮ মডেলের একটা টেক্সীক্যাব না এনে পাঁচটা ১৯৯৯ - ২০০০ মডেলের গাড়ী আমদানীর সুযোগ দেয়া হয় তাহলে কতটা বৈদেশিক মুদ্রার সাশ্রয় হয় আর কতটা নগর শৃংখলা সৌন্দর্যে ভুমিকা রাখে ।  এটা আমার মাথায় আসে ,  সরকারের মাথায় আসে না কেন ? 
টেক্সীক্যাব হিসেবে চালানোর জন্য নতুন গাড়ী আমদানী কার স্বার্থে করা হয় ?  একই দামে বা আরো কম দামে মজবুত জাপানী রিকন্ডিশনড গাড়ী আমদানী করা গেলেও কার স্বার্থে তিন চাকার অনিরাপদ তিন চাকার গাড়ী এনে ভর্তি করে ফেলা হয় ?  এটা কী যাত্রীস্বার্থ রক্ষা করছে ,  নাকি চালক স্বার্থ ,  নাকি মালিক স্বার্থ ?  সিএনজি টেক্সী ও প্রাইভেট কার নিয়ে সরকারের নীতিগুলো বিশেষ কিছু কোম্পানীর সুবিধাপ্রাপ্তির দিকে অঙ্গুলি নির্দেশ করে না ?  সরকারের উপর নাভানা ,  টাটা ,  প্যাসিফিক মোটরস এর মতো প্রতিষ্ঠানের প্রভাব কি জনকল্যানের চেয়েও শক্তিশালী ?  
বাজেট ঘোষনার মাত্র কয়েকটা দিন বাকী ।  গাড়ী আমদানী নিয়ে চট্টগ্রাম বন্দর দারুন ব্যস্ত ।  আগামী বাজেটে নাকি গাড়ীর উপর কর বেড়ে যাবে ।  প্রশ্ন আউট হয়ে গেছে ।  তাই গরুর বাজারের মতো সবাই হৈ হৈ করে গাড়ী কিনছে ।  পত্রিকায় পড়লাম এই হৈ হৈ এর কারনে জাপানের বাজারে  ৫০০০ ডলারের এলিয়ন - প্রিমিও গাড়ী ১৬০০০ ডলারে চড়েছে ।  তবু বাংলাদেশীরা হুলস্থুল কিনছে ।  বিশ্বের ১৬০টি দেশ জাপানী রিকন্ডিশন গাড়ী আমদানী করে ।  বিশ্বমন্দায় অন্য সব দেশ আমদানী কমিয়ে দিলেও বাংলাদেশেই গাড়ী আমদানী বৃদ্ধি পেয়েছে দারুনভাবে ।  
এতে জাপানীরা অবাক - খুশী হলেও আমি হতে পারলাম না ।  কারন আমি চেয়েছিলাম ২০০০ ডলারের একটি গাড়ী কিনতে ।  কিন্তু ইজ্জতালী সরকার আমাকে এত কম টাকা দিয়ে গাড়ী কিনতে দিয়ে জাপানের কাছে লজ্জায় পড়তে চায় না ।  রেকর্ড পরিমান বৈদেশিক মুদ্রার রিজার্ভ উপচে পড়ছে কিনা !  ! 






আমি তো প্রেমে পড়িনি ,  প্রেম আমার উপরে পড়েছে



বিবাহিত মানুষদের রোমান্টিকতা নিয়ে লেখা বিপদজনক ।  রবীন্দ্রনাথের মতো সাহসী পুরুষ বাংলাদেশে কজনকে পাওয়া যাবে ?  ৮০ বছর বয়সে লেখা কবিতা পড়ে বোঝার উপায় নেই এটি কোন বয়সে লেখা ।  ভাগ্যিস রবীন্দ্রনাথ তাঁর কবিতাগুলোর স্থান ও সময় লিখে রাখতেন ।  নইলে বয়স বোঝা মুশকিল হয়ে যেতো ।  আমি বহুদিন কবিতা পড়ি না ।  আবৃত্তি করিনা আরো অনেক বছর ।  
কম বয়সে দুজন কবি সবচেয়ে বেশী নাড়া দিত ।  জীবননান্দ ও রবীন্দ্রনাথ ।  বেশীরভাগ বাঙালীর কাছে এই দুজনের জনপ্রিয়তা পর্বতসম ।  যদিও জীবনান্দের চেয়ে রবীন্দ্রনাথের কবিতা বেশী পড়া ,  তবু জীবনানন্দের নামটা আগে আসার কারন তাঁর কবিতার প্রাত্যাহিকতা ।  প্রতিদিন যেমন সন্ধ্যার আঁধার নেমে আসে ,  তেমনি জীবনানন্দের কবিতাও ছিল প্রতিদিন ।  জীবননান্দের কবিতা হাটে মাঠে যেভাবে জোরে আওড়েছি ,  রবিঠাকুরেরটা তেমন হয়নি শুধু অন্তরেই মাধুরী সঞ্চার করেছে ।  
আবার কারো কারো কবিতার একটি লাইনের কারনে জীবনের পুরো দর্শন বদলে যেতে পারে ।  সুধীনদত্ত যখন হাঁক দিয়ে বলেন  " সে ভুলে ভুলুক কোটি মন্বন্তরে আমি ভুলিবনা ,  আমি কভু ভুলিবনা "  ।  ভালবাসা তখন স্তব্ধ পুকুর বুকের ভেতর ।  তাকে না পেলেও আমার ভালবাসা নিস্ফল হয়ে যায় না । 
ছেলেবেলা থেকে রোমান্টিক আবহাওয়ার পরশে থেকে স্বপ্ন ছিল প্রেম করে বিয়ে করবো ।  বাংলা সিনেমার প্রেমকাহিনীগুলো সেই বিশ্বাসকে আরো দৃঢ় করে তোলে ।  প্রেম ছাড়া জীবনই বৃথা ।  হেথায় হোথায় প্রেমের অনেক বাগান দেখি ,  আমার গোলাপ কই ?  কেউ তো আমার প্রেমে পড়ে না ।  আমি অনেকের প্রেমে পড়লেও প্রেম তাই আমার উপর এসে পড়েনি ।  বহুবছর পর প্রেম নিয়ে মনের মতো একটা গান শুনেছিলাম  ' ব্যাচেলর '  ছবিতে ।   " আমি তো প্রেমে পড়িনি ,  প্রেম আমার উপরে পড়েছে ।  "  ভাগ্য কাহাকে বলে ।  প্রথম শুনে মনে হয়েছিল আমার প্রেম ভাগ্যকে হিংসে করে লেখা ।  
৩৩ বছর কেটে গেল কেউ কথা রাখেনি ।  যে রাখতে পারতো সেও রাখে নি ।  কেন রাখেনি সে জানে ।  ২৮ বছর বয়সে পাড়ি জমালো অন্য ঘরে ।  আমার কেউ রইলো না ।  এক দিকে ভালোই হলো ।  প্রেমের জন্য গদ্য পদ্য লিখে সময় নষ্ট করার অবকাশ হয়নি ।  তারচেয়ে বিরহের কবিতা অনেক রোমান্টিক ।  হারানোর বেদনাও ।  পেয়ে গেলে এই বেদনা ,  এই না পাওয়া প্রেমের জন্য হাহুতাশ কোথায় থাকতো ।  বিরহকাতরতাই সৃজনশীলতার আতুড়ঘর । 
৩৪ বছর বয়সে প্রতিজ্ঞাভঙ্গ করে নিরুপায় প্রেমহীন বিয়ে করতে হলো অনাঘ্রাত এক গোলাপের সাথে ।  সরাসরি বিয়ে নয় ।  বাগদানের পরবর্তী প্রবেশন পিরিয়ড ছিল তিন মাস ।  ভেবেছি সেই তিনমাস অপূর্ব সুযোগ ।  মোবাইল ফোনের যুগে রাত কেটে ভোর হয়ে যায় সাশ্রয়ী টকটাইমের বন্যায় ।  রাত প্রতি দুঘন্টা হলেও কম কি ।  কিন্তু গোলাপফুল তাতে নিতান্ত অনাগ্রহী ।  সামনে পরীক্ষা তার ।  জীবন গড়তে ভালোবাসার চেয়েও ভালো রেজাল্টের জন্য সাধনা করা জরুরী ।  প্রেমচিন্তা মাঠে মারা যায় যায় ।  প্রেম দুরে থাক ফোনাফুনির উপরও অলিখিত নিষেধাজ্ঞা জারি হয় গোলাপের পক্ষ থেকে ।  বেকার মালী ঘোড়ার ঘাস কেটেই সময় পার করে ।  
হঠাৎ কোন এক শারদ সন্ধ্যায় পরীক্ষার এক ফাঁকে গোলাপের হঠাৎ সাধ হয় ফোন করে কথা বলার ।  গোলাপের ফোন মালীকে আগ্রহী করলেও প্রতিশোধমনষ্কতায় নিতান্ত রূঢ়ভাবে লাইনটা কেটে দেয়া হয় ।  একবার দুইবার তিনবার ।  এবার গোলাপের নাভিশ্বাস ওঠে ।  দুশ্চিন্তায় পরীক্ষা লাটে ওঠে ।  কথা বলতেই হবে ।  কী কথা ?  কিছু না ।  শুধু কথা ।  গোলাপের আবদার একটি মাত্র ঘন্টার । 
নিরস গোলাপের এহেন আবদারে মালী দারুন অবাক ।  প্রেমহীন বাগানে ফুটলো কি অজানা ফুল ?  তিন পায়ে দৌড় দিয়ে হাজির হলো গোলাপের আবাসে ।  প্রথম একা থাকা সেই নিষিদ্ধ একটা ঘন্টা ঘটিয়ে দিল একটা ব্যাপার ।  জীবনে কোন বিপরীত মানুষের হাতে হাত রাখা হলো ।  নিরস হবু দম্পতির রোমান্টিকতার প্রথম পর্বের ফুল ।  সুযোগের অপেক্ষায় প্রেমহীন কেটেছিল যে দুটি মানবজীবনের ।  তবে প্রায় রেডিমেড প্রেমে না ছিল হারানোর ভয় ,  না ছিল ধরা পড়ার আতংক ।  সহজলভ্যতায় কী রোমান্টিকতা পরিপূর্নতা পায় ?  পায় না ।  
তবু একসময় ঘর হয় ।  ঘরোয়া আধো আধো রোমাঞ্চে দিন কাটে ।  ভালোবাসার খোঁজে অন্য কোথাও যাওয়া হয় না ঠিকই ।  কিন্তু রবীন্দ্রনাথ প্রেরনা হয়ে যায় সময় সময় ।  কারো সাথে একটু দুরের দৃষ্টি বিনিময় নিষিদ্ধ অনুভুতির জোয়ার জাগায় ।  প্রিয় এক তরুন সহব্লগার বলে  -  পরকীয়া ।  দুঃসাহসী ব্যাপার ।  আমার এখন সেসব মানায় ?  দুচ্ছাই !  তারপর ? 
অনেক বছর পরে আমি খোঁজ পেয়েছি নতুন প্রেমের ।  নতুন প্রেমের পরশ নিতে প্রতিটি দিন অফিস করে বাসায় ফিরি ।  ভালোবাসার ঢালি নিয়ে অপেক্ষাতে কান পেতে রয় কলিং বেলের ।  এতদিনে পুর্ন হলো বহুযুগের অনাহারী একটি জীবন ।  কন্যা আমার তিন বছরের ।  দরজা খুলেই বুকের ভেতর ঝাঁপিয়ে পড়ে ।  সদা সবাক মেয়ে আমার কয়েক সেকেন্ড চুপ করে রয় ছোট্ট দুহাত গলার মালা ।  এত আদর এতযে প্রেম তিনশো বছর ভালোবেসে শেষ হবে না অশেষ এ টান ।  প্রতীক্ষাটা শেষ হলো আজ চার দশকের অবসানে ।  প্রেমে প্রেমে কানায় কানায় পূর্ন হলো আমার জীবন ।  
আমি তো প্রেমে পড়িনি ,  প্রেম আমার উপরে পড়েছে !  নাকি ?       






নিঝুম দ্বীপঃ সেদিন যেখানে ভেসে ছিল দশমীর চাঁদ ,  তবু মিষ্টের সাথে যুক্ত হলো তিক্ত স্বাদ



আমার শহর থেকে সমুদ্র পাড়ি দেয়া জাহাজ ছাড়ে অথচ জাহাজে চড়িনি কখনো ।  যাত্রীবাহী জাহাজের দৌড় যদিও সন্দ্বীপ হাতিয়া কিংবা বরিশাল ,  তবুও তো সমুদ্র দর্শন ।  এবার জাহাজ ভ্রমণ হয়ে যাক ।  কয়েক বন্ধুকে বলতেই রাজী ।  তারপর একদিন সকালে ব্যাগ গুছিয়ে সদরঘাট জাহাজ ঘাটে চলে এলাম ।  আজকে জাহাজ যাবে হাতিয়া ।  হাতিয়ার পাশে আছে নিঝুম দ্বীপ ।  নিঝুম দ্বীপ নামটা শুনেই কেমন একটা রোমাঞ্চ বুকের ভেতর নির্জনতার ডাক দেয় ।  সঙ্গীহীন একাকী একটা দ্বীপ সমুদ্রের কোল ঘেঁষে দাঁড়িয়ে আছে ।  অনেক বছর যাবত শুনছিলাম নামটা ।  যেখানে সমুদ্র সৈকত জুড়ে শুধুই সবুজ বনাঞ্চল আর সেই বনাঞ্চলে আছে অসংখ্য হরিনের পাল আর অজস্র পাখির মেলা ।  যাত্রাপথ মোটেও সুগম নয় ,  সেই কারণে যাচ্ছি যাবো করতে করতে ,  কাজ থেকে ছুটি নিচ্ছি নেবো করতে করতে অনেক দেরী করে ফেলেছি ।  এবার সত্যি যাত্রা ।  যাত্রার রুট জেনে নিয়েছিলাম ইন্টারনেট ঘেঁটে ।  চট্টগ্রাম থেকে জাহাজে হাতিয়া ।  হাতিয়া একেবারে দক্ষিণপ্রান্তে নিঝুম দ্বীপ যাবার ঘাট ,  সেখান থেকে নৌকায় পার হলেই নিঝুম দ্বীপ । 

জাহাজের টিকেট কেটে চারজনের জন্য একটা কেবিন বুকিং করা হলো ।  যথাসময়ে জাহাজে উঠে কেবিনের চেহারা দেখে চোখ ছানাবড়া ।  এই জাহাজের বয়স আমার বয়সের দ্বিগুন বই কম নয় ।  তবু তাতেই সই ।  এডভেঞ্চার করতে গেলে কিছুটা ছাড় দিতেই হয় ।  জাহাজ চলতে শুরু করলো ।  ছয় ঘন্টার যাত্রা ।  কর্ণফুলী নদীর সদরঘাট জেটি থেকে জাহাজ ছেড়ে বঙ্গোপসাগরের মোহনায় পৌঁছাতেই ঘন্টা পার হয়ে গেল ।  শম্ভুকের চেয়ে অবশ্যই গতি বেশী ,  এমনকি কচ্ছপের চেয়ে ।  খরগোশের সাথে তুলনা করা ঠিক হবে না ।  কেবিনে চা দিয়ে গেল জাহাজের সেলুন থেকে ।  ফার্স্ট ক্লাসের সার্ভিস ।  দুপুরে খিচুড়ির অর্ডার নিয়ে গেল ।  ধুমিয়ে চা আর ধুম চলতে থাকলো জাহাজের সাথে সাথে ।  একসময় আবিষ্কার করলাম দিগন্ত মুছে গেছে ,  বহির্নোঙ্গরে ভিড় করে থাকা জাহাজের ছায়াও অদৃশ্য ।  এখন চারপাশে শুধুই আদিগন্ত সমুদ্র অগাধ জলরাশি ।  পান্নাসবুজ জলে চোখ জুড়িয়ে যায় । 
মুগ্ধতার রেশ নিয়ে দুপুরের ওজনদার ঝাল খিচুড়ি চালান করে দেয়া গেল ।  রেলিং এ ঝুঁকে সমুদ্রের জলের তরতর পিছিয়ে পড়া দেখছিলাম ।  তারপর বেলাটা পশ্চিমে হলে পড়ার কালে ডেক যাত্রীদের মধ্যে দূরদর্শী কেউ চিৎকার দিল ,  ওই তো হাতিয়ার চর দেখা যায় ।  আমি তাকিয়ে ঝাপসা দিগন্ত বাদে কিছুই দেখলাম না ।  তবু  ' এসে গেছি '  ,  ভাবনাটাই আনন্দের ।  কিছুক্ষণ পর যখন আবারো রব উঠলো ঐ তো দেখা যায় ।  তখন আমি আবারো তাকিয়ে দেখলাম কিছু নেই ।  বিরক্ত হয়ে ভাবলাম এ কেমন বেকুবি রে বাপ !  কিছুই দেখি না অথচ তারা বলছে ,  দেখা যায় !  তখন একজন বললো -  এদিকে না ,  ওই দিকে ।  তাকিয়ে দেখি ,  আরে তাই তো ?  মাত্র আধমাইল দূরেই তীর দেখা যায় । আমাদের কেবিনটা সমুদ্রের দিকে ,  তার উল্টা দিকে হলো তীর । 
জাহাজ তীরের কাছে যাবে না ।  এখানে ভাঙনের খেলা চিরকাল ।  এখন যেখানে সমুদ্র ,  যেখানে আমাদের জাহাজ ,  তারো কয়েক মাইল গভীরে ছিল হাতিয়া জেলার বিস্তৃতি ।  ভাঙতে ভাঙতে চলে গেছে সব ।  জাহাজের কূলে ভেড়ার উপায় নেই ।  জাহাজ থামলো তীর থেকে কয়েকশো গজ দূরে ।  সেখানে যাত্রী নামাতে ছুটে আসছে কয়েকটা নৌকা ও ট্রলার ।  এরা ২০ টাকার বিনিময়ে যাত্রীদের তীরে তুলে দেবে ।  আমরা একটা নৌকায় উঠলাম ।  পাঁচ মিনিটেই তীরে পৌঁছে গেলাম ।  কাদামাটি এড়িয়ে তীরে উঠতে পেরে আনন্দিত ।  এই জায়গার নাম নলছিরি ঘাট । 
তীরে নেমে আমাদের পরবর্তী গন্তব্য  ' ওসখালি বাজার '  ।  হাতিয়ার প্রধান কেন্দ্র ।  আমাদের হোটেলও সেই বাজারের কাছেই ।  তীরে বেশ কিছু মোটর সাইকেল দাড়ানো ।  এই দ্বীপে মোটর সাইকেল হলো প্রাইভেট বাহন ।  কিছু তিন চাকা টেক্সি আছে ।  আর আছে লম্বা যাত্রীবাহী জীপ ,  যেটাকে চট্টগ্রামে আমরা বলি  ' চাঁদের গাড়ি '  ।  আমরা চারজন একটা ভটভট করা টেক্সি নিলাম আড়াইশো টাকা দিয়ে ।  আমাদের হোটেলের নাম রেড সী ।  জেনেছিলাম এটাই হাতিয়ার একমাত্র ভদ্র হোটেল ।  আরো কয়েকটা থাকলেও তেমন সুবিধার না ।  যেতে যেতে দেখলাম বাংলাদেশের আর দশটা মফস্বল এলাকার মতোই চেহারা ।  সাইনবোর্ড না থাকলে বলা মুশকিল এটা কোন অঞ্চল ।  সমগ্র বাংলাদেশেই দোকানপাঠ ঘরবাড়ি জমি ,  খালবিল ,  ধানক্ষেত ,  তরিতরকারীর চেহারা এক রকম ।  এমনকি আমি পশ্চিমবঙ্গে যখন যাই বেনাপোল থেকে কোলকাতা যাবার পথেও যেরকম দৃশ্য দেখেছি তাতে বিশ্বাসই হচ্ছিল না ওটা আলাদা কোন দেশ ।  সেই একই মানুষ ,  একই দারিদ্রের ছাপ সবখানেই । 
নলছিরি ঘাট থেকে ওসখালি বাজারের দূরত্ব প্রায় দশ কিলোমিটার ।  কিন্তু যানজট না থাকাতে আধঘন্টার মধ্যেই পৌঁছে গেলাম হোটেলে ।  এই দ্বীপের এটাই প্রধান সড়ক ।  দ্বীপের এই মাথা থেকে অন্য মাথা পর্যন্ত চলে গেছে এক টানে । 
নবনির্মিত হোটেলটা খুবই ছোট ।  মাত্র পাঁচখানা ঘর ।  সবগুলোই একতলায় ।  দোতলার কাজ চলছে দেখলাম ।  দুখানা ডাবল বেডের ঘর আমাদের দেয়া হলো ।  ঘরগুলো বেশ পছন্দ হলো ।  কোন ঘেরাও নেই হোটেলে ।  রাস্তার পাশে খোলামেলা জায়গায় তোলা ।  চারপাশে গ্রাম ।  এরকম জায়গায় এতটা ভালো ঘর আশা করিনি ।  ঘরের ফিটিংস বাথরুম এলসিডি সবই আন্তর্জাতিক মানের দাবী রাখে ।  আমরা ছাড়া তেমন কেউ নেই হোটেলে ।  ডেস্কের ছেলেটার সাথেই ফোনে বুকিং এর সময় কথা হয়েছিল ।  বেশ চটপটে স্মার্ট ছেলে ।  সে একাই পুরো হোটেলের কাজ চালাচ্ছে ।  এখানে খাবার ব্যবস্থা নেই ।  রাতে আমাদেরকে বাইরের একটা হোটেল থেকে এনে ঘরোয়া পরিবেশে খাওয়ালো ।  দেশী মুর্গী ,  ভর্তা ,  ডিম ,  ডাল ,  সালাদ দিয়ে আয়েশ করে খাওয়া গেল ।  আসার আগে শুনেছিলাম এখানকার খাওয়াদাওয়া খুবই বাজে ।  ভাগ্যক্রমে এই ছেলের বদৌলতে ভালো জায়গার খোঁজ পেলাম ।  পরদিন আমরা নিঝুম দ্বীপ রওনা দেবো ।  ভোরে আমাদের জন্য একটা তিন চাকার ভটভট টেক্সি ঠিক করা হলো ।  সে আমাদেরকে ঘাটে নামিয়ে অপেক্ষা করবে ।  আমরা ঘুরে ফিরে সন্ধ্যার সময় ওকে নিয়েই ফিরতে পারবো ।  বেশ ভালো ব্যবস্থা । 

পরদিন সকালে যথাসময়ে টেক্সি এলে আমরা রওনা দিলাম ।  পথে একটা হোটেলে ব্রেকফাস্ট করে নিলাম পরোটা মামলেট ডাল ভাজি চা ইত্যাদি দিয়ে ।  আটটা বেজে গেছে ততক্ষণে ।  আমাদের যেতে হবে মোক্তারিয়া ঘাট ।  দূরত্ব ৩২ কিলোমিটার ।  প্রথম ২৪ কিলোমিটারে জাহাজমারা নামক জায়গায় পৌঁছাবো মোটামুটি ভালো রাস্তা ।  তারপর বাকী ৮ কিলোমিটার রাস্তা ভাঙ্গা আছে ।  শেষ দুই কিলোমিটার একদম ইট বিছানো খরখরে রাস্তা ।  মেরুদণ্ডের অবস্থা খারাপ হয়ে যাবে ।  তবু উপায় নেই ।  আমরা মোটামুটি দশটার দিকে পৌঁছে গেলাম ঘাটে ।  গিয়ে দেখি অনেক মানুষ অপেক্ষা করছে ।  নৌকা মাত্র একটা ।  সেখানে সবার জায়গা হবে না ।  একটা নৌকা যায় ,  আরেকটা আসে ।  এভাবেই চলে ।  ওঠানামার অবস্থাটা জঘন্য ।  সার্কাসের লোক না হলে এই যাত্রা কঠিন ।  পুরো এক্রোবেটিক কায়দা দিয়ে নৌকায় আরোহন করলাম আমরা ।  ঠাসাঠাসি গাদাগাদি অবস্থা ।  লোক তুলছে তো তুলছেই ।  শেষে ডুবে না যায় নৌকা মাঝ দরিয়ায় ।  ওই ওপারে দেখা যাচ্ছে আমাদের নিঝুম দ্বীপ ।  নদীটা প্রায় এক মাইল প্রস্থ ।  এটা সমুদ্রের একটা অংশ বলা যায় ।  বঙ্গোপসাগরের একটা চ্যানেল এফোড় ওফোড় করে বেরিয়ে গেছে ।  
যাই হোক ইঞ্জিন নৌকা দশ মিনিটে পার হয়ে গেল ওই পারে ।  ওদিকেও নামার সময় এক্রোবেটিক কায়দা ।  ঘাট বলতে যা আছে সেটা কয়েকটা কাঠের তক্তা ।  ওটা পেরিয়ে তীরে উঠলাম আমরা ।  এই তো সেই কাংখিত নিঝুম দ্বীপ ।  এসে তো পড়লাম ।  এখন কী ?  কোনদিকে যাবো ,  কিছুই জানি না ।  আমাদের সাথে যারা এসেছে তাদের প্রায় সবাই পর্যটক বলা যায় ,  কিছু স্থানীয় লোক আছে ।   এই জায়গাটা নির্জন ।  কোন স্থাপনা নেই ।  কিছু মোটর সাইকেল দাড়ানো ।  আমরা দুটো মোটর সাইকেল ভাড়া করলাম অন্যদের দেখাদেখি ।  ওরা বলছে নামার বাজার নামে একটা জায়গায় নিয়ে যাবে ,  সেখান থেকে পরবর্তী গন্তব্য ।  আসলে এটাই তো ছিল গন্তব্য ।  কিন্তু এখানে তো হরিন বা বন কোনটাই দেখা যাচ্ছে না ।  সুতরাং আবারো পরবর্তী গন্তব্যের উদ্দেশ্যে রওনা দিলাম ।  কতদূর যেতে হবে আমরা জানি না ।  মোটরসাইকেল ড্রাইভার জানে ।  প্রায় আট নয় কিলোমিটার পেরিয়ে একটা বাজারমতো জায়গায় এসে আমাদের নামিয়ে দিল মোটরসাইকেল । 
এবার ?  চারজন মুখ চাওয়াচাউয়ি করলাম ।  এটা তো দেখি একটা জলজ্যান্ত গ্রাম ।  এখানে বন কই ,  হরিন কই ?  কোথায় গেলে হরিনের ছোটছুটি দেখতে পাবো ।  লোকজনকে জিজ্ঞেস করে জানা গেল ,  এখানে হরিন নেই ,  বনও নেই ।  এটা নিঝুম দ্বীপ ইউনিয়ন ।  হরিন দেখতে হলে এখান থেকে নৌকা ভাড়া করে আরেকটা দ্বীপে যেতে হবে ।  খুঁজে এক মাঝির দেখা মিললো ,  সে বললো চৌধুরী খাল নামের একটা জায়গায় যাবার জন্য তাকে ২০০০ টাকা দিতে হবে ।  নৌকায় যেতে আধঘন্টাও লাগে না ।  মাইল দুয়েকের মতো রাস্তা ।  এত অল্প দূরত্বে এত টাকা !  পরে দরাদরি করে সে এক হাজারে রাজী হলো ,  কিন্তু সে আমাদেরকে আরেকটা গ্রুপের সাথে যোগ করে নিয়ে যাবে ।  ওই গ্রুপটা এখন যাবে না ।  দুটোর পর যাবে ।  এখন বাজে বারোটা মাত্র ।  আরো দুঘন্টা বাকী । 
দুপুরের খাবারের জন্য একটা হোটেলে ঢুকলাম ।  ঝুপড়ি কিছু রেস্টুরেন্ট আছে পাশাপাশি ।  সবগুলোতেই নানান পদের মাছ রান্না করে সাজানো আছে রেস্টুরেন্টের প্রবেশপথেই ।  আমরা পছন্দমতো মাছ নিয়ে কোনমতে খাওয়া সারলাম ।  রান্নাটা জঘন্য ।  তবু যেখানে যে ব্যবস্থা সেটা মেনে নেয়াই রীতি । 
দুটোর পরপর আমরা ঘাটের দিকে হাঁটা দিলাম ।  কিছু পর একদল তরুণও আমাদের পেছন পেছন এলো ।  ওরা একটা নৌকায় উঠে বসছে ।  আমরা ওদের বললাম ,  এই নৌকাতে আমরাও যাবার কথা ।  শুনে তেড়িয়ে হয়ে উঠলো তাদের একজন ।  বললো কস্মিনকালেও না ।  আমরা বললাম ,  মাঝি তো তাই বললো ।  ওরা মাঝিকে ডেকে আচ্ছা করে ধমকালো ।  বললো ওই নৌকা ওরা একাই নেবে ।  আর কাউকে তুলবে না ।  ছেলেগুলো ঢাকা থেকে এসেছে ।  কয়েকটা ছেলে চরম বেয়াদব ।  বড়লোকের বিগড়ে যাওয়া ছেলেপেলে মনে হলো ।  আমি জিজ্ঞেস করলাম ,  এত বড় নৌকা ,  আমরা সাথে গেলে সমস্যা কি ।  ওরা বললো ,  নৌকায় ওরা মাস্তি করবে ,  খারাপ কাজ করবে ,  আমরা থাকলে সেটা করতে পারবে না ।  মনে মনে শুয়োরের বাচ্চা গালিটা এলেও দমিয়ে রাখলাম ।  মাঝিকে বললাম ,  তুমি সমাধান করো ,  তোমার নৌকা ।  এখানে আর কোন নৌকাও নেই যে ঠিক করবো ।  আগে জানলে অন্য নৌকা ভাড়া করে নিতাম ।  
তখন মাঝি একটা বিকল্প ব্যবস্থা করে দিল ।  ওর ছোট আরেকটা নৌকা আছে ,  সেটার ইঞ্জিন নেই ।  তাই এই নৌকার সাথে বেঁধে দেবে দড়ি দিয়ে ।  বড় নৌকার টানে এটাও চলবে ।  আমি প্রথমে রাজী ছিলাম না ছাগলের তিন নম্বর বাচ্চা হতে ।  কিন্তু হাতে সময় কম ।  এত দূর এসে হরিণের বন দেখে না গেলে কেমনে কী ?  বাকীরা বললো এই ব্যবস্থাতেও যেতে রাজী ওরা ।  কি আর করা ।  চললাম বড় নৌকার পেছনে দড়ি বাঁধা ভাসমান ছাগলের মতো ।  তবে নৌকাতে ইঞ্জিন না থাকাতে ভালোই লাগছে ।  বড় নৌকাতেই ভটভট ।  এটা নিঃশব্দে চলছে ।  কিছুদূর গিয়ে খাল পেরিয়ে বড় নদীতে পড়লো নৌকা ।  এবার আর শান্তি নাই ।  এখানে বড় ঢেউ ।  বড় নৌকার পেছনে খেলনার মতো লাফাচ্ছে আমাদের নৌকাটা ।  মোড় ঘুরতে গেলে উল্টে যাবার সম্ভাবনা ।  সামনে গিয়ে আরেকটা খাল আছে সেটাই চৌধুরীর খাল ।  আর পাঁচ মিনিটের পথ ।  তখনি বড় নৌকার এক তরুণ হুংকার দিল মাঝিকে -  ঐ বেটা কই যাস ?  মাঝি বললো -  চৌধুরী খাল ।  তরুণ বললো -  আমরা যাবো কবিরাজের চর ।  নদীর ওই পারে ।  মাঝি বললো ,  আগে চৌধুরী খালে যাই ।  পেছনের নৌকার ওরা নামবে ওখানে ।  তারপর কবিরাজের চর যাবো ।  

কিন্তু ওরা কিছুতে রাজী হলো না এখন চৌধুরী খালে ঢুকতে ।  ওরা আগে কবিরাজের চর ঘুরে আসবে ,  তারপর এখানে আসবে হরিন দেখতে ।  এদিকে আমাদের হাতে সময় কম ।  ফিরতে দেরী হলো হাতিয়া যাবার নৌকা পাবো না ।  এখনি সাড়ে তিনটা বেজে গেছে ।  কবিরাজের চর গেলে আর ফেরা হবে না ।  নিঝুম দ্বীপে থাকার কোন জায়গা অবশিষ্ট নেই ।  এখানে মাত্র দুটো ছোট হোটেল আছে ।  আর কিছু আছে লোকের মেসবাড়ি ।  কোনটাই খালি নেই আজ ।  
শেষমেষ বড় নৌকা থেকে আমাদের দড়ির বাঁধন খুলে নিয়ে এক মাঝি আমাদের নৌকাকে বৈঠা মেরে খালের মধ্যে নিয়ে গেল ।  কিছুদূর গিয়ে নেমে যেতে হলো আমাদের ।  ভাটার সময় আর ভেতরে যাওয়া যায় না ।  এবার তীরে উঠে বাকীটা পথ হেটেই যেতে হবে ।  তীরে উঠে দারুণ মুগ্ধ হয়ে গেলাম ।  অতি চমৎকার একটা জায়গা ।  এটাকেই বলা যায় আসল নিঝুম দ্বীপ ।  এতক্ষণ যেসব এলাকা পেরিয়ে এলাম ,  তা ছিল নিতান্তই গ্রাম ।  ওদিকে দেখার কিছুই নাই ।  এই দুর্গম জায়গাটাই আসল দেখার জায়গা ।  এটা দেখার জন্যই এতদূরের যাত্রা ।  কিন্তু ভেবে মন খারাপ হয়ে গেল যে এই সৌন্দর্য উপভোগের জন্য আমাদের হাতে মাত্র দেড় ঘন্টা আছে ।  এই দেড় ঘন্টার আনন্দের জন্য তিনটা দিন বরাদ্দ করতে হলো আমাদের ! 
ভেবে কাজ নেই ।  ক্যামেরায় ছোটখাট ক্লিক করতে করতে আমরা হাঁটতে শুরু করলাম ।  তীরে উঠে প্রথমে বিশাল একটা প্রান্তর ।  সবুজ ঘাসে ছাওয়া ।  এই ঘাস খেতেই সন্ধ্যার আগে আগে হরিন বেরিয়ে আসে জঙ্গল থেকে ।  কিন্তু এখন হরিন দেখতে হলে জঙ্গলের গভীরে ঢুকতে হবে ।  মাঝি বললো সে আমাদের সাথে থাকবে ।  পথ দেখিয়ে নিয়ে যাবে ।  আমরা বললাম ,  খুব ভালো প্রস্তাব । 
আমরা জঙ্গলে ঢুকে পড়লাম ।  রূপ দেখে তো পাগল হয়ে যাবার দশা ।  এরকম জনমানবহীন অরণ্য আগে কখনো দেখিনি ।  প্রথমে হালকা গাছপালা ।  তারপর যতই গভীরে যেতে থাকি গাছপালার ঘনত্ব বাড়তে থাকে ।  পায়ের নীচে মাথা উঁচু করে থাকা শ্বাসমূল ।  একটু পা ফসকালেই শ্বাসমূলের খোঁচায় আহত হবার সম্ভাবনা ।  সাবধানে পা চালাতে হচ্ছে ।  প্রায় আধঘন্টা হাঁটার পর যেখানে এসে পৌঁছালাম সেখান থেকে পেছনে তাকিয়ে কিছুই দেখা যায় না ।  চারপাশে একই রকমের গাছ ,  একই জঙ্গল ।  উত্তরদক্ষিণ পূর্ব পশ্চিম কিছুই বোঝা যায় না ।  কোথাও কেউ নেই ।  কেমন একটা গা ছমছম  নির্জনতা ।  আমরা পাঁচজন ছাড়া যেন কেউ নেই এমন এক পৃথিবীতে এসে পৌঁছে গেছি ।  আরো কিছুদূর যাবার পর জঙ্গল এতই ঘন হয়ে গেছে যে হাঁটাই যাচ্ছে না গা বাঁচিয়ে । 
জঙ্গল সরিয়ে সরিয়ে আমরা এগোচ্ছি ।  মাঝি লোকটা আগে আগে ।  সে বলছে আরো গভীরে গেলে একটা জলাশয় আছে সেখানে হরিনেরা জল খেতে আসে ।  তার আগে কিছুদূর যাবার পর আমরা হঠাৎ করে একটা পোড়ো ভিটায় এসে পড়লাম ।  এখানে বিশাল একটা গাছ শিকড় ছড়িয়ে হঠাৎ যেন মাঝখানে দাঁড়িয়ে গেছে বিদঘুটে ভঙ্গীতে ।  দেখে শুনে জায়গাটাকে ডাকাতের আস্তানা বলে মনে হলো ।  কেমন অদ্ভুত একটা আলো এখানে ।  সূর্য নেমে যাচ্ছে দ্রুত ।  ভেতরে ভেতরে অস্থির হয়ে গেছে মনটা ।  কী জানি কোন ঝামেলা আছে কিনা ।  সবার চেহারায় খানিক অন্ধকার ।  এই জঙ্গল থেকে পথ খুঁজে বের হওয়া দুষ্কর ।  মাইলের পর মাইল জঙ্গল ।  এই দ্বীপের সাথে লোকালয়ের কোন সংযোগ নেই সমুদ্রপথ ছাড়া ।  সেই পথটা খুঁজে বের করা অসম্ভব গাইড ছাড়া ।  মাঝি লোকটার মতলব কিছু বুঝতেছি না । 
আমাদের একজন ফিসফিস করে বললো ,  সে কোন ডাকাত দলের এজেন্ট না তো ?  আমাদের ভুলিয়ে গভীর জঙ্গলে কোন ডাকাতের আস্তানার কাছে নিয়ে যাচ্ছে ।  এরকম অনেক রকম সন্দেহ দেখা দিল সঙ্গীদের মধ্যে ।  মাঝিকে  বললাম ,   ' আর দেখার কিছু নাই ,  চলো এবার ফিরে যাই '  ,  সে বললো -   ' পেছন দিকে ফেরা যাবে না ।  সামনেই কোথাও পথ বের করতে হবে '  ।  ওদিকে অন্ধকার হয়ে আসছে বন ।  কোথাও হরিনের চিহ্নমাত্র নেই ।  হাঁটতে হাঁটতে গলা শুকিয়ে গেছে ।  পানির বোতল অনেক আগেই খালি ।  এই দ্বীপে কোন খাবার পানি নেই ।  দেড় ঘন্টা হেটে ফেলেছি ইতিমধ্যে ।  আর কতদূর ।  এখন যে জঙ্গলে এসে পৌছেছি সেটা আরো ভৌতিক ।  নীচে শ্বাসমূলগুলো আরো ঘন ।  পা ফেলতেই কষ্ট হয়ে যাচ্ছে ।  এখানে কোন বিপদ ঘটলে ছুটে পালানো অসম্ভব ।  হোঁচট খেয়ে পড়ে গেলে শ্বাসমূলে হৃদয় এফোড় ওফোড় হয়ে যাবে । 
কেমন একটা অসহায়ত্ব এসে দাড়ালো ।  ছেলেটাকে বিশ্বাস না করেও উপায় নেই ।  সে ছাড়া এই জঙ্গল থেকে বের হওয়া অসম্ভব ।  কিন্তু এরকম একজন অনিশ্চিত অপরিচিত লোকের পেছনে চলতে গিয়ে কেমন একটা গভীর অস্বস্তি খচখচ করছে ।  তবু যতটা দ্রুত পা চালাচ্ছি ।  প্রায় অন্ধকার একটা জঙ্গল ছেড়ে একটু আলোর সন্ধানে ।  কিন্তু আলো কই ।  যতই যাচ্ছি জঙ্গল আরো গভীর ।  মাঝি ছেলেটা বললো ,  পাঁচ মিনিট পর সামনে একটা খাল পড়বে ,  সেই খালের কিনার ধরে আমরা এগিয়ে গেলে একসময় বের হবার পথ পেয়ে যাবো ।  দ্রুত হাটছি ।  মাটি স্যাতস্যাতে এখানটায় ।  রোদ পড়ে না বলে এই অবস্থা ।  পা পিছলে যাচ্ছে বারবার ।  নীচের মাটিতে হরিনের অসংখ্য পায়ের ছাপ দেখা যাচ্ছে ।  বোঝা যায় এটা হরিনদের যাতায়াতের পথ ।  কিন্তু ওরা এখন আরো গভীরে । 
আমরা কত মাইল হেঁটেছি জানি না ।  পায়ের ব্যথায় জানান দিচ্ছে পাঁচ কিলোমিটারের কম হবে না ।  খোলা জায়গায় এই পথ হাঁটা এতটা কষ্টের না ।  কিন্তু এখানে দুর্গম জঙ্গলে প্রতিটা পদক্ষেপেই অশান্তি ।  এতক্ষণের আনন্দ উবে গিয়ে আতংক ভর করতে শুরু করেছে আস্তে আস্তে ।  পা চলছে না ।  টেনে টেনে চলছে সবাই ।  কিন্তু সামনের লোকটা দিব্যি বিড়ি ধরিয়ে ফূর্তির সাথে হেঁটে যাচ্ছে ।  তার পাঁচ মিনিট পার হয়ে কবেই পনেরো হয়ে গেছে ।  সেই খাল আর আসে না ।  পথও ফুরায় না ।  আমি উপরের দিকে তাকিয়ে বুঝলাম আর কিছুক্ষণ পর সূর্যটাও থাকবে না ,  তখন এই বনে সারারাত পচলেও বের হওয়া যাবে না ।  এখন জঙ্গলের ফাঁকফোকর দিয়ে গাছের শীর্ষে পড়া সূর্যের আলোটা দেখে বোঝা যাচ্ছে ওটা কোন দিকে অস্ত যাবে ।  আমাদের গন্তব্য সেদিকেই হওয়া উচিত ।  অথচ সামনের লোকটা কোন মতলবে আমাদের বিপরীত দিকে হাঁটিয়ে মারছে । 

আমি হুট করে সিদ্ধান্ত নিয়ে বাকীদের পেছনে ফেলে সামনে এগিয়ে গেলাম ওই লোকটার কাছাকাছি ।  ধমক দিয়ে বললাম ,   ' ঐ তুমি বাম দিকে ঘোরো ,  সোজা গেলে তো খালি গভীরেই যাবো ,  তোমারে বলছি এখান থেকে বের হবার পথে যাবো ,  তুমি উল্টা দিকে যাচ্ছো কেন ?  এখানে কোথাও তো রাস্তা নাই ।  তুমি বায়ে ঘুরে সোজা বের হবার পথের দিকে যাও ,  যেদিকে সূর্য ডুবছে ,  যেখানে আমাদের নৌকা আছে ।  সূর্য ডোবার আগেই বের হতে হবে এখান থেকে বুঝছো ?  '  ।  সে আরো কিছু বলতে চাইলো ,  কিন্তু আমি কড়া চোখে বললাম ,   ' যেদিকে বলছি বের হও সেদিকে '  ।  এবার সে ঘুরলো বাঁয়ের দিকে । 
আস্তে আস্তে হাঁটতে হাঁটতে আমরা ঘন জঙ্গল ছেড়ে একটু পাতলা জঙ্গলের দিকে এলাম ।  এদিকে পথ অনেক সোজা ।  এবার জোরে পা চালাতে পারলাম আমরা ।  আর মিনিট পনেরো পরেই আমরা দূরে আলো দেখতে পেলাম সমুদ্রের দিকে ।  হ্যাঁ ওদিকেই আমাদের গন্তব্য ।  একদম শেষ বেলার দিকে আমরা পথ খুঁজে পেলাম ।  জঙ্গল থেকে বের হয়ে দেখি সূর্য ডুবতে আরো কিছুক্ষণ বাকী আছে ।  জঙ্গলে মনে হচ্ছিল সূর্য বুঝি ডুবেই গেছে ।  সামনে বিশাল খোলা প্রান্তর ।  আধমাইল প্রস্থ হবে ময়দানটা ।  সেটি পেরিয়ে আমরা নৌকার কাছাকাছি এসে গেলাম ।  সেখানে পৌঁছে দেখি আমাদের ফেলে যাওয়া সেই ঢাকাইয়া বদগুলা নৌকা থেকে নেমে আসছে ।  ওরা এখানে সন্ধ্যে কাটাবে হরিণের খোঁজে ।  ওরা জানতে চাইলো ,  হরিণ দেখেছি কিনা ।  বললাম ,  অনেক হরিণ জঙ্গলে খেলা করছে ,  যাও দেখে আসোগে ।  ওরা জঙ্গলের দিকে এগিয়ে গেলো বীরদর্পে । 
খালে যেখানে আমাদের নৌকা ছিল তার পাশেই বড় নৌকাটা ।  যেটায় আমাদের উঠতে দেয়া হয়নি ।  ফেরার সময় আমরা ঠিক করলাম বড় নৌকাটা দখলে নিতে হবে ।  মাঝিকে বললাম ,  ছোট নৌকায় ইঞ্জিন নেই ।  ওটা নিয়ে রওনা দিলে আমাদের আজকে আর হাতিয়া পৌছাতে হবে না ।  এখান থেকে নিঝুম দ্বীপের  ' নামার বাজার '  ঘাটে পৌছাতেই রাত হয়ে যাবে ।  সুতরাং যে করেই হোক বড় নৌকাটা দিয়ে আমাদের পৌঁছে দিতে হবে ।  সে প্রথমে রাজী হয় না ।  কিন্তু আমাদের চাপাচাপিতে সে বললো ঠিক আছে বড়টা নিয়ে নিঝুম দ্বীপের খাল অবধি যাবে আমাদের ছোট নৌকাটা নিয়ে ।  তারপর আমরা বৈঠা মেরে বাকী পথ চলে যাবো ।  অন্তত আধঘন্টা সময় বাঁচবে ।  বড় নৌকায় অন্য মাঝি ছিল ।  যেহেতু দুই নৌকার মালিক একই তাকে রাজী করিয়ে বড় নৌকাটা চালু করে আবারো আমাদের ফিরতি যাত্রা । 
কিছুক্ষণের মধ্যেই আমরা সমুদ্রের অংশটা পাড়ি দিয়ে খালে ঢুকে পড়লাম ।  তারপর আমাদের ছেড়ে দিয়ে বড়টা ফিরে গেল ।  আমরা আমাদের মাঝিকে নিয়ে বৈঠা মেরে এগিয়ে চললাম ।  খুব ধীর গতি ।  সন্ধ্যের আধো অন্ধকারে জঙ্গলের মাথার উপর ভেসে থাকা দশমীর চাঁদটা অদ্ভুত রঙ ছড়াচ্ছিল ।  ইঞ্জিন নৌকার শব্দ যন্ত্রণা নেই ।  ছলাৎ ছলাৎ শব্দ ছাড়া আর কোন শব্দ নেই । 
নির্জন একটা খাল বেয়ে আমরা ফিরতি গন্তব্যের দিকে যাবার সময় মাঝির সাথে গল্প শুরু করলাম ।  কিছুক্ষণ আগে এই মানুষটাকে জঙ্গলের মধ্যে মনে হচ্ছিল সাক্ষাত ডাকাত ,  এখন তাকে মনে হচ্ছে রূপ নারানের কূলে জেগে ওঠা এক দেবতা ।  সেই দেবতা আমাদের নিয়ে যাচ্ছে নিরাপদ আশ্রয়ের দিকে ।  সেই সাথে তার সাথে গল্প হচ্ছে জল জীবনের ।  গল্পের একটা অংশ আমাদের স্তব্ধ করে দিল ।  সেই অংশ বলতে গেলে ছোটখাট একটা রোমাঞ্চোপন্যাস হয়ে যাবে ।  সেটা অন্য সময় বলা যাবে ।  কিন্তু একই মানুষের উপর আমাদের বিশ্বাস আর অবিশ্বাসের পার্থক্য দেখে বোঝা গেল দুঃসময়ে মানুষ কিভাবে চরম আস্থাহীনতায় ভুগতে পারে । 
আর বেশীক্ষণ লাগলো না ।  কিছু পরেই আমরা নৌকা থেকে নেমে ভাড়া মিটিয়ে বাজারে গিয়ে পৌঁছালাম ।  সেখান থেকে চা নাস্তা সেরে দুটো মোটর সাইকেলে চড়ে ফিরতি গন্তব্যে হাতিয়া ফেরার নৌকার ঘাটের উদ্দেশ্যে রওনা দিলাম ।  নিঝুম দ্বীপের দুটো ঘাট দুই প্রান্তে ।  মোটর সাইকেলে আধঘন্টার মতো লাগলো খেয়াঘাটে পৌঁছাতে । 
আসলে ঘাট বলতে কিছু নেই সেখানে ।  কাদাময় চর একটা ।  সেই ঘাটে গিয়ে দেখি অন্ধকারে মোবাইলের টর্চ জ্বালিয়ে যাত্রী উঠছে সরু তক্তার ব্রিজ দিয়ে ।  আমরা এগিয়ে উঠতে গেলাম ,  দেখলাম প্রবল ধাক্কাধাক্কি চলছে ।  কিছু লোক মোটর সাইকেল তুলছে ।  তারা হৈ হৈ করে বলছে এটা তাদের নৌকা আর কাউকে উঠতে দেবে না । 
এদিকে আমাদের না উঠলে চলবে না ।  খানিক পর নৌকা থাকবে না এই ঘাটে ।  তখন থাকার কোন জায়গা নেই এই অচেনা জায়গায় ।  শেষমেষ আমাদের উঠতেই দিল না ওরা ।  রিজার্ভ নৌকা ওটা ।  বলা হলো আরেকটা নৌকা আসছে ওপার থেকে সেটা এলে আমরা উঠবো । 
আবার ফিরে এসে তীরে অপেক্ষা ।  অন্ধকারের মধ্যে মাথার উপরে জ্বলছে রুপোলো চাঁদ ।  কিন্তু সেই চাঁদের সৌন্দর্য আর মৃদুমন্দ বাতাস আমাদের টানছে না ।  নদী পার হবার টেনশানে সবার মেজাজ খারাপ ।  এই নৌকা ছেড়ে যাবার পর আরেকটা নৌকা এলো ।  ওটাই শেষ নৌকা ওই পারে যাবার ।  
ওটা ভিড়লে দেখা গেল ওটাতেও দখলবাজি ,  হৈ চৈ ,  বিশ্রী অবস্থা ।  কেউ কাকে ধাক্কা দিয়ে নদীতে ফেলে দেয় এই অবস্থা ।  ওই দলটা আবারো মোটর সাইকেল তুলতে শুরু করেছে ।  অনেক লোক তাদের ।  তারা নাকি কোন রাজনৈতিক দলের পাণ্ডা ।  এদিকে আমাদের যেতেই হবে । 
আমাদের সাথে আরো কিছু লোক আছে স্থানীয় ।  তারাও হৈ চৈ শুরু করলো ।  এই নৌকায় না গেলে কারোরই চলবে না ।  ক্যাডারদের চেয়ারম্যান হুমকির বিপরীতে্ আমাদের যাত্রীদলের একজন স্থানীয় এমপিকে ফোন করার হুমকি দিল ।  এই হুমকিতে বোধহয় কাজ হলো ,  ক্যাডারকুল নরম হলো ,  উঠতে দিল আমাদের ।  তবে উঠতে হল সেই এক্রোবেটিক কায়দায় ।  স্যাণ্ডেল জুতো সব ভিজিয়ে পানি মাড়িয়ে ঝুলাঝুলি করে উঠতে হলো নৌকায় । 
উঠে দেখি ওখানে মোটরসাইকেল ,  ভেড়া ,  হাঁস ,  মানুষ সব ধাক্কাধাক্কি করছে ।  মানুষ আর মালের মধ্যে কোন তফাত নাই ।  তবু উঠতে পেরেছি এই ঢের ।  তারপর অন্ধকারের মধ্যে নৌকা তরতর এগিয়ে চললো ।  দশ মিনিটের পথ ।  ততক্ষণে রাত আটটা বেজে গেছে । 
ওই পারে পৌঁছে আমাদের টেক্সি খুঁজে বের করলাম ।  সকাল থেকে রিজার্ভ করে এনেছিলাম বলে সে সারাদিন ঘাটে বসে ছিল আমাদের জন্য ।  যাক তাকে পেয়ে স্বস্তি ।  এবার আরো দুই ঘন্টার ফিরতি যাত্রা ।  বাকী আছে মাত্র ৩২ কিলোমিটার ।  রাত দশটার মধ্যে পৌঁছাতে পারলেই হয় ।  অবশেষে হোটেলে পৌঁছানো গেল রাত দশটার মধ্যেই । 
 [ শেষ কথাঃ -  জায়গাটা সত্যিই অতীব সৌন্দর্যময় ।  কিন্তু যাতায়াতের অব্যবস্থাপনা এবং বিশৃংখলাটা চুড়ান্ত খারাপ হবার কারণেই এই তিক্ত অভিজ্ঞতা ।  যদি কোন কতৃপক্ষ যাতায়াত ব্যবস্থার দায়িত্বটা নিয়ে পর্যটন বান্ধব করে তাহলে নিঝুম দ্বীপ ভ্রমণটায় শুধু আনন্দ স্মৃতিই যুক্ত হবে ] 






পঁচাত্তরের ১৫ আগষ্টের সত্যগোপন অথবা মিথ্যাভাষণ 



এক :  মর্মান্তিক এক ফিকশন যেন
১৫ আগষ্ট ১৯৭৫  :  রাত ২ . ৪৫মিনিট  -  ঢাকা ক্যান্টনমেন্ট
ডিজিএফআই ( প্রতিরক্ষা গোয়েন্দা )  প্রধান ব্রিগেডিয়ার রউফের কাছে একটা বিশেষ খবর নিয়ে এলেন ডিএমআই ( সেনা গোয়েন্দা )  প্রধান কর্নেল সালাহউদ্দিন । 
খবরটা খুব খারাপ ।  আজ ভোরে মারাত্মক কিছু একটা হতে যাচ্ছে দেশে ।  ক্যান্টনমেন্ট থেকে ট্রাকে ট্রাকে সৈন্য আর আর্টিলারী ট্যাংক বহর বেরিয়ে গেছে ধানমণ্ডি ৩২ নম্বর প্রেসিডেন্টের বাড়ির দিকে ।  ভয়ংকর ব্যাপার ।  খবরটা সেনাপ্রধানকে জানানো উচিত । 
খবরটা শুনে ব্রিগেডিয়ার রউফ ভয়ে কাঁপতে শুরু করলেন ।  তারপর একটু ভাবলেন কি করা যায় ।  প্রেসিডেন্টকে ঘুম ভাঙিয়ে ব্যাপারটা জানাবেন ?  কিন্তু তিনি তার সাম্প্রতিক বদলির সিদ্ধান্তে প্রেসিডেন্টের উপর অসন্তুষ্ট ।  তাকে অন্যত্র বদলি করে দায়িত্ব দেয়া হয়েছে কর্নেল জামিলকে ।  এসব ফ্যাকড়া সেই সামলাক এখন ।  ১৫ আগষ্ট থেকে তো তারই দায়িত্ব নেবার কথা ।  রাত বারোটার পর তারিখটা ১৫ হয়ে গেছে ।  সে যাই হোক ,  প্রেসিডেন্টের আগে নিজের জান বাঁচানোই দরকার ।  এদিকেও আক্রমন হতে পারে ,  বলা যায় না ।  তিনি পরে দেখা যাবে বলে বিদায় করে দিলেন কর্নেল সালাহউদ্দিনকে ।  এরকম একটা ভয়ংকর খবরে ডিজিএফআই প্রধানের নিরাসক্ত ভাব দেখে কর্নেল সালাহউদ্দিন কেমন একটু বিভ্রান্ত ,  হতাশ ।  অতঃপর তিনিও আর কাউকে কিছু না বলে বাসায় চলে গেলেন । 
কর্নেল সালাহউদ্দিন যাবার পর আর কাউকে কিছু না জানিয়ে চুপি চুপি বাড়ি থেকে বেরিয়ে পরিবার নিয়ে পেছন দিকের মাঠ পেরিয়ে দূরের একটা গাছতলায় গিয়ে আশ্রয় নিলেন তিনি । 
১৫ আগষ্ট ১৯৭৫  :  ভোর ৪ . ৩০ -  ঢাকা ক্যান্টনমেন্ট
বাসায় ফিরেও ঘুম আসছে না কর্নেল সালাহউদ্দিনের ।  কি ঘটতে যাচ্ছে আজ ।  এই ঘটনায় প্রেসিডেন্ট মারা গেলে কে হবে পরবর্তী প্রেসিডেন্ট ।  যারা ঘটাচ্ছে তাদের সবাই জুনিয়র ।  কেন কি ঘটছে কিছু বুঝতে পারছেন না তিনি ।  সিনিয়রদের কেউ কি আছে পরিকল্পনায় ?  জানেন না তিনি ।  নিজেকে কেমন অপরাধী লাগছে ।  উঠে পড়লেন ।  এবার রওনা দিলেন চীফের বাসায় ।  চীফকে জাগিয়ে খবরটা দিতেই চীফ বললেন কর্নেল শাফায়াতকে জানাতে সে যেন তিনটা ব্যাটেলিয়ন নিয়ে পাল্টা অ্যাকশানে যায় ।  কিন্তু দূরে গোলাগুলির শব্দ শোনা যাচ্ছে ।  এখন শাফায়াতকে অ্যাকশানে যাবার খবর দিলে আবার কী গোলাগুলি লাগে ।  তার চেয়ে নিরাপদ দূরত্বে সরে থাকি ।  দৃশ্যপট থেকে সরে গেলেন কর্নেল সালাহউদ্দিন । 
১৫ আগষ্ট ১৯৭৫  :  ভোর ৪ . ৩০  -  ধানমণ্ডি সেরনিয়াবতের বাড়ি
সেরনিয়াবতের বাড়ি আক্রমন শুরু করেছে মেজর ডালিমের দল ।  বাড়ি থেকে ফোন করে আক্রমনের খবর জানানো হলো প্রেসিডেন্টের কাছে ।  সাহায্য চলে আসবে শীঘ্রি ।  কিন্তু না ।  কোন সাহায্য আসার সুযোগ নেই ।  সৈন্যরা তার আগেই নারীপুরুষ শিশু নির্বিশেষে বাড়ির সকল বাসিন্দাকে নির্বিচারে নিষ্ঠুরতার সাথে হত্যা করলো । 
১৫ আগষ্ট ১৯৭৫  :  ভোর ৪ . ৪৫  -  ধানমণ্ডি শেখ মনির বাড়ি
রিসালদার মোসলেমের নেতৃত্বে আরেকটা দল তখন শেখ মনির বাড়ির বাসিন্দাদেরও নির্বিচারে চরম নির্দয়ভাবে হত্যাযজ্ঞ চালাচ্ছে ।  দুদিকে দুই দলের রক্তাক্ত অপারেশান সাকসেসফুল ।  একটাকেও বাঁচতে দেবে না বলেই কালো পোষাকের সৈন্যদের নিয়ে বেরিয়েছিল হায়েনা অফিসার ।  ১০০ভাগ সফল । 
১৫ আগষ্ট ১৯৭৫  :  ভোর ৫ . ০০ -  ধানমণ্ডি বঙ্গবন্ধুর বাড়ি
মেজর হুদা এবং মেজর মহিউদ্দিন এই বাড়ির হত্যাকাণ্ডের দায়িত্বে ।  বাড়ি ঘেরাও করার সাথে সাথে গোলাগুলি শুরু করে দিয়েছে সৈন্যরা ।  বিনা প্রতিরোধে বাড়ির সব গার্ড আত্মসমর্পন করলো ।  কর্নেল জামিল খবর পেয়ে ছুটে আসছিল ,  কিন্তু কর্নেল জামিলকে রাস্তায়ই গুলি করে মেরে ফেলা হয় ।  বাড়ির ভেতরে ঢুকে পড়েছে সৈন্যরা ।  মেজর হুদা আর মেজর মহিউদ্দিনের সাথে বঙ্গবন্ধুর উত্তপ্ত বাক্য বিনিময় চলছিল ভেতরে ।  বাড়িতে ঢোকার পনের বিশ মিনিট কেটে গেছে ।  শেখ কামাল সহ কয়েকজনকে গুলি করে মেরে ফেলা হয়েছে ইতিমধ্যে ।  প্রেসিডেন্ট কয়েক জায়গায় ফোনও করেছেন সাহায্যের জন্য ।  দেরী হলে ঝামেলা লেগে যেতে পারে ।  রক্ষীবাহিনী চলে আসতে পারে । 
মেজর হুদা ও মহিউদ্দিনের সাথে বাকবিতণ্ডা চলার মাঝখানে মেজর নূরও চলে আসলো কোথাও থেকে ।  এই বাড়ির উপর বিশেষভাবে ক্ষিপ্ত সে ।  সিড়িতে দাড়ানো পাঞ্জাবী পড়া লোকটা তার চাকরী খেয়েছে ।  তাকে আর সময় দেয়া যাবে না ।  হুদা মহিউদ্দিন ভুদাই পাবলিক ,  খামাকা টাইম পাস করছে ।  মেজর নূর দেরী না করে  " দিস বাসটার্ড হ্যাভ নো রাইট টু লিভ .  .  .  .  . গেট এসাইড "  বলে বিকট চিৎকার করে সামনে এগিয়ে ব্রাশ ফায়ার করতে শুরু করলো ।  ১৮টা বুলেটের সরাসরি ধাক্কায় বঙ্গবন্ধু সিড়িতে পড়ে গেলেন ।  চশমা পাইপ গড়িয়ে পড়লো পাশেই ।  বাংলাদেশের ঘড়িতে সময় তখন ৫ . ৫০মিনিট ( আনুমানিক )  । 
মাত্র দেড় ঘন্টা সময়ে বাংলাদেশের আকাশ থেকে সবচেয়ে উজ্জ্বল নক্ষত্রটাকে ভূমিতে নামিয়ে আনা হলো ।  স্বাধীনতার নায়ক বঙ্গবন্ধুকে রক্ষা করার কোন বাহিনী সক্রিয় ছিল না এই স্বাধীন দেশে ।  কিন্তু সেই দুঃসময়ে এমন কেউ ছিল যে একটু সচেষ্ট হলেই কি পারতো ঘটনাটা অন্যরকম করে দিতে ? 
দুই :  ইতিহাস পাঠকের সন্দেহের সুত্রপাত
সেনাপ্রধান মেজর জেনারেল শফিউল্লাহকে দিয়ে শুরু করি ।  জেনারেল শফিউল্লাহ সবার আগে খবর পান পরিচালক সামরিক গোয়েন্দা লেফটেন্যান্ট কর্ণেল সালাউদ্দিনের কাছ থেকে ।  সময়টা সাড়ে চারটা থেকে পাঁচটা ।  কর্নেল সালাহউদ্দিন তাঁর কাছে এসে বলেন  " স্যার আপনি কি আরমার আর আর্টিলারি ব্যাটেলিয়নকে শহরের দিকে যেতে বলেছেন ?  তারা তো রেডিও স্টেশান ,  গণভবন আর ৩২ নম্বরের দিকে যাচ্ছে ।  " 
শফিউল্লাহ আঁতকে উঠে সাথে সাথে কর্নেল সালাহউদ্দিনকে বলেন ,   " না আমি কাউকে সেরকম কিছু বলিনি ।  তুমি শীঘ্রই শাফায়াতের কাছে যাও এবং তিনটা পদাতিক বাহিনী দিয়ে প্রতিরোধ গড়ে তুলতে বলো ।  আমি ফোনে নির্দেশ দিয়ে দিচ্ছি "  ( ধরা যাক সময় তখন ভোর ৫ . ০০টা ) 
তারপর শফিউল্লাহ বঙ্গবন্ধুকে ফোন করতে শুরু করেন কিন্তু লাইন পাচ্ছিলেন না ।  তাঁকে ফোনে না পেয়ে তিনি শাফায়েত ,  জিয়া ,  খালেদ এবং তিনবাহিনী প্রধানের সাথে কথা বলে ঘটনা জানান ।  সাফায়েতকে তিনটা পদাতিক বাহিনী দিয়ে প্রতিরোধ করার নির্দেশ দেন ।  ধরা যাক তখন ভোর ৫ . ১৫মিনিট ) 
তার কিছু পরেই আবার বঙ্গবন্ধুকে ফোনে পেয়ে যান তিনি ।  তখনি বঙ্গবন্ধু জানান তার বাড়ি আক্রান্ত ।  জলদি ফোর্স পাঠাতে ।  শফিউল্লাহ বলেছিলেন ,  I am doing something sir ,  can you get out of the house ?  ( ধরা যাক তখন ভোর ৫ . ৪৫মিনিট ) 
তখন আবারো শাফায়েতকে ফোন করেন তিনি ।  কিন্তু ফোনের রিসিভার নাকি তুলে রাখা হয়েছিল ।  এটা বিশ্বাসযোগ্য মনে হয় না ।  এখানে কিছু একটা গণ্ডগোল আছে ।  এবার শাফায়াত জামিলের বক্তব্য শুনি । 
কর্নেল শাফায়েত জামিল বলছেন তিনি সেনাপ্রধান শফিউল্লাহর কোন ফোন পাননি ।  এই খবরটা প্রথম শুনেন মেজর রশিদের কাছ থেকে ।  সোয়া ছটার দিকে স্টেনগান হাতে মেজর রশীদ তাকে ঘুম ভাঙ্গিয়ে যা জানায় তার সারমর্ম এরকম  -  আমরা শেখ মুজিবকে হত্যা করে ক্ষমতা দখল করেছি ,  আমাদের বিরুদ্ধে কোন অ্যাকশানে গেলে গৃহযুদ্ধের সম্ভাবনা আছে । 
মেজর রশীদের উপস্থিতিতেই শাফায়াতের ফোনটা বেজে ওঠে ঘরের ভেতর ।  ওটা ছিল সেনাপ্রধান শফিউল্লার ফোন ।   " শাফায়েত তুমি কি জানো কারা বঙ্গবন্ধুর বাড়িতে ফায়ার করেছে ?  তিনি তো আমার কথা বিশ্বাস করলেন না "  ।  শফিউল্লার সাথে কথা চলার সময় রশীদ চলে যায় ।  সময়টা তখন ভোর ৬টা পার হবারই কথা ।  কেননা বঙ্গবন্ধুকে ততক্ষণে সপরিবারে শেষ করে ফেলা হয়েছে ।  তার পরেই রশীদ কর্নেল শাফায়াতের কাছে আসে । 
জেনারেল শফিউল্লাহর কথা সঠিক ধরলে ফোনটা এসেছিল ৫ - ১৫মিনিটে ।  কর্নেল শাফায়াতের কথা সঠিক ধরলে ফোনটা এসেছিল ৬ . ০০টার পর ।  দুজনের মধ্যে কার কথা সঠিক ?  কে মিথ্যা বলছে ? 
পরবর্তীকালে অনেক সাক্ষাতকারে শফিউল্লাহ বলেছে শাফায়াত চাইলে ঠেকাতে পারতো । 
আবার শাফায়েত বলেছেন ,  জেনারেল শফিউল্লাহ চাইলে ঠেকাতে পারতো ওই হত্যাকাণ্ড । 
শেখ মুজিব গুলিবিদ্ধ হন আনুমানিক ভোর পৌনে ছটায় ।  শফিউল্লাহ আর শাফায়াতের সময়ের তথ্যে প্রচুর গড়মিল ।  সময়ে গড়মিল ৪৫মিনিট প্রায় ।  ফোনের কথায় গড়মিল ।  শফিউল্লাহ বলছেন তিনি দুবার ফোন করেছেন শাফায়েতকে ।  প্রথমবার সোয়া পাঁচটায় পরেরবার পৌনে ছটায় ।  ওই সময়ে ফোর্স মুভ করালে বঙ্গবন্ধু বেঁচে যেতো হয়তো ।  শাফায়েত বলেছেন শফিউল্লাহ ফোন করেছেন ছটার পরে ।  হত্যাকাণ্ডের প্রথম খবর পান রশীদের কাছ থেকে ছটার পরপর ।  তারপরেই শফিউল্লাহর কাছ থেকে খবর পান ।  এসব গোলমেলে তথ্যে একটা জিনিস নিশ্চিত হয় দুজনের যে কোন একজন মিথ্যা বলছেন । 
তিন  : কর্নেল হামিদের  " তিনটি সেনা অভ্যূত্থান ও কিছু না বলা কথা " র প্রশ্নবিদ্ধ অংশ 
অসঙ্গতি - ১
৬২ পৃষ্ঠার ১ নং পয়েন্টে কর্নেল হামিদ লিখেছেন জনৈক গোয়েন্দা ডিরেক্টর রাত আড়াইটা থেকে তিনটার মধ্যে ঘটনা সম্পর্কে ডিজিএফআই প্রধান ব্রিগেডিয়ার রউফকে জানান ।  ব্রিগেডিয়ার রউফ খবরটি রাষ্ট্রপতি বা সেনাপ্রধান কাউকে জানাননি ।   কে সেই গোয়েন্দা ডিরেক্টর ?  কর্নেল সালাহউদ্দিন ?  তখন ডিএমআই প্রধান ছিলেন কর্নেল সালাহউদ্দিন ।  
আবার ৬২ পৃষ্ঠার ৩ নং পয়েন্টে কর্নেল হামিদ বলেন সাড়ে চারটা থেকে পাচটার মধ্যে কর্নেল সালাহউদ্দিন সৈন্য ও ট্যাংক চলাচলের খবর পান এবং সোয়া পাঁচটার দিকে জেনারেল শফিউল্লাহকে গিয়ে খবরটা জানান ।  কোনটা সত্যি ? 
বঙ্গবন্ধু হত্যাকাণ্ডের এক দশক পর থেকে বইপত্র লেখা শুরু হয়েছে ঘটনাটি নিয়ে ।  নানা বিভ্রান্তিকর ঘটনার বর্ননা পাই আমরা ।  এবার সেরকম কয়েকজনের মধ্যে দেখি কে কাকে দায়ী করেছে - 
১ )  কর্নেল হামিদের মতে সিনিয়র অফিসারদের মধ্যে জিয়া ,  শাফায়েত জামিল ও খালেদ মোশাররফ এই হত্যাকাণ্ডের ব্যাপারে আগ থেকে কিছুটা অবহিত ছিল ।  তাই তাদেরকে এই হত্যাকাণ্ডের কিছু দায় দেয়া যায় । 
২ )  কর্নেল শাফায়েত জামিল আবার জেনারেল জিয়াকে জড়িত না করে শফিউল্লাহর দিকে আঙুল তুলেছেন ।  পাশাপাশি নিষ্ক্রিয়তার অভিযোগ তুলেছেন কর্নেল হামিদের বিরুদ্ধেও ।  কেননা তিনি তখন ঢাকার স্টেশান কমাণ্ডার ।  বঙ্গবন্ধুর নিরাপত্তার দায়িত্বে থাকা দলটির নিয়ন্ত্রণ হামিদের উপর বর্তায় তেমন ইঙ্গিত দিয়েছেন । 
৩ )  ওদিকে জেনারেল শফিউল্লাহ কিন্তু প্রায় সরাসরি সাফায়াতের দিকেই তুলেছেন অভিযোগের আঙুল ।  শাফায়েত কেন ফোর্স মুভ করাননি সময়মতো ।  তাকে তো সময়মতো খবর দেয়া হয়েছিল । 
এখানে এসে আমি সেই গোয়েন্দা প্রধান কর্নেল সালাউদ্দিনকে মিস করি ।  একমাত্র তিনিই বলতে পারতেন এই দুজনের মধ্যে কে মিথ্যা বলছেন ।  কিন্তু কর্নেল সালাহউদ্দিনের কোন বইপুস্তক পাইনি ।  পরবর্তীকালে তিনি কোন পথে গেলেন তার কোন খোঁজ পাই না ।  এই কর্নেল সালাউদ্দিন কি কি কোন বইপত্র লিখেছেন অথবা সাক্ষ্য দিয়েছেন কোথাও ?  যদি সেরকম কিছু থাকে তাহলে ১৫ আগষ্টের প্রধান মিথ্যাবাদীকে সনাক্ত করার ব্যাপারে আরেকটু স্পষ্ট সুত্র পাওয়া যেতো । 
অসঙ্গতি - ২

বঙ্গবন্ধুর পাশের বাড়ির ডাঃ ফয়সাল নামে শেখ জামালের এক বন্ধু কর্নেল হামিদকে বলেছে সে রাতে শেখ জামাল তার সাথে ছিল সারারাত আড্ডাবাজি করেছে তার সাথে ।  ওরা চাঁদা তুলে মুরগী কিনেছে এবং প্ল্যান করেছিল বন্ধুরা মিলে মুরগীর রোস্ট খাবে ।  কিন্তু ভোর ৪টার দিকে বাড়িতে গোলাগুলির শব্দ শুনে জামাল দেয়াল টপকে নিজ বাড়িতে চলে যায় ।  ফয়সাল আরো বলেন যে বাড়ির জানালায় দাড়িয়ে বঙ্গবন্ধুর বাড়ির হত্যাকাণ্ডের কিছু অংশ তিনি দেখেন ।  এমনকি মেজর নূরের চিৎকারটিও শোনেন । 
কিন্তু ডাঃ ফয়সাল সত্য কথা বলছেন মনে হচ্ছে না ।  প্রথমতঃ বঙ্গবন্ধুর বাড়িতে আক্রমন শুরু হয়েছে ৫টার পরে ।  ৪টায় কি করে গোলাগুলি শুনে জামাল বেরিয়ে গেল ।  তাছাড়া একটা প্রেসিডেন্টের ছেলে চাঁদা তুলে মুরগী খাবার প্ল্যান করে বন্ধুদের সাথে এটাও কেমন লাগে শুনতে ।  তাও পূর্নবয়স্ক এক তরুণ ।  যে নতুন বিয়ে করেছে ।  নতুন বউ ফেলে পাশের বাড়িতে সারারাত আড্ডা দেয় এবং গোলাগুলি শুরু হলে পেছনের দরোজা দিয়ে বাড়িতে ঢুকে ।  কেমন গোলমেলে লাগে । 
এবার অন্য পাশের বাড়ির আরেকজনের কথা শুনি ।  তাঁর নাম নেওয়াজ আহমেদ গর্জন ।  একটা বাড়ির দুটো পাশই থাকতে পারে ।  ইনি কোন পাশের না জানলেও এনার বাড়ির নাম্বার ৬৭৮ এবং বঙ্গবন্ধুর বাড়ির নম্বর ৬৭৭ এটা জানা গেছে ।  ইনি আদলতে সাক্ষ্য দিতে গিয়ে বলেছেন ১৫ আগষ্ট খুব ভোরবেলা তার ঘুম ভাঙ্গে বিউগলের শব্দে ।  জানালার পাশে দাড়িয়ে তিনি দেখতে পান বঙ্গবন্ধুর বাড়িতে জাতীয় পতাকা উত্তোলন করা হচ্ছে ।  এর অল্পক্ষণ পরেই কিছু কালো পোশাকধারী কিছু সৈন্য বঙ্গবন্ধুর বাড়ি লক্ষ্য করে গোলাগুলি শুরু করে ।  তারপরের ঘটনা তো সবার জানা । 
এবার বঙ্গবন্ধুর বাড়ির ভেতরে অবস্থান করা একজনকে নিয়ে আসি ।  রমাকে চেনেন ?  বঙ্গবন্ধুর বাড়ির কাজের লোক ।  রমা তার সাক্ষ্যে বলেছে ওইদিন শেখ জামাল ও রোজী দোতালায় তাদের ঘরে ঘুমিয়েছিল ।  কামাল ওর সুলতানা তিনতলায় ।  জামাল রোজী দোতলায় ।  গোলাগুলি শুরু হলে প্রথমে বেগম মুজিব তাকে জাগায় ।  সে কামালকে জাগায় ।  কামাল শার্টপ্যান্ট পরে নীচতলায় নেমে যায় ।  তারপর রমা শেখ জামালকেও দোতালায় গিয়ে জাগায় ।  সে শার্টপ্যান্ট পরে বউকে নিয়ে মায়ের ঘরে যায় ।  তারপর তো যা ঘটার ঘটলো ।  আধঘন্টার মধ্যে সব শেষ । 
রমা ও নেওয়াজ সাহেবের বর্ননা পড়ে ডাঃ ফয়সাল সাহেবকে মিথ্যেবাদী মনে হচ্ছে না ?  কিন্তু কর্ণেল হামিদ কি সেটা জানেন না ?  তাহলে এই রেফারেন্সটা কেন দিলেন তাঁর বইতে ? 
চার  :  ব্যর্থ উপসংহার
আবার ফিরি কর্নেল শাফায়েত জামিল ও মেজর জেনারেল শফিউল্লাহর কাছে ।  আমি বিশ্বাস করি এই দুজনের একজনও হত্যায় জড়িত ছিল না ।  কিন্তু তাঁরা পরস্পর পরস্পরের ঘাড়ে কিছুটা হলেও হত্যার দায় চাপাতে চেয়েছেন অবহেলা করেছেন বলে ।  এক্ষেত্রে কর্নেল শাফায়েত জামিলের একটা ঘটনার কথা বলি । 
হত্যাকাণ্ডের কয়েকদিন পর ১৯শে আগষ্ট  আর্মি হেডকোয়াটারে সিনিয়র অফিসারদের একটা শৃংখলা সভায় শাফায়েত জামিল হঠাৎ করে গর্জে উঠেছিলেন ।  ফারুক রশীদের উদ্দেশ্যে দাত খিঁচিয়েছিলেন এবং এই হত্যাকারীদের বিচার করার হুমকি দিয়েছিলেন প্রকাশ্যেই ।  এই সাহস আর কেউ দেখাতে পারেনি ।  এত সাহস দেখাবার পেছনে কোন শক্তি কাজ করেছে ?  তবে এটা জেনে ভরসা জাগতে পারে শাফায়েত হয়তো এই ঘটনায় জড়িত ছিল না ।  কিন্তু জিয়ার সাথে তার খাতির বা জিয়ার প্রতি তার পক্ষপাতিত্ব আমাদেরকে দ্বন্দ্বে ফেলে দেয় । 
আবার মাত্র ৯ দিনের মাথায় ২৪ আগষ্ট জেনারেল শফিউল্লাহকে যখন জোর করে সেনাপ্রধান থেকে সরিয়ে দিয়ে জেনারেল জিয়াকে প্রধান বানানো হয় তখন শফিউল্লাহকেও সন্দেহমুক্ত তালিকায় নিয়ে আসা যায় ।  হত্যায় জড়িত থাকলে তাঁকে সেনাপ্রধানের পদ ছাড়তে হতো না । 
অতএব এই দুজনই আপাততঃ সন্দেহমুক্ত ।  কিন্তু হত্যার দায় থেকে সন্দেহমুক্ত করেও মিথ্যাবাদীর দায় থেকে মুক্তি দিতে পারছি না শাফায়াত বা শফিউল্লাহকে ।  ।  দুজনের মধ্যে অবশ্যই কেউ একজন মিথ্যে বলছেন ।  কেন বলেছেন সেটা তারাই বলতে পারবেন ।  এতসব মিথ্যার কারণে আমি কোন সিদ্ধান্তে পৌঁছাতে ব্যর্থ হই ,  আসলে কে মিথ্যে বলেছেন ।  কিন্তু মিথ্যেটা এই হত্যাকাণ্ডের ঘটনার মাঝখানে একটা কাঁটা হয়ে বিদ্ধ করতে থাকে । 
সুত্র : 
১ .  একাত্তরের মুক্তিযুদ্ধ ,  রক্তাক্ত মধ্য আগষ্ট ,  ও ষড়যন্ত্রময় নভেম্বর ,  কর্নেল ( অব )  শাফায়াত জামিল
২ .  Additional Paper Books of Death Reference no . 30 of 1998 ,  The Supreme Court of Bangladesh
৩ .  তিনটি অভ্যূত্থান ও কিছু না বলা কথা ,  কর্নেল  ( অব .  )  এম এ হামিদ ,  পিএসসি
৪ .  সমকাল ,  প্রথম আলো ,  কালেরকন্ঠ ১৫ আগষ্ট সংখ্যা ২০০৬

 [ কৈফিয়তঃ আমাদের জীবদ্দশায় একাত্তরের পর পঁচাত্তর একটি মর্মান্তিক অধ্যায় ।  পঁচাত্তরকে নিয়ে যারা উল্লসিত প্রতিক্রিয়া ব্যক্ত করে তাদের আমি জানোয়ার বলতেও দ্বিধা করি ।  কেননা এই ঘটনা বাংলাদেশের ইতিহাসের সবচেয়ে কলংকিত ঘটনা ।  শেখ মুজিবের সাড়ে তিন বছরের শাসনামলকে দুঃশাসন আখ্যায়িত করে যারা এই হত্যাকাণ্ডকে যৌক্তিক আখ্যা দেন তাদের সাথে কোনরকম তর্কে যাওয়াও মানুষ হিসেবে অপমানজনক ।  বাংলাদেশের ৪৩ বছরের ইতিহাসে ওই সাড়ে তিন বছর সময়টা কত ক্ষুদ্র এখন আমরা সবাই জানি ।  আমরা চল্লিশ বছরেও যা অর্জন করতে পারিনি অনেকে সাড়ে তিন বছরেই তা আশা করে বসেছিল ।  আমরা জানি অনেক ভুল হয়েছে সেই সময়কালে ।  কিন্তু সেই ভুলের পরিণতি ওই হত্যাকাণ্ড ,  এটা মেনে নেয়া যায় না ।  বাস্তবতা হলো ,  অপরাজনীতির কিছু উপাদান শেখ মুজিবের সেই ভুলগুলোকে সম্প্রসারিত করেছে এবং বাংলাদেশ বিরোধী প্রতিক্রিয়াশীল শক্তির হাতকে শক্তিশালী করেছে ।  আমার এই লেখাটা তাদের উদ্দেশ্যে লেখা যাদের কাছে পঁচাত্তরের ওই তিন মাস এখনো একটা ধোঁয়াশা ।  এই লেখাটা আমার নিজের ধোঁয়াশা দূর করার জন্য লেখা ।  যদি আর কারো ধোঁয়াশাও দূর হয় তাতে ,  সেটা বাড়তি পাওনা হয়েই থাকবে ।  এই লেখায় তথ্যগত ভুলভ্রান্তি থাকা অসম্ভব নয় ।  উপযুক্ত রেফারেন্স দিয়ে কেউ ভুলভ্রান্তি ধরিয়ে দিলে কৃতজ্ঞা থাকবে ] 






ন কবিতা 



মেঘগুলো কাল পাহাড় ছুঁয়ে জল ঝরালো
আমার শহর তুমুল ঝড়ে সিক্ত হলো , 
আলসে ধরে বসে থাকি জানলা ধারে
রিকশা নিয়ে বাইরে যাবার ছুতোটা নেই । 
এখন তুমি ভিন্ন দেশে অন্য ঘরের ঘরনী যে  ! 
বন্ধু আমার বার্তা দিল তোমার দেশে বৃষ্টি এখন । 
স্মৃতিমেদুর
আমি তোমার ফেলে যাওয়া বাংলাদেশে
জানলা দিয়ে বর্ষা দেখি , 
মোবাইল ফোনে চেয়ে থাকি । 
ফেলে আসা ফোনগুলো সব বাজতো যদি ভুল করেও । 






শিক্ষা নিয়ে চিন্তাপোকার কচকচানি



আমার মেয়ের বয়স পৌনে তিন বছর ।  এর মধ্যেই ওকে কোন স্কুলে পড়ানো হবে ,  কিরকম শিক্ষা দেয়া হবে এ নিয়ে ওর মা - দাদী - ফুফু - খালারা চিন্তিত ।  সবাই নাকি এখন আড়াই বছর থেকে বাচ্চাকে স্কুলে দেয়া শুরু করে ।  আমি স্পষ্ট বলে দিয়েছি ,  আমি যেরকম স্কুলে পড়েছি আমার মেয়েকেও সেরকম পড়াবো ।  আর এত তাড়াতাড়ি স্কুলে দেবার কোন ইচ্ছে নেই এবং ওকে এখনি সর্ববিদ্যায় পারদর্শী করে তোলার কোন দরকার নেই ।  
আমি এমন স্কুল চাই যেখানে বইপত্র সবচেয়ে কম এবং ফাঁকি দেয়ার সুযোগ সবচেয়ে বেশী ।  ফেল করলেও তুলে দেবে পরের ক্লাসে এরকম ।  সরকারী প্রাইমারী স্কুল এক্ষেত্রে আমার সবচেয়ে বেশী পছন্দ ।  আমার কথা শুনে সবাই তেড়ে আসে আমার দিকে ।  ওসব স্কুলে পরিবেশ নেই ।  বুয়ার ছেলেমেয়েরাও ওসব স্কুলে পড়ে না এখন ।  
কিন্তু মেয়েকে আমি এই বয়স থেকে বিদ্যার জাহাজ বানাতে চাই না ।  আমি চাই ওর শৈশবটা কৈশোরটা আনন্দময় হোক ।  বড় হবার পর সে নিজেই বেছে নিক তার পছন্দের রাস্তা । 
ভাবি সরকারী স্কুলগুলোতে যদি পড়াতে না চায় ,  তাহলে সরকার এত টাকা - পয়সা বাজেটে খরচ করে ওই স্কুলগুলো কাদের জন্য রেখেছে ?  আমি কেন আমার সন্তানকে একটা সহজ শিক্ষাব্যবস্থায় বড় করতে পারবো না ?  
৩৫ বছর আগে আমি যখন একটা সরকারী প্রাথমিক বিদ্যালয়ে প্রথম শ্রেনীতে ভর্তি হতে যাই ,  স্কুলের দুটি জিনিসের স্মৃতি এখনো জেগে আছে ।  একটি বেত হাতে মাষ্টার ,  অন্যটা বিশাল খেলার মাঠ ।  একটা দেখে ভয় ,  অন্যটা দেখে আনন্দ পেয়েছিলাম ।  আমাদের বই ছিল সামান্য ।  পড়াশোনা সামান্য ,  মাঠটা বিশাল এবং খেলার সময় অফুরন্ত হওয়াতে স্কুল খুব আনন্দময় ছিল ।  
দৈনিক সর্বোচ্চ আট ঘন্টা পড়াশোনার জন্য ব্যয় করেছি শুধু মেট্রিক পরীক্ষার সময় ।  আমাদের শৈশব ,  কৈশোর ,  কী আনন্দময় ছিল ভাবলে এখনকার ছেলেমেয়েদের জন্য কষ্ট লাগে ।  
এখনকার ছেলেমেয়েরা কী করে ?   শরীরের অর্ধেক ওজনের একগাদা বই নিয়ে স্কুলে যায় ।  দমবন্ধকরা গাদাগাদি ক্লাসরুম ।  হোমওয়ার্ক ,  স্কুলওয়ার্ক ,  প্রাইভেট টিউটর ,  মওলানা হুজুর ।  জ্ঞানার্জনের নানা ক্যাচাল ।  সন্ধ্যে হলে টেবিলে বসা ,  ঝিমিয়ে ঝিমিয়ে পড়তে পড়তে নটা - দশটা বাজানো ।  তারপর হয়তো টিভি দেখা নয়তো খেয়েদেয়ে ঘুম ।  এখানে খেলার মাঠ কোথায় ,  খেলাধুলা কোথায় ,  আনন্দ করার অবকাশ কই ?  
স্কুলের মাঠ নেই ,  খেলাধুলার ব্যবস্থা নেই ,  জনসংখ্যার চাপে জায়গা সংকুচিত হতে হতে স্কুল এখন সিড়িঘরে পর্যন্ত আশ্রয় নিয়েছে ।  ঘিঞ্জি বাড়ীর দুটি কক্ষ হলেই একটা স্কুল খুলে ফেলা যায় এখন ।  কি পড়াবে ,  কে পড়াবে এসব বিবেচনার কোন বালাই নেই ।  দরকারি - বেদরকারি ইংরেজী বইয়ের ছড়াছড়ি ।  বাচ্চা ছেলেদের আয়ারল্যান্ডের রাইমগুলো পিটিয়ে মুখস্ত করানো হয় ।  কেউ বলার নেই ।  কোন বয়সে কতটুকু শিক্ষা প্রয়োজন ,  তার কোন নিয়মনীতি নেই ।  বাচ্চাদেরকে খুব তাড়াতাড়ি বিদ্যার জাহাজ বানিয়ে ফেলতে হবে ।  ক্লাস টু থেকে নিউটন পড়াতে হবে ,  ইকুয়েশান শেখাতে হবে ,  তুমুল স্মার্ট করে তুলতে হবে ,  এজন্যই হুড়োহুড়ি সব ।  
জাতির মেরুদন্ড মজবুত করার জন্য রীতিমত জাঁতাকলে পিষ্ট করে হলেও শিক্ষার নামে অপ্রয়োজনীয় বিদ্যা গিলিয়ে ছাড়বে আমাদের সেই ইংরেজী বিদ্যালয়গুলো ।  অভিভাবকদের তাড়াহুড়োও দেখার মতো ।  এমনিতে খেলাধুলার জায়গা নেই ,  তাদের যে অবসরটুকু থাকার কথা এই বয়সে ,  কিছু অতি সচেতন অভিভাবক তাও গ্রাস করে ফেলেছে । 
একটা প্রত্যক্ষ অভিজ্ঞতার কথা বলি ।  আমার এক কাজিন তার দুই ছেলেকে বাংলা ইংরেজী আরবী সর্ববিষয়ে বিশেষজ্ঞ করে তোলার স্বপ্ন দেখছেন ।  ভোর থেকে শুরু হয় তার সেই স্বপ্ন বাস্তবায়ন প্রকল্প ।  ঘুম থেকে উঠে কোনমতে নাস্তা গিলিয়ে স্কুলে চলে যায় দুই ভাই ।  একজনের বয়স ৬ বছর আরেকজন ৮ বছর ।  কিণ্ডারগার্টেনে ইংরেজী বাংলার পড়াশোনা শেষ করে দুপুরের আগে আগে চলে যায় ক্যাডেট মাদ্রাসায় ।  সেখানে আরবী অধ্যয়ন চলে ।  ফিরতে ফিরতে ৩ টা বাজে ।  খেয়ে উঠতে না উঠতে হুজুর আসবে প্রাইভেট পড়াতে ।  হুজুর যেতে যেতে বিকেল গড়িয়ে সন্ধ্যা ,  তারপর আসবে ইংরেজী অংকের মাষ্টারমশাই ।  মাষ্টারমশাই যেতে যেতে নটা বাজে ।  তারপর স্কুলের হোমওয়ার্ক তৈরী চলে রাত দশটা অবধি ।  এরপর খাওয়া সেরে ঘুমোতে ঘুমোতে রাত সাড়ে এগারটা পেরিয়ে যায় ।  পরদিন ভোরে উঠে আবার সেই একই রুটিন । 
বাচ্চাদের এই ব্যস্ততার গল্প আমার সেই ভাই ও ভাবী তৃপ্তির সাথে খুব গর্বের সাথে বলে বেড়ায় -  ' পড়াশোনার এত চাপ ,  একদম সময় পায় না ওরা '  ।  হায় ,  পড়াশোনাটাও ফ্যাশানের পর্যায়ে পৌছে গেছে । 
আমি কাজিনকে জিজ্ঞেস করেছিলাম এভাবে চললে ওদের খেলাধুলা করার সময় কোথায় ?  উনি বলেন  -   ' খেলাধুলা করলে তো দুষ্টু হয়ে যাবে ,  এখন সারাদিন পড়াশোনা নিয়ে ব্যস্ত আছে ভালো আছে ।  আর ওরা তো সময় পেলে ভিডিও গেম খেলে কম্পিউটারে ।  আরো বড় হলে খেলাধুলা করতে পারবে '  আমার মাথাটা গরম হয়ে যায় শুনে ।  এই হলো আমাদের অভিভাবক সমাজের একাংশের মানসিকতা ।  যার সাথে তাল মিলিয়ে চলছে স্কুলগুলো এবং দেশের জগাখিচুড়ি শিক্ষাব্যবস্থা । 
শিক্ষার মধ্যে কোন আনন্দ নেই ।  যে বইগুলো পড়ানো হয় আদৌ সেগুলোর দরকার আছে কি না কেউ ভাবে না ।  যদি দরকার না থাকে তাহলে কেন সেই অপ্রয়োজনীয় বইগুলো পড়িয়ে বাচ্চাদের মাথা খারাপ করে দেয়া হবে ?  অর্থ ,  সময় ,  মেধার অপচয় বন্ধ করার পদক্ষেপ কে নেবে ?  শিক্ষাকে বানিজ্যের লোলুপ গ্রাস থেকে রক্ষার দায়িত্ব কার ?  
আমার মাথা চলে না । 
 [ সহব্লগার গৌতম আর দিগন্তের শিক্ষাবিষয়ক লেখাগুলোর কাছে আমার অনেক কৃতজ্ঞতা ।   বাংলাদেশের অপশিক্ষা নিয়ে একটা চিন্তাপোকা বহুদিন যন্ত্রনা দিচ্ছিল বলে যাচ্ছেতাই একটা তাৎক্ষনিকভাবে লিখে ফেললাম ।  এই বিষয়ে পরে আরো লেখার ইচ্ছে আছে ।  ]  






একটি আপেল এবং কয়েকটি আইএসও  ( ক্যামেরাবাজির শিক্ষার্থী ব্লগ ) 



ক্যামেরাবাজি শিখছি খুব ধীর গতিতে ।  শম্ভুকের চেয়েও ধীর ।  ইচ্ছের গতির সাথে সুযোগের গতি তাল মেলাতে পারছে না ।  তবু চেষ্টা করছি ।  গতকাল শুক্রবার প্রচন্ড গরম পড়ছিল ।  বাইরে যাবার কথা থাকলেও গেলাম না ।  বাসায় বসে বসে কয়েকটা ক্যামেরাবাজির কাজ করলাম ।  আই এস ও সম্পর্কে এখানে গুরুদের কাছ থেকে যা শিখেছি তার বাস্তব প্রয়োগের একটা চেষ্টা করলাম ।  
বিষয় নির্বাচন দুরূহ ব্যাপার ছিল ।  শেষমেষ ডাইনিং টেবিল থেকে একটা আপেল তুলে জানালা দিয়ে আসা আলোর নীচে রেখে ক্যামেরাটা একটা টুলের উপর স্থাপন করলাম ট্রাইপডের বিকল্প হিসেবে ।  এঙ্গেল ঠিক করতে ক্যামেরার তলায় একখন্ড মোটা কাগজও গুঁজে দিতে হলো ।  ক্যামেরাকে ম্যানুয়াল মোডে নিয়ে ফোকাস ঠিক করলাম ।  দরকারমতো জুম করে কাছে টানলাম ।  অ্যাপারচার ভ্যালু ৪ দিয়ে সন্তুষ্ট হলাম ।  এক্সপোজার ০ তে রাখলাম ।  
এরপর চুড়ান্ত কাজটি করতে হবে ।  আইএসও - র মান ঠিক করে কেবল ক্লিক মারা ।  ক্লিক মারতে হাতের কাঁপুনির সম্ভাবনা আছে নড়বড়ে টুলের কারনে ।  তাই রিমোটের সুবিধা গ্রহন করলাম ।  Sony H50 তে রিমোটের উপকারিতা এই প্রথম বুঝলাম ।  সব ঠিকঠাক করে পাঁচটা আইএসও - তে পাঁচবার টিপি দিলাম রিমোটের বাটনে ।  যথাক্রমে ৮০ ,  ১০০ ,  ২০০ ,  ১০০০ ,  ৩২০০ ।  
আইএসও ৮০
আইএসও ৮০
আইএসও ১০০
আইএসও ১০০
আইএসও ২০০
আইএসও ২০০
আইএসও ১০০০
আইএসও ১০০০
আইএসও ৩২০০
আইএসও ৩২০০
পাঁচটি ছবির পার্থক্য ছবিতেই দেখুন ।  মনে হচ্ছে স্বাভাবিক আলোয় ভালো ছবির জন্য আই এস ও ১০০ বা ২০০ রাখা বাঞ্ছনীয় ।  এ ব্যাপারে ফটোগুরুদের মন্তব্য কামনা করছি ।  
 ( ছবিগুলো ৩ মেগাপিক্সেলে তোলা হলেও ৮০০x৬০০ তে সাইজ করে দেয়া হলো পোষ্টের সুবিধার্থে ) 
 





মোশাররফ রানার মুশকিল আসান ও কয়েকটা ভিয়েতনামী ডং



বোকাসোকা লোকগুলা কখনো মুশকিলে আসান হতে পারে ,  আবার কখনো আসানকে মুশকিলে ফেলতে পারে ।  মোশাররফ রানা তাদের একজন ।  নামে যেমন চেহারা সুরতেও টিভি নাটকের মোশাররফ করিমের কাছাকাছি ।  তার আচার আচরন যদিও একটু বোকাবোকা কিন্তু মজার লোক বলে খুব জনপ্রিয় ।  অ - ইংরেজ বিদেশীদের সাথে নিয়মিত কথোপকথনের কল্যানে তার ভাষাজ্ঞান বাংরেজী মেশানো শারীরিক অঙ্গভঙ্গির অনন্য মাত্রায় পৌছে গিয়েছিল ।  এই ভাষাজ্ঞান দিয়ে সে হোমো স্যাপিয়েন্স গোত্রের সকল প্রানীর কাছে তার বার্তা পৌছে দিতে সক্ষম বলে আমার ধারনা । 
কয়েক বছর আগে অফিস থেকে একটা ট্যুরে যাচ্ছিলাম ভিয়েতনামে ।  সঙ্গে ছিল ১৯ জন সহকর্মী ।  হ্যানয়ের উপকন্ঠে আমাদের একটা প্রজেক্ট আছে যেখানে বেশ কজন বাঙালীও কাজ করে ।  ওই ট্যুরটা অন্যন্য বারের চেয়ে আলাদা ।  ট্রেনিং  - মিটিং - সেমিনার এসব ফালতু বিষয় নাই ।  শুধুই ঘোরাঘুরি ,  দর্শনীয় স্থান পরিদর্শন ,  নির্মল বিনোদন ।  যার মধ্যে উল্লেখযোগ্য ছিল হালং বে ( Ha Long Bay )  - তে নৌ বিহার ও বিখ ডং ( Bich Dong )  - লেকে  ডিঙি নায়ে ভেসে বেড়ানো ।  
সহকর্মীদের মধ্যে আমি ছাড়া আর কেউ ভিয়েতনাম যায়নি আগে ।  আবার কয়েকজন ছিল যাদের এটাই প্রথম বিদেশ সফর ,  মোশাররফ রানা তাদের একজন ।  সে এমনিতেই আমাকে খুব পছন্দ করে তার উপর আমার পুর্বাভিজ্ঞতা থাকার কারনে ওখানে পৌছানোর পর থেকেই  সারাক্ষন আঠার মতো আমার সাথে সাথে আছে ।  আমি যে দোকানে ঢুকি সেও ঢুকবে ওখানে ।  আমি যা কিনি ,  সেও তার একটা কিনবে ।  আমি যা ধরি সেও তা দরাদরি করবে ।  এরকম একটা ছায়াসঙ্গী বিরক্তিকর মনে হলেও ওর কান্ডগুলোর জন্য আমার মজাই লাগতো ।   
একদিন বেড়াতে গিয়ে পথে খিদে পেলে আমি শুকনো বিস্কুটের জন্য একটা মার্কেটের মতো জায়গায় গাড়ী থামালাম ।  রানাও নামলো আমার সাথে ।  আমি একটা বিস্কুট ধরলে  -  সে এগিয়ে দোকানী মহিলাকে বলে  ' হাউ মাচ ,  ম্যাডাম গিভ মি এ প্যাক ।  '  আমি অন্য বিস্কুট ধরি ।  সে আবারো এগিয়ে এসে বলে -   ' হাউ মাচ ,  ম্যাডাম গিভ মি এ প্যাক ।  '  ফলতঃ গাড়ীতে ফিরে আসার পর আমার হাতে দুজন খাবার মতো একটা বিস্কুটের প্যাকেট আর রানার হাতে বিশাল পলিব্যাগে নানান জাতের ভিয়েতনামী বিস্কুটের সমাহার । 
আমাদের হোটেলটা ছিল শহর থেকে একটু দুরে ।  সাদামাঠা হোটেল কিন্তু প্রয়োজনীয় সব সুযোগ সুবিধা আছে ।  এসি ,  ফ্যান ,  টেলিফোন ,  টিভি ,  ভিসিডি থেকে শুরু করে বাথরুমে গরম ঠান্ডা পানির ব্যবস্থা সব কিছু ।  সব থাকলেও রাত দশটার দিকে রানার খেয়াল হলো মশারি নেই ।  মাঝরাতে যদি মশা কামড়ায় তাহলে কি দশা হবে ।  তখন তো ডেকেও কাউকে পাওয়া যাবে না ।  বিদেশ বিভুঁই ,  যা করার এখনি করতে হবে ।  রানা আমার রুমে এসে বললো ,   " ভাইয়া একটা সমস্যা তো হয়ে গেছে ।  এই ব্যাটারা তো মশারি দেয় নাই ।  "  আমি বললাম ,   " এখানে মশা নেই ,  তুমি নিশ্চিন্তে থাকো ।  "  কিন্তু রানা নাছোড়বান্দা ।  মশারি ছাড়া তার নাকি ঘুম আসে না ।  তার ডেঙ্গুভীতি প্রবল ।  
পীড়াপীড়িতে অতিষ্ট হয়ে হোটেলের রুম সার্ভিসকে ডাক দিলাম ।  অল্পবয়সী ছেলেটা দুএক শব্দ ইংরেজী বোঝে ।  ইংরেজীতে বললাম কি চাই ।  সে মাথা নাড়লো ।  বুঝে নাই ।  ইশারায় বোঝালাম আবারো ।  কিন্তু ডানে বায়ে মাথা নাড়ছে ।  বুঝে নাই ।  ভুদাই একখান !  নানা কায়দা করেও আমি ওকে বোঝাতে পারলাম না মশারি চাই একখান ।  আমাদের কথাবার্তার আওয়াজ পেয়ে উপর নীচের সব সহকর্মী রুম থেকে বের হয়ে এসেছে ।  ভিয়েতনামীরা ইংরেজীতে একদম গোল্লা ।  আমরা ছিলাম ইংরেজের কলোনী ওরা ছিল ফরাসী কলোনী ।  ফরাসীতে বললে হয়তো বুঝতো ।  ওই বিদ্যা আমার নেই ।  সাধারন ভিয়েতনামীদের ইয়েস নো বুঝাতেও কেয়ামত হয়ে যায় ।  
কিছুতেই যখন কাজ হচ্ছে না রানা হঠাৎ লাফ দিয়ে টেবিলের উপর উঠে দাঁড়ালো ।  দুহাত উঁচু করে কল্পনায় মশা খুঁজলো ,  তারপর  ঠাশ ঠাশ করে কয়েকটা কাল্পনিক মশা মেরে বিদঘুটে অঙ্গভঙ্গি করে দুহাতে চৌকোনা আকৃতি দেখিয়ে জোড়া হাত গালের পাশে রেখে ঘুমের ভঙ্গী করলো ।  এটুকু দেখেই বুদ্ধিমান রুম সার্ভিস   ' ওহ ইয়েস ইয়েস কামিং '  বলে ছুট দিল নীচে ।  পাঁচ মিনিটের মধ্যে রানার জন্য মশারি হাজির ।  ওদের ষ্টকে ছিল ,  কেউ চাইলে দেয় ।  তবে মশারিটা কেউ হাতে নিতে পারলো না ।  কারন রানার মশারি ক্যারিকেচারে মুগ্ধ দর্শককূল তখনো হাসতে হাসতে গড়িয়ে পড়ছিল ।   
এক সপ্তাহের ভ্রমন শেষ ।  ফেরার দিন এয়ারপোর্টে বোর্ডিং কার্ড নিয়ে প্লেনে ওঠার জন্য লাইনে দাঁড়িয়েছি সবাইকে নিয়ে ।  প্লেন ছাড়বে কিছুক্ষনের মধ্যেই ।  বোর্ডিং ব্রীজ লাগানো হয়ে গিয়েছে ।  হঠাৎ একজন পেছন থেকে এসে জানালো রানা বাইরে যাচ্ছে ।  
আমি ছুটে গিয়ে রানাকে ধরলাম ।   " কই যাও ?  "  
রানা একগাল হেসে বললো ,   " এই তো পাঁচ মিনিটে চলে আসবো ,  একটু এয়ারপোর্টের গেটে যাচ্ছি একটা সিগারেট কিনতে " 
আমি তাজ্জব হয়ে বলি ,  " একটা সিগারেট কিনতে গেটে যাচ্ছো ?  " 
রানা সরলভাবে বললো ,   " মানে কয়েকটা খুচরা ভিয়েতনামী ডং রয়ে গেছে পকেটে ,  দেশে তো কোন কাজে আসবে না ,  তাই ভাবলাম একটা সিগারেট কিনে শেষ করে ফেলি ।  ভেতরে তো এক কার্টনের কম বেচে না ।  গেটের সামনে দোকান টোকান পাওয়া যাবে না ?  " 
আমি আকাশ থেকে পড়লাম  " তুমি জানো এটা কোন জায়গা ?  তুমি ইমিগ্রেশান ,  কাষ্টমস পেরিয়ে প্লেনের দরজায় দাড়িয়ে ,  এখান থেকে তুমি একটা সিগারেট কিনতে বাইরে যাবে ?  এটা কি গুলিস্তান সায়েদাবাদ পেয়েছ যে বাস ছাড়তে দেরী হচ্ছে একটা বিড়ি ফুঁকে আসি ।  যাও লাইনে দাঁড়াও গিয়ে ,  এখুনি প্লেন ছাড়বে " 
বোর্ডিং ব্রীজে ঢোকার মুখে পেছনে তাকিয়ে দেখি মোশাররফ রানা বিরস মুখে লাইনের পেছনে দাঁড়িয়ে ।  ডান হাতটা তখনো পকেটের ভেতরে অবশিষ্ট খুচরো ভিয়েতনামী মুদ্রা গুলো ধরে রেখেছে । 






ট্রেনের জানালায় অপুর্বা প্রতিফলন



ঢাকা গিয়েছিলাম কী এক কাজে ।  বিকেলের ট্রেনে ফিরছিলাম চট্টগ্রাম ।  সীট খুঁজে নিয়ে হাতের ব্যাগটা মাথার উপরের ষ্টীল তাকে ছুঁড়ে দিয়ে পত্রিকা কিনতে নামলাম নীচে ।  যাত্রায় আমি সবসময় একটা ম্যাগাজিন কিনি এবং সেটা ওখানেই ফেলে আসি ।  গাড়ীতে ম্যাগাজিন পত্রিকা অহরহ হাতবদল হয় ,  হারিয়ে যায় সহজেই ।  তাই কখনো সিরিয়াস কিছু কিনিনা ।  
সেবারও একটা আনন্দধারা বা তারকালোক ,  এক বোতল ডানকান পানি আর পাঁচটা বেনসনের শলা পকেটস্থ করে সীটে ফিরে দেখি আমার সীটের সম্মুখভাগ আলোকিত করে বসে আছে কালো পোষাক পরা এলোকেশী স্বর্গচ্যুত দুই অপসরী ।  আমার পাশের সীটে জানালার পাশে বসেছে একজন তরুন ।  আচরনে বোঝা গেল এরা তিনজন ভাইবোন ।  ভ্রমনে দৃষ্টি স্ক্যান করে বগির সবচেয়ে রূপবতী অপ্সরীটি নির্বাচন করা বহু পুরোনো অভ্যেস ।  তবে এত কাছাকাছি রূপের পসরা বসেনি কখনো আমার ।  এই রূপের হাটে বসে ভস্ম হয়ে যাবার ভয়ে মাথা তুলে সরাসরি তাকাতে ভরসা পাচ্ছিলাম না ।  
এত কাছে রূপের আসর পেয়ে আমার স্ক্যানিং মেশিন অকেজো হয়ে গেল ।  আমি জোর করে আনন্দধারায় চোখটা ডুবিয়ে দিলাম ।  কিন্তু আনন্দধারার সব সুন্দরীকে ভীষন ম্লান মনে হলো এই দুজনের কাছে ।  বিশেষতঃ যিনি বসেছেন আমার সামনা সামনি ।  আড়চোখে চোখাচোখি হতেই তরুনীর তীব্র দৃষ্টিবানে আহত হলো আমার হৃদয় ।  আমি চোখ ফিরিয়ে জানালার বাইরে তাকিয়ে রইলাম ।  মন বসলো না কিছুতে ।  ট্রেনটা ঝম ঝম করে ছুটে যাচ্ছে দ্রুত ফুরিয়ে আসা শীত বিকেলের সোনালী আলোর রেখা ভেদ করে ।  
ভাইটি বাথরুমে যাবার জন্য উঠে গেলে আমি ম্যাগাজিনটা সিটে রেখে পকেট থেকে সিগারেট বের করে ফস করে ধরাতেই দুহাতে নাকটা চেপে ধরলো সোজাসুজি বসা তরুনী ।  
আমি দুহাত জোড় করে বললাম ,   " সরি আমি খেয়াল করিনি আপনাদের সিগারেটে অসুবিধে হবে ,  এখুনি উঠে যাচ্ছি ওদিকে ।  "  
তরুনী ভীষন মুগ্ধ ও কৃতজ্ঞতার দৃষ্টিতে তাকালো ।  আসলে খুব খেয়াল করেই ধরানো হয়েছিল সিগারেটটি ।  উঠে গিয়ে দরজার দিকে গেলাম ।  মাথাটা বাইরে দিয়ে হাওয়া মে উড়তা যায়ে বলে সিগারেট শেষ করে ফেললাম পাঁচ মিনিটেই ।  
সীটে এসে দেখি ভাইটি তখনো ফেরেনি । 
তরুনী মিষ্টি হেসে বললো ,   " আপনার ম্যাগাজিনটা একটু নেবো ?  " 
আবার জিগায় !  ম্যাগাজিনের জীবনই তো ধন্য হয়ে যাবে তোমার স্পর্শে হে অপসরী ।  তাড়াতাড়ি হাতে তুলে দিলাম ।  মনে মনে বলি এটা চিরকালের জন্য তোমাকে দিয়ে দিলাম ।  
ভাইটি ফিরে এল কিছু পরেই ।  খুচরা আলাপ হলো ।  ওরা কলাবাগান থাকে ।  কলেজে পড়ে ।  তিন ভাইবোন চাটগাঁ বেড়াতে যাচ্ছে খালার বাসায় ।  আমি বললাম আমার খালার বাসাও ঢাকা ,  তবে আমি চাটগাঁ ভার্সিটিতে পড়ি ।  ভাইজান যেন আমাকে নিরাপদ বোধ করে সেজন্য আমি যথাসম্ভব ভদ্রতা করে সামনের সীটের দিকে তাকানো থেকে বিরত থাকলাম ।  কিন্তু মাঝে মাঝেই চোখাচোখি হয়ে যাচ্ছিল সামনের সীটের সাথে ।  আমার সিগারেট ভদ্রতায় মেয়েটার কলিজাটা নরম করে দিয়েছে মনে হলো ।  দৃষ্টি দিয়ে অনেক কিছু বোঝা যায় ।  বাইরে  রাত নেমেছে তখন ।  নিকষ কালো অন্ধকার ।  ভৈরবের কাছাকাছি এলে ট্রেনের কাচের জানালাগুলো নামিয়ে দিলাম ।  এই জায়গাটা ভালো না ।  বাইরে থেকে ঢিল ছুড়ে মারে দুষ্ট ছেলেরা ।  ট্রেনও এখানে ধীর গতি হয়ে যায় কেন যেন ।  লাইন খারাপ বোধহয় ।  
বন্ধ জানালার দিকে তাকিয়ে হঠাৎ মনে হলো কাঁচের ভেতর একটা অপরূপা চেহারা ভেসে উঠেছে ।  জানলাটা ছোট্ট একটা টিভি যেন ।  ভালো করে খেয়াল করে দেখলাম কাঁচের ভেতরের তরুনীটি কৌনিক লাইনে আমার দিকে তাকিয়ে আছে ।  আমি ভীষন রোমাঞ্চিত হলাম ।  ভালো একটা খেলা পেয়ে গেলাম ।  নিরাপদ টাংকি মারার চমৎকার ব্যবস্থা ।  আর কেউ বুঝবে না আমরা দুজন দুজনের দিকে তাকিয়ে আছি ।  ওর আসন থেকে আমাকে দেখা যায় ,  আমার আসন থেকে ওকে দেখা যায় ।  ভৈরব পেরিয়ে গেলেও ইচ্ছে করেই জানালা তুললাম না আর ।  বাংলাদেশ রেলওয়ের জানালায় তখন প্রস্ফুটিত হচ্ছে একটি সম্ভাব্য প্রেমের কলি ।  
আর কেউ না বুঝলেও ভাইটি বোধহয় পদার্থবিদ্যার সুত্র ধরে প্রতিফলনের কৌনিক ব্যাপারটায় সন্দেহ করলো ।  কিছুক্ষন পর সে গরম লাগছে বলে হুট করে ট্রেনের জানালাটা তুলে দিল ।  জোঁকের মুখে যেন চুন পড়লো ।  আমদের টাংকি ফেঁসে গেল ।  তরুনী চট করে মাথা নীচু করে আনন্দধারায় ডুবে গেল ।  আর আমি সিগারেট খেতে উঠে গেলাম দরজার দিকে ।  
ফিরে এসে দেখি ভাইটি মাথা বাইরে দিয়ে রাতের শোভা উপভোগ করছে ।  তরুনীর সাথে চোখাচোখি হলো এক সেকেন্ড ।  বুঝে ফেললাম কি করতে হবে ।  ভাইয়ের পিঠে আলতো টোকা দিয়ে ডাকলাম - 
 :  ভাই । 
 :  বলেন । 
 :  বাইরে কি দেখেন ? 
 :  রাতের আঁধার দেখি । 
 :  আরেকটু পরে দেখেন । 
 :  কেন ? 
 :  এই জায়গাটা ভালো না । 
 :  সমস্যা কী ? 
 :  এইটা তো চোরাচালান এলাকা ।  এখান দিয়ে মালামাল ইন্ডিয়া পাচার করে ।  কেউ জানলা দিয়া বাইরে তাকিয়ে থাকলে ওদের অসুবিধা হয় ।  মাইন্ড করলে কিরিচের কোপ মেরে কল্লা নামিয়ে দেয় ।  আওয়াজও হয় না । 
 :  সর্বনাশ ,  তাই নাকি ? 
মুহুর্তের মধ্যেই মাথাটা ভেতরে নিয়ে এসে ঝুপ করে জানলাটা নামিয়ে দিল ভাইজান ।  জানালার কাঁচে চোখ পড়তেই দেখলাম মৃদু আলোয় হাসছে দুটি চোখ ।  
 [ সময়কাল :  ১৯৯০ ] 






আলো আঁধারির কয়েক ছবি  ( শিক্ষার্থী ব্লগ ) 



কেন যেন আঁধারের ছবি তুলতে আমার ভালো লাগে ।  নতুন কেনা ক্যামেরাটা  ( Sony H50 )  হাতে নিয়ে তাই আঁধারের কয়েকটা শট তুললাম সবার আগে ।  
অটোমেটিক মোডে ছবি তোলা আনাড়ীর কাজ বলে প্রথমে ম্যানুয়ালে চেষ্টা করেছি ।  কিন্তু পারলাম না ।  হাতের কাঁপাকাঁপিতে একটাও বোঝা যাচ্ছিল না ।  শেষমেষ অটোমেটিক মোডে গিয়েই বউনি করলাম ।  ফটোগ্রাফির ওস্তাদরা যা শিখিয়েছে ,  মুখস্ত করেও বাস্তবে প্রয়োগের মতো প্রস্তুত হতে পারিনি এখনো ।  
তবে এই কয়দিনে যা শিখলাম তার সারমর্ম হলো  - 
১ .  কাছের ছবি তোলার জন্য অ্যাপারচার ছোট ,  দুরের ছবি তোলার জন্য অ্যাপারচার বড় রাখতে হবে । 
২ .  দিনকে রাত করে দিতে হলে আই এস ও কমিয়ে দিতে হবে ।  রাতকে দিনের আলোয় আলোকিত করতে আই এস ও বাড়িয়ে দিতে হবে ।  কিন্তু স্বাস্থ্যকর আই এস ও হলো ১০০ বা ২০০ । 
৩ .  দ্রুতগতির জিনিসের ছবি তোলার জন্য শাটার স্পীড বাড়িয়ে দিতে হবে ,  স্থির বস্তুর ছবি তোলার জন্য শাটার স্পীড কম হলেও অসুবিধা নাই ।  
এই প্রাথমিক জ্ঞান দিয়ে যদি ৩৩ পাওয়া যায় ,  তাইলে ক্লাসে বসার সুযোগ আছে ।  নইলে খুদাফেজ ।  কী বলেন ? 
আচ্ছা তার আগে আনাড়ী ছবিগুলো দেখেন ।  যে কোন প্রকার তিরস্কার সাদরে গৃহীত হবে । 
রহস্যময় রাতের শহর
পৃথিবী আকাশটা যদি চাঁদের মতো বায়ুশূন্য হতো ,  নগরে ভোর হতো এমন আলোয় ।   ' নীল আকাশের নীচে '  বলে কোন সিনেমা বা কবিতা রচিত হতো না ।  শুধুমাত্র নীল আকাশটার জন্য এই গ্রহটাকে সবচেয়ে বেশী ভালোবাসি বোধহয় । 
আঁধারি
আঁধার চিরে এরকম তীব্র আলোর রেখা বের হয়ে এলেও তা দিবালোকের তৃষ্ণা মেটাতে পারে না । 
চাঁদ
জ্যোৎস্নার জন্য যত কবিতাই রচিত হোক ,  কাছাকাছি গেলে চাঁদের মতো অসুন্দর নিষ্প্রান বস্তু খুব কমই আছে । 
কাশফুল ? 
এটা কাশফুল হতেও পারে নাও হতে পারে ।  আমি জানি না ।  না হলে আমার দোষ নাই । 
আতশবাজি
আতশবাজিটা খালি চোখে অনেক বেশী সুন্দর ছিল ।  ছবিতে তেমন আসেনি ।  তাই ভিডিও করেছিলাম পরে ।  তবু একটা ছবি দিলাম অটোমেটিক মোডে তোলা ।  ম্যানুয়ালী কিছুতেই ধরতে পারিনি ।  ফটু স্যারেরা কি বলবেন কিরকম সেটিং দিয়ে এরকম ছবি ভালো আসে ? 
 





পত্রিকা পাঠের হোঁচটীয় ইতিহাস 



একদম পোলাপান বেলায় বাসায় নিয়মিত কোন দৈনিক পত্রিকা রাখা হতো না ।  বাবা যেদিন যা খুশী কিনতেন ,  কোনদিন কিনতেনও না ।  খবরাখবরের জন্য রেডিও ছিল সবচেয়ে জনপ্রিয় ।  সকালে একবার রাতে দুবার বিবিসি আর ভয়েস অব আমেরিকার খবর শোনা হতো ।  আজকে অবাক লাগলেও সত্তর দশকে দল বেঁধে ,  আয়োজন করে মানুষ রেডিও শুনতো ।  কাছাকাছি মানুষদের মধ্যে একমাত্র বড় মামা আর মেজ চাচার বাসায় দৈনিক পত্রিকা নিয়মিত ছিল ।  বড়মামা সরকারী কর্মকর্তা ।  তার বাসায় সবসময় ইত্তেফাক রাখা হতো ,  মামা এত বেশী ইত্তেফাক ভক্ত ছিলেন যে আমি ভাবতাম ইত্তেফাক বোধহয় সরকারী পত্রিকা ।  এমনকি বড় হয়েও মামার বকা শুনতাম  - তোরা কী ছাতামাতা পত্রিকা রাখিস ,  ইত্তেফাক রাখবি ,  ইত্তেফাক সবচেয়ে ভাল পত্রিকা  ( তখন আজকের কাগজ নতুন বেরিয়েছে আমি তাই রাখতাম )  ।  আমার ইত্তেফাক পছন্দ ছিল না ,  ওটাকে আমার চিরকাল দালাল পত্রিকা মনে হতো ।  কিন্তু মৃত্যুর আগ পর্যন্ত মামা ইত্তেফাক ভক্ত ছিলেন ।  
মেজচাচা ব্যবসায়ী মানুষ ,  বাম রাজনীতি করতেন ।  তিনি রাখতেন  ' সংবাদ '  ।  এটাও আমার চোখে  ' সুন্দর '  লাগতো না ।  ছাপাগুলো কেমন ছেড়াবেড়া ,  ছবিগুলো ঝাপসা ।  সেদিক থেকে ইত্তেফাক অনেক পরিচ্ছন্ন ছিল ।  তবে ইত্তেফাকের সবচেয়ে বিরক্তিকর ব্যাপার ছিল বিজ্ঞাপনের হিবিজিবি আর প্রথম পৃষ্টায় প্রত্যেক খবরের দুলাইনের পর  ' ৮ম পৃষ্টায় দ্রষ্টব্য '  লেখাটি ।  
নিজে প্রথম নিয়মিত পত্রিকার গ্রাহক হই ১৯৮৩ সালে ,   ' কিশোর বাংলা '  নামের একটা ছোটদের পত্রিকা ।  ভীষন প্রিয় পত্রিকা ছিল আমার ।  তখন ঢাকার পত্রিকা চট্টগ্রামে পেতে পেতে বিকেল হয়ে যেত ।  ভোরে উঠে চায়ের কাপের সাথে দৈনিক পত্রিকা শুধু গল্প উপন্যাসের বিষয় ।   ' কিশোর বাংলা '  পেতাম বিকেল চারটার পরে ।  আরো কিছুদিন পর চট্টগ্রামের দৈনিক আজাদী রাখা শুরু করি কিশোর বাংলার পাশাপাশি ।  তারও কিছুদিন পর সাপ্তাহিক বিচিত্রা ।  আজাদীর ছাপাটাও পুরোনো লাগতো বলে বন্ধ করে দেই একসময় ।  আমি তখন থেকেই দৃষ্টিনন্দন পত্রিকার পিয়াসী ছিলাম ।  কিন্তু মনমতো একটাও ছিল না ।  চট্টগ্রাম থেকে দৈনিক পূর্বকোন যখন প্রথম প্রকাশিত হয়  ( সম্ভবতঃ ১৯৮৬ সালে )  সেই প্রথমবারের মতো ঝকঝকে ছাপা একটা পত্রিকা হাতে পাই ।  ফটোকম্পোজ নামের আধুনিক প্রযুক্তির আমদানী ঘটেছিল তখন ছাপাখানায় ।  আমি পুর্বকোন রাখা শুরু করি ।  
কলেজে উঠে যায়যায়দিনের সাথে পরিচয় ।  ৩ টাকা দামের ভিন্ন আঙ্গিকের ৩২ পাতার পত্রিকাটি হারিয়ে দিলো বিচিত্রা - রোববারের মতো ৬৪ পৃষ্টার প্রতিষ্ঠিত পত্রিকাকে ।  আশির দশকের বিশাল অংশের আধুনিক তরুনের চিন্তাভাবনার ধারক বাহক হয়ে ওঠে যায়যায়দিন ।  আমরা যাযাদি বিপ্লবে সামিল হলাম ।  শফিক রেহমান তখন আমাদের আইডল  ( আজকের নষ্ট শফিক রেহমানকে যখন দেখি ,  নক্ষত্রপতনের কষ্ট পাই )  ।  ত্রিশ সেট অলংকার কাহিনীতে যায়যায়দিন নিষিদ্ধ হলে আমার ম্যাগাজিন কেনা বন্ধ ।  তবু প্রতি সপ্তাহে পত্রিকার ষ্টলে গিয়ে খোঁজ নিতাম কোন সুখবর আছে কিনা ।  নিষেধাজ্ঞা উঠেছে কিনা ।  কিন্তু এরশাদের কোপানলে পড়েছে যাযাদি ।  ছাড়পত্র মেলে নি ।  সেই সময় বাজারে ৩২পৃষ্টার আরেকটি বিপ্লবী পত্রিকা চলছিল  - মিনার মাহমুদের  ' বিচিন্তা '  ।  আপোষহীন রাগী তারুন্যের পত্রিকা ।  বিচিন্তার গ্রাহক হলাম ।  এটা নেয়া শুরু করতে না করতে কিছুদিন বাদে এটিও এরশাদের কোপানলে নিষিদ্ধ ঘোষিত হলো । 
তারও কিছুদিন পর মোজাম্মেল বাবু সম্পাদিত  ' পূর্বাভাস '  নামের একটা ঝকঝকে সাপ্তাহিক পত্রিকা দেখা গেল হকারের থালায় ।  দাম পাঁচ টাকা ,  সেই বত্রিশ পাতাই ,  কিন্তু কাভারটা অফসেটের ঝকঝকে ছাপা ।  প্রথম সংখ্যা কিনেই বিমুগ্ধ ভক্ত ।  যাযাদির সমকক্ষ হতে পারে পত্রিকাটি ।  কিছুদিন পর এটিও এরশাদের চক্ষুশলে পরিনত হলো ।  শিশিরের অসাধারন কার্টুনের সাথে পরিচয় হয় এই পত্রিকা দিয়েই ।  প্রিয় পত্রিকাগুলো একের পর এক নিষিদ্ধ হওয়াতে নতুন পত্রিকার জন্য চাতক পাখির মতো চেয়ে থাকতাম ।  সেই সাংবাদিককুলের কাছে আমি আজো কৃতজ্ঞ দিনের পর দিন নিষেধাজ্ঞার খাড়া মাথায় নিয়ে যারা একের পর এক পত্রিকা উপহার দিয়ে চলেছিল ।  পত্রিকা প্রকাশের সাথে বানিজ্য ব্যাপারটা তখনো তেমন করে যুক্ত হয়নি ।  
প্রতিদিন ঘুরঘুর করতাম পত্রিকার ষ্টলের আশেপাশে ।  যদি নতুন কিছু চোখে পড়ে ।  অদ্ভুত নামের একটা পত্রিকা চোখে পড়লো একদিন ।  দুর থেকে লেখা দেখলাম  ' কাগজ '  ।  সম্পাদক নাইমুল ইসলাম খান ।  ছবি বিহীন ,  প্রায় বিজ্ঞাপন বিহীন অনেকটা ভাবগন্ভীর পত্রিকাটা হাতে নিয়ে বিশ্বাস জন্মালো এটি আমার নতুন পত্রিকা হবে ।  আমি খবরের কাগজের পাঠক হয়ে গেলাম সেদিন থেকে ।  কিন্তু বেশীদিন নয় ।  কয়েকমাস পরেই সামান্য একটা প্রতিবাদী কবিতা ছাপানোর জন্য নিষিদ্ধ হয় খবরের কাগজ ।  এরশাদের পুরো সময়টা ছিল আতুরঘরে সংবাদপত্র হত্যার কাল ।  এরশাদের প্রতি আমাদের প্রজন্মের ঘৃনার হার সবচেয়ে বেশী এই কারনেও ।  তবে এখন ভাবি সেই নির্যাতনগুলো ভবিষ্যতের জন্য ভালো হয়েছিল ।  তরুন সাংবাদিকদের পত্রিকা প্রকাশের চেতনাকে জিদকে আরো অনেক বৃদ্ধি করেছিল ।  বিপরীত অর্থে সংবাদজগতের জন্য মঙ্গল বয়ে এনেছিল ।  মেরুদন্ডহীন সাংবাদিকতার যুগের অবসান ঘটিয়ে সংবাদপত্রের নতুন যুগের সূচনা হয়েছিল এরশাদের কঠোর নিষেধাজ্ঞার কারনে ।  নিষেধের বেড়াজালে তারুন্য আরো বেশী শক্তিমান হয় । 
এরশাদ পতনের পর যেদিন জানতে পারলাম  ' খবরের কাগজ '  সাপ্তাহিকটি আজকের কাগজ নাম নিয়ে দৈনিক পত্রিকা হিসেবে প্রকাশ পাবে ,  সেদিন আমার বিশ্বাস করতে ইচ্ছে হচ্ছিল এই পত্রিকাটা আমার নিয়মিত পত্রিকা হবে ।  পত্রিকা হাতে পেয়ে আমার বিশ্বাস আরো বদ্ধমূল হলো ।   নান্দনিক সৌন্দর্যে ভরপুর ,  তথ্যসমৃদ্ধ ,  বিজ্ঞাপন উৎপাত বিহীন একমাত্র পত্রিকা ছিল আজকের কাগজ ।  আজকের কাগজকে আমি বলবো সংবাদপত্র জগতের  ' একুশে টিভি '  ।  আজকের সবগুলো টিভি চ্যানেলের আতুরঘর যেমন  ' একুশে টিভি '  ,  তেমনি আজকের সবগুলো আধুনিক পত্রিকার আতুরঘর  ' আজকের কাগজ '  । 
প্রিয় ম্যাগাজিন আর পত্রিকাগুলো ঘাটতে ঘাটতে আমি ততদিনে চিনে গেছি কে কোথায় লেখে ,  কোন কলামিষ্ট কোত্থেকে এসেছে ।  পত্রিকায় যারা লেখেন ,  কাজ করেন তাঁরা বোধহয় জানেন না ,  আমরা সাধারন পাঠকেরা দুর থেকে কিভাবে পত্রিকা কর্মীদের অনুসরন করি ।  পত্রিকা খুলে খবর পড়ার আগে প্রথমে কর্মীতালিকায় চোখ বুলানো আমার দুই যুগের অভ্যেস ।  এমনকি কম্পিউটার গ্রাফিকস এর দায়িত্বে কে আছেন সেটাও খেয়াল করতাম ।  কোন পত্রিকায় কে কোন বিভাগ দেখে সব মুখস্ত ছিল ।  ফলে কোন ছোটখাট নড়নচড়নও চোখ এড়াতো না ।  সাংবাদিক লেখকরা কোথাও ভুল করলে আমরা দুর থেকে বলে দিতে পারি ।  কিন্তু পাঠকের উপায় থাকে না সেই ভালোমন্দগুলো সেই লেখক সম্পাদক বা কলামিষ্টকে জানানোর ।  অনেকে পত্রিকায় লেখা পাঠাতো ।  আমি কখনো লিখতাম না ।  নিখাদ পাঠক ছিলাম আমি ।  পড়ার খিদে বরাবর বেশী ।  এখনো । 
পত্রিকা কখনো ভাঙ্গতে পারে জানা ছিল না ।  প্রথম অভিজ্ঞতা হলো আজকের কাগজ দিয়ে ।  পত্রিকায় ভাঙ্গন পাঠকের মনে কিরকম আলোড়িত করে তা পত্রিকার মালিক বা কর্মীদের জানা নেই ।  আজকের কাগজের ভাঙ্গন আমাকে কষ্ট দিল ।  ভেঙ্গে একাংশ বেরিয়ে যাবার পর পত্রিকার মান ধপ করে নীচে নেমে গেল ।  এতে বোঝা যায় পত্রিকা মেশিনে ছাপা হলেও এর প্রধান কারিগর পেছনের মানুষগুলো ।  নতুন সম্পাদক আগের  ' আজকের কাগজ '  ফিরিয়ে আনতে পারলো  না ।  আজকের কাগজ আমার নজর হারালো ।  পত্রিকা রাখা ক্ষান্ত দিলাম ।  কদিন পর ভোরের কাগজের খবর পেলাম ।  সম্পাদকীয় লাইন ,  ছাপা আর লেখা দেখে মনে হলো এটা আজকের কাগজের বিকল্প হতে যাচ্ছে ।  আমি ভোরের কাগজের গ্রাহক হলাম ।  একসময় ভোরের কাগজও ভেঙ্গে গেল ।  আবারও হতাশা ।  ভোরের কাগজের মান পড়ে গেছে ।  পত্রিকা নেয়া বন্ধ করলাম আবার ।  
খবর পেলাম প্রথম আলো আসছে ।  প্রথম সংখ্যাটা হাতে নিয়ে বেশ পছন্দ হলো ।  ভোরের কাগজের সাদাকালো নীতি বাদ দিয়ে রঙিন পত্রিকা ।  খোঁজ নিয়ে জানলাম এখানে সেই কারিগরেরা আছে যাদের আমি গত দশ পনের বছর ধরে অনুসরন করে আসছি নানান পত্রিকার মাধ্যমে ।  সেই অদেখা মানুষগুলো ।  প্রথম আলোর বিমুগ্ধ পাঠক ছিলাম অনেকদিন ।  তারপর আরো অনেক পত্রিকা এলো বাজারে ।  সমকাল ছাড়া অন্যগুলো তেমন টানতে পারেনি ।  
এক সময় আবিস্কার করলাম সবগুলো পত্রিকা কোন না কোন ব্যবসায়ীক গোষ্টীর প্রতিনিধিত্ব করছে ।  স্বাধীন সাংবাদিকতা প্রায় উঠে গেছে ।  আবারও আশাভঙ্গ ।   এবার পত্রিকার ভাঙ্গন নয় ,  কিন্তু পত্রিকার ব্যাবসায়িক মনোবৃত্তি ,  বিশেষ গোষ্টীপ্রীতি ,  স্বার্থকলুষ সম্পাদকীয় নীতির কারনেই হতাশা হলাম ।  সাদাচোখে যতটুকু ধরা পড়ে আর কি ।  আগ্রহ হারিয়ে ফেললাম পত্রিকার প্রতি ।  আর কোন পত্রিকা টানতে পারে না আমাকে ।  পত্রিকা পড়ার নিয়মিত অভ্যেস চলে যাওয়া শুরু করেছে ।  দৈনিক তিনটা পত্রিকা রাখা হলেও একটাও ভাল করে পড়া হয় না ।  শুধু অভ্যেসবশতঃ রাখা । 
পত্রিকার জগত থেকে দুরে সরে এসে ইন্টারনেটে যুক্ত হয়ে পড়ি ।  স্বাধীনভাবে পড়াশোনা করি ।  পত্রিকাপাঠক আমি হয়ে যায় ইন্টারনেট পাঠক ।  দৈনিক অন্ততঃ আটঘন্টা ইন্টারনেটে থাকা হয় ।  পত্রিকার চেয়ে অনেক বেশী পড়া হয় ব্লগ ।  পত্রিকার স্থান অনেকাংশে দখল করে নেয় ব্লগ ।  মাঝে মাঝে এখানেও ভাঙ্গন দেখি ।  কিন্তু এই ভাঙ্গন থেকে চোখ সরিয়ে রাখার সহজ উপায়ও আছে ।  অন্তর্জালে আছে শত কোটি বিকল্প তথ্যভান্ডার ।  এক জায়গা ভালো না লাগলে অন্য জায়গায় চলে যাই ।  একেকটি ওয়েবসাইট একেকটা জগত ।  ডুব দিয়ে পুরো দিন হারিয়ে যেতে পারি ওই জগতে ।  এই স্বাধীনতা আমি উপভোগ করি ।  এই স্বাধীনতা আমার অধিকার ।   






হোয়াইট হাউসে বেফাঁস প্রবেশ



১৯৯৭ সালের কথা ।  ইন্টারনেট তখনো নতুন ধারনা বাংলাদেশে  ।  পুরো অফিসে একজনের পিসিতেই ইন্টারনেট কানেকশান ছিল ।  ভাগ্যবানটা আমি ।  তখনো ইন্টারনেটে কোন কাজ নেই আমাদের ।  ডায়াল - আপ কানেকশানটা নেয়া হয়েছিল মুলতঃ মেইল করার জন্যই ।  মিনিট হিসেবে বিল আসতো ।  খুব ব্যয়বহুল ।  শুধু কানেকশান নিতেই লেগেছিল দশ হাজার টাকা ।  মডেমটাও আলাদা কিনতে হয়েছিল ।  মেইল চেকের ফাঁকে ফাঁকে সুযোগ পেলেই ইন্টারনেটে বিশ্ব ঘুরে দেখার চান্স নিতাম । 
প্রথম প্রথম এড্রেস বারে এটা সেটা লিখে নতুন নতুন ওয়েব সাইটে ঢুকে রীতিমতো শিহরিত প্রতিদিন ।  ইয়াহুতেই বেশী যাওয়া হতো সার্চ করার জন্য ।  সেকেন্ডেই লক্ষ লক্ষ তথ্য চলে আসতো আর বিস্মিত প্রতিদিন ।  সেদিন হঠাৎ ইচ্ছে হলো হোয়াইট হাউসে ঢুকে দেখি কেমন লাগে ।  আমার টেবিলের পাশ দিয়ে তখন বাংলাদেশ সফরে আসা কোম্পানীর বড়কর্তা যাচ্ছিলেন ,  উঁকি দিয়ে জিজ্ঞেস করলেন ,  কী করছো ?  বিজ্ঞের মতো বললাম হোয়াইট হাউসের ওয়েবসাইট থেকে আমেরিকার অর্থনীতির সাম্প্রতিক অবস্থাটা জানার চেষ্টা করছি ।  সাথে সাথে দাড়িয়ে পড়লেন তিনি ।  কারন আমেরিকার সাথে ওনার বিশাল বানিজ্য ।  বললেন ,  বেশ মজা তো ?  ইন্টারনেট থাকাতে দুনিয়ার তাবৎ খবর নিমেষেই পেয়ে যাচ্ছ ।  দেখো লেটেস্ট কী পাওয়া যায় । 
আমি টাইপ করলাম www . whitehouse . com তারপর দিলাম ক্লিক ।  লাইন খুব ধীর ।  আস্তে আস্তে আসছে ।  পেইজ লোডিং .  .  .  .  .  ।  আমরা দুজন অধীর আগ্রহে তাকিয়ে ।  ইন্টারনেটের সুবাদে কোম্পানীর সবচেয়ে বড় কর্তার কাছাকাছি হওয়ার সুযোগ পেয়ে আমি রীতিমতো পুলকিত তখন । 
প্রথমে হেডিংটা আসলো ,  দেখলাম Welcome to White House ,  তারপর আস্তে আস্তে দেখলাম ক্লিনটনের মাথার ছবি ।  তারপর দেখি হিলারীর মতো এক মহিলা ।  ওমা ,  হিলারী স্নানের পোষাকে কেন ?  হটাৎ কান গরম হতে লাগল যখন দেখলাম হিলারীর উন্মুক্ত বুকের বিশেষ দুটি জায়গায় দুটি বাটন দিয়ে বলা আছে click here to enter আর click here to exit  ।  নীচের অংশের কথা নাইবা বললাম ।  তাছাড়া পুরো মনিটর জুড়ে আরো বিবস্ত্র সুন্দরীদের পসরা ।  আড়চোখে বড়কর্তার দিকে তাকিয়ে আরো ঘেমে উঠলাম সেই মধ্য মাঘেও ।  তীব্র দুটি চোখ একবার আমার দিকে আর স্ক্রীনের দিকে তাকাচ্ছে ।  আমি বিভ্রান্ত ।  কি বলবো বুঝতে পারছি না ।  নিশ্চয় ভুল ক্লিক করে ক্লিনটনের হেরেমে ঢুকে গেছি ।  কিন্তু কর্তাকে তো একটা বুঝ দিতে হয় ।  তাড়াতাড়ি বললাম ,   " সরি স্যার মে বি আই এন্টারড দ্য প্রাইভেট প্লেস অব মি . ক্লিনটন বাই মিসটেক ।  লেট মি চেক উইথ দেয়ার প্রটোকল অফিস প্লিজ ।  "  কাঁপা কাঁপা হাতে তাড়াতাড়ি লগআউট করে মুক্তি পেলাম ।  বড়কর্তা বিশ্বাস করলো কি না জানিনা ,  তক্ষুনি গট গট করে উঠে চলে গেল ।  আমি চোখ বন্ধ করে ফেললাম  -  সর্বনাশ ঠেকানো গেল না বোধহয় ।  আমেরিকার অর্থনীতির খবর লাগাতে গিয়ে আমার চাকরীর গেরো ফসকে গেল আজ । 
পরে জেনেছি তখন হোয়াইট হাউসের নামে ওটা ছিল একটা স্যাটায়ার ধরনের পর্ন ওয়েব সাইট ।  হোয়াইট হাউসের মুল ওয়েবসাইটের সাথে পার্থক্য ছিল gov আর com এর ।  এই সাইটের উদ্যোক্তা ছিলেন Ransom Scott নামে এক ভদ্রলোক ।  বিল ক্লিনটন তাকে এক পত্রে জানান  "  .  .  .  we do not challenge your right to pursue it or to exercise your First Amendment rights ,  but we do challenge your right to use the White House ,  the President ,  and the First Lady as a marketing device .  For adult internet users ,  that device is ,  at the least ,  part of a deceptive scheme .  For younger Internet users ,  it has more disturbing consequences .  "  কিন্তু কে শোনে কার কথা ।  অনেকদিন পর্যন্ত ছিল সেই আদিম রূপেই । 
পরবর্তীতে অবশ্য সেই ওয়েবসাইটের বিবর্তন হয়েছে অনেকবার ।  সাইটটির বিস্তারিত এবং বর্তমান অবস্থাটা জানার জন্য ক্লিক করুন http :  /  / en . wikipedia . org / wiki / Whitehouse . com
হোয়াইট হাউস ভ্রমনের সেই ঘটনা মনে পড়লে এখনো একা একা হাসি । 






পঁচা কাদায় আটকে পড়া একজন



অফিসের গেট থেকে সিকিউরিটি ফোন করে জানালো জামান নামের একজন আমার সাথে দেখা করতে চায় । 
জামান ।  আমি দুই সেকেন্ড চুপ থাকলাম নামটা শুনে ।  বিরক্ত হবো কিনা ভাবছি ।  দুই সেকেন্ডে আমার মস্তিস্কের কোষগুলো যেন কয়েকশতবার স্মৃতিভ্রমন করে এলো ।  ওকে অফিসে আসতে দেয়া ঠিক হবে কিনা বুঝতে পারছিলাম না ।  বললাম -  আমি আসছি । 
জামান একটা জীবন্ত উপন্যাসের ট্র্যাজিক হিরো কিংবা ভিলেনের নাম ।  ঔপন্যাসিকের চোখে সে হিরো নিঃসন্দেহে ,  কিন্তু সমাজের চোখে সে ভিলেন অপয়া দুষ্টলোক ।  কোন কোন মানুষের জীবন চটকদার উপন্যাসের চেয়েও বিস্ময়কর ,  জামান তাদের একজন ।  জামানকে নিয়ে কখনো লিখতে হবে ভাবিনি ।  জামানের জীবনটা সুস্থ স্বাভাবিক থাকলে কখনো লিখতে হতো না ।  অনেকদিন ধরে ভাবছিলাম ওকে নিয়ে লিখবো ।  এরকম একটা ঘটনাকে পাঠক আজগুবি চাপাবাজি বলে উড়িয়ে দেবে বলে সাহস করিনি ।  কিন্তু সেদিন জামানের সাথে আবারো কথা বলে ইচ্ছে হলো লিখেই ফেলি । 
ক্লাস নাইনে পড়ার সময় জামানের সাথে পরিচয় ।  আমি একজন ঘোর আড্ডাবাজ ।  ক্লাস নাইন থেকেই শুরু ।  জামানের হাত ধরেই ।  আড্ডার মধ্যমনি বলে একটা বস্তু থাকলে জামান ছিল তার চেয়েও বেশী ।  জামানের সাথে আমাদের সম্পর্কটা বন্ধুত্বের হলেও সে যেন নক্ষত্র ,  আমরা গ্রহ ।  অথবা সে যদি গ্রহ হয় ,  আমরা উপগ্রহ ।  জামানকে প্রদক্ষিন করেই আমাদের যত আড্ডা ।  সেই আড্ডা হতে পারে সকাল ছটায় ,  কিংবা রাত বারোটায় ।  জামান থাকলে আড্ডা জমবে ।  সে প্রচুর কথা বলতো ,  প্রচুর জানতো ।  আমরাও বলতাম ,  কিন্তু জামানের মতো কেউ পারতো না ।  ওর কথা শোনার জন্যই আমরা ওকে ঘিরে থাকতাম ।  জামানের সবচেয়ে ঘনিষ্ট বন্ধু কে সেটা নিয়ে একট গোপন ঈর্ষা ছিল বন্ধুদের মধ্যে ।  জামান আমাদের মধ্যে সবচেয়ে স্বচ্ছল পরিবারের সন্তান ।  যখনই হোটেলে খাওয়াদাওয়া হতো ,  জামান বিল দেবে এটা ধরে রাখা যায় ।  আমার খুব ইচ্ছে হতো জামানকে একবার খাওয়াই ,  কিন্তু সুযোগ পেতাম না ।  সমস্ত স্কুল কলেজ ভার্সিটি জীবনে মাত্র বার তিনেক বোধ হয় ওকে খাওয়াতে পেরেছি ।  
জামানের মনটা ছিল খোলা আকাশ ।  সেই আকাশে আমরা খেলতাম ,  হাসতাম গড়াগড়ি দিতাম ।  জামান যেভাবে চাইতো আমরা সেইভাবে করতাম ।  জামানের মন পাওয়া আমাদের জন্য সৌভাগ্যের ব্যাপার ছিল ।  এটাকে কী সম্মোহনী ক্ষমতা বলে ?  জামান যে গান গাইতো ,  আমরা সেই গান নকল করতাম ।  জামান যে সিনেমা দেখবে ,  সেই সিনেমা অবশ্যই আমাদের প্রিয় হবে ।  জামানের কতগুলি মজার দর্শন ছিল ,  আমরা সেগুলোকে ভালোবাসতাম ।  জামান কোন মেয়েকে পছন্দ করলে সেই মেয়েকে রাজী করাবার জন্য আমরা স্বর্গ পেড়ে দিতে চাইতাম ।  অদ্ভুত ভক্তি ছিল আমাদের ।  
জামানের পোষাক আশাক ছিল মার্জিত ও আধুনিকতার উত্তম সমন্বয় ।  আমরা কেউ জামানের সমকক্ষ হবার কথা ভাবতেও পারতাম না ।  জামানের কোন প্রতিদ্বন্দ্বী ছিল না ।  কোন শত্রু  ছিল না ।  দুষ্টলোকেরা জামানকে ভয় পেত ।  অপ্রিয় সত্য বলতে জামান অকপট ছিল ।  জামানের বহুমুখী গুন ছিল ।  সে একাধারে সুপুরুষ সুগায়ক বাকপটু আবার অন্যদিকে শক্তিমান কৌশলী ।  খালি হাতে আত্মরক্ষা বিদ্যায় কালো বেল্টধারী ।  পুরো শহরে জামানের চেয়ে শক্তিমান লোক পাওয়া দুষ্কর ছিল ।  জামান চাইলে বাংলাদেশের সেরা একজন হতে পারতো । 
কিন্তু জামান সেরকম হলো না কিংবা হতে চাইলো না ।  জামান চলতে শুরু করলো ভিন্ন পথে ।  ঠিক কখন ভিন্নপথে যাওয়া শুরু করেছে আমি জানতাম না ।  তবে আমি ও কয়েক বন্ধু শিক্ষাজীবনের শেষদিকে অন্য এলাকায় চলে যাই বাসা বদল করে ।  ফলে আড্ডায় যাওয়া হতো না নিয়মিত ।  আড্ডার মানুষগুলো বদলে যেতে থাকে ।  গ্রহ ঠিক থাকলেও উপগ্রহগুলো বদল হয় ।  সম্ভবতঃ এখান থেকেই সমস্যার সুত্রপাত । 
আর চাকরীতে ঢোকার পর জামানের সাথে আমার দেখা সাক্ষাত প্রায় বন্ধ ।  বন্ধুদের মাধ্যমে মাঝে মাঝে খোঁজ পেতাম ওর ।  শুনতাম জামান এখন জুনিয়র ছেলেদের সাথে আড্ডা দেয় ।  যে সব ছেলেদের সাথে আড্ডা দেয় তারা জুনিয়র হলেও জগতে  আমাদের সাথে অনেক অগ্রসর ।  আমাদের আড্ডার অন্যতম একটা উপাদান ছিল সিগারেট ।  কিন্তু নতুন আড্ডায় নাকি গাঁজা ,  ট্যাবলেট ,  ডাইলের আগমন ঘটেছে ।  নতুন উপগ্রহরা গ্রাস করে নিয়েছে গ্রহকে সেসব দিয়ে ।  এগুলো দেখে আমাদের অবশিষ্ট বন্ধুরা ওসব আড্ডা থেকে নিজেদের সরিয়ে নিল ।  জামান এখন শুধু নতুন উপগ্রহদের নিয়ে আছে ।  
বন্ধুরা আফসোস করতো দুর থেকে ।  জামান নষ্ট পথে চলে যাচ্ছে ।  ওকে ফেরানো দরকার ।  আমাকে মাঝে মাঝে বলা হয় ।  আমি বললে নাকি শুনবে ,  ওর বাবা - মারও তাই ধারনা ।  আমি ওর সাথে আড্ডা দেয়া শুরু করলে আবার ফেরানো যাবে ওকে ।  কিন্তু আমার তখন পেশাদারী ব্যস্ততা ।  একজন বন্ধুর মঙ্গলের জন্য নিজের সময় নষ্ট করতে চাইলাম না ।  তাছাড়া সে তো যথেষ্ট বুঝদার ,  নিজেই ফিরে আসবে এক সময় । 
ফিরে আসেনি সে ।  নেশার জগতের পাশাপাশি বিচরন শুরু হলো অন্ধগলিতে ।  শুধু বিচরন করলেই হতো ।  একদিন কাদায় পা আটকে গেল তার ।  আর বেরুতে পারলো না ।  কানাগলির একটা মেয়ের ঘরে নিয়মিত যাতায়াত ছিল ।  একদিন মেয়েটা বোমা ফাটালো ।  জানালো সে গর্ভবতী এবং তার সন্তানের বাবা হলো জামান ।  জামান পালিয়ে আসতে পারতো ,  কিন্তু আসেনি ।  কেন আসেনি সেটাই একটা বিরাট বিস্ময় এবং অন্য সকল মানুষ থেকে জামানকে আলাদা করে ।  অন্য যে কেউ হলে ঠিকই পালিয়ে আসতো ।  কিন্তু জামান আসেনি ।  সে বিয়ে করে ফেললো সেই কানাগলির কুৎসিত মেয়েটিকে ।  পরিবারের মুখে চুনকালি দিয়ে তার বিলাসী জীবন ছেড়ে বস্তিতে উঠলো ।  
জামানের এই ঘটনার কোন ব্যাখ্যা আমি খুজে পাই না ।  যে মানুষ এরকম নেশায় বুঁদ হয়ে থাকে ,  মাগীবাজী করে ,  সে কী করে এতটা মহৎ হয় ।  আমি জামানকে জিজ্ঞেস করেছিলাম ।  কেন ?  জামান যে কথাটা বললো তাতে আমার হা আরো বড় হয় ।  বিয়ের পর সে জানতে পেরেছিল মেয়েটার সিফিলিস হয়েছে ।  তিনমাস হাসপাতালে সেবা করতে করতে সুস্থ করে তুলেছিল মেয়েটাকে ।  সন্তান প্রসব করার পর মেয়েটা তাকে নিয়ে মেয়ের গ্রামে চলে যায় ।  সেখানে মেয়েটার বাবা - মা থাকে ।  
গ্রামে গিয়ে আরেক জীবন তার ।  শ্বশুর লবনচাষী ,  সেও লবনচাষে যুক্ত হয় ।  বছরের পর বছর লবনচাষ করে জামান ।  লবনচাষেও একসময় ধরা খায় ।  ফিরে আসে শহরে ।  তখন তাদের দুটি সন্তান ।  এবার বউকে গার্মেন্টসে কাজ দেয় ।  নিজে চাকরীর চেষ্টা করে ।  অভাবে অনটনের জ্বালায় জামান একবার নিজের বাসায় গেলে তাকে প্রস্তাব দেয়া হয় সে যদি মেয়েটাকে ছেড়ে দেয় তাহলে তাকে আমেরিকা কানাডা পাঠিয়ে দেবে ।  অনেক টাকা পয়সার লোভ দেখানো হয় ।  জামানের বাবার অগাধ টাকা পয়সা ।  কিন্তু জামান রাজী হয় না ।  সবকিছু করতে পারে ,  কিন্তু মেয়েটাকে সন্তানদের ত্যাগ করতে রাজী হয় না ।  আপোষ না করে ফিরে যায় অভাবের কুটিরে ।  আবারো যুদ্ধ শুরু ।  এই যুদ্ধের সময়ই সে একদিন আমার ঠিকানা নিয়ে অফিসে আসে ।  তখনই প্রথমবারের মতো তার কাহিনীগুলো জানতে পারি ।  প্রথমে আমি ওকে দেখে চিনতে পারিনা ।  মুখ ভর্তি দাড়িগোফ ।  বয়স যেন আমার চেয়ে দশ বছর বেড়ে গেছে ।  
সেদিনই আমার জানার শুরু তার নতুন অধ্যায় ।  খুব সংকোচে যতটা সম্ভব বলে আমাকে ।  তারপর বলে খুব অভাব ।  চাকরী দরকার ।  তার আগে দরকার কিছু নগদ ।  ঘরে চাল কেনার টাকাও নেই ।  বাচ্চারা অনাহারে ।  আমার এত কষ্ট লাগলো ।  চোখ জ্বালা করতে লাগলো ।  সেই জামানের এ কী দশা আজ ।  মানুষের জীবন এত বিচিত্র কেন ?  আমি পকেট থেকে হাজার খানেক টাকা বের করে দিলাম ।  সে বললো ,  টাকার জন্য ধন্যবাদ ,  কিন্তু এ টাকা হয়তো ফেরত দিতে পারবো না ।  মাফ করে দিস ।  আমি বললাম ,  লাগবে না ।  পরে আরো লাগলে আসিস । 
সেই শুরু ।  জামান আমার কাছে আসতে লাগলো মাঝে মাঝে ।  আমি একবার দুবার তিনবার যতটা সাধ্যে কুলায় দিতে থাকি ।  একসময় আমিও হাঁপিয়ে উঠি ।  বিরক্ত হতে থাকি ।  একবার স্পষ্টই বলে দেই -  টাকা নেই ।  একশো টাকাও দিতে পারবো না ।  তবু সে পঞ্চাশ টাকা নিয়ে বিদায় হয় ।  তারপর বহুদিন যোগাযোগ নেই আর ।  আমি স্বস্তির নিঃশ্বাস ফেলি । 
তিন বছর পর আজকে আবার এলো ।  কি জন্য এসেছে ?  টাকার জন্য তো বটেই ।  নীচে নামতে নামতে ভাবলাম ।  নীচে নেমে বললাম ,  আয় গাড়ীতে ওঠ ।  অফিস থেকে কিছুদুর গিয়ে একটা রেস্টুরেন্টের সামনে নামলাম ।  আমি কাটাকাটা সুরে বললাম - 
 - বল কি জন্য এসেছিস ? 
 - তোকে দেখতে
 - আসল কথা বল
 - কিছু টাকা দে
 - কত ? 
 - হাজার দুই হলে চলবে
 - এক হাজার আছে ,  নে
 - এক হাজারে হবে না ।  পরে দিলেও চলবে ,  তবে দুই হাজার লাগবে । 
 - কী করবি ? 
 - তোর কাছ থেকে শেষবার যাবার পর একটা চাকরীর দরখাস্ত করি ।  একটা কোম্পানীর সিকিউরিটি গার্ড ।  আমার যে বয়স অন্য চাকরী পাওয়া যাচ্ছিল না ।  কিন্তু গার্ডের চাকরীতে এসএসসি পাশ দরকার ।  একজন বললো বিএ এমএ বললে প্রাথমিক যাচাইতেই বাদ পড়বো ।  তাই মিথ্যে বলে মেট্রিক পাশ বলে চাকরীটা বাগালাম ।  বেতন খারাপ না ,  সব মিলিয়ে পাঁচ ছহাজার পাই ।  পার্মানেন্ট হয়েছে গত বছর ।  এবার একটা প্রমোশনের সুযোগ এসেছে ।  বিএ পাশ হলে প্রমোশন মেলে ।  ইন্সপেক্টর পদে ।  এখন সবাই জানে আমি বিএ পাশ ।  তবে অফিসে ফাইল নাড়ার জন্য কেরানীদের কিছু টাকা দিতে হয় ,  এ সপ্তাহেই দিতে হবে ।  আমার কাছে অত নাই ।  তাই তোর কাছে আসা । 
 - বাবার বাসায় যাস না ? 
 - না ,  এখানে কেউ নেই এখন ।  বাবা রিটায়ার করার পর ঢাকা চলে গেছে ।  বাসা ছেড়ে দিয়েছে ।  আর কারো সাথে সম্পর্ক নেই । 
 - ও আচ্ছা
 - তুই বিরক্ত হচ্ছিস জানি ।  কিন্তু আমার তো উপায় নেই ।  তুই ছাড়া আর কারো কাছে আমি যাই না । 
 - না ,  আসলে বিরক্ত না ।  আগে তুই নিজে কিছু করতি না বলে বিরক্ত হতাম ।  এখন একটা চাকরী করিস আমি এতেই খুশী ।  তোকে আমি টাকাটা কালকে দেবো । 
 - ঠিক আছে ,  আমি কাল আসবো । 
জামান চলে গেল ।  আমি ভাবতে বসলাম মানুষের জীবনের অলিগলি নিয়ে ।  জামানের প্রতি আমার দায়িত্ববোধের অভাবটাও আমাকে পীড়া দেয় ।  আমি ওর জন্য কিছু করতে চাই ।  কিন্তু কী করবো বুঝতে পারছি না ।  কিছু করতে গেলে যদি উৎপাত বেড়ে যায় ,  সেজন্য বেশী কিছু করি না ।  যতটুকু করছি তা করাটা খুব সহজ হলেও ভান করতে হচ্ছে যেন আমার বেশ কষ্ট হচ্ছে ।  যাতে জামান আমাকে ঘন ঘন বিরক্ত না করে ।  কিন্তু সব কিছু ছাপিয়ে আমি এখনো বুঝতে পারছি ওকে এখনো কতটা ভালোবাসি ।  যদি ওকে আরেকটু ভালো জীবন উপহার দিতে পারতাম !  কেউ কি পারে ?  হাতের সীমানার বাইরে চলে যায় কত কিছু ! 






বেহুদা ভাবালুতা



তুমি না এলে কী এমন ক্ষতি হতো ? 
 . 
এসেই জাগিয়ে দিলে অযুত নিযুত দিবারাত্রির হাহাকার ।  যে হাহাকার লুকিয়ে রেখেই বেঁচে ছিলাম ।  অন্য কোন সবুজ পৃথিবীর আশ্বাস ছিল না ,  তবু তোমাকে ছাড়াও চলতো আমার । 
 . 
তুমি আসলে ,  পাশে বসলে ,  আমার দুচোখের ভেতরে তোমার দুচোখ ডোবালে ।  আমার অবাধ্য মন সাঁতার দিল অগম্য সাগরে ।  আজন্ম সাধ তোমাকে ছুঁয়ে দেখার ,  তবু সসংকোচ হাতটা বাড়িয়েও পিছিয়ে গেলাম । 
 . 
গোটানো হাত পাখা মেলার আগেই তুমি উঠে গেলে ।  বললে ,   ' যাই ।  '  নিরুপায় আমি বললাম ,   ' যাও '  ।  অনুচ্চারিত থাকলো  '  ' আরেকটু থাকো ,  আর কয়েকটা মিনিট ,  আমি তোমাকে একটু ছুঁতে চাই ।  " 
 . 
তুমি চলে গেলে ।  এত অল্প সময় ,  পলকের আগেই ফুরোলো বেলা । 
 . 
 ' তুমি এসেছিলে '  ,  এটা যেন নিছক একটা দুর্ঘটনা ।  এই দুর্ঘটনা না ঘটলে কী এমন অতলান্তিক ক্ষতি হয়ে যেতো এই জগতের ? 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
 [ সতর্কবানীঃ এটা কবিতা নয় ]  






পাংখি ঘুড়ি



১ . 
সারাবছর যে বন্ধুর সাথে কাটাই তাকে বিশেষ কোন দিবসে আলাদা করে শুভেচ্ছা দিতে কেমন বিব্রত লাগে ।  সৌজন্য বস্তুটা বন্ধুতার সাথে সম্পূর্ণ বেমানান ।  বন্ধুর কোন কাজ করে দিলে যদি ধন্যবাদ পেতে হয় ,  সেই কাজটা ছোট হয়ে যায় ।  ঠাট্টা বাদে সিরিয়াস শুভেচ্ছা বা ধন্যবাদ কখনো দেইনি বন্ধুকে ।  যেমন দেইনি বিশেষ দিবসের কোন রঙিন কার্ড ।  তার চেয়ে ক্যামেরায় একটা ক্লিক করে ছবিটা বন্ধুর কাছে পাঠাই ।  নইলে  সাদা খাতায় আঙুল বুলিয়ে কিছু আঁকিবুকি ।  আমার তেমনি ভালো লাগে ।  খুব সাদামাটা কিছু ।  অথবা ছোট্ট কোন রেস্তোঁরায় বসে ধোঁয়া ওঠা চায়ের সাথে মুচমুচে পিয়াজু সালাদ ।  সাথে খানিকটা বৃষ্টি হলেও হতে পারে ,  না হলে কিছু মেঘের দল ভাসতে ভাসতে দক্ষিণ সমুদ্র থেকে উত্তর হিমালয়ের পথে চলে যেতে পারে । 
২ . 
ভাগ্যিস ফেসবুক ছিল ,  নইলে এত দিবস কেমনে মনে রাখতাম ।  দিবসটিবসগুলো মনে করিয়ে দেবার জন্য ফেসবুকের দরকার আছে ।  আজ বন্ধুদিবস জানার পর টের পেলাম আমার অধিকাংশ মাইট্যা বন্ধুর কোন ফেসবুক নাই ।  যে কয়জন আছে তারাও নিয়মিত না ,  মাসে দুচারবার ঢোকে কিনা সন্দেহ আছে ।  ফেসবুকে শুভেচ্ছা দিলে তাদের কারো কাছে পৌঁছানোর সম্ভাবনা নাই ।  আবার তাদেরকে যে সুমধুর  (  !  )  ভাষায় শুভেচ্ছা দিতে অভ্যস্ত সেই ভাষাও ফেসবুক এথিকসের বাইরে ।  যাশশালা তাইলে আজ তোদের কাউরেই শুভেচ্ছা দিলাম না ।  বিফলে যাক বন্ধু দিবস ।  তয় নিজ নিজ দায়িত্বে ভালো থাকিস তোরা ।  হুটহাট কারো হার্ট অ্যাটাকের সংবাদ শুনতে যেন না হয় ।  মেজাজ খারাপ লাগে । 
৩ . 
মাঝে মাঝে এরকম দিনগুলোতে আরো ভালো থাকতে ইচ্ছে করে ।  তুই থাকলে দিনটা আরো ভালো থাকে ,  বিকেলটা আরো সুন্দর ,  সন্ধ্যেটা আরো রঙিন ।  এরকম সময়ে তোর সাথে কোথাও বসতে ইচ্ছে করে ।  উড়াল দিয়ে চলে আয় ,  ছাদের আকাশ ঘরে বসে কবুতর ওড়াই ।  শুধু কবুতর নয় ,  রঙধনুর সাথে উড়বে পাংখি ঘুড়িটাও ।  আজ আমার বহুকাল আগে কাটা যাওয়া পাংখি ঘুড়িটার জন্য মন খারাপ হয়েছে ।  পাংখি ঘুড়িটাও কি আমার বন্ধু ছিল ?  নইলে কাটা যাবার পর নির্বাক নাটাই হাতে অতক্ষণ আকাশে তাকিয়ে ছিলাম কেন স্তব্ধ হয়ে ? 






দানু মিয়ার আজব লেনদেন



দানু মিয়ার পড়াশোনার দৌড় আন্ডার মেট্রিক হলেও আক্কেলের জোরে আর ভাগ্যের ফেরে এখন সে বিশাল কোটিপতি ।  তবে লোকটা লৌহকেপ্পন ।  হিসেবের এক পয়সা এদিক সেদিক হলে পিটিয়ে আড়তের কর্মচারীর পিঠের ছাল তুলে ফেলে ।  সকালে দুইটা টোষ্ট চায়ে ভিজিয়ে নাস্তা করে দানু মিয়া ।  যদি কখনো দুপুরে দাওয়াত থাকে ,  শুধু একখান টোষ্ট দিয়েই নাস্তা সেরে বসে থাকবে সেই দুপুর পর্যন্ত ।  ধুতে বেশী সাবান লাগার ভয়ে প্যান্ট না পরে লুঙ্গি পরে ।  গেঞ্জী পরলে শার্ট পরে না ,  শার্ট পরলে গেঞ্জী পরে না । 
এই দানুমিয়া সেদিন বাড়ী ফিরে বউকে হাঁক ডাক দিয়ে কাছে আনে ।  বউ এসে দেখে দানু মিয়া একা একা হাসছে ।  হাসতে হাসতে তার গাটা কেঁপে কেঁপে উঠছে ।  বউ ঘাবড়ে গেল ।  লোকটাকে এরকম তো দেখিনি কখনো ।  হায় আল্লা কী হলো আবার ।  দানু মিয়া খিক খিক করে হাসতেই থাকে ।  বিছানায় গড়িয়ে পড়ে তবু হাসে ।  বউ মুখ ঝামটা মেরে বললো - 
 - ঢং কইরেন না কুদ্দুসের বাপ ,  কি হইছে খুইল্লা কন । 
 - কইতাছি কইতাছি ।  আরে বেকুব তো আর গাছে ধরে না ।  আগে ভাবতাম দুনিয়াতে আল্লায় তোমার চেয়ে বেশী বেকুব আর কাউরে বানায় নাই ।  আইজকা আরেকটার সন্ধান পাইছি । 
 - অ সেই কথা ,  সেজন্য এমন কইরা হাসতে হবে ,  মর জ্বালা । 
 - আচ্ছা কও তো ,  বেকুব লোকজন সব আমার কাছে আইসা ধরা দিব এডা কেমুন বিচার ।  তাই হাসতাছি ।  কপাল মোর । 
 - হ্ইছে ,  আপনে হাসেন আমার রান্নাঘরে কাম আছে ,  যাই । 
 - আরে যাও কই ,  ঘটনা না শুইনা যাইতাছ কই ?  আইজকা যে বেকুবের সাথে দেখা হইছে আগামী দশ বছর রান্নাবান্না না করলেও চলবে তোমার । 
 - কি কও এসব ? 
 - শোনো ,  আইজ দুপুরে খাইয়া ক্যাশের মধ্যে হেলান দিয়া ঝিমাইতাছিলাম ,  এমন সুময় ব্রিফকেস নিয়া এক ভদ্রলোক আসছে ,  আমি ভাবছি ইন্সুরেন্সের দালাল ,  ভাগায়া দিমু ,  এমন সময় লোকটা অদ্ভুত একটা প্রস্তাব দিল ।  সে একটা ব্যবসা করতে চায় আমার সাথে ।  ব্যবসাটা খালি ৩০ দিনের জন্য ।  টাকা পয়সার লেনদেন ।  সে আমারে সকালে এক লাখ টাকা দেবে ,  বিকেলে আমি তাকে ১ পয়সা ফেরত দিব ।  প্রতিদিন এক লাখ টাকা ।  কিন্তু শর্ত হলো সে এক লাখের বেশী কখনোই দেবে না ,  আর আমারে আগের দিনের দ্বিগুন দিতে হবে ।  মানে ১ম দিন ১ পয়সা ,  ২য় দিন ২ পয়সা ,  ৩য় দিন ৪ পয়সা ,  ৪র্থ দিন ৮ পয়সা এরকম ।  আমি দেরী না কইরা খপ কইরা ব্যবসাটা ধইরা নিলাম । 
 - মজার ব্যবসা তো !  কিন্তু এখানে কোন ফাঁকিঝুকি নাই তো ? 
 - আমার লগে ফাঁকিঝুঁকি ?  দলিল করায়া নিছি ,  রেজিষ্টার্ড দলিল ।  বাটপারি করলে পুলিশে ধরায়া দিমু ।  উকিলের সাথে পরামর্শ করছি ।  উকিল বলছে কোন অসুবিধা নাই । 
তবে দানু মিয়া একটু সন্দেহ করেছে লোকটা নাও আসতে পারে ।  হয়তো রাতে হিসেব করে দেখবে কিরকম রাম ধরা খাইতে যাইতেছে ,  তাইলে নাও আসতে পারে । 
কিন্তু দানু মিয়াকে অবাক করে দিয়ে পরদিন সকালে লোকটা আসে এবং দানু মিয়াকে এক লাখ টাকার প্যাকেট বুঝিয়ে দেয় ।  টাকা জাল কিনা পরখ করে দানু মিয়া ক্যাশে টাকা রেখে দেয় ।  প্রতিদিন এমন করে দানু মিয়ার দিন শুরু হয় ।  লোকটা কথা রেখেছে ।  ঠিক নটার সময় এসে ১ লাখটাকার প্যাকেট বুঝিয়ে দিয়ে যায় ।  আবার বিকেলে এসে পয়সা বুঝে নিয়ে যায় ।  
আহারে বেচারার বাস ভাড়াও হয় না ।  মাঝে মাঝে দানু মিয়ার মায়াও লাগে ,  অপরাধবোধও জাগে একটু ।  বোকা পেয়ে এমন ঠকানি ঠকিয়ে নিচ্ছে বলে ।  তবু কী আর করা ,  সে তো আর লোকটাকে ডেকে আনে নি ।  নিজে নিজে এসে ধরা দাও কেন ?  ব্যবসা হলো ব্যবসা ।  একটু আফসোস ব্যবসাটা ত্রিশ দিন না হয়ে যদি তিন বছর হতো ,  ইশশশ !  !   দানু মিয়ার চোখ লোভে জ্বলজ্বল করে । 
দিন ভালোই যাচ্ছিল দানু মিয়ার ।  ১৯ দিন পর্যন্ত ১৯ লাখ টাকা ভরেছে আর নাকে তেল দিয়ে ঘুমিয়েছে ।  হিসেব রাখার প্রয়োজনও বোধ করেনি ।  
২০ দিনের দিন দেখলো মানিব্যাগের টাকায় কুলোচ্ছে না আর ।  এটিএম থেকে তুলতে হলো ৫২৪২ . ৮৮টাকা ।  তবু দুশ্চিন্তার কিছু নেই ।  ইতিমধ্যে তার ২০ লাখ পাওয়া হয়ে গেছে ।  
২৪তম দিন একটু দুশ্চিন্তার হাওয়া লাগলো ।  দানু মিয়ার ভুরু কুঁচকাতে শুরু করলো ।  এটিএম দিয়ে কুলাচ্ছে না ।  ব্যাংক থেকে তুলতে হলো ৮৩ , ৮৮৬ . ০৮টাকা ।  
২৬তম দিনে টাকা দেয়ার পর হিসেব খুলে বসতেই হলো ।   দানু মিয়া হিসেব করে দেখলো আজকে নিয়ে সে মোট পেয়েছে ২৬ লাখ ,  দিয়েছে ৬৭১ , ০৮৮ . ৬৩ ।  বুকে ব্যাথা শুরু হলো তার । 
২৭তম দিন বিকেলে টাকা দেবার পর দানু মিয়া শয্যাশায়ী ।  ডাক্তার কারো সাথে দেখা সাক্ষাত বারন করে দিল ।  কর্মচারীকে দিয়ে টাকা দেয়ার ব্যবস্থা করা হলো ।  সেদিন দিতে হলো ৬ লাখের বেশী ।  এই নিয়ে মোট গেল ১৩ , ৪২ , ১৭৭ . ২৭ টাকা । 
৩০তম দিন শেষ বিকেলে দানুমিয়ার ঘুম ভাঙলে সে ক্যালেন্ডারের দিকে তাকিয়ে কর্মচারীকে ডাক দিল ।  জিজ্ঞেস করলো লেনদেন শেষ হয়েছে কিনা ।  কর্মচারী এদিক ওদিক তাকিয়ে ফিসফিস করে বললো  -   ' স্যার আজকেই শেষ ।  আজ দিয়েছি ৫৩ , ৬৮ , ৭০৯ . ১২ টাকা ।  এ পর্যন্ত মোট দেয়া হয়েছে ১ , ০৭ , ৩৭ , ৪১৮ . ২৩ ।  পাওয়া হয়েছে ৩০ লাখ ।  নীট ক্ষতি ৭৭ , ৩৭ , ৪১৮ . ২৩ টাকা ।  ' 
কোটিপতি দানু মিয়া জ্ঞান হারিয়ে বিছানার উপর লুটিয়ে পড়লো । 






ক্যামেরাবাজির চাপাবাজি



ছেলেবেলা থেকেই ক্যামেরাবাজির খুব শখ ছিল ।  ক্লাস এইটে পড়ার সময় বাবা একবার বিদেশ থেকে আসার সময় একটা ক্যামেরা নিয়ে আসে ।  জীবনে প্রথম হাতে নেয়া সেই ক্যামেরাটা ছিল একটা Yashica Electro35 .  সেই বয়সেই তাক লাগিয়ে দিয়েছিলাম বেশ কিছু চমকদার শট তুলে ।  বাবা তার ছেলের প্রতিভায় মুগ্ধ হলেও ক্যামেরাবাজির কারনে পড়াশোনা গোল্লায় যাবার অজুহাতে ক্যামেরাটা বিক্রি করে দিয়েছিলেন নিউমার্কেটের চারতলার ইলেক্ট্রনিকস দোকানে ।  আমাকে বোঝালেন -  এই ক্যামেরাটা ম্যানুয়াল ,  সামনে আধুনিক - অটোমেটিক ক্যামেরার যুগ আসছে ,  সেখান থেকে একটা কিনে দেবো ।  ছেলে ভোলানো কথা ,  জীবনেও দেবে না জানি ।  তা বুঝেও জি আচ্ছা করলাম নিরুপায় হয়ে ।   
কয়েক বছর পর একদিন সত্যি সত্যি আরেকটা ক্যামেরা কিনে দেয়া হলো আমাকে ।  আমি তো রীতিমত অবাক ।  কেউ কেউ তাহলে কথা রাখে ?  এবারের মডেল RICOH AF - 5  ।  আধুনিক ,  অটোমেটিক ,  অটো ফোকাস ।  সবকিছু অটো ।  কিচ্ছু করার দরকার নাই ।  এক ক্লিকেই খেল খতম ।  তাকাও আর ক্লিক মারো ।  ফোকাস এডজাষ্টের কোন ফ্যাকড়া নাই ।  এরকমই তো চাচ্ছিলাম ।   এটা পেয়েই আমি খুশীতে বাগ বাগ ।  সহজ একটা ক্যামেরা ।  তবে একটা সমস্যা হলো ক্যামেরাটা অ্যালকালাইন ব্যাটারী দিয়ে চালাতে হয় যার দাম অনেক বেশী ।   
অনেক পরে বুঝেছি প্রথম Yashica ক্যামেরাটা কি জিনিস ছিল ।  কিন্তু কী উপায় ।  যতটুকু পারি আবজাব ফটো তুলে চালাতে থাকি RICOH দিয়ে ।  খারাপ না ,  তবে জুম নেই বলে একটু আফসোস লাগতো ।  সাদাকালোর প্রতি একটা অবসেশান ছিল ,  শুনেছিলাম বড় ফটোগ্রাফার হতে হলে সাদাকালো ছবি তুলতে হবে ।  ২০ - ৩০ টাকায় সাদাকালো ফিল্ম কিনে দেদারসে তুলতে লাগলাম ।  তারপর এলো ১৯৯১ সালের ২৯শে এপ্রিলের ভয়াবহ হারিকেনের আঘাত ।  আমাদের বাড়ীর টিনের চাল উড়িয়ে নিয়ে আরো অনেক আসবাবের সাথে ক্যামেরা এবং ফিল্মগুলোর বারোটা বাজিয়ে দিল নিমেষে ।  শত শত ছবি নষ্ট হয়ে গেল ,  ডজনে ডজনে ফিল্মের ফিতা ।  ক্যামেরা গেছে সেজন্য আফসোস নেই ।  কিন্তু ফিল্মগুলোর জন্য মনটা খারাপ হয়ে গেল ।  এরপর ছেড়েই দিলাম ক্যামেরাবাজি ।  বছর দশেক আগে অফিসের কাজে কোরিয়া গিয়ে স্যামসাং এর ক্যামেরা কিনেছিলাম একটা ।  সেটা শুধুই পারিবারিক ছবি তোলার জন্য ।  ফটোগ্রাফির স্বপ্নটা আর জাগতে দেই নি ।  ছবি তোলার সময় নেই ,  ক্যামেরা কিনে কী লাভ ?  পেশাগত ব্যস্ততায় সৌখিনতা ঢাকা পড়লো । 
ক্যামেরা কেনার সৌখিনতা ঢাকা পড়লেও ইন্টারনেটে বসলে ঘুরে ঘুরে ক্যামেরাবাজ ও ক্যামেরাবাজীর আলোচনা পড়তে ভালো লাগতো ।  একদিন ব্লগবাজি করতে গিয়ে সচলে ক্যামেরাবাজির গন্ধ পেলাম ।  দুধের সাধ ঘোলে মেটানোর সুযোগ পেয়ে সুড়ুৎ করে ঢুকে পড়লাম ।  মাহবুব ভাইয়ের লেখাগুলো আবার শিখতে ডাকলো ।  মোতাহার ভাইয়ের ক্যামেরাবাজি ক্লাসে প্রথম ডাকেই বসে গেলাম । 
শেখার তো কোন বয়স নেই ।  যখন ক্যামেরা ছিল তখন ক্যামেরাবাজি শেখার সুযোগ ছিল না ,  কেবল তাক করেছি আর ক্লিক মেরেছি ।  এখন ক্লিক মারার সুযোগ কম তত্ত্ব শেখার সুযোগ বেশী ।  তবু সুযোগ পেলেই ক্লিকাবো এই ধান্ধায় পরিচিত ক্যামেরার দোকানে গিয়ে বললাম ,  আমার বয়সে সহনীয় একটা ক্যামেরা দিতে যাতে অনেক দুরে দুরে তাক করা যায় ।  ছোটাছুটি কম করে বেশী ক্লিকানোর ফন্দী ।  
ইন্টারনেটে NIKON D60 সম্পর্কে পড়ে ধারনা করেছিলাম ওটাই কিনবো ।  DSLR ছাড়া ক্যামেরাবাজী পোষাবে না ।  কিন্তু পরিচিত দোকানী আমার পেশা - লাইন - ঘাট - অভিজ্ঞতার আদম সুরত সম্পর্কে ধারনা রাখে ।  সে বললো NIKON D60 আপনারে মানাবে না ।  আপনার দরকার  ' সহজ - অটোমেটিক - আধুনিক - ডিজিটাল '  ।  সেই পুরোনো কাহিনী যা আমার বাবা ২৮ বছর আগে শুনিয়েছিল ।  এখন শুধু বাড়তি যোগ হয়েছে  ' ডিজিটাল '  ।  
SONY H5Oটা আমার হাতে তুলে দেয়া হলো ।  বোঝানো হলো এর গুনগান ।  কেনাকাটার ক্ষেত্রে আমাকে কনভিন্স করা খুব সহজ ।  সুন্দর করে গুছিয়ে বলতে পারলে যে কোন চাপাবাজি দিয়ে আমাকে সহজেই কুপোকাত করা যায় ।  দোকানীর সাথে তর্ক করার সাহস পেলাম না ।  বাবার  ' অটোমেটিক '  বানী  যেমন মেনে নিয়েছিলাম ,  সেরকম দোকানীর  ' ডিজিটাল '  বানী মেনে নিয়ে SONY H5O নিয়ে বাসায় চলে এলাম ।  
বউকে গম্ভীর সুরে বললাম ,   " মেয়ে বড় হচ্ছে ,  আগামী বছর স্কুলে দিতে হবে ।  ফটোগ্রাফার বানাবো ওকে ,  তাই এখন থেকে ক্যামেরা সম্পর্কে আইডিয়া .  .  .  .  .  .  .  .  .  .  .  .  .  .  .  .  .  ।  "  কথা শেষ করার আগেই বউ উঠে রান্নাঘরে চলে গেল ।  আশ্চর্য মহিলা ,  আমি কি চাপা মারছি নাকি ! 
সচলের ক্লাসরুমে এসে ভাবছি কাজটা কি ঠিক করলাম ? 






সেন্টমার্টিন অভিযানঃ ১৯৯৪  ( শেষ পর্ব )  রাতের আঁধারে অপরূপা সেন্টমার্টিন




আগের পর্ব এখানে

যারা অপরূপা রাতের সেন্টমার্টিনকে দেখেননি তাদের জন্য এই পর্ব উৎসর্গ করা হলো
বৃষ্টি থেমে গেছে ।  আঁধার নামেনি তখনো ।  আমরা কটেজ থেকে বেরিয়ে ভেজা বালির উপর দিয়ে খালি পায়ে হেঁটে দ্বীপের পশ্চিম প্রান্তের দিকে রওনা দিলাম ।  সামনে তাকালে সোজা ধূধূ ভারত মহাসাগর ।  বঙ্গোপসাগর তো ভারত মহাসাগরেরই অংশ ।  তবে একটা মহাসাগরের তীরে দাঁড়িয়ে আছি ভাবতেই বেশী ভালো লাগলো ।  
পুরো সৈকত জুড়ে বিশাল বিশাল কেয়া গাছ ।  আনারসের মতো ফল ধরে ধরে ঝুলে আছে ।  এই গাছগুলো কে লাগিয়েছে খোদা মালুম ।  এত্তবড় দৈত্যাকার কেয়াগাছ কোথাও দেখিনি ।  ঘুরে ঘুরে ছবি তোলা হলো বেশ অনেকগুলো ।  ঘোরাঘুরি করতে করতে সন্ধ্যা হয়ে এল ।   নৌকাঘাটের এলাকায় এলাম ।  সেন্টমার্টিন হাইওয়ে ।  ওই কংক্রীট হাইওয়ে দিয়ে পুরো গ্রাম ভ্রমন করা যাবে ।  প্রথমে হোটেলে গিয়ে রাতের খাবারের অর্ডার নিশ্চিত করলাম ।  পাশের কোন এক বাড়ী থেকে একটা মোরগ ধরা হয়েছে ।  সেটা রান্না হচ্ছে আমাদের জন্য ।  আরেক বাড়ীতে কয়েকটা ডিমের সন্ধানও পাওয়া গেছে ।  চাইলে এনে ভেজে দিতে পারবে ।  বাহ্ রাতে তো শাহী ভোজন হবে ।  ডিম ভাজি আর দেশী মুরগীর ঝোল দিয়ে দারুন খাওয়া হবে ।  মাছ খেতে না পারার শোকটা মোটামুটি ভুলে থাকা যাবে । 
গ্রামের রাস্তা ধরে হাঁটছি ।  হাঁটতে হাঁটতে একটা জায়গায় গিয়ে হঠাৎ সেন্টমার্টিন হাইওয়েটা শেষ হয়ে গেল ।  এরপর বালির পথ ।  জুনায়েদ বলেছিল এই রাস্তার শেষে আছে হুমায়ুন আহমেদের অসমাপ্ত বাড়ী ।  আলোচিত বাড়ীটা দেখার ইচ্ছা সবার ।  কিন্তু অন্ধকারে লোকেশান ঠাহর করা যাচ্ছে না ।  বালির পথে কিছুদুর হাঁটার পর কিসের যেন গুড়গুড় শব্দ শোনা গেল ।  থমকে দাড়িয়ে কান পেতে শুনলাম ।  শব্দটা তখনো চলছে ।  ঘুর্নিঝড়ের সময় এ ধরনের শব্দের সাথে পরিচিত আমরা ।  শরীরে কেমন কাটা দিয়ে উঠলো ।  আরেকটু এগিয়ে ঝোপের ফাঁক দিয়ে দেখি সামনেই সমুদ্র ,  তীরে বিশাল বিশাল ঢেউ আছড়ে পড়ছে ।  ব্যাপার তাহলে এই । 
আসলে দ্বীপটা খুবই ছোট ।  যেদিকেই যাওয়া হোক ,  দশ - পনেরো মিনিট সোজা হাঁটলে সমুদ্র চলে আসবে ।  দ্বীপের এই এলাকাটা লোকবসতি বিবর্জিত ।  নির্জনতার একটা শিহরন আছে ।  এতগুলো মানুষ একসাথে আছি তবু কেমন ভয় ভয় আধিভৌতিক অনুভুতি হলো ।  আমরা জঙ্গলের ছায়ায় ,  সামনে কেয়াঝোঁপের ফোঁকড় দিয়ে বালির উপর আছড়ে পড়া গর্জানো ঢেউগুলো দেখা যাচ্ছে ।  ওই পাগলা সমুদ্রে কাটিয়েছি অনেকটা সময় আজ ভাবতে কেমন যেন লাগলো ।  জঙ্গলটা যেন কেমন রহস্যে ঘেরা ।  অন্ধকারের কারনেই এমনটা লাগছে ?  কে জানে !  তবে এই জায়গাটার কী যেন অস্বাভাবিকতা আছে ।  কেন যেন সামনের জঙ্গলটা পেরিয়ে সমুদ্রের দিকে যেতে ভালো লাগলো না ।  মনে হচ্ছে পৃথিবীটা ওখানে কাত হয়ে আছে ,  সমুদ্রের কাছাকাছি গেলে খাদের কিনারা গড়িয়ে নীচে পড়ে যেতে পারি ।  যেন ওটা পৃথিবীর উল্টোদিক ।  এমন লাগলো কেন ?  
ফেরার পথে ঠিক হলো একেবারে খাওয়াদাওয়া শেষ করেই কটেজে যাবো ।  কারন কটেজ এখান থেকে অন্ততঃ পোয়ামাইল দুরে ,  বালির উপর দিয়ে হেঁটে আসার ঝক্কিও কম না ।  হোটেলের প্রবেশ মুখে টিমটিম করে কেরোসিনের হারিকেন জ্বলছে ।  রান্না শেষ ।  যাওয়া মাত্র খাবার পরিবেশন করা হলো ।  মুরগীর ঝোলটা প্রত্যাশার চেয়ে অনেক বেশী স্বাদু হয়েছে ।  পেঁয়াজ মরিচ কেটে সালাদের মতো একটা বস্তু তৈরী করা হয়েছে ।  দারুন লাগলো ।  
খাওয়া সেরে সিগারেট ধরিয়ে সমুদ্রতীর ধরে বালিয়াড়ির উপর দিয়ে হেঁটে হেঁটে কটেজে ফিরছি ।  সমুদ্রে জোয়ার এখন ।  আসার সময় যেদিক দিয়ে হেঁটে এসেছি সেখানে এখন অথৈ জল ।  অন্ধকার টর্চ জ্বেলে হাঁটছি ।  সাবধানে হাঁটতে হচ্ছিল ,  কারন জেলে নৌকাগুলো এক ধরনের লোহার চোখা আকশি দিয়ে বালির ভেতর আটকানো ,  কোন কোনটার চোখা মাথা বালির ভেতর থেকে উঁকি মেরে  আছে ,  ভুলে একবার পা পড়লেই হয়েছে ,   এফোড় ওফোড় হয়ে যাবে পা ।  
কিছুদুর হাঁটার পর কটেজের কয়েকশো গজ আগে সমুদ্রের গর্জানো ঢেউগুলোর দিকে চোখটা হঠাৎ আটকে গেল ।  ঢেউগুলো সাদা সাদা ফেনা মাথায় নিয়ে সৈকতে আছড়ে পড়ছে ।  সমুদ্রের ঢেউ সাদা ফেনা নিয়ে আছড়ে পড়বে এটা তো বিরল কোন দৃশ্য নয় ।  তবু কী যেন মিলছে না ?  
আকাশে চাঁদ নেই ।  তারার আলোয় এতটা দ্যুতি নেই যে দুরবর্তী সমুদ্রের ঢেউ দেখা যাবে ।  এখানে কোথাও বিদ্যুত নেই ।  দশদিগন্ত অন্ধকার ।  তবু কেন সেই ঢেউগুলো এত স্পষ্ট দেখা যাচ্ছে ?  নিজে নিজে দেখছি ,  ওদের কাউকে তখনো বলিনি ।  নিজেকে কোন ব্যাখ্যায় সন্তুষ্ট করতে না পেরে হেঁটে সমুদ্রের দিকে এগিয়ে গেলাম কাছ থেকে দেখার জন্য ।  এবার সাদা নয় নীলাভ দেখাচ্ছে ।  যেন ঢেউয়ের মাথায় কেউ মার্কারি বাতি জ্বালিয়ে দিয়েছে ।  রহস্যময় ঢেউগুলো যেখানে আছড়ে পড়ছে সেখানে পৌছালাম ।  
এ কী দেখলাম !   বিরল অবিস্মরনীয় একটা দৃশ্য পুরো সৈকত জুড়ে ।  লক্ষ কোটি তারার মেলা বসেছে যেন সেন্টমার্টিনের পুরো সৈকতে ।  যে আলো ঢেউয়ের মাথায় জ্বলছিল ,  তা এই সকল আলোক দানার সমষ্টি ।  উপরে আকাশে যেমন লক্ষ কোটি তারার নানা রঙের মেলা ,  এখানেও বালিতে যেন তারার হাট বসেছে ।  জ্বলজ্বল করছে লাল ,  নীল ,  সবুজ ,  হলুদ ,  বেগুনী হরেক বর্নের হীরক খন্ড ।  
বাহারী আলোতে উদ্ভাসিত এইসকল সাগর তারকারাজি ।  ছোট বড় নানান উজ্জ্বলতায় জ্বলছে তারাগুলো ।  দেখে সবাই বাকহারা ।  আস্তে আস্তে শব্দ বের হলো ।  সেই কী চিৎকার !  !  উন্মাদনা ।  শুরু হলো সৈকত জুড়ে বাচ্চাদের মতো লাফালাফি ।  সেই অপরূপের বর্ননা আমার অসাধ্য ।  নিজ চোখে না দেখলে কেউ বুঝবে না কী অপূর্ব ,  কী অপূর্ব ।  নিমেষেই জীবন নিয়ে সব হতাশা উবে গেল ।  পৃথিবীতে আমাদের আর কোন চাওয়া পাওয়া নেই ।  সব হিসেব মিটে গেছে ।   
এই দৃশ্য প্রানভরে উপভোগ করতে দ্বীপটাকে অবশ্যই বিদ্যুৎবিহীন হতে হবে ।  নইলে বিদ্যুতের আলোকে হারিয়ে যাবে এই বিস্ময়কর সৌন্দর্য ।  যারা পূর্নিমা দেখতে সেন্টমার্টিন যায় তাদের বলি  -  পূর্নিমা দেখার জন্য কষ্ট করে সেন্টমার্টিন পর্যন্ত আসার দরকার নেই ,  কক্সবাজার - ইনানীই যথেষ্ট ।  
হুমায়ুন আহমেদ অনেক পূর্নিমা রাত কাটিয়েছেন এই দ্বীপে ।  সম্ভবতঃ তিনি পূর্নিমা নিয়ে বেশী ব্যস্ত থাকাতে এই দৃশ্যটা থেকে বঞ্চিত থেকেছেন ,  নইলে তাঁর লেখায় এমন একটা বিরল সৌন্দর্যের বর্ননা আমার চোখে পড়েনি কখনো ।  অন্য কেউ লিখেছে কিনা পড়িনি ।  তবে Robert M .  Ballantyne এর The Coral Island  ( 1857 )  বইটির একটা অংশে এই সৌন্দর্যের ভালো বর্ননা পড়েছি ,  নীচে তার খানিকটা দিলামঃ
 "  .  .  .  .  .  . when on rising one night ,  after my three hours '  nap ,  while it was yet dark ,  I was amazed and a little alarmed to find myself floating in what appeared to be a sea of blue fire !  I had often noticed the beautiful appearance of phosphorescent light ,  but this far exceeded anything of the sort I ever saw before .  The whole sea appeared
somewhat like milk and was remarkably luminous .  
I rose in haste ,  and ,  letting down a bucket into the sea ,  brought some of the water on board and took it down to the cabin to examine it; but no sooner did I approach the light than the strange appearance disappeared ,  and when I removed the cabin lamp the luminous light appeared again .  I was much puzzled with this ,  and took up a little of the water in the hollow of my hand and then let it run off ,  when I found that the luminous substance was left behind on my palm .  I ran with it to the lamp; but when I got there it was gone .  I found ,  however ,  that when I went into the dark my hand shone again; so I took the large glass of the ship ' s telescope and examined my hand minutely ,  when I found that there were on it one or two small patches of a clear ,  transparent substance like jelly ,  which were so thin as to be almost invisible to the naked
eye .  Thus I came to know that the beautiful phosphoric light ,  which I had so often admired before ,  was caused by animals ,  for I had no doubt that these were of the same kind as the medusae or jelly - fish which are seen in all parts of the world .  .  .  .  .  .  .  .  .  .  .  .  .  " 
আমরা কটেজের সামনের সৈকতে গিয়ে আলোকদানাগুলো হাতে নিয়ে খেলতে লাগলাম ।  ফসফরাসের সেই তারাগুলো যেখানে ছড়িয়ে পড়ছে সেখানকার বালিগুলো কেমন যেন একটু উষ্ণ ।  এই বস্তুগুলোর কারনেই কী ?  তারাগুলোর উপর দিয়ে হেঁটে যেতে রাজকীয় অনুভুতি হলো ।  আমি যেন এই পুরো মহাবিশ্বের অধীশ্বর ।  উচ্ছ্বাস শেষে ক্লান্ত হয়ে বালির চড়ায় বসে পড়লাম ।  ব্যাগে করে ছোট একটা ব্যাটারীচালিত ক্যাসেট প্লেয়ার এনেছিলাম  ।  রুম থেকে ওটা এনে মান্না দে ছেড়ে দিলাম ।  মান্না দে গাইছে  -  " গভীর হয়েছে রাত ,  পৃথিবী ঘুমায় .  .  .  .  .  .  "  
কোথাও কোন শব্দ নেই ।   একটানা সমুদ্রের শোঁ শোঁ গর্জন ।  সামনের সৈকতজুড়ে আলোর মিছিল ।  নীল রঙের ঢেউগুলো ঝাঁপিয়ে পড়ে রাঙিয়ে দিচ্ছে সমস্ত সৈকত অপূর্ব এক আলোয় ।   নিঃশব্দের জগতে হারিয়ে গেছে সবাই ।  ভীষন ভালো লাগায় কী খানিকটা বিষাদের ছোঁয়া থাকে ?  সেই রাতটা ছিল জীবনের সবচেয়ে সুন্দর রাতগুলোর একটি ।  স্মৃতিতে সেই মুগ্ধতা এখনো রয়ে গেছে ।  কিছু কিছু স্মৃতি এরকম তাজা থাকে চিরকাল । 
পরদিন সকালে আমরা শেষবারের মতো ঘুরলাম দ্বীপের চারপাশ ।  বিদায় জানালাম সেন্টমার্টিনকে ।  নৌকা ছাড়লো ।  এগিয়ে যাচ্ছে উত্তরমূখী পথে বাংলাদেশের মূল ভুখন্ডে ।  আশ্চর্য এবার একফোঁটা ঢেউ নেই ।  শান্ত সমুদ্র ।  সামান্য দোলা ।  কিছুক্ষন পর বিরক্তই লাগলো ।  ঢেউ না থাকলে সমুদ্র একটা বিরক্তিকর জিনিস ।  এক ঘন্টার মধ্যে শাহপরী দ্বীপের কাছাকাছি চলে এলাম ।  যাবার সময় দ্বিগুন সময় লেগেছিল প্রতিকূল ঢেউয়ের কারনে ।  
পেছন ফিরে দেখলাম সেন্টমার্টিনের রেখা দিগন্তে মিলিয়ে গেছে ।  আবার কখন যে ফিরবো ওখানে !   ' ফিরবো '  বললাম কেন ?  ওটা কী আমার দ্বীপ ?  হয়তো ।  সেরকম ভাবতেই ভালো লাগলো । 
 [ সমাপ্ত ] 
নীড় সন্ধানী
২৫ এপ্রিল ২০০৯





সেন্টমার্টিন অভিযানঃ ১৯৯৪  ( ৫ম পর্ব )  অবশেষে স্বপ্নের দ্বীপে 



৪র্থ পর্ব এখানে দেখুন
নৌকা থেকে নেমেই প্রথম সংলাপটা ছিল ইকবালের ।  প্রচন্ড তিক্ত ,  বিরক্ত ,  বিধ্বস্ত ,  লাইফ জ্যাকেটের ফিতাবদ্ধ ইকবালের মুখ দিয়ে যেটা বেরুলো - 
 ' দুশশালা !  এ কী জায়গা ?  এই বালি দেখতে এত ফাইটিং করে এখানে আসতে হইছে ?  কী আছে এখানে ঘোড়ার ডিম !  আগে জানলে আমি আসতামই না ।  তবে আগামী এক সপ্তাহেও ফিরতেছি না আমি ।  সমুদ্র শান্ত না হওয়া পর্যন্ত ফিরে যাওয়ার কোন ইচ্ছে নেই আমার '  ।  
 " সমুদ্র শান্ত না হওয়া পর্যন্ত ফিরে যাচ্ছি না "  -  এই অংশের সাথে আমি মনে মনে একমত পোষন করেও মুখে বললাম ,   ' দুর ব্যাটা এত ভয়ের কী আছে ,  এরুম একটু আধটু ঢেউ না থাকলে জমে নাকি ।  '  যদিও আমার কলিজার ভেতরে ভয়শীতের কাঁপুনিটা তখনো তির তির করছিল । 
পানি ডিঙিয়ে বালিতে পা রাখার সাথে সাথে ভয় ডর সব উবে গেল ।  সুন্দর ,  তুমি এত সুন্দর ।  এত সুন্দর একটা দ্বীপ আমাদের আছে ।  এত দেরী করে তোমার কাছে এসেছি !  প্রথম অনুভুতি প্রকাশের কোন ভাষা নেই ।  আমি যেন আসলেই রবিনসন ক্রুসোর সেই দ্বীপে পদার্পন করেছি ।  ডাইনে বাঁয়ে বিস্তৃত বালিয়াড়ি ।  সাদা সাদা বালি ।  
বেশ কিছু জেলে নৌকাকে বালিতে লোহার শিক গেড়ে আটকে রাখা হয়েছে ।  সামনে নারকেল আর কেয়াগাছের সবুজ বনানী ।  তার ভেতরে গ্রাম ।  বালির মধ্যে হেঁটে গ্রামের দিকে এগোলাম ।  সম্পূর্ন অচেনা একটা জগতে চলে এসেছি ।  পেছনে তাকিয়ে দেখলাম অনেক দুরে নীলাভ পাহাড়শ্রেনী দেখা যাচ্ছে ।  এটা দ্বীপের পূর্বদিক ।  তারমানে পাহাড়গুলো বার্মায় ।  বাংলাদেশ দেখা যায় না এখান থেকে ।  ব্রজেন দাস হলে সাঁতরে বার্মা চলে যেতে পারতো অনায়াসে । 
দুপুর দেড়টা বাজে তখন ।  ছয়জন নবীন পর্যটক মাসুম ,  সমীর ,  ইকবাল ,  আমির ,  জুনায়েদ ও আমি বালিয়াড়ি পার হয়ে সদ্য তৈরী একটা কংক্রীটের বাধানো রাস্তায় উঠলাম ।  রাস্তাটা দশ ফুট প্রশস্ত ।  বড়জোর দুটো রিকশা পাশাপাশি যেতে পারবে ।  সেন্টমার্টিনের একমাত্র হাইওয়ে ।   রাস্তায় উঠতেই একটা ঠেলাগাড়ী দেখতে পেলাম ।  সেন্টমার্টিনের একমাত্র বাহন ।  ঠেলাগাড়ীর লাল রঙের এলোমেলো আঁচরে এমাথা ওমাথা পর্যন্ত বড় অক্ষরে লেখা  -   ' লালবোর্ড '  ।  আমরা হাসি ধরে রাখতে পারলাম না ।  এখানেও এসে ঠেকেছে লালবোর্ডের ধাক্কা ।  পায়ে হাঁটতে ইচ্ছে না হলে এই লালবোর্ড ভাড়া নিতে পারবে । 
কনক্রীট রাস্তায় আরেকটু এগিয়ে ছন বেড়ার একটা ঝুপড়ি দেখা গেল ।  সেন্টমার্টিনের একমাত্র রেষ্টুরেন্ট ।  বালিতে বাঁশের খুটি গেড়ে ছনের ছাউনি দিয়ে বানানো হয়েছে ।  চতুর্দিকে তিন ফুট বেড়া দিয়ে ঘেরা ।  একদিকে প্রবেশ করার জায়গা রাখা হয়েছে ।  প্রবেশ পথে একটা চুলায় তরকারী রান্না হচ্ছে ।  কয়েক কেজি শসার টুকরা কড়াইয়ের মধ্যে ডালের পানির ভেতর হাবুডুবু খাচ্ছে ।  চুলা পেরিয়ে ভেতরে ঢুকলাম ।  
একটা টুলে ক্যাশবাক্স নিয়ে একজন বসা ।  সারিবদ্ধ বেঞ্চ পাতা ।  স্কুলের মতো অনেকটা ।  বেঞ্চগুলো কুড়োল কাটা টাইপ এবড়ো থেবড়ো ।  মোটেও সুনির্মিত নয় ।  কতগুলো তক্তাকে বালিতে বাশ গেড়ে তার উপর বসিয়ে দেয়া হয়েছে ।  হোটেলে মেঝে বলতে কিছু নেই ।  সরাসরি সৈকত বালি ।  আদিম বালিয়াড়িতে হোটেলের ভেতর বাহির সমান ।  রেষ্টুরেন্টের ভেতরেও জুতো সবার হাতে হাতে ।  এই দ্বীপে কেউ জুতো স্যান্ডেল পায়ে হাঁটে না ,  হাঁটার উপায় নেই । 
আমরা ক্লান্ত হয়ে তক্তা বেঞ্চগুলোতে ছড়িয়ে ছিটিয়ে বসে পড়লাম ।  খিদে পেয়েছিল খুব ।  হোটেলে তেমন কাস্টমার নেই ।  হোটেল ম্যানেজার বা মালিককে জিজ্ঞেস করলাম কী আছে ।  মালিক জানালো ওই শসা -  ডাল ওটাই আজকের তরকারী ।  আর কিছু নেই ?  না ।  মাছ মাংস কিছু নেই ?  না ।  জানলাম এখানে একটা আইটেমই রান্না হয় ।  মাছ থাকতো ,  কিন্তু আবহাওয়া খারাপ থাকাতে সাগরে নৌকা নামেনি ,  তাই শসা তরকারীই আজকের একমাত্র আইটেম ।  আমরা তাতেই রাজী ।  
মোটাচালের ভাত দিয়ে গপাগপ খেয়ে নিলাম ।  খারাপ না ।  খাওয়া সেরে রাতের আশ্রয় খুজতে বেরুলো সমীর আর জুনায়েদ ।  সমীর আস্বস্ত করলো ,  সে আসার পথে এখানকার একজনের সাথে খাতির জমিয়ে ফেলেছিল ।  সে থাকার জায়গার ব্যাপারে সাহায্য করবে বলেছিল ।  এখন তাকেই খুঁজতে যাচ্ছে ।   বাকীরা বসে থাকলাম সেই ঝুপড়িতে ।  আকাশ মেঘলা ,  বৃষ্টি নামতে পারে যে কোন সময় ।  তার আগেই একটা ব্যবস্থা করতে পারলে হয় ।  
আধাঘন্টার মধ্যে সমীর জুনায়েদ ফিরে এলো ।  ব্যবস্থা হয়েছে ।  সমুদ্রের পাড় দিয়ে দক্ষিনে হাঁটা দিলাম সবাই ।  সমুদ্র পাড়ে শুটকির আড়ত দেখা গেল বেশ বড় বড় ।  এগুলো পেরিয়ে আরো কয়েকশো গজ যাবার পর সমীর অদুরে সমুদ্রপাড়ে দোতলা একটা বাংলোটাইপ দালান দেখিয়ে বললো ওটাই আমাদের আশ্রয় ।  বলে কী ?  এ যে মেঘ না চাইতে জল ।  যেখানে বেড়ার ঘর পাবো কি না সন্দেহ ছিল সেখানে সৈকতে দাঁড়ানো ইট সিমেন্টে বাধানো দোতলা বাংলো ?  
সমীর তখন জানালো ,  বাংলোটা একটা এনজিও ' র রেষ্টহাউস ।  আসার পথে নৌকায় যার সাথে খাতির করেছে সে ওই এনজিওতে চাকরী করে বাংলোটার কেয়ারটেকার হিসেবে ।  পাশেই তার বাড়ী ।  এক রাতের  জন্য তাকে শ খানেক টাকা দিলেই চলবে বলেছে ।  বাংলোটা ছোটখাট কয়েকটা পিলারের উপর দাড়িয়ে আছে উপজাতীয়দের  বাড়ীর মতো ।  নীচতলায় কিছু নেই ।  উপরে দুটো রুম আছে ,  যে কোন একটা আমরা নিতে পারি ।  একটা কমন বাথরুম ।  পানি নেই ,  পানি নীচের টিউবওয়েল থেকে সংগ্রহ করতে হবে ।  রুম দুটোর মধ্যে একটা ফার্নিচার দেখলাম ,  অন্যটা একদম খালি ।  আমরা ফার্নিচারসহ রুমটা নিলাম ।  খাটে তিনজন ,  নীচে তিনজন থাকা যাবে ।  
আমরা রুমে ঢুকে আয়েশ করে বসলাম ।  জানালা দিয়ে তাকালে দেখা যাচ্ছে সমুদ্রের ঢেউ আছড়ে পড়ছে সৈকতের উপরে মাত্র কয়েকশ ফুট দুরে ।  কী অপূর্ব এক দৃশ্য ।  দিগন্তজোড়া নীলাভ সবুজ জলের উথালপাথাল ঢেউ ।  বাংলাদেশে বসে কখনো এরকম একটা দৃশ্য দেখা যাবে স্বপ্নেও ভাবিনি ।  আমাদের চিরচেনা সমুদ্র এতটা রূপবতী ছিল না ।  এই সৌন্দর্যের সাথে কক্সবাজারের সমুদ্র ভীষন ভীষন ম্লান ।  এমন অদ্ভুত স্বপ্নের মতো সুন্দর জায়গায় এমন একটা আশ্রয় পাবো কখনো ভাবিনি ।  তাও প্রায় বিনামূল্যে ।  পোষাক বদলে আয়েশ করে বসলো সবাই ।  ঘুরতে যাবার প্ল্যান হচ্ছে ।  এমন সময় দরজার বাইরে কিছু উত্তেজিত কন্ঠস্বর শোনা গেল ।  এই বিরানভূমিতে সভ্যমানুষের চিৎকার হল্লা বড় বেমানান লাগলো ।  জুনায়েদ দরজা খুলে বাইরে গিয়ে দেখে আসলো ব্যাপারটা ।  এসেই খিক খিক করে হাসতে থাকলো । 
 ' এই ব্যাটা ঘটনা কী বল '  -  সমীর ধমকে উঠলো ।  ব্যাপার হচ্ছে ,  টেকনাফে দেখা হওয়া সেই নবীনবাবু টাইপ ছেলেগুলো একটু আগে এসে পৌছেছে বিশেষ ব্যবস্থায় ।  বিশেষ ব্যবস্থা হচ্ছে ছোট জেলে নৌকা ওরা পাঁচ জনে রিজার্ভ করে এসেছে ।  আসার পথে ছোট নৌকাটার ঝাঁকুনি নাকি জীবনে ভোলার মতো না ।  আমরা কল্পনা করে শিউরে উঠলাম ।  
আমাদের বড় নৌকার যে অবস্থা দেখেছি ,  ওদের ছোট জেলে নৌকার ডিসকো নাচন যে তার দশগুন বেশী ছিল তাতে কোন সন্দেহ নেই ।  তারা দ্বীপে নেমেই আয়েশী জায়গা খুঁজতে লেগেছে ।  কারো কাছে এই বাংলোর খবর পেয়ে ছুটে এসে দেখলো ভালো রুমটা দখল হয়ে গেছে এবং দখল করেছে সেই দল যাদেরকে গত রাতে ফুঁ পাত্তাও দেয়নি টেকনাফে ।  কেয়ারটেকার তাদেরকে আমাদের উল্টোদিকের ফার্নিচার বিহীন ঘরটায় থাকতে বলাতেই তীব্র আপত্তি ,  চেঁচামেচি এবং ওয়াকআউট ।   ভাগ্যিস আমরা বিশেষ ব্যবস্থায় আসিনি ।  
এখানে সবকিছু অন্যরকম ।  পরিচিত সভ্যজগত থেকে অনেকটা ভিন্ন ।  দুপুরে হোটেল থেকে খেয়ে ফেরার আগে আমাদের জানিয়ে দেয়া হয়েছিল রাতে আমরা ওখানে খাবো কি না বিকেলের মধ্যে জানিয়ে দিতে ।   তাহলে আমাদের জন্য রান্না করবে ।  নইলে রাতে তেমন রান্না হয় না ।   আমরা তখুনি জানিয়ে এসেছিলাম রাতে খাবো ।  মাছ তো নেই তাই হোটেল মালিক জানিয়েছে রাতে মুরগী রান্না করার চেষ্টা হবে যদি কোন বাড়ী থেকে একটা ধরে আনা যায় ।  এখানে বাজার নেই ।  সাগরে নৌকা নামলে মাছ পাওয়া যায় ।  আর মুরগী খেতে হলে গ্রামের কোন বাড়ী থেকে ছুটন্ত মুরগীকে কব্জা করে আনতে হয় ।  এরকম আদিম অবস্থা দেখে আমরা চমৎকৃত হলাম ।  
বাইরে বেরুতে চেয়েছিলাম কিন্তুএকটু পরই ঝির ঝির বৃষ্টি পড়তে শুরু করলো এবং আমরা আটকে গেলাম এই বীচ কটেজে ।  নিরাপদ জায়গায় বসে ভাবছি সেই নবীনবাবুদের কি দুর্দশা চলছে এই বৃষ্টিতে ।   বাইরে যাওয়া হলো না বলে চারজনে তাসের প্যাকেট খুলে বসে গেলাম ।  চারজন খেলছি ,  দুজন দর্শক ।  জুনায়েদ আর আমির ভাই ।  আমির ভাই আমার খালাতো ভাই ,  কয়েক বছরের বড় ,  কিন্তু বন্ধুর মতো ।  উনি তাস খেলার কিছু বোঝেন না ।  তাই কিছুক্ষন খেলা দেখার পর বিরক্ত হয়ে জুনায়েদকে পটিয়ে বৃষ্টি মাথায় নিয়ে বেরিয়ে গেলেন গ্রাম দেখতে ।  আমরা বললাম ,  সাবধান এখানে কেসাট্টা দিলে বাড়ীতে ফেরা যাবে না আর ।  
আমরা খেললাম ঘন্টাখানেকের মতো ।  ওরা গেছে তো গেছে আর ফিরে না ।  আমরা সত্যি টেনশানে পড়লাম ।  খেলা শেষ হয়ে গেছে বেশ আগে ।  সবাই একসাথে ঘুরতে বেরুবো বলে বসে আছি ।  ওই দুইজনের পাত্তা নেই ।  এদিকে বিকেল গড়িয়ে সন্ধ্যা হয় হয় ।  কোন আপদ বিপদে পড়লো না তো ?  খবর নেবারও উপায় নেই ।  কোথাও বেফাঁস কৌতুহল দেখাতে গিয়ে সত্যি সত্যি কেসাট্টা মার খাচ্ছে না তো ?  এখানকার লোকজন যেরকম কালো কালো দৈত্যটাইপ ,  ধরলে রক্ষা নাই । 
অবশেষে আমরা গ্রামের উদ্দেশ্য বেরিয়ে পড়তে দেখা গেল ওরা দুজন আধভেজা হয়ে বালি ভেঙে ফিরছে অভিজ্ঞতার ঝুলি নিয়ে ।  বৃষ্টি মাথায় নিয়ে সারা গ্রাম চষে ফেলেছে ।  কোথায় কি আছে সব মুখস্ত হয়ে গেছে ।  হুমায়ুন আহমেদের বাড়ীর অসমাপ্ত কাজও পরিদর্শন করে এসেছে ।  
জুনায়েদ আফসোসের সাথে জানালো  -  তবে এই দ্বীপে একজন জেনানাও দেখা যায়নি কোথাও ।  বোধহয় তেনারা এই নির্জন দ্বীপে বসবাস পছন্দ করেন না ।  ' 
সমীর খিস্তি করে উঠলো  -   ' শালা লুইচ্যা যেখানে যাও সেখানেই মাইয়া মানুষ খোঁজো ,  খাসলত আর গেল না ।  '    
 [ চলবে ] 
নীড় সন্ধানী
২১ এপ্রিল ২০০৯







সেন্টমার্টিন অভিযানঃ ১৯৯৪  ( ৪র্থ পর্ব )  পাগলা ঢেউয়ের কবলে



 [ url = http :  /  / www . sachalayatan . com / guest _ writer / 23495  ] তৃতীয় পর্ব এখানে [  / url ] 
পাগলা ঢেউয়ের দাপাদাপি
নৌকা ছাড়ার আগ মুহুর্তে কাঁধে ক্যামেরা ব্যাগ ঝুলিয়ে এক ভদ্রলোককে উঠে আসতে দেখলাম ।  আরে ,  ইনি তো রুমী ভাই ।  এলাকার সিনিয়র ভাই ।  টেকনাফে একটা মেরিন গবেষনা প্রতিষ্টানে চাকরী করেন ।   আমাদের দেখে রুমী ভাই তাজ্জব ।  বললেন উনি সেন্টমার্টিন যাচ্ছেন অফিসিয়াল কাজে কিছু সামুদ্রিক উদ্ভিদ ও  প্রানীর ছবি তুলতে ।  ইকবাল সমুদ্রে বিপদের আশংকার কথা বলতেই  ' দুর বোকা '  বলে হেসে উড়িয়ে দিলেন ।   ' দুই তিন ঘন্টার যাত্রা ।  কোন ব্যাপার ?  কতবার গেছি !  !  ডালভাত হয়ে গেছে ।  '  অচেনা যাত্রায় ভরসা করার মতো এরকম একজন পরিচিত মানুষ পাওয়া অতি ভাগ্যের ব্যাপার ।   আমি আর ইকবাল সাঁতার জানি না ।  নৌকার মাঝামাঝি বসলাম সবচেয়ে নিরাপদ জায়গা দেখে ।  রুমী ভাই আমাদের সামনা সামনি বসলো ।  আমাদের বাকী চারজনের দুজন বসেছে মাঝি আবদুল্লাহর পাশে সবচেয়ে উচু জায়গায় ,  আর দুজন আরেকটু নীচে । 
সরু খাল বেয়ে নৌকাটা নাফ নদীতে পড়ার কিছুক্ষনের মধ্যেই ঝলমলে সূর্য হেসে উঠলো আকাশে ।  আলোর পরশে ভয় কেটে ভ্রমনের আনন্দ জেগে উঠলো ।  এত সুন্দর একটা নদী আছে বাংলাদেশে !  !  পানিটা এত সুন্দর !  টলটলে নীল ।  যেন বিশাল একটা সুইমিং পুল ।  নদীর একপাশে বাংলাদেশ ম্যানগ্রোভ ফরেষ্টে ঘেরা ।  অন্যপাড়ে বার্মার উঁচু উঁচু পাহাড় দেখা যাচ্ছে দুরে ।  দারুন মনকাড়া সৌন্দর্য ।  রুমী ভাইয়ের হাতে লম্বা জুমলেন্সের ক্যামেরা ।  যন্ত্রটার দিকে তৃষিত নয়নে চেয়ে থাকি আমি ।  বহুদিনের লোভ এমন একটা জিনিসের মালিক হওয়া ।  তিনি ক্যামেরা নিয়ে ছবি তোলায় ব্যস্ত হয়ে পড়লেন ।  নৌকাটা ছন্দে ছন্দে দুলছে ।  এই নদীটা দেশের অন্য যে কোন নদীর চেয়ে ভিন্ন ।  এটার সাধারন স্রোতেই অনেক বড় বড় ঢেউ ।  সমুদ্রের আদলে নদী ।  শুনেছি এটা নাকি আসলে সমুদ্রেরই সম্প্রসারিত অংশ বিশেষ ।  তাই প্রকৃতিটা অন্যরকম ।  
আধাঘন্টা পর আমরা মূল সমুদ্রে গিয়ে পড়লাম ।  এই কী সত্যিকারের বঙ্গোপসাগর ?  ঢেউয়ের সাইজ আস্তে আস্তে বড় হতে লাগলো ।  নৌকার দুলুনিতে পার্থক্যটা টের পাচ্ছিলাম ।  নাফ নদীর ঢেউগুলি  ' রেলগাড়ী ঝমঝম '  টাইপের ছিল ।  এখনকার ঢেউগুলি ছন্দ বিহীন ।   ' তুলে তুলে আছাড় মার '  টাইপের ।  পানির রংটাও বদলে গেছে ।  সবুজাভ নীল ।  এটাকে বোধহয়  ' ওশান গ্রীন '  বলে ।  অপূর্ব সুন্দর ।  আগে বিদেশী সিনেমায় এই রঙের পানি দেখে কত আহা উহু করতাম ।  অথচ নিজের দেশেই এই ঐশ্বর্য পড়ে আছে ।  পেছনের দিগন্তে মিলিয়ে যাচ্ছে বাংলাদেশ ।  শেষ প্রান্ত যেটা দেখা যাচ্ছে সেটার নাম শাহপরী দ্বীপ ।  সামনে অফুরান সমুদ্র ।  বঙ্গোপসাগরে ভাসতে ভাসতে এগিয়ে যাচ্ছে আমাদের নৌকা । 
প্রাকৃতিক সৌন্দর্যে বিমোহিত হয়ে আছি ।  কারো মুখে কথা নেই ।  তবে ঢেউগুলি যেভাবে বাড়ছিল অবচেতনে সুক্ষ্ণ একটা ভয়ের রেখা জাগিয়ে দিচ্ছিল ।  সামনে কোন দ্বীপের চিহ্ন নেই ।  নাকি আছে ।  ওটা কী ?  ওই যে দুর দিগন্তে কালো সুতোর মতো দেখা যাচ্ছে ।  ওটাই কী সেন্টমার্টিন ?   রুমী ভাই অভয় দিয়ে বললো ,   ' ঘাবড়াচ্ছো নাকি ।  আরে এতো সামান্য ঢেউ ,  ভয়ের কিছু নেই ।  আমি আছি ।  সমস্যা হলে বলবো ।  '  রুমী ভাই পাশে থাকাতে ভরসা পেলাম ।  উনি অভিজ্ঞ মানুষ বিপদের আভাস আগে ভাগেই টের পাবেন ।  এখনো তেমন বিপদ নাই ।  
সমুদ্রের ঢেউয়ের প্রকৃতি দেখতে দেখতে আকাশের দিকে খেয়াল করা হয়নি ।  একসময় খেয়াল করলাম আকাশের প্রকৃতি অন্যরকম হয়ে গেছে ।  সূর্য মুখ লুকিয়েছে কালো মেঘের অন্তরালে ।  নৌকা যতই সেন্টমার্টিনের কাছাকাছি যাচ্ছে ঢেউগুলো কেমন অস্থির হয়ে উঠছিল ।   টেকনাফ ও সেন্টমার্টিন সমুদ্রের তলদেশ দিয়ে একটা রীফ দ্বারা সংযুক্ত ।  ফলে এই জায়গায় সমুদ্র সাধারনের চেয়ে একটু উত্তাল থাকে ।  নৌকাগুলো সরাসরি সেন্টমার্টিনে ভিড়ে না তাই ।  ঢেউ এড়িয়ে একটু ঘুরে গিয়ে কূলে ভেড়ে ।  ঢেউয়ের দোলা বাড়তে বাড়তে আশংকাজনক পর্যায়ে পৌঁছাল ।  এখন যেটা দেখতে পাচ্ছি সেটা নিছক দোলা নয় ।  চতুর্মূখী ঝাঁকুনি ।  নৌকাটা নাচতে শুরু করেছে সামনে - পেছনে ,  ডাইনে - বাঁয়ে ।  মাঝি আবদুল্লাহর দিকে তাকালাম ,  সে হাল ধরে নির্বিকার বসে আছে ।  ঢেউয়ের ঝাপটে নৌকার ভেতরে পানি এসে পড়ে ভিজিয়ে দিচ্ছে যাত্রীদের ।  মনের ভেতরের ভয়টা শিরদাড়া দিয়ে ওঠানামা করছে ।  নৌকা কখনো ঢেউয়ের মাথায় উঠছে ,  কখনো ঢেউটা নৌকার মাথায় দেখা যাচ্ছে ।  দুলুনির কারনে নৌকাটা মাঝে মাঝে ৬০ - ৭০ ডিগ্রীও কাত হয়ে যাচ্ছে ।  ভয় পেতে শুরু করেছে অন্য যাত্রীদের কেউ কেউ ।  মাঝির উদ্দেশ্যে চিৎকার করছে ।  আমার পাশে ইকবাল ।  সে লাইফজ্যাকেট পরে ফেলেছে ।  রুমীভাইয়ের চেহারাটা সুবিধের ঠেকলো না ।  ইকবাল বললো তার লাইফজ্যাকেটের ফিতাটা শক্ত করে লাগিয়ে দিতে ।  আমি জীবনে এই জিনিস লাগাইনি ।  কোনমতে ফিতা লাগালাম ।  সে নীচের খোলের তক্তায় গিয়ে বসলো রুমীভাইয়ের পাশে ।  রুমী ভাই মুখে কিছু বলছে না ।  কিন্তু খেয়াল করলাম তাঁর একটা হাত আমার হাঁটুর উপরটা আঁকড়ে ধরেছে এবং সেটার চাপ ক্রমশঃ বাড়ছে ।  আমি আর ভরসা করতে পারলাম না ওনার উপর ।  বিপদ এত কাছাকাছি এখন ওনাকে কিছু জিজ্ঞেস করে বিব্রত করার মানে হয় না ।  উনি নিজেই প্রান বাঁচাতে ব্যস্ত হয়ে পড়েছেন । 
জনা ত্রিশেক যাত্রী দুলছি জীবন মরনের দোলায় ।  পুরো নৌকায় চিৎকার চেঁচামেচি শুরু হয়ে গেছে ।  কেউ বলে যাত্রীদের সামনের দিকে সরে যেতে ,  কেউ বললো ওজন কমাতে ।  কেউ বলছে ইট বাঁশ এগুলো ফেলে দিতে ।  এত কোলাহলের মধ্যেও দেখি আবদুল্লাহ নির্বিকার ।  বরং সে দুর দিয়ে যাওয়া অন্য নৌকার মাঝিদের  ' তোম্মারেচুদিইয়া '  বলে খিস্তি করছে ।  এইটা একটা সেন্টমার্টিনের আদিম জনপ্রিয় গালি ।  ফিরে এসে অনেকদিন চর্চা করেছি আমরা ।  আবদুল্লাহর দিকে চেয়ে আমি একটু ভরসা পেলাম ।  তবু নানান চিন্তা ভর করলো ।  যদি নৌকা ডুবে যায় ,  কেউ বাঁচবো না ।  কেউ জানবেও না আমাদের সলিল সমাধি হয়ে গেছে এই মাঝ সমুদ্রে ।  এই জীবনে তো অনেক কিছু করার বাকী রয়ে গেল !  
ইকবালের চোখ মুখ ফ্যাকাসে ।  সে ঢেউয়ের ভয়ংকর রূপ না দেখার জন্য নীচের খোলে নেমে গেলেও আমি ওকে ভরসা দেবার জন্য ইংরেজী সিনেমার কায়দায়  ' ওয়াও '  করে করে চিৎকার করছি একটু পর পর ।  যেন খুব উপভোগ করছি পাগলা ঢেউয়ের দোলাগুলো ।  হঠাৎ একটা শয়তানি বুদ্ধি আসলো ।  ইকবালকে বললাম ,   ' দেখ দেখ ওইতো সেন্টমার্টিন দেখা যায় '  ।  ইকবাল যেখানে বসেছে সেখান থেকে সমুদ্র কিংবা দ্বীপ কিছুই দেখা যাচ্ছে না ।  আমার জায়গা থেকে যদিও সেন্টমার্টিন বেশ স্পষ্টই দেখা যাচ্ছিল কিন্তু দুরত্ব বেশ কয়েক মাইল হবে ।  ইকবাল আমার কথায় মাথাটা উচু করতেই ভয়াবহ একটা ঢেউ নৌকার ডানদিকে উদয় হলো ।  দ্বীপের বদলে এত্তবড় ঢেউ দেখে ভয়ে ইকবাল  ' দুত্তারি '  বলে নীচে বসে পড়লো আবার ।  মাঝি আবদুল্লাহ কীভাবে যেন ঢেউটা কাটিয়ে নৌকাটাকে বাঁচালো ।  নৌকাটা বিপরীত ঢেউয়ের আঘাতে সামনে বেশী এগোতে পারছে না ।  একপা এগোয় তো ,  ঢেউয়ের দোলায় দুই পা পিছোয় ।  
যে ঢেউগুলি আঘাত করছে সেগুলো ডানদিক থেকে ছুটে আসছিল ।  আমরা দুর থেকেই দেখতে পাচ্ছিলাম ফেনায়িত ঢেউয়ের চুড়াগুলো ছুটে আসতে ।  এরকম দেখতে দেখতে একটু পর ঢেউ চরিত্র শিখে ফেললাম ।  যে ঢেউয়ের মাথায় সাদা ফেনা থাকে সেগুলো অধিক ভয়ংকর ।  সেই ঢেউ দেখার সাথে সাথে শক্ত করে ধরে থাকতাম পাটাতন ।  প্রতিটা ঢেউ গড়ে আট দশফুট হবে উচ্চতায় ।  আবদুল্লাহ যেভাবে ঢেউগুলোর মোকাবেলা করছিল ,  সেই শারীরিক কসরত দেখার মতো দৃশ্য ।  এরকম একটা ঢেউ নৌকার উপর ঠিকমতো আছড়ে পড়লে নিমেষেই তলিয়ে যাবো আমরা ।  কিন্তু আবদুল্লাহ কায়দা জানে ।  ঢেউ কাছে আসা মাত্র সে কীভাবে যেন নৌকার গলুইটা ঘুরিয়ে দিয়ে আঘাতটা পাশ কাটিয়ে যাচ্ছে ।  অদ্ভুত সেই ক্যারিকেচার ।  আবদুল্লাহর ক্ষমতার উপর আমাদের অবাক শ্রদ্ধা চলে আসলো ।  ওই একজনের হাতের দক্ষতার উপর নির্ভর করছে এতগুলো মানুষের জীবন মরন ।  পরে আমরা  ' গ্রেট আবদুল্লাহ '  নামে ভুষিত করেছিলাম তাকে । 
পাগলা ঢেউয়ের তান্ডব দেখতে দেখতে শ্রীকান্তের সমুদ্রে সাইক্লোন ঘটনাটা মনে পড়লো ।  এরকম একটা দুর্লভ দৃশ্য প্রানের ভয়ে উপভোগ করা থেকে বিরত থাকবো ?  শ্রীকান্তের ষ্টাইলে ভাবলাম ,  মরন তো একদিন না একদিন হবেই ,  কিন্তু তার আগে উপভোগ করেই যাই এই ভয়ংকর সৌন্দর্য ।  দার্শনিক ভাবালুতায় ভয়কে জয় করার ব্যর্থ চেষ্টা করে যাচ্ছি ।  ক্ষীন আশা আছে হয়তো টিকে যাবো এ যাত্রা ।  কারন পাঞ্জাবী - সানগ্লাস পরা সেন্টমার্টিনের আরেকটা ছেলে আমাদের সামনে বসা ছিল যার হাতে ইকবালের মতো লাইফ জ্যাকেট ।  তাকে পরিস্থিতির মিটার বানিয়ে নজর রাখছি ,  সে যদি লাইফ জ্যাকেট পরে ফেলে ,  বুঝতে হবে রক্ষা নাই আর ।  কিন্তু সে এখনো লাইফজ্যাকেট পরে নি ,  হাতেই ধরে আছে ।  সেই ভরসায় আমি সাহসে খানিক উজ্জীবিত ছিলাম অন্যদের চেয়ে ।  
ঢেউয়ের সাথে ঘন্টাখানেক যুদ্ধ চলার পর নৌকা সেন্টমার্টিনের কাছাকাছি চলে এল ।  ইকবালকে বললাম তীরের কাছে চলে এসেছি ।  কিন্তু ইকবাল তখনো আমাকে মিথ্যেবাদী রাখাল মনে করে উপেক্ষা করলো ।  কারন একটু আগে ওকে সেন্টমার্টিন এসেছে বলে ডেকে বিশাল এক ঢেউ দেখিয়েছি ।  লাইফজ্যাকেট পড়ে জুবুথুবু হয়ে বসে রইল নীচে ।  নৌকা বালির চড়ায় ধাক্কা খেয়ে থামলেই সে উঠে দাঁড়ালো ।  
জুনায়েদ আমাদের দুজনের কাছে এসে ইকবালের লাইফ জ্যাকেটের দিকে তাকিয়ে বললো ,   " কিরে তোর এটা কে বাঁধছে ,  নীচের ফিতাটা তো খোলাই ,  বাঁধা কিচ্ছু হয় নাই ,  পুরা ঢিলা রয়ে গেছে ,  জীবনে লাইফ জ্যাকেট বাঁধস নাই ?  "   
ইকবাল বিষ দৃষ্টিতে আমার দিকে তাকালো যেন আমি ষড়যন্ত্রমূলকভাবে ফিতাটা বাঁধি নাই ।  তাড়াতাড়ি বললাম -   " আরে আমি কী জীবনে এই জিনিস বাঁধছি নাকি ।  আর ওই ঢেউয়ের আছড়ানিতে ফিতা টাইট দিতে পারি নাই ।  মরলে তো মরতিই ,  এখন তো বাইচা আছস ,  এত চেতস ক্যা ?  " 
নৌকা থেকে নামার আগে প্যান্ট গুটাতে হলো ।  হাঁটু পানিতে নেমে তীরে যেতে হবে ।  এই আমাদের স্বপ্নের সেন্টমার্টিন ?  তীরে বেশ কিছু মানুষ উৎসুক দাঁড়ানো ।  এতক্ষন দুর থেকে দেখছিল আমাদের নৌকার পাগলা নাচন ।  তিন ঘন্টা সমুদ্রে কাটিয়ে প্রিয় সেন্টমার্টিনের বালিতে পদস্পর্শ করলাম ।  
 [ চলবে ] 
নীড় সন্ধানী
১৮ এপ্রিল ২০০৯







সেন্টমার্টিন অভিযানঃ ১৯৯৪  ( তৃতীয় পর্ব ) 



দ্বিতীয় পর্ব
হোটেল নিরিবিলি
অবশেষে একটা সুনির্দিষ্ট গন্তব্য পেলাম যাবার জন্য ।  শহরে ফেরার পথে একটা ঝুপড়ি দোকান থেকে কলা - বিস্কুট - চা খেয়ে খিদেটা চাপা দিলাম ।  হোটেল নিরিবিলি খুঁজে বের করতে সময় লাগলো না ।  হোটেলটা নামকরন সার্থক করে শহরের একটু বাইরে চমৎকার নিরিবিলি জায়গায়ই দাঁড়িয়ে আছে ।  তখনকার দিনে টেকনাফের সবচেয়ে ভালো হোটেল ।  সামনে জাতিসংঘের একটা জীপ দাঁড়ানো দেখলাম ।  হোটেল ম্যানেজারের সাথে পরিচয় ও উদ্দেশ্য জানিয়ে আলাপ করলাম ।  জানা গেল বাবলু ভাই এখানেই থাকেন ঠিক আছে ,  বার্মা গেছেন তাও ঠিক ।  তবে আজকে ফিরবেন কিনা জানেন না ।  শুনে আমরা ফিরে যাচ্ছিলাম থাকার জায়গা খুঁজতে ।  সমীর প্রস্তাব দিল এই হোটেলে রাত কাটানো যায় ।  কিন্তু কেউ রাজী না ,  জাতিসংঘের জীপ যে হোটেলের সামনে থাকে সেটা আমাদের মতো অকূলীনদের জায়গা না ।  ভাড়া জিজ্ঞেস করে খামাকা লজ্জা পাবার দরকার নেই ।  সাধারন একটা চিৎকাত বোডিং হলেই আমাদের চলবে ।  
হোটেলের ম্যানেজার আমাদের দেখে মনোভাব আঁচ করলেন বোধহয় ।  ফিরে যাচ্ছি দেখে তিনি পেছন থেকে ডাক দিলেন ।  অন্যদের হোটেলের বাইরে দাঁড় করিয়ে আমি আর সমীর গেলাম ।  
 - আপনারা হোটেলে উঠবেন না ? 
 - জী উঠবো , 
 - কোন হোটেলে ঠিক করেছেন ? 
 - এখনো ঠিক করি নাই
 - আমার এখানেই উঠেন না কেন ? 
 - এখানে হবে না ,  আমরা অন্য হোটেলে যাবো
 - কেন এখানে অসুবিধা কী ।  এরচেয়ে ভালো হোটেল টেকনাফে পাবেন না । 
 - জানি । 
 - জানেন ,  তবু উঠবেন না ? 
 -  ( জী ভাইজান জানি বলেই তো উঠবো না ,  সামনের গাড়ীগুলো দেখেই বুঝতে পারছি এটা আমাদের জায়গা না )   - মনে মনে বললাম
 - ভাই ,  খোলামেলা বলি ।  আপনার হয়তো ভাবছেন এটা খুব দামী হোটেল ।  আসলে এখানে দামী লোকেরা থাকেন ঠিকই ,  কিন্তু ভাড়া একদম কম । 
 -  ( তোমার কম মানে তো তিন - চারশো টাকা )  মনে মনে গজগজ করছি ।  মুখে বললাম  -  কম কত ? 
 - আরে ভাই ,  উঠেন না আগে ।  ভাড়া অসুবিধা হবে না । 
 - তবু বলেন একটু শুনি । 
 - আশি । 
 - কী ? 
 - আশি টাকা । 
 - আশি টাকা কী ?   ( আমি মাথাটা একটু ঝাঁকি দিলাম ।  ভুল শুনছি না তো ?  ) 
 - প্রতি রুমের ভাড়া আশি টাকা ।  এক রুমে দুজন থাকার ব্যবস্থা । 
এইটা কী স্বপ্ন না আসমানী উপহার ?  রাত বাজে প্রায় দশটা ।  ম্যানেজারের কথাটা আমাদের কানে দেবদুতের বানীর মতো শোনালো ।   মোট তিনটা রুম লাগবে আমাদের ।  দুজন করে এক রুমে ।  ছজনের রাত্রিযাপন খরচ ২৪০ টাকা ।  হিসেব করে খুশীতে নেচে উঠলাম মনে মনে ।  বাকী চারজনকে ডেকে আনলাম তাড়াতাড়ি ।   ওরাও হোটেলের ভাড়া শুনে লাফ দিল প্রায় ।  হোটেলের রুমগুলো বেশ বড় বড় ।  ফার্নিচারগুলোও মোটামুটি ভাল ।  প্রতিরুমেই এটাচড বাথ ।  সার্বক্ষনিক পানি ।  চমৎকার ব্যবস্থা ।  শুধু খাবারটা বাইরে খেতে হবে । 
গোসল - টোসল সেরে ফ্রেশ হয়ে সাড়ে দশটার দিকে খাবার হোটেলের সন্ধানে বেরুলাম ।  বেরুবার আগে হোটেল ম্যানেজারকে বলে এসেছিলাম পারলে সেন্টমার্টিন যাবার একটা নৌকা ঠিক করে দিতে ।  বাবলু ভাই রাতে না ফিরলে এটাই একমাত্র উপায় ।  হোটেল ম্যানেজার খুবই মাই ডিয়ার টাইপ ।  আশ্বাস দিলেন ।  খাবার হোটেল খুঁজতে গিয়ে  ' আল্লার দান '  নামের একটা বাঁশের তৈরী ঝুপড়ি টাইপ হোটেল দেখে ঢুকে পড়লাম ,  কপালে যা থাকে তাই খাবো ।  এই অঞ্চলে এর চেয়ে উন্নত হোটেল আশা করা বৃথা ।  তাছাড়া রাতও অনেক ।  কিন্তু খেতে গিয়ে পরিবেশনা ও রান্নার মান দেখে রীতিমত মুগ্ধ হলাম ।  বাংলাদেশের কোথাও এত চমৎকার আতিথেয়তা পাইনি কোন রেষ্টুরেন্টে ।  টেবিলে টেবিলে গিয়ে বাটিতে করে হাত ধুইয়ে দেয়ার ঘরোয়া আতিথ্য কোথায় মিলবে ?  খাওয়ার শুরুতে প্রত্যেক প্লেটে শাক আর ভর্তা দেয়া হলো ,  ডাল আর সালাদ তো আছেই ।  শুনে অবাক হয়ে যাই ওই শাক - ডাল - সালাদ - ভর্তা ফ্রী !  তারপর মুল আইটেম আসলো ।  কেউ ছোট চিংড়ী ,  কেউ রূপচাঁদা ,  কেউবা মাংস নিল ।  পরিমানে বানিজ্যিক কৃপনতা তো নেইই ,  বরং বাটি ভর্তি করে এত বেশী করে তরকারী দিল যা ঢাকা - চট্টগ্রাম শহরে কল্পনাও করা যায় না ।  পেট পুজোটা খাসাই হলো ।  
খাওয়া সেরে টিমটিমে অন্ধকারে টেকনাফ শহর ঘুরতে বেরুলাম ।  বেশীরভাগ দোকানপাট  বন্ধ হয়ে গেছে ।  সেন্টমার্টিন যাবার জন্য প্রয়োজনীয় যা যা লাগবে কিনে ফেলতে হবে রাতেই ।  বিস্কুট ,  কলা চিড়া ,  মোমবাতি ,  টর্চলাইট ,  ব্যাটারী ,  মশার কয়েল ইত্যাদি অনেক হাবিজাবি ।  সভ্যতা বিবর্জিত কোন জায়গায় সভ্য মানুষদের যেন কোন অসুবিধা না হয় ।  কেনাকাটা করে ফেরার পথে জুনায়েদ আর মাসুম বললো  -  আমরা একটু বার্মিজ মার্কেট ঘুরে আসি ।  এত রাতেও শালাদের মার্কেটিং খায়েশ দেখে গা জ্বলে গেল ।  
পথে আমাদের মতো আরেকটা বাউন্ডুলে দলের দেখা পেলাম ।  কথা বললাম উৎসাহী হয়ে ।  দল ভারী হবে এদেরকে সাথে পেলে ।  জানলাম ওরা ঢাকা থেকে এসেছে ।  প্রস্তাব দিলাম চলেন একসাথে যাই ।  কিন্তু ছেলেগুলো উচ্চমার্গীয় আঁতেল ।  প্রায় নাক সিটকে আমাদের ঝেড়ে ফেললো ।  তাদের নাকি বিশেষ ব্যবস্থা আছে ওখানে যাবার থাকার ।  ওরা যাবে থাকবে সেই ব্যবস্থায় ।  ওদের কাছে পাত্তা না পেয়ে খানিকটা নিরাশ হলাম ।  যতদুর খবর পেয়েছি ,  সেন্টমার্টিনে যাবার একমাত্র বাহন ইঞ্জিন চালিত সাধারন মালবাহী নৌকা কিংবা ট্রলার ।  কেউ কেউ ডিঙি নৌকা নিয়েও আসা যাওয়া করে ।  থাকার ব্যবস্থা সম্পর্কে শুনেছি ,  গ্রামের কারো বাড়ীতে আতিথ্য নিয়ে থাকা যায় ,  চেয়ারম্যানের বাড়ীতে বাঁশের ঘর আছে কয়েকটা ,  সেখানেও থাকা যায় ।  আরেকটা সুখবর হলো ,  ওখানে একটা প্রাইমারী স্কুল আছে সাইক্লোন শেল্টার হিসেবে বানানো ।  ওখানেও থাকা যাবে ।  কিন্তু আমাদের ইচ্ছা সমুদ্রের ঢেউয়ের শব্দ শুনে শুনে রাত পার করা ।  সুতরাং থাকার ঘরবাড়ী না পেলে সমুদ্রের বালুকাবেলাই আমাদের আশ্রয় ।  
হোটেলে ফিরে শুতে যাবার আগে ম্যানেজার ডেকে পাঠালেন আমাদের ।  রিসেপশানে গিয়ে দেখি লুঙ্গির ভেতর শার্ট গুঁজে তীক্ষ্ণ চোখের খাটো মতো গাট্টাগোট্টা শরীরের কালো কুচকুচে এক লোক দাঁড়িয়ে ।  নাম  আবদুল্লাহ ।  আমাদের সেন্টমার্টিন ভ্রমনের কান্ডারী ।  তার নৌকাতেই আমাদের আগামীকালের দ্বীপযাত্রা ।  সকালে আমাদেরকে ডেকে নিয়ে যাবে হোটেল থেকে ।  ওফ দারুন ব্যবস্থা !  ম্যানেজারকে ধন্যবাদ দিয়ে খোশ দিলে শুতে যাচ্ছি তখন মাসুম আর জুনায়েদ ফিরে এল বার্মিজ মার্কেট থেকে ।  দুজনের হাতে পত্রিকা মোড়ানো দুটো বোতল ।  এগুলা নাকি পিত্তশুল দমনকারক বার্মিজ সিরাপ ।  যা বোঝার বুঝে গেলাম ।   চেঙিজ খানের দুই বংশধর মাঝরাতে এই স্বাস্থ্যসেবার খোঁজে গিয়েছিল ।  শালারা ,  ঢেকি যেখানে যায় সেখানেই .  .  .  .  .  .  .  .  ! 
হঠাৎ অনিশ্চয়তা অতঃপর উত্তরন
রাত প্রায় একটা তখন ।  ঘুমটা মাত্র লেগে এসেছে এমন সময় দরজায় খটখট ।  সমীর দাঁড়িয়ে আছে ,  বললো  - সুসংবাদ এবং দুঃসংবাদ দুটোই এসেছে ।  সুসংবাদ -  বাবলু ভাই বার্মা থেকে ফিরে এসেছেন ।  দুঃসংবাদ -  বাবলু ভাই খবর এনেছেন সমু্দ্রে ৩ নম্বর সিগন্যাল ।  এখন সেন্টমার্টিন যাওয়া নিরাপদ নয় ।  সকালে কোন নৌকা ছাড়বে না এখান থেকে ,  এমনকি খোদ সেন্টমার্টিনের চেয়ারম্যানও তার যাত্রা বাতিল করে টেকনাফ থেকে যাচ্ছেন ।  
ধুত্তারি !  মেজাজটাই খারাপ হয়ে গেল ।  দমে গেলাম ভেতরে ভেতরে ।  তীরে এসে তরী ডুবলো !  কিন্তু কিচ্ছু করার নেই ।  আবহাওয়ার উপর কারো হাত নেই ।  হতাশা নিয়েই ঘুমোতে গেলাম । 
সকালে ঘুম থেকে উঠে দেখলাম আকাশের মন মেঘলা ।  আমাদেরও ।   সারাদিন কী করবো ভেবে পেলাম না ।  তবে আমি আর সমীর ঠেঁটা সিদ্ধান্ত নিলাম টেকনাফেই থেকে যাবো সমুদ্র শান্ত না হওয়া পর্যন্ত ।  শেষ টাকাটা ফুরিয়ে না যাওয়া পর্যন্ত শেষ দেখবো ।  অন্যরাও মৌন সম্মতি দিল । 
হোটেলের চারপাশটা আবাসিক এলাকা ।  স্বচ্ছল স্থানীয়দের ঘরবাড়ী ।  পেছনে একটা বাড়ীতে কুয়ো থেকে পানি তুলতে দেখে মনে পড়ে গেল ,  মাথিনের কুপ এখানেই কোথাও আছে ।  নাস্তা করে মাথিনের কুপ দেখতে যাবো ।  আল্লার দান হোটেলে ডাল ভাজি আর চাপাতি দিয়ে উত্তম ব্রেকফাষ্ট শেষে নিরিবিলির সামনে আসতেই দেখি কাল রাতে দেখা গাট্টা শরীরের লুঙির ভেতরে শার্ট গোঁজা কালো কুচকুচে বেঁটে লোকটা বৈঠা হাতে দাঁড়িয়ে সাদা দুপাটি দাঁত বের করে হাসছে -  আবদুল্লাহ । 
 - ওবা ইয়া অনেরা ন যাইবেন ?  দেরী অই যাইবুগুই তো !   ( কী ভাই আপনারা যাবেন না ?  দেরী হয়ে যাবে তো ) 
 - আজিয়া তো নৌকা ন যাইবু ,  সাগরত ঝড় উইট্টি বলে  ( আজ তো নৌকা ছাড়বে না ,  সাগরে নাকি ঝড় উঠছে ) 
 - ঝড় উডিলি কী অইয়ি ,  এডইল্লা হত ঝড় দেখখি ,  আবদুল্লা এই লেল্লেইট্টা ঝররে ন ডরায়  (  ঝড় উঠছে তো কী হয়েছে ,  এরকম কত ঝড় দেখেছি ,  আবদুল্লাহ এইরকম হালকা ঝড়কে ভয় পায় না ) 
 - চেয়ারম্যান সাব ও ন যাইবু বলে ,  আঁরা যন কি ঠিক অইবু না ?   ( এমনকি চেয়ারম্যান সাহেবও যাবেন না ,  আমাদের যাওয়া কী ঠিক হবে ?  ) 
 - চেয়ারম্যান ন গেইলে আবদুল্লার কী ,  আবদুল্লাহ যাইবু ,  অনেরা গেইলে চলন ,  আঁই পৌঁছাই দিয়ুম দে  ( চেয়ারম্যান না গেলে তাতে আবদুল্লার কী ,  আবদুল্লাহ যাবে ,  আপনারা গেলে চলে ,  আমি পৌছে দেবো ) 
আবদুল্লাহর কথা শুনে আশাটা ফিরে এল ।  আমরা আলোচনায় বসলাম ।  সিদ্ধান্ত হলো -  কপালে যা - ই থাকে ,  আমরা যাবো ।  দশ মিনিটের মধ্যে গুছিয়ে বেরিয়ে এলাম হোটেল থেকে ।  নৌকার ঘাট হোটেলের কাছেই ।  হেঁটেই গেলাম ।  নৌকায় আরো অনেক যাত্রী উঠছে ।  টেকনাফ থেকে একমাত্র নৌকা আজকে ।  এরকম দিনে নাকি একমাত্র আবদুল্লাহর নৌকাই সমুদ্র পাড়ি দিতে পারে ।  কেন ?  কিছুক্ষন পরই টের পেয়েছি আবদুল্লাহ কী জিনিস ।  
নৌকাটা বড়সড়ই ।  সব মিলিয়ে ত্রিশ - চল্লিশজন যেতে পারে ।  তবে নৌকায় যাত্রীর চেয়ে মালপত্তর বেশী ।  অর্ধেকটাই ভর্তি হয়ে আছে ইট ,  কাঠ আর বাঁশে ।  এতো এখনই অর্ধেক ডুবে আছে মালপত্রের ভারে ।  সমুদ্রে গেলে না জানি কী অবস্থা হবে ।  এ নিয়ে আমরা আবদুল্লাহর কাছে মৃদু আপত্তি জানালাম ।  সে বললো ,  এই মালের ওজনেই নৌকাটা আরো  নিরাপদ হলো ।  সমুদ্রে নৌযান যত হালকা তত বিপদজনক ।  আমাদের তত বোঝার ক্ষমতা নাই ।  তাই বুঝলাম না ।  কিন্তু না গিয়েও উপায় নাই ।  নৌকা বোঝাই মালপত্তরগুলো নাকি হুমায়ুন আহমেদের বাড়ীর জন্য ।  শুনেছিলাম হুমায়ুন আহমেদও সেন্টমার্টিনের প্রেমে পড়ে গিয়েছিলেন এবং সেখানে একটা বাড়ী বানাবেন ।  এই তাহলে সেই বাড়ীর মাল মশলা ।  সমুদ্রবিলাস তখন তৈরী হচ্ছিল ।  সবাই বসে গেলাম সেই মালপত্তরের ফাঁকে ফোকরে । 
 [ চলবে ] 
নীড় সন্ধানী
১৪ এপ্রিল ২০০৯







সেন্টমার্টিন অভিযানঃ ১৯৯৪  ( দ্বিতীয় পর্ব ) 



প্রথম পর্ব
 [ তিনহাজার শব্দের পেটমোটা ২য় পর্বটা দুইদিন আগেই দিয়েছিলাম ,  সচল সার্ভারে লেখাটা পৌঁছেছে বা বদহজম হয়েছে কিনা জানিনা ,  ছোট আকারে আবারো দিলাম তাই ।  ] 
টেকনাফে বেপথু হাঁটা 
টেকনাফ তো নামলাম ।  এবার ?  বাবলু ভাইরে কই পাই ?  শুরু হলো খোঁজ ।  অত সোজা না ।  মোবাইল যুগ হলে মাঝপথেই ফট করে মোবাইল করে দিতাম -   " আমরা পেরায় আইসা পড়ছি ভাইজান ,  আপনে অ্যাটাচ বাথের তিনটা ডাবল রুম ,  ডিনারে সামান্য চিংড়ি ভুনার সাথে বেগুন ভর্তা আর কলিজার সাথে অল্প মগজের ঘুনঘুনি অর্ডার দিয়া দেন ,  রূপচান্দা মাছের ঝামেলায় যাবার দরকার নাই ,  আজ রুচি নাই ,  বেশী খেতে পারবো না ।  আইসা জাষ্ট বইসা পড়বো টেবিলে ।  "  
কিন্তু সেই যুগে মোবাইল ছিল  না ।  টিএন্ডটির ফোনও মেলা ভার ।  মোটকথা বাবলু ভাই জানেই না আমরা এসে পড়েছি ।  তাকে খুঁজতে একমাত্র ভরসা তাঁর ও তাঁর কোম্পানীর নাম ।  সমীর বলেছিল -  টেকনাফ ছোট জায়গা ,  বাবলু ভাইকে এক নামে চেনে সবাই ।   জিজ্ঞেস করতে করতে এগিয়ে যাচ্ছি ।  এ পথ ,  সে পথ ঘুরতে ঘুরতে গ্রাম্য মেঠো পথে চলে এলাম ।  তবু বাবলু ভাইয়ের মৎস্য খামারের দেখা নেই ।  পরে জেনেছি এখানকার লোকজনের দুরত্বজ্ঞান আমাদের চেয়ে ভিন্ন ।  কেউ যদি বলে  ' এই একটু সামনে '  ,  তাইলে বুঝতে হবে মাইলখানেক ।  কেউ যদি বলে  -   ' মাইলখানেক '  ,  তাহলে বুঝতে হবে মাইল পাঁচেকের কম না ।   
ইটের রাস্তাটা যেখানে শেষ সেখানে পৌছে সেখানে একজনকে জিজ্ঞেস করতে সে নির্দেশক আঙুলটা অসীমের দিকে তুলে ইঙ্গিত করলো দুর প্রান্তরের মাঝখানে টিমটিম করে জ্বলতে থাকা একটা বাতির দিকে ।   ' উই দেহা যাদ্দে ওন্ডে '  ( ওই দেখা যাচ্ছে ওখানে )  ।  খোলা প্রান্তরে নেমে গেলাম সবাই ।  উপরে এক আকাশ ভর্তি তারার মেলা ।  কী স্পষ্ট একেকটা তারা ।  বিপুল এই মহাবিশ্বে যেন আমরা কজন ছাড়া আর কেউ যেন নেই ।  জনমানবহীন খোলা ময়দান ।  ঠান্ডা গা শির শির করা বাতাস ।  অদ্ভুত অনুভুতির দোলা দেহে মনে ।  কোথায় যাচ্ছি জানি না ।  এখানে কী বাবলু ভাই আছে ?  অচেনা একটা জায়গায় অনিশ্চিত গন্তব্যে হাঁটছি অথচ এটা নিয়ে কারো দুশ্চিন্তা নেই ।  জুনায়েদ তো রীতিমতো গান ধরেছে ।  ইকবাল এক কাঁধে ব্যাগ আরেক কাঁধে লাইফ জ্যাকেট নিয়ে হাঁটছে ।  
বাতিটা অত কাছে ছিল না ।  যেতে প্রায় দশ মিনিট লাগলো ।  অসমতল প্রান্তরে হোঁচট খেতে খেতে যখন বাতির কাছাকাছি পৌঁছালাম দেখলাম লাইন ধরে বেশ কয়েকটা বাঁশের তৈরী ঘর ওখানে ।  কোন সাইনবোর্ড নেই ।  এই কী সেই বাবলু ভাইয়ের আস্তানা ?  অবশেষে খুঁজে পেলাম ?  মনটা ফুরফুরা হয়ে উঠছিল ।  এক ঘন্টার মতো এলোপাথাড়ি হাঁটা হয়েছে ।  এবার বিশ্রাম নেয়া যাবে ।  যে ঘরটার সামনে বাতি জ্বলছিল তার কাছে গিয়ে সমীর  ' বাবলু ভাই '  বলে হাঁক দিল ।  ভেতর থেকে কোন সাড়াশব্দ নেই ।  আবারও ডাক ।  নাহ ,  কেউ সাড়া দিল না ।  দরজা ভেতর থেকে বন্ধ ।  মানে ভেতরে লোক আছে ,  কিন্তু আওয়াজ দিচ্ছে না ।  আজব !  হঠাৎ করে ভেতরে লাইট বন্ধ হয়ে গেল ,  ধুপধাপ শব্দ হলো ,  সম্ভবত পেছনের দরজা খুলে কেউ ছুটে বেরিয়ে গেল ।  আমরা ঘটনাটা বুঝলাম না ।  সবাই মুখ চাওয়া চাওয়ি করলাম ।  সমীরের পোষাক এবং চুলের দিকে তাকিয়ে হঠাৎ সন্দেহ হলো ,  ভেতরের লোকটা ওকে বিডিআর মনে করেনি তো ?  সমীরের গায়ের খাকি জ্যাকেটটা দেখতে বিডিআরের পোষাকের মতো ।  ওর মাথার ছোট করে ছাঁটা চুল ,  লম্বা চওড়া শরীর দেখে সন্দেহ করতেই পারে ।  টেকনাফের নানা জায়গায় চোরাচালানী ভর্তি ।  ওই ব্যাটাও নিশ্চয়ই চোরাচালানী ছিল ।  ভেবেছে বিডিআর রেইড দিছে ,  সাথে সাথে ভেগেছে ।  চারপাশ ঘুরে বুঝলাম এটা মৎস্য খামার নয় ।  ভুল তথ্য ছিল ।  
এইবার আমরা পুরোপুরি দিশাহীন ।  ক্লান্ততে বসে পড়লাম একটা আলের উপর ।  এখানে তো আর আশা নেই ।  বাবলুভাইকে সারারাত খুঁজলেও পাওয়া যাবে না এভাবে ।  ভীষন বোকামি হয়ে গেছে ।  কলোনীতে একবার বাসা খুঁজতে এসে এক লোক ঠিকানা বলতে পারছিল না ।  শুধু নামটাই জানে ।  আমরা জিজ্ঞেস করলাম লোকটার অন্ততঃ একটা বৈশিষ্ট্য বলে যাতে চিনতে পারি ।  সে বললো ,   ' আগে লুঙ্গি পরতো ,  এখন প্যান্ট পরে ।  '  দীর্ঘদিন ঘটনাটা কৌতুক হিসেবে ব্যবহার করেছি কলোনীর লোকজন ।  আজকে বাবলু ভাই অনুসন্ধানটা প্রায় সেরকমই হলো ।  আবার ফিরে যেতে হবে শহরে যেখান থেকে শুরু করেছি ।  তবে শেষবার চেষ্টা করে দেখা যাক । 
আবারো বেপথু হাঁটা ।  এই বিশাল মাঠের কোথাও নিশ্চয়ই বাবলু ভাই থাকে ।  আশায় বুক বেধে কাঁধে ব্যাগ ঝুলিয়ে চারপাশে চোখ বুলাতে বুলাতে এগিয়ে চললাম ছয়জন ।  কিছুদুর গিয়ে আরেকটা খুপড়ি ঘর দেখা গেল ।  কেরোসিন কুপি জ্বলছে ভেতরে ।  বয়স্ক একজন ভাত রাঁধছিল ,  ফেন উঠা ভাতের সুবাসে আমাদের খিদেটা চাড়া দিল যেন ।  সমীরকে বললাম একটু দুরে থাকতে ।  নইলে এইলোকও ভেগে যেতে পারে ।  আমি এগিয়ে যথাসম্ভব এলাকাবান্ধব স্বরে খুবই ভদ্র ভাষায় জিজ্ঞেস করলাম বাবলু ভাইয়ের কথা ।  বুড়ো আমাদের সন্দেহের দৃষ্টিতে দেখলো একনজর ।  আমি অভয় দিয়ে বোঝালাম আমরা কত বিপদগ্রস্থ ।  বাবলুভাই আমাদের কত আত্মীয় ।  তারপর বুড়ো বিড়বিড় করে যা বললো তার সারমর্ম হলো -  সে বাবলু ভাইকে ভালো করেই চেনে ।  ডানপাশের খানিক দুরের খামারটায় বাবলু ভাই কাজ করে ।  তবে আজ সকালে বাবলু ভাইকে দেখেছে বার্মা যাওয়ার উদ্দেশ্যে নৌকায় উঠতে ।  তিনি কখনো দিনে দিনেও চলে আসে ,  কখনো আবার দু - তিনদিন থেকে আসে ।  
তবে সবচেয়ে গুরুত্বপূর্ন তথ্য যেটা দিল সেটাই আমাদের এই নিশীথ রাতে বেপথু চলার হাত থেকে রক্ষা করলো ।  বাবলু ভাই রাতে এখানে থাকেন না ।  রাতে থাকেন টেকনাফ শহরের হোটেল নিরিবিলিতে ।  
 [ চলবে ] 
নীড় সন্ধানী
১১ এপ্রিল ২০০৯







সেন্টমার্টিন অভিযানঃ ১৯৯৪  ( প্রথম পর্ব ) 



ভনিতা
পাঠকঃ     সেন্টমার্টিনের গল্প শুনাইবেন ?  দুরো মিয়া ,  মার কাছে মাসীর গল্প করেন !  কত কত বার গেছি ।  কোন ব্যাপারস হইলো ?  টেকনাফ গিয়া  ' কেয়ারী সিন্দবাদ '  বা  ' কুতুবদিয়া '  জাহাজে চইড়া বসেন ,  এক ঘন্টার যাত্রায় ঝাঁ কইরা পৌঁছায়া যাইবেন প্রবাল দ্বীপ সেন্টমার্টিন ।  তীরে নাইমা হাত বাড়াইলেই নাওয়া - খাওয়া - শোয়ার জায়গা ।  সেন্টমার্টিনে এখন ভুরি ভুরি হোটেল রেষ্টুরেন্ট ।  বুকিং তো ঢাকায় বইসাই দেয়া যায় ।  
লেখকঃ     ওক্কে ,  আপনে গেছেন আপনার কাছে মাফ চাই ,  কিন্তু এখনো তো বহুত মানুষ যায় নাই ,  তাদের সাথে একটু গপ্পো মারতে চাই ।  ২০০৯ সালে বইসা ১৯৯৪ সালের সেন্টমার্টিনের গপ্পো মারতে ইচ্ছা হয় ।  খুব কি খারাপ হইবো ? 
পাঠকঃ     নাহ ,  তা খারাপ হইবো না ,  তয় আপনের কাম আপনি করেন ,  আমি চা খাইয়া আসি । 
 [ বিঃদ্রঃ বেশীরভাগ চা খেতে চইলা গেলে কিন্তুক লেখা বন কইরা দিতে হবে  ] 
ছয় মজারু অভিযাত্রী 
ছেলেবেলায় রবিনসন ক্রুসো পড়ার পর থেকে দ্বীপ ভ্রমনের স্বপ্নটা মাথার ভিতরে ঘুরপাক খেতে থাকে ।  ঘুরপাক খায় কিন্তু উপায় হয় না ।  কারন সাগর - মহাসাগরে গিয়ে দ্বীপ খোঁজার সুযোগ কই ।  একদিন কোথায় জানি  সেন্টমার্টিনের সরস গল্প পড়ে মাথা গরম হয়ে গেল ।  খাইছে ,  এই দেশেও তো মজারু দ্বীপ আছে !  তবে সেখানে পাহাড় - টাহাড় নাই ।  কেবল প্রবাল পাথরের রঙিন বাগান আছে লেগুনের তলদেশে ।  সেখানে নানা বর্নের মাছেরা ঘুরে বেড়ায় যা কূলে বসেও দেখা যায় ।  এরকম দৃশ্য ডিসকভারী বা জিওগ্রাফিক চ্যানেল ছাড়া আর কোথাও দেখিনি ।  তবে আমার কাছে এর মূল আকর্ষন হলো সভ্য জগত থেকে তার দুরবর্তী অবস্থান ।  একেবারে জনমানবহীন না হলেও সভ্য জগত থেকে প্রায় - বিচ্ছিন্নতাই দ্বীপটাকে অনন্য করলো আমার কাছে ।  কিন্তু জানা শোনার মধ্যে কেউ যায়নি বলে কিভাবে যেতে হবে তার কোন দিশামিশা পাচ্ছিলাম না ।  তাই সেন্টমার্টিন নিয়ে যেখানে যত লেখা পেতাম গোগ্রাসে গিলে দুধের সাধ ঘোলে মেটাতে লাগলাম ।  
স্বপ্ন দেখতে দেখতেই বছর কয়েক কেটে গেল ,  সুযোগ মিললো না ।  মিলবে ক্যামনে ,  লোকজন বলে সাগর পাড়ি দিয়ে এরকম অজ দ্বীপে বেড়াতে যাওয়া একটা আকাম ।  বইয়ের অ্যাডভেঞ্চারে অনেকের প্রানে বান ডাকে ,  কিন্তু বাস্তব অ্যাডভেঞ্চারে কেউ নেই ।  নানান আক্কেলীয় অজুহাতে এড়িয়ে গেল ।  আবার আমিও এরকম একটা জায়গায় একা একা যাবার ভরসা পাচ্ছিলাম না ।   
একদিন হঠাৎই উপায়টা বেরিয়ে এল ।  ১৯৯৪ সালের ফেব্রুয়ারীর শেষ দিক তখন ।  আমার সবচেয়ে ভ্রমনপিয়াসী বন্ধু সমীরের সাথে দেখা ,  তাকে বলামাত্র এক লাফে রাজী সে ।  যদিও সেন্টমার্টিন ভ্রমনের সবচেয়ে নিরাপদ সময় পেরিয়ে গেছে তখন  ( মাঝ ডিসেম্বর থেকে মাঝ জানুয়ারী সবচেয়ে উত্তম সময় )  ।  তবু সমীরকে জোটাতে পেরে আমি বুকে সাহস পেলাম ।  লোক বাড়লে এরকম ভ্রমন রসময় হয় ।  আর কেউ রাজী হয় নি শুনে সে বললো  ' চিন্তা করিস না ,  আমি কি করি দেখ '  ।  
সমীরের তাজ্জব কেরামতিতে দুই দিনের মাথায় আমাদের অভিযাত্রী ৬ জনে দাঁড়ালো ।  এর মধ্যে আমার এক খালাতো ভাইও ম্যানেজড হয়ে দলে যুক্ত হয়েছে ।  দ্রুত মাষ্টার প্ল্যান করা হলো ।  সমীর দলনেতা হিসেবে রুট - বাজেট - টিকেট ইত্যাদি কাজ ভাগ করে দিল সবার মধ্যে ।  মাথাপিছু ৫০০ টাকা বাজেট ।  কম লাগে ?  কিন্তু এই টেকা জোগাড় করতেই অনেকের বাবার পকেট কাটার কাছাকাছি হলো ।  বাট হু কেয়ারস । 
সেন্টমার্টিন অভিযানে সমীরের এত আত্মবিশ্বাসের  মূল উৎস তার এক দুর সম্পর্কিত আত্মীয়  ' বাবলু ভাই '  ।  বাবলু ভাই টেকনাফে এক ফিশিং কোম্পানীর কর্মকর্তা ।  সমীরের মতে টেকনাফ পর্যন্ত যেতে পারলেই আমাদের কাজ শেষ ।  বাকী রাস্তা বাবলু ভাইই ঠিক করে দেবেন ।  শুধু সেন্টমার্টিন না চাইলে নাকি তিনি আকিয়াব রেঙ্গুনেও পাঠাতে পারেন আমাদের ।  নাসাকা বাহিনীর সাথেও তার খায় - খাতির আছে ।  আমরা সেই অজানা শক্তিধর বাবলু ভাইয়ের উপর ভরসা করে প্রস্তুতি চুড়ান্ত করলাম ।  মার্চের প্রথম সপ্তাহেই যাত্রা ।  সমীর বাবলু ভাইকে বলেছিল আমরা যাবো ,  তবে সঠিক দিন তারিখ দিতে পারেনি ।  
মুরব্বীদের অযাচিত হস্তক্ষেপ এড়াতে ছয়জনের কেউই বাসায় বলিনি যে আমরা সেন্টমার্টিন যাচ্ছি ।  বলেছি কক্সবাজার যাচ্ছি  -  বড়জোর টেকনাফ পর্যন্ত যেতে পারি ।  যাত্রার আগের দিন মাসুমের বাবা বাধ সাধলো টেকনাফের কথা জেনে ।  বড়লোক বাবার আদরের সন্তান মাসুম ।  টেকনাফ গিয়ে কোথায় থাকবে ,  কী খাবে ,  অজানা অচেনা জায়গা ।  ওদিকে টিকেট করা হয়ে গেছে সবার জন্য ।  মাসুমকে ফেলে যেতে চায় না কেউ ।  শেষমেষ রাতে ওর বাসায় গিয়ে চাচাজানকে অনেক বুঝিয়ে আমি ওর জীবনের উপর যত হুমকি আছে তার দায় দায়িত্ব ঘাড় পেতে নিয়ে রাজী করালাম ।  ওরে বাপস্ !  !  হাঁপ ছেড়ে বাঁচলো সবাই ।  
পরদিন সকালে আগ্রাবাদের বাসা থেকে রওনা দিয়ে বহদ্দারহাট পৌছালাম নটার দিকে ।  সৌদিয়ার ঝকঝকে নতুন চেয়ারকোচ ।  আসন ব্যবস্থা খুবই চমৎকার ।  আমাদের মনটা ফুরফুরা ।  শখের পর্যটকগন আসছেন কাঁধে ব্যাগ ঝোলা ঝুলিয়ে ।  খুশীতে বত্রিশ দাঁতের অন্ততঃ গোটা তিরিশেক বেরিয়ে আছে একেকজনের ।  গুনে দেখলাম পাঁচজন পৌঁছেছে ।  ছয়জন হবার কথা ।  কে আসে  নাই ?  ইকবাল ।  বাস ছাড়ার মাত্র পাঁচ মিনিট বাকী ।  কাট মারলো নাকি শালা ?   দুশ্চিন্তায় পড়লাম ।  শেষকালে বিশ্বাসঘাতকতা করলো !  
আমরা খচ খচ মনে বাসে উঠে বসলাম ।  একটা সিট খালি ।  বাসটা হর্ন দিচ্ছে ,  ছেড়ে দেবে ।  তখুনি বাসের পাশে একটা টেক্সী এসে দাঁড়ালো ।  টেক্সী থেকে নামলেন মান্যবর ইকবাল হোসেন ।  কাঁধে ট্রাভেল ব্যাগ ,  কিন্তু হাতে ওটা কী ?  কমলা রঙের চৌকোনা খন্ড খন্ড মালার মতো গাঁথা ।  চেনা চেনাও লাগলো ।  কাছে আসতেই চিনতে পারলাম ।  আরে !  এ তো লাইফ জ্যাকেট ।  ব্যাটা বিরাট বুদ্ধিমান তো ?  সমুদ্র পাড়ি দিয়ে দ্বীপে যাবো জীবন থাকবে হুমকির মুখে ।  সেখানে জীবন বাঁচাবে লাইফ জ্যাকেট ।  পুলকিত হলাম ওর বুদ্ধির বহর দেখে ।  সে দাঁত কেলিয়ে জানালো  -   '  ' আরে ওটা জোগাড় করতে করতেই তো দেরী হয়ে গেল ।  '  
 " ওই ব্যাটা ,  একটা লাইফ জ্যাকেট আনলি ক্যান ,  মানুষ কয়জন আমরা ,  সবাই ডুইবা মরবো আর তুই বাঁইচা থাকবি ?  ফাজিল কোথাকার !  "  সমীর খোঁচানো শুরু করলো ।  
 " অসুবিধা নাই ,  ডুইবা যাওনের সুময় আমরা ওরে জড়াইয়া ধইরা মরবো ।  "  জুনায়েদ নির্বিকার জানালো ।  
হাসির হল্লা উঠলো বাসে ।  ইকবাল লাইফ জ্যাকেটটা মাথার উপরের র‌্যাকে ঝুলিয়ে বসে পড়লো মাসুমের পাশে ।  গাড়ীর সকল যাত্রীদের চোখে দর্শনীয় কমলা বস্তু হয়ে উজ্জলতা ছড়াতে লাগলো জিনিসটা ।   পরবর্তীতে এই বস্তুটাই আমাদের প্রচুর আনন্দের খোরাক জুগিয়েছে পুরো ভ্রমনে । 
কক্সবাজারে পৌঁছাতেই দুপুর গড়িয়ে গেল ।  খিদের চোটে পেটের ভেতর পিঁপড়ে ডাকছিল ।  বাস ষ্ট্যান্ডের লাগোয়া রেষ্টুরেন্টে লাল ঝোলের গরু মাংস দিয়ে হুপহাপ খেয়ে নিলাম সবাই ।  তারপর ?  টেকনাফ কী আজকে যাবো না কালকে ?  তর্কবিতর্কে  ' আজকে যাবো '  জিতে গেল ।  তবে তার আগে বীচে ঘুরে আসি ।  টেকনাফের শেষ বাস পাঁচটায় ।  আমরা ব্যাগগুলো বাস কাউন্টারে রেখে বীচে গেলাম ।  ঘন্টা খানেক ঘুরে পাঁচটার আগে ফিরে টেকনাফ বাস ষ্ট্যান্ডে গিয়ে সবচেয়ে আরামদায়ক বাস পছন্দ করতে লেগে গেল সবাই ।  টেকনাফ যাবার সবচেয়ে ভালো বাসগুলোকে বলা হয় লালবোর্ড সার্ভিস ।   
টিকেট করে স্পেশাল লালবোর্ডে উঠলাম সবাই ।  গুলিস্তান রুটের মিনিবাসের চেয়ে একটু বড় হবে ।  তবে বাসের ভেতরে সোজা হওয়া নিষেধ ।  দাঁড়াতে হয় ঘাঁড় গুজে -  কোমর বাঁকিয়ে ,  বসতে হয় হাঁটুযুগল পেটের ভেতর সেঁদিয়ে ।   সবাই একসাথে বসার জন্য শেষের দিকের খালি সীটগুলো বেছে নিলাম ।  বসতে গিয়ে টের পেলাম লালবোর্ডের ঠেলা ।  সিট ক্যাপাসিটির বাস ,  কিন্তু  ' সিট ক্যাপাসিটি '  ঘোষনাটা আজকালকার মোবাইল কোম্পানীদের মতো  -  ' শর্ত প্রযোজ্য '  ।  মানে সিট পূর্ন হবার আগ পর্যন্তই এই ঘোষনা প্রযোজ্য ।  সিট পুরা হওয়ামাত্র গনতান্ত্রিক হুড়াহুড়ি লেগে গেল বাসে ।   ' জোর যার বাস তার '  পদ্ধতিতে তিন মিনিটের মধ্যে জনতা লালবোর্ডকে মুড়ির টিন বানিয়ে দিল ।  ছাড়ার আগে এমন কমপ্যাক্ট হলো যে এই বাস খাদে টাদে পড়ে গেলেও আমরা জানটা নিয়ে আটকে থাকবো সিটের চিপায় ।   
বাসের সিটগুলো সম্ভবত হাঁটুবিহীন মানবদের জন্য বানানো ।  এটার সিট নির্মাতা শুধু পাছা রাখার জায়গার কথা ভেবেছে ।  পাছা থেকে উরু হয়ে হাটু পর্যন্ত দেড়ফুট দৈর্ঘ্যের একটা হাড় বয়ে গেছে সেটার কথা নির্মাতার মনে ছিল না ।  যাই হোক হাঁটুযুগল ভাঁজ করে উরুটা যথাসম্ভব পেটের ভেতর সেঁদিয়ে পাঁচজন বসলাম ঠেসেঠুসে ।  সমীর তো বসতেই পারলো না ।  কারন সৃষ্টিকর্তা ওর উরু পেট আমাদের চেয়ে এক সাইজ করে বড় বানিয়েছিল ।  
বসেই মনে পড়ে গেল দ্বিতীয় বিশ্বযুদ্ধের পর ইটালী সরকার সিসিলিতে মাফিয়াদের উপদ্রপ কমানোর জন্য একটা অদ্ভুত কঠোর শাস্তি প্রচলন করেছিল ।  কেসাট্টা নামের ওই শাস্তিটা ছিল অপরাধীকে দেড়ফুট বাই দুইফুট একটা লোহার বাক্সে যে কোনভাবে ঠেসে ঢুকিয়ে দেয়া ।  ওই বাক্সে ঢোকাতে গিয়ে কয়টা হাড়গোড় ভাঙবে সেটা বিবেচনায় আসবে না ।  যারা ওই শাস্তি একবার পেয়েছে তাদের হাড়গোড় যে একটাও আস্ত থাকেনি সেটা বলাই বাহুল্য ।  সেই শাস্তিটা মুর্তিমান আতংক ছিল মাফিয়াদের জন্য ।  সেই কারনেই বোধহয় অনেক মাফিয়া ডন আটলান্টিক পেরিয়ে আমেরিকায় পাড়ি জমানোর সিদ্ধান্ত নিয়েছিল ।  লালবোর্ড সার্ভিস আজকে আমাদেরকেও কেসাট্টা সেবা দিয়ে টেকনাফের উদ্দেশ্যে রওনা দিয়েছে ।  
তবে অল্পক্ষন পরেই ভুলে গেলাম হাঁটুযন্ত্রনা যখন দন্ডায়মান জনতার মনোযোগ ইকবালের কমলা রঙের লাইফ জ্যাকেটের প্রতি আকৃষ্ট হলো ।  শুরু হলো জনতার প্রশ্নমালা ।  উত্তরদাতা কিন্তু ইকবাল নয় ,  সমীর ।  লাইফ জ্যাকেটের দিকে আঙুল দিয়ে জনতার প্রশ্ন শুরুঃ
 - ইবা কি (  এইটা কী ?  ) 
 - ইবা লাইফ জ্যাকেট  ( এটা লাইফ জ্যাকেট ) 
 - বুঝজি ত ,  ইবা দিয়েরে কী গরিবান  ( জানি ,  এটা দিয়ে কী করবেন ) 
 - ইবা ফরিয়েনে সাগরত মিদ্দি হাবুডুবু কেইল্লুম (  এটা পরে সাগরে হাবুডুবু খেলবো ) 
 - অনেরা হন্ডে যাইবেন  ( আপনারা কোথায় যাবেন ) 
 - টেকনাফ
 - এন্ডে কী  ( ওখানে কী ) 
 - বেড়াইতাম যাইদ্দি
 - টেকনাফত বেড়াইবার কী আছে ?   ( টেকনাফে দেখার কী আছে ) 
 - এন্ডেততুন আঁরা সেন্টমার্টিন যাইয়ুম  ( ওখান থেকে আমরা সেন্টমার্টিন যাবো ) 
 - অবুক সেনমাটিন ?  এন্ডে কিল্লাই ,  মাতা ফল অই গেইউগুই নি ?   ( সেন্টমার্টিন কেন ?  মাথা খারাপ হয়নি তো ) 
 - ক্যায়া ?  অসুবিধা কী  ( কেন অসুবিধা কী ) 
 - অমা ,  তোঁয়ারা ন জানো ?  এন্ডে তে বেয়াক ডাহাইত জাইল্যা  ( ওমা ,  তোমরা জানো না ?  ওখানে সব ডাকাত আর জেলে ) 
 - ডাহাইত আঁরারে কিছু গইরতু ন ,  আঁরার লগে খান বাহাদুরর নাতি আছে  ( ডাকাত আমাদের কিছু করবে না ,  আমাদের সাথে খান বাহাদুরের নাতি আছে ) 
 - তেঁই হন  ( উনি কে ?  ) 
 - ওই যে উইবা খানবাদুরর ১৭ তম নাতি  ( ওইতো ওটা খানবাহাদুরের ১৭তম বংশধর )  
সমীর মাসুমের দিকে আঙুল তুলে দেখালো ।  ইকবাল ,  জুনায়েদ আর আমি পেট চেপে হেসে উঠলাম ।  মাসুম খানবাহাদুর শুনে রাগে কটমট করছে ।  খান বাহাদুরের একটা ঘটনা আছে ।  একদিন জুনায়েদ আর মাসুম বসে গল্প করছিল ।  এক পর্যায়ে দুজনের বংশ মর্যাদার কথা এসে যায় ।  দুজনেই দাবী করে তারা খান্দানে উঁচু ।  জুনায়েদ বললো তাদের বংশের কোন পুরুষ খানবাহাদুর উপাধি পেয়েছিল ।  অমনি মাসুম বললো তার বাবা খানবাহাদুরের সরাসরি ১৭তম বংশধর ।  জুনায়েদ এই তথ্যটা বন্ধুমহলে প্রচার করে এবং মাসুম খান বাহাদুর ১৭ হিসেবে খ্যাতি অর্জন করে ।  কেউ কেউ খান - সেভেনটিনও বলে ।  মাসুমকে ক্ষেপানোর মোক্ষম অস্ত্র এটি ।  এখন লোক ভর্তি বাসের ভেতর সবাই যখন হেসে উঠলো তখন মাসুমের চেহারাটা দেখার মতো হলো । 
বাস ছেড়েছে বেশ আগেই ।  সন্ধ্যা নেমে গেছে ।  অন্ধকার চিরে টেকনাফের সরু রাস্তায় চলছে লালবোর্ড ।  সমীর দাঁড়িয়ে দাঁড়িয়ে ক্লান্ত হয়ে জুনায়েদের কোলে বসে পড়লো ।  জুনায়েদ বসেছি বাসের মাঝখানের আইলের সোজা শেষ সিটে ।  পুরো বাসে সমীরের বসার একমাত্র সিট । জুনায়েদ ওজন সইতে না পেরে খিস্তি করে সিট ছেড়ে দাঁড়িয়ে গেল ।  সিট বেদখল ।  আমরা যখন গল্পে মশগুল তখন ইকবাল হঠাৎ যেন কার উদ্দেশ্য হাঁক দিয়ে উঠলো ।  তাকিয়ে দেখি এক লোক উপরে ঝোলানো লাইফ জ্যাকেটের ফোমগুলো টিপছে - 
 - কী রে ভাই টিবাটিবি গইত্তা লাইগ্গু ক্যা ( কিরে ভাই টিপাটিপি করেন কেন ?  ) 
 - বিতুরে ফানি আছেনি ছাইদ্দি  ( ভেতরে পানি আছে কিনা দেখছি ) 
 - ফানি ক্যানে তাইবু  ( পানি কেন থাকবে ) 
 - ফানির জিনিসত ফানি ন থাইবু না ?   ( পানির জিনিসে পানি থাকবে না ?  ) 
 - ইবা আইজু ফানিত ন নামে ( এটা এখনো পানিতে নামেনি ) 
 - অ তইলে ইবা বাসল্লাই বানাইয়েদে  ( তাইলে এটা বাসের জন্য বানানো ) 
বাসের জনতার মধ্যে একচোট হাসির ছররা বয়ে গেল ,  আমরাও মজা পেলাম ।  ইকবাল চুপ মেরে গেল ।  জুনায়েদ ইকবালকে বললো ,   " তুই লাইফজ্যাকেটটা পরে ফেল ।  বাসটা যদি নাফ নদীতে পড়ে যায় ,  কাজে দেবে ,  নইলে পরে পস্তাবি "  শুনে ইকবাল মারমুখী হয়ে ঘুষি পাকালো ।  
বাস চলছে ।  যাত্রীদের কোলাহল আস্তে আস্তে কমে আসছে ।  বাইরে তাকিয়ে দেখি নিকষ কালো অন্ধকার ।  কোন জায়গায় আছি বোঝার উপায় নেই ।  পাহাড় জঙ্গলের মাঝ দিয়ে বাস এগিয়ে যাচ্ছে ।  এই পথে নাকি সন্ধ্যের পর ডাকাত নামে ।  সরু রাস্তায় গাছ ফেলে লাইন ধরে দশ পনেরটা গাড়ী একসাথে গনডাকাতি করে ।  গা শির শির করে উঠলো একটু ।  কোথাও বাস থামলে কিংবা গতি কমালে আঁতকে উঠছে সবাই ।  যাত্রীরা কেউ কেউ এখন আমাদের সন্দেহের চোখে দেখছে ।  কারন এই মুহুর্তে সবাই চুপ মেরে আছে ।  আবার আমরাও ভয় পাচ্ছি যাত্রীদের মধ্যে কেউ ডাকাত আছে কি না ।  দাঁড়ানো যাত্রীদের মধ্যে খালি গা এবং মলিন জামাচোপড় পরা যাত্রীই বেশী এখানে ।  তাদের কেউ কী ডাকাত দলের সদস্য হতে পারে ?   
এরকম বিশ্বাস অবিশ্বাসের দোলা চলতে চলতে বাসটা একটা বাজার ধরনের জায়গায় পৌছে গেল ।  লোকজন দোকানপাট দেখা যাচ্ছে ।  কলকোলাহলময় জায়গা ।  এটাই টেকনাফের প্রানকেন্দ্র ।  আলো ছায়াময় বাজারটিতে আমাদের যাত্রার আপাতঃ সমাপ্তি ঘটলো ।  এই প্রথম এসেছি বাংলাদেশের সবচেয়ে দক্ষিনের নগর টেকনাফে ।  রাস্তাঘাট কিছু চিনিনা ।  বাস থেকে নেমে অনিশ্চিত গন্তব্যের উদ্দেশ্যে হাঁটা শুরু করলাম ।  
 [ চলবে ] 
নীড় সন্ধানী
৯ এপ্রিল ২০০৯





টাংকি



শহুরে বালকেরা যে বয়সে সুশীল সুবোধ থাকে ,  সেই বয়সটা সবচেয়ে বখা ছেলেগুলোর সাথে কাটিয়েছি আমি ।  প্রাইমারী স্কুল বয়সে আমার ঘনিষ্ট দোসরদের অন্ততঃ তিনজন বড় হয়ে খুনের মামলার ফেরারী আসামী হয়েছিল ।  সেই বন্ধুগুলি আমার ক্লাসের ছিল না ।  প্রতিবেশী সমবয়সী হিসেবে ওদেরকে চিনতাম লাটিম - মার্বেল - ডাংগুলি - ঘুড্ডি ওড়ানোর মতো খেলা থেকে ।  কে কোন স্কুলে পড়ে কিংবা আদৌ পড়াশোনা করতো কিনা মনে পড়ে না আজ ।  ওসব নিয়ে আমার মাথাব্যাথাও ছিল না ।  আমার বিবেচনায় ছিল মার্বেল খেলায় আংটিসে কার আঙুলের টিপ ভালো ,   লেত্তি দিয়ে কে বেশী খেলাতে পারে উড়ন্ত লাটিম ,  ঘুড়ির সুতোয় কে ভালো মান্জা দিতে পারে ইত্যাদি ।  
স্কুলের বন্ধুদের সাথে যতটা সম্পর্ক তারচেয়ে অনেক বেশী ঘনিষ্ট ছিলাম এলাকার ওই ক্ষুদে বখাগুলোর সাথে ।  শিশুরা নিষ্পাপ কথাটা আমি সবসময় মানতে পারি না ।  কারন ওই ক্ষুদে শয়তানগুলো সেই বয়সে যে সব জিনিস নিয়ে আলোচনা করতো শুনলে ঝানু বুড়োদেরও মাথা ঘুরে যাবে ।  নিষিদ্ধ জিনিসের প্রতি আকর্ষনটা যে বরাবরই বেশী তা তখনই বুঝে গিয়েছিলাম ।  সবকিছু ঠিকভাবে চলতে থাকলে আমি হয়ে উঠতে পারতাম এলাকার একজন ট্রিগার হ্যাপী টেররিষ্ট । 
কিন্তু সবকিছু ঠিকভাবে চলেনি ।  বারো তেরোতেই প্রেমের বাতাস হাওয়া দেয়া শুরু করেছিল আরেক ইচড়ে পাকা রোমিও বন্ধুর প্রভাবে ।  না ,  প্রেম আমাকে জড়িয়ে রাখে নি ।  তবে একটা একতরফা প্রেম লাইনচ্যুত ট্রেনকে লাইনে তুলেছিল ।  ক্লাস সেভেনে ওঠার পর বাসাটা বদলে কাছাকাছিই অন্য জায়গায় যাই ।  সেখানে মিজান নামের এক বন্ধু প্রথমে আমাকে শেখায় ভালো থাকতে হলে প্রেম করতে হবে ।  প্রেমের মতো শুদ্ধ কিছুই নাই ।  কলোনীতে আশেপাশের বিল্ডিং মিলিয়ে তার ৫ জনের মতো টাংকি প্রেমিকা ছিল ।  
একদিন সে সামনের বিল্ডিং উপরের দিকে ইঙ্গিত করে বললো চল টাংকি মারি ।  আমি ভাবলাম ছাদের ওপর পানির টাংকির কথা বলছে ।  আমি তেমন উৎসাহী হলাম না ।  কিন্তু সে জোর করে আমাকে নিয়ে ওই বাড়ীর সামনে হাঁটাহাঁটি করতে লাগলো ।  আমি বিরস মুখে হাঁটছি আর চারতলায় দাঁড়ানো কিশোরী একটা মেয়েকে দেখছি আড়চোখে ।  মেয়েটা হঠাৎ ভেতরে ছুট লাগালো ।  মিজান ক্ষেপে গিয়ে বললো ,   ' তুই একটা ভোদাই ,  দিলিতো মেয়েটাকে ভাগিয়ে ।  এভাবে সরাসরি কেউ টাংকি মারে ?  '  
সেদিন আমি শিখলাম নতুন শব্দ -  টাংকি ।  বুঝলাম টাংকি নিজস্ব হওয়া চাই ।  একজনের টাংকিতে আরেকজন পানি রাখতে পারে না ।  আমি মনে মনে বললাম ,  দেখিস একদিন আমিও .  .  .  .  .  .  । 
পলি নামের ফর্সা হাটু পর্যন্ত স্কার্ট পরা ক্লাস ফাইভে পড়া মেয়েটার পরিবার সামনের বিল্ডিং এর চারতলায় যেদিন এসে উঠলো ,  সেদিন থেকে আমি আর ভোদাই রইলাম না ।  টাংকি তালিকায় প্রথম নাম পলি ।  একই মাঠে দুজনের খেলাধূলার সুযোগে হিরো হবার অবকাশ ছিল ।  পলি যখন দাড়িয়াবান্ধা খেলে ,  আমি তখন ব্যাডমিন্টনের র‌্যাকেট হাতে ,  পলি যখন তিল্ল এক্সপ্রেস খেলে ,  আমার হাতে টেনিস বলের বোম্বাইট খেলা ।  
তবে দিন গড়ায় কিন্তু পলির মন গড়ায় না ।  পলি আমাকে প্রায় খেয়ালই করে না ।  তবু একদিন তিল্ল এক্সপ্রেসে খেলায় লুকানোর জন্য যখন আমাদের বারান্দাকে বেছে নেয় তখন আমার ভেতরে ঈদের খুশী বয়ে যায় ।  আল্লাহ আমার গত শবে বরাতের দোয়া কবুল করে দিয়েছে ,  পলিকে আমার দিকে মনোযোগী করে দিয়েছে ।  পলি নিশ্চয়ই ইচ্ছে করেই বেছে নিয়েছে আমার বারান্দাটার আড়ালটাকে ।  খুশীতে বাকবাকুম আমি খবরটা দিতে চলে যাই মিজানের বাসায় । 
ক্ষনিকের সেই সুখটা মাঝ মাঠে মারা গেল কয়েকদিন পরেই যেদিন সিঁড়ির তলায় পলিকে ক্লাস টেনে পড়ুয়া লিটু ভাইয়ের সাথে একা একা তিল্ল এক্সপ্রেস খেলতে দেখলাম ।  প্রথম টাংকির সমাধি হয়েছিলো বুকে চাপ চাপ ব্যাথা নিয়ে । 






একাত্তরের দিনগুলি  -  চোখে বর্ষা নামানো বইটি 



সিনেমা - উপন্যাসের সকরুন বেদনার্ত দৃশ্যগুলো মেয়েদের চোখেই বান ডাকবে -  ছেলেদের নয় ।  কৈশোর থেকেই এই ধারনায় অভ্যস্ত আমি  ' ছুটির ঘন্টা '  সিনেমাটা দেখার সময় হলের আলো আঁধারিতে চুপি চুপি চোখ ভিজিয়েছিলাম স্কুলের বাথরুমে আটকা পড়া সেই ছেলেটার জন্য ।  হলের ধুসর আঁধারে কেউ দেখেনি সেই জল ।  ক্লাস এইটে পড়ছি তখন ।  সিনেমায় একবার চোখের জল ডাকলেও বই পড়ে তেমন ঘটনা এই বইপোকার জীবনে ঘটেনি তখনো ।  জাহানারা ইমামের  ' একাত্তরের দিনগুলি '  যখন ধারাবাহিকভাবে সচিত্র সন্ধানীতে ছাপা হচ্ছিল তখন আমি বেশ ছোট ।  মামার বাসায় সন্ধানী রাখা হতো ,  কখনো সখনো চোখেও পড়েছে ,  কিন্তু নিয়মিত পত্রিকা পড়ার বয়স হয়নি বলে আগ্রহও হয়নি ।  
বিশ্ববিদ্যালয়ে পা দেবার পর একদিন বইটা কিনলাম ।  নতুন বই কেনার পর সাধারনতঃ শেষ না করে উঠতে পারি না ।  খাওয়া দাওয়ার সময়ও বইটা পাশে থাকে ।  ডাইনিং টেবিলে ভাতের প্লেট আর বই দুটো পাশাপাশি থাকতো ।  মা বলতো -   ' পাতে আর পাতায়  -  দুই চোখ দুই জায়গায় '  ।  তবে একাত্তরের দিনগুলি পড়ার সময় শেষের দিকে এসে ডাইনিং ছেড়ে নিজের ঘরে চলে আসতে হয়েছিল ।  কারন চোখটা কেন যেন অনাকাংখিতভাবে জ্বালা করতো যেটা সেই বয়সে বিব্রতকর ।  রুমে এসে দরজা বন্ধ করে বইটা যখন শেষ করলাম চোখে আমার আষাঢ় - শ্রাবন ,  জলের ধারা গাল বেয়ে নামছে ।  কী লজ্জার কথা !  এত বড় দামড়া তরুন ,  বিশ্ববিদ্যালয়ে চড়ে বেড়ায় ,  তার চোখে জল !  অবিশ্বাস্য !  !  
 ' একাত্তরের দিনগুলি '  একমাত্র বই যেটি পড়ে আমি অঝোরে কেঁদেছিলাম ।  রুমীর বয়সী ছিলাম বলেই কী ?  ভেবেছি প্রথমবার পড়েছি বলেই খারাপ লেগেছে ।  কিছুদিন পর দ্বিতীয়বার পড়লাম ,  তাও একই কান্ড ।  এক বছর পর তৃতীয়বার পড়লাম ।  নাহ চোখের ভিজে ওঠা থামাতেই পারি না ।  
মাঝে মাঝে ভাবি ,  ১৯৭১ সালে যিনি স্বামী সন্তান হারিয়েছেন ,  যুদ্ধাপরাধীদের বিচারের জন্য আজীবন সংগ্রাম করেছেন ,  এমন একটা জীবন্ত ডায়েরী জাতিকে উপহার দিয়েছেন ,  তাঁকে বাংলাদেশ কী দিয়েছে ?  অপমান ,  অবমাননা আর দেশদ্রোহীতার অভিযোগ ছাড়া কী পেয়েছেন তিনি শেষ জীবনে ?  
তাঁর সন্তান হারানোর বেদনার সাথে জাতীয় চেতনার সাজুয্য কোথায় ?  রুমী কী সমগ্র মুক্তিবাহিনীর প্রতিনিধিত্ব করে ?  ভূমিকায় এর খানিক উত্তর দেয়া আছে -  
 ' বুকচেরা আর্তনাদ নয় ,  শোকবিহবল ফরিয়াদ নয় ,  তিনি গোলাপকুঁড়ির মতো মেলে ধরেছেন আপনকার নিভৃততম দুঃখ অনুভুতি ।  তার ব্যক্তিগত শোকস্মৃতি তাই মিলে মিশে একাকার হয়ে যায় আমাদের সকলের টুকরো টুকরো অগণিত দুঃখবোধের অভিজ্ঞতার সঙ্গে ,  তাঁর আপনজনের গৌরবগাঁথা যুক্ত হয়ে যায় জাতির হাজারো বীরগাঁথার সঙ্গে ।  ' 
সত্যিই তাই নয় কী ? 
মুক্তিযুদ্ধের জীবন্ত চেতনা রক্ষাকারী অতীব প্রয়োজনীয় এই বইটা কী জাতীয় শিক্ষা কারিকুলামে অন্তর্ভূক্ত করা যায় না ? 
নীড় সন্ধানী
২৫ মার্চ ২০০৯





বালিশ



হাদিমের পেটে ভুটভুট আওয়াজ হয় ।  গুহায় কোন শব্দ নাই ,  আলো নাই ।  অন্ধকারে ভুসভুস করে নাক  ডেকে ঘুমায় একপাল মানুষ ।  হাদিম ঘুমাতে পারে না ।  গুহামুখে গিয়ে কিছুক্ষণ বসে আকাশ দেখে ।  চিকচিক করে অনেক তারা ।  আজকে চাঁদের থালিটা নাই ।  মেঘও নাই । 
সারাদিন ধকল গেছে ।  শিকার ধরতে বেগ পেতে হয়েছে অনেক ।  একটা গণ্ডারের তাড়া খেয়ে গাছে উঠে বেঁচেছে ।  শেষে বনের এক পাশে গাছতলায় পড়ে থাকা হাবিজাবি ফলমুল খেয়ে পেট ভর্তি করে আসার পথে একটা খরগোশের বাচ্চা চোখে পড়লো ।  দেখামাত্র দেরী না করে নিখুঁতভাবে পাথর নিক্ষেপ করলো হাদিম ।  অব্যর্থ লক্ষ্য ।  চামড়া ছিলে এতটুকুন মাংস মিললো ।  কিন্তু এটুকুনে কি পেট ভরে ?  তবু পাথর ঘষে আগুন জ্বালানোর ঝক্কি ঝামেলায় না গিয়ে কাঁচাকাঁচা চিবিয়ে খেয়ে ফেললো নাড়িভুড়ি সহ । 
সেই থেকে অশান্তির শুরু ।  পেটটা ঢোল হয়ে আছে ।  কতক্ষণ গড়াগড়ি খেল সে মাটিতে ।  তবু ঢোলটা কমে না ।  কী মুশকিল ।  দুহাতে পেট চাপড়ালো ,  খামচি দিল বড় বড় নখে ।  কোথাও ফুটা করে দিতে পারতো যদি ।  পায়খানার বেগও আসছে না যে কিছু জায়গা খালি করবে । 
হাদিমের মনে হচ্ছে খরগোশটা জীবিত হয়ে পেটের মধ্যে ঢুশ মারছে ।  হারামজাদা !  এত ছোট্ট জিনিসের এত শক্তি কেমনে হয় ?  অন্ধকারে শুয়ে শুয়ে হাদিম ভাবতে থাকে কি করলে ঘুম আসবে ।  হাই উঠছে কিন্তু ঘুম আসে না ।  চোখ বুজতেই পেটে ঢুশঢাশ শুরু হয় ।  ভুটভাট শব্দটা মাঝে মাঝে এত জোরে হয় যে কানে এসেও বাজে । 
শুয়ে বসে কিছুতে শান্তি নেই ।  মাঝরাতে সে উঠে বাইরে যায় ।  কাজটা সারতে পারলে আরাম হতো ।  একটু দূরে গর্তের পাশে বসে যায় আবার ।  কিন্তু অনেক কোৎকাত করেও কাজ সারা যায় না ।  অসমাপ্ত রেখে উঠে পড়ে । 
শুনতে পায় দূরে গর্জন করছে হিংস্র প্রাণী ।  কিন্তু ভয় লাগছে না আজ ,  পেটের অশান্তিতে ভয়ডর চলে গেছে ।  আবার গুহায়ও ফিরতে ইচ্ছে করছে না এই অশান্তি নিয়ে ।  শরীরে কেমন আলস্য ধরে গেছে ।  হাদিম শুয়ে পড়ে একটা জঙ্গলের পাশে ।  কিন্তু মাথাটায় যেন আরাম লাগছে না ।  ব্যথা ব্যথা অনুভব ।  হাদিম কিছু ঘাস পাতা জড়ো করে মাথায় দিল ।  তাও হয় না ।  আরো কিছু লতাপাতা দিয়ে এক মাথা উচু করে মাথা রাখলো ।  এখন বেশ আরাম লাগছে ।  ঘুম চলে আসছে তার ।  পেটের ভুটভাটগুলো গলার ঢেকুর হয়ে বের হয়ে যাচ্ছে ।  টেরই পেল না কখনো ঘুমিয়ে পড়েছে ।  সেই ঘুম ভাঙলো একদম সূর্য ওঠার পর ।  আজ প্রথম গুহার বাইরে রাত কাটালো ।  বিপদ হতে পারতো ।  দলের সবাই তিরস্কার করলো হাদিমকে । 
কিন্তু হাদিমের শরীর একদম ঝরঝরে হয়ে গেছে ।  সে ভাবলো রাতে ঘুমোবার সময় মাথার নীচে দেয়া ঘাস লতাপাতার বোঝাটাই পেটের ভুটভাট দূর করে শান্তির ঘুম এনে দিয়েছে ।  তখন থেকে সে প্রায়ই ঘুমোবার আগে জঙ্গল থেকে ঘাসলতাপাতা ছিড়ে এনে মাথার নীচে দেয় ।  বাকীরা দেখে দেখে হাসে ।  ব্যাটা পাগল নাকি ।  কিন্তু হাদিম পাত্তা দেয় না ওসব । 
কিছুদিন পর গুহার আরো একজনের সেরকম ভুটভাট সমস্যা হলো ।  হাদিম তাকেও ঘুমাবার সময় ঘাসপাতা দিয়ে শুতে বললো ।  প্রথমে সে অবিশ্বাস করলেও যখন সে ঘাসপাতা দিয়ে শুলো ,  তার ঘুম এসে গেল ।  ভুটভাট কমে গেল ।  তখন বুঝলো জিনিসটা কামেল আছে ।  তারপর থেকে আস্তে আস্তে পদ্ধতিটা জনপ্রিয় হতে থাকে । 
যখন পাড়ার সর্দারের কাছে ঘাসপাতা মাথায় দিয়ে ঘুমানোর উপকারীতার কথাটা পাড়লো একজন ,  তখন সর্দার একটু ভেবে হুকুম দিল ঘাস পাতা নয় ,  তার জন্য ভেড়ার চামড়া আর লোম দিয়ে অমন একটা বোঁচকা তৈরী করে দিতে ।  ওটা মাথায় দিয়ে সর্দার ঘুমাতে শুরু করলো প্রতিদিন । 
সর্দারকে ভেড়ার চামড়া ব্যবহার করতে দেখে কিছুদিন পর বাকীরাও ঘাসপাতা বাদ দিয়ে চামড়া ব্যবহার শুরু করলো এই কাজে ।  এদ্দিন ধরে কোমরে আর মাথায় এক টুকরো চামড়া পরা হতো বিশেষ উৎসবের দিনে নাচানাচি করার জন্য ।  এখন চামড়ার চাহিদা অনেক বেড়ে গেল বোঁচকা বানাবার কাজে । 
ভুটভাট সমস্যা প্রায় সবারই থাকে ।  কিন্তু সেই সমস্যার চেয়েও বোঁচকার প্রয়োজনটা বাড়লো ঘুমের আরামের জন্য ।  মাথার নীচে একটা বোঁচকা দিলে ঘুমটা কেমন স্বর্গীয় আনন্দের ব্যাপার হয়ে যায় ।  এই জিনিসটা আস্তে আস্তে মানুষের কাছে অপরিহার্য হয়ে উঠতে লাগলো এবং একসময় জনপ্রিয়তার শীর্ষে পৌঁছে গেল । 
নিশ্চয়ই বুঝে গেছেন কাহিনীটা কি ?  হ্যাঁ ,  সেটাই ।  সেই থেকে চালু হওয়া বোঁচকটা কয়েক হাজার বছর পর বালিশ নামে পরিচিত হলো ।  আজ বালিশের নাম সবাই জানে কিন্তু হাদিমের নামটা বেমালুম ভুলে গেছে মানুষ । 
 [ পাদটীকাঃ আদিম মানুষদের কোন নাম ছিল না ।  তবু  আধুনিক যুগের এক মানুষের কাছে  ' হাদিম '  নামে একজন ধরা দিল কল্পজালে ।  হাদিমের যুগ দশ হাজার বছরেরও পুরোনো ।  আধুনিক মানুষের মতে খ্রিষ্ট্রপূর্ব ৭০০০ সালের দিকে মেসোপটমিয়ার মানুষ প্রথম বালিশ ব্যবহার করে ।  কিন্তু তারো কয়েক হাজার বছর আগেই কোন এক গুহাবাসী হাদিম বালিশের পদ্ধতি আবিষ্কার করেছে সেটা কোন রেকর্ডে নেই ।  তাই আজ হাদিমকে চেনে না কেউ ।  হাদিম আজ কল্পলোকের বাসিন্দা হলেও মাঝে মাঝে সে আপনাদের সামনে আসতে পারে তার বিচিত্র আবিষ্কারের আরো বিচিত্র অভিজ্ঞতা নিয়ে ।   ] 






প্রকৃতি যখন অসময়ে ডেকেছিল



১ .  গ্রামে
খুব ছেলেবেলা -  আট কি নয় বছর বয়স ।  নানাবাড়ীতে গিয়েছি শীতের ছুটিতে ।  নানাবাড়ীর টয়লেটটা ছিল বাড়ী থেকে একটু দুরে জংলামতো নির্জন জায়গায় ।  তখন নানাবাড়ীর  টয়লেট ছিল কাঁচা ।  বাঁশের বেড়ায় ঘেরা ,  আকাশ দেখা যেতো ।  নীচে বিশালাকার গর্তের ভেতর জমা হতো মানববর্জ্য ।  মঞ্চের মতো উঁচু জায়গায় দুটো তক্তার উপর দুই পা দিয়ে বসতে হতো ।  দুই তক্তার মাঝখানে ফুটো ,  সেটা দিয়ে নিক্ষেপিত হতো মানববর্জ্য ।  সেদিন প্রকৃতির আকস্মিক ডাকে ছুটে গেলাম সেই টয়লেটে ।  প্রয়োজনের তীব্রতায় দ্রুততম বেগে মঞ্চে আসীন হবার সাথে সাথে বিধাতার কোন অমোঘ নির্দেশে মঞ্চের একটা তক্তা ভেঙ্গে আমাকে সোজা নীচের বর্জ্যসাগরে নিক্ষেপ করলো ।  কোমর পর্যন্ত ডুবে গেল আমার ।  শহুরে টয়লেটে অভ্যস্ত আমি ভাগ্যের এ হেন ন্যাক্কারজনক কান্ডে নিশ্চল হয়ে গেলাম কয়েক সেকেন্ডের জন্য ।  সারা শরীরে মাখামাখি ঘৃনিত থকথকে মানব বর্জ্য ।  নিজে নিজে গর্ত থেকে উঠে আসার চেষ্টা করলাম ,  কিন্তু পা দুটো যেন আটকে গেছে তলার কাদায় ।  লাজলজ্জা ভুলে বাধ্য হয়ে চিৎকার দিলাম সাহায্যের আশায় ।  আমার চিৎকারে ছেলেপুলে দর্শকের ভীড় জমে গেল চারপাশে ।  দেখা গেল দর্শককুল আমার বিপদে যতটা না আলোড়িত ,  তার চেয়েও বেশী আমোদিন এই বিরল দৃশ্য দেখে ।  আরো দুর্ভাগ্য এই দুঃসময়ে আমাকে তোলার জন্য কেউ হাত বাড়ালো না ।  কারন যেই হাত আমাকে তুলবে সেই হাতে তরল গুয়ের মাখামাখি হবে ।  এতটা উদার হতে পারলো না কেউ ।  শেষে খবর পেয়ে মেজমামা এসে এক বালতি পানি ছুঁড়ে উপরাংশ থেকে বর্জ্যের খানিকটা সরিয়ে একটা লাঠি এগিয়ে দিলে ,  সেটা ধরে আমি বর্জ্য নরক থেকে উদ্ধার পেলাম ।  সেদিন আমাকে পরিষ্কার করতে কতটা ডেটল আর সাবান লেগেছিল সেকথা আর নাই বললাম । 
২ .  ঢাকায়
যৌবনের শুরুতে একবার ঢাকায় বেড়াতে গিয়েছি খালার বাসায় ।  তখন কমলাপুর ,  মতিঝিল ,  মালিবাগ ,  শাহবাগ বাদে  খুব বেশী জায়গা চিনি না  ।  ফেরার আগের দিন কমলাপুর ষ্টেশানে টিকিট করতে গিয়ে হঠাৎ টের পেলাম প্রকৃতি ডাকছে ।  বড় কাজে অসময়ের ডাক ,  তবু আশ্বস্ত হলাম যে নিরাপদ জায়গায় আছি ,  এতবড় ষ্টেশানে নিশ্চয়ই টয়লেট থাকবে ।  কিন্তু খোঁজ খোঁজ করেও কোথাও টয়লেটের নিশানা পেলাম না প্ল্যাটফর্মে ।  সামনের রাস্তায় এলাম ,  আশে পাশে খুঁজলাম ।  কোথাও নেই ।  যেই কাজে ডাক পড়েছে ,  যেখানে সেখানে সারা যাবে না ।  কী মুশকিল !  ঢাকা শহরে কি ঘরের বাইরে কেউ এই কাজ করে না ?  বাসায় গিয়ে সেরে আসতে পারি ,  কিন্তু খালার বাসা সেই শনির আখড়া ,  যেতে সময় লাগবে আধাঘন্টার বেশী ।  যেতে যেতে পথেই দুর্ঘটনা ঘটে যেতে পারে ।  বিকল্পের সন্ধানে এদিক ওদিক তাকালাম ।  তখন সামনের স্টপেজে মতিঝিল লেখা একটা পাবলিক বাস এসে দাঁড়াতেই কী জানি চিন্তা করে উঠে গেলাম ।  বাসটা ফাঁকা ।  ছাদের হ্যান্ডেল ধরে দাঁড়াতে কন্ডাকটর বললো  -  ' ভাইজান বসেন সিট খালি আছে ।  '  আমিও দেখলাম সিট খালি ,  তাও বসলাম না দেখে সে অবাক হলো ।  আসলে পশ্চাতদেশটা কোথাও ঠেকানোই রিস্কি মনে হচ্ছিল তখন ।  বাইরে তাকিয়ে দ্রুত ভাবছিলাম মতিঝিল কখন আসবে ।  মনে মনে একটা টার্গেটও সেট করেছি কোথায় কাজটা সারবো ।  বাস বায়তুল মোকাররম আসতেই লাফ দিয়ে নেমে গেলাম ।  পাশেই টিএন্ডটি অফিস ,  ওখানে একবার গিয়েছিলাম অনেক আগে ।  তাই জায়গা চিনি ।  দরকারী মানুষের মতো ঝাঁ করে ভবনে ঢুকে সোজা টয়লেটপুরীতে ।  জঘন্য বিশ্রী গন্ধযুক্ত নোংরা সমস্ত টয়লেটপুরী -  বাট হু কেয়ারস ।  দরজা বন্ধ করেই বসে গেলাম এবং এবং প্রকৃতি ব্যাপক বজ্রপাত সহকারে আমাকে চিন্তামুক্ত করলো ।   কয়েক মিনিট পর পানির কলটা ছেড়ে সমাপনী পর্বের জন্য প্রস্তুত হলাম ।  কিন্তু কলের শব্দ শুনে আবছা আঁধারে খেয়াল করলাম সামনে বদনার বদলে একটা পুরোনো ডানোর টিন ।  ড্যাম কেয়ার আমি ,  ডানোর টিন হয়েছে তো কী হয়েছে -  বিপদটা তো সারানো গেছে ।  এতেই চলবে আমার ।  কিন্তু ডানোর টিন ভরতে এত সময় নিচ্ছে কেন ?  হাতে তুলতে গিয়ে দেখি টিনের তলায় বিশাল ফুটো দিয়ে ঝরঝর করে সব পানি বেরিয়ে যাচ্ছে ফলে ,  কোন পানিই জমা থাকছে না টিনে ।  ছেলেবেলায় স্কুলে পড়া সেই চৌবাচ্চার অংকটা মনে পড়লো ।   এ কোন বিপদে পড়লাম মাবুদে এলাহি !  একটা বিপদ সারাইছি এখন আরেকটা হাজির ।  এখানে কোন হেল্পও চাওয়া যাবে না ।  পকেটে খুচরা কয়টা বিশ পঞ্চাশ টাকার নোট আর ট্রেনের সদ্যকাটা টিকিট বাদে কিছুই নেই ।  টিকিট না টাকা কোনটা ব্যবহার করবো দ্বন্দ্বে পড়ে গেলাম ।  বাংলাদেশ রেলওয়ে না বাংলাদেশ ব্যাংক ।   শেষে বাংলাদেশ ব্যাংক জিতলো ,  রেলওয়ের টিকেট টয়লেটে গেল ।  যদিও টিকেটের দাম পকেটে থাকা সবগুলো টাকার যোগফলের চেয়ে বেশী ছিল ,  তবু ওটা টাকা এটা কাগজ । 
৩ .  বিশ্ববিদ্যালয়ে  
চট্টগ্রাম বিশ্ববিদ্যালয়ের মন ভোলানো ডিজাইনের নতুন ঝকঝকে লাইব্রেরী ।  এক দুপুরে বসে বসে পড়াশোনা করছিলাম এমন সময় ডাকটা এলো ।  আমি নিশ্চিন্তে হেলেদুলে টয়লেটের দিকে এগোলাম ।  চকচকে টাইলসে মোড়ানো বিদেশী ফিটিংসের টয়লেট ।  দেখেই মনটা ভরে যায় ।  রুচির প্রশংসা করি মনে মনে ।  দরজা বন্ধ করে বসতে যেতেই মনে হলো কী একটা যেন নেই বাথরুমে ।  বিদেশী ফিটিংস ,  টাইলস সব ঠিক আছে ।  কিন্তু কলের নীচে বদনা রাখার জায়গাটা খালি ।  অবস্থাটা সেই ঢাকার মতো সিরিয়াস না হলেও মেজাজটা খিঁচড়ে গেল ।  শালারা কোটি টাকা দিয়ে লাইব্রেরী বানাইছে আর দশটাকার একটা বদনা দিতে পারে নাই ।  বাসা থেকে বদনাও বয়ে আনতে হবে নাকি ।  অশ্রাব্য খিস্তি গজগজ করছে ভেতরে ।  এর একটা বিহিত করতে হবে ।  কাজ না সেরেই বেরিয়ে এলাম ।  এর কাছে ওর কাছে খোঁজ নিয়ে জানলাম ,  লাইব্রেরীয়ান স্যারের অনুমোদন লাগবে বদনা কিনতে ।  আমি সরাসরি গেলাম ওনার কাছে ।  বললাম ,  স্যার আমার একটা অভিযোগ আছে ।  স্যার না শুনেই বললেন ,  লিখিত দাও ।  আমি বললাম ঠিক আছে লিখে দেব ,  কিন্তু আমার কাছে কাগজ নেই ।  স্যার কাগজ দিতেই আমি অভিযোগ লিখে দিলাম ।  অভিযোগ পড়ে স্যার চোখ গোল গোল করে আমার দিকে তাকিয়ে সভয়ে বললো ,   ' এই ছেলে ,  তোমার কী বেশী সিরিয়াস ,  তুমি আমার টয়লেটে গিয়ে সারো ,  কোন অসুবিধা নাই ।  '  আমি বললাম ,   ' স্যার শুধু আমার সারলে হবে না ,  আমি পুরো ছাত্রসমাজের পক্ষ থেকে বদনা চাই ।  '  স্যার বললেন ,   ' আরে সবারটা পরে হবে আগে তোমারটা সামলাও ।  '  আমাকে একরকম ঠেলে স্যার তাঁর বাথরুমে ঢুকিয়ে দিলেন ।  আমি আনন্দের সাথে কাজ সারতে সারতে ভাবতে লাগলাম ,  স্যার আমাকে এতটা সম্মান দেয়ার কারন কী ,  আমাকে কী নেতা নেতা লাগছিল ?  পরে বুঝলাম স্যার ভেবেছিল অবস্থা খুব সিরিয়াস আমার ,  দেরী করলে বোধহয় রুমের চেয়ার - টেয়ার নষ্ট করে ফেলবো ।  তাই তাড়াতাড়ি ধাক্কিয়ে নিজের টয়লেটে পাঠিয়েছিল । 
৪ .  চলন্ত বাসে
রিপনের ঘটনাটা না বললে ইনিংসটা অসমাপ্ত থেকে যাবে ।  বন্ধু রিপন মোটা স্বাস্থ্যের জন্য বিখ্যাত ছিল ।  দেখতে হাবাগোবা হলেও মিচকা বুদ্ধির কমতি ছিল না ।  একবার বন্ধুদের সাথে নোয়াখালী থেকে বিয়ে খেয়ে ফিরছিল বাসে করে ।  কাঠের তৈরী পুরোনো আমলের লোকাল বাস ।  যাত্রা শুরুর ঘন্টাখানিকের মধ্যে বেরসিক প্রকৃতি রিপনকে ডাক দিল ।  কাজটা ছোট কিন্তু প্রয়োজনটা তীব্র ।  কন্ডাক্টরকে ঘটনা জানিয়ে বাসটা একটু সাইড করতে বলা হলো ।  কিন্তু ড্রাইভার ছিল ঘাড়ত্যাড়া ।  সে কিছুতেই থামবে না ।  ওদিকে গাড়ীর ঝাঁকুনিতে রিপনের প্রয়োজন আরো তীব্র হচ্ছিল ।  বেশ কিছুক্ষন ধৈর্য ধরার পর সে বেপরোয়া হয়ে কন্ডাক্টরকে বললো সে নেমেই যাবে ।  বাস থামলো ।  সে নেমে গেল ।  কিন্তু বাস ছাড়তেই বন্ধুরা দেখলো রিপন পেছনের বাম্পারে ঝুলে আছে ।  ঘটনা কেউ বুঝলো না প্রথমে ।  হঠাৎ একজন পেছনে উঁকি দিল -   " ওই দ্যাখ দ্যাখ রিপইন্যা শালা কি করতাছে ?  "   দেখলাম বদমাশটা ওখানে দাঁড়িয়ে একহাতে জিপার খুলে মহাসড়কে জলধারা বইয়ে দিয়ে হাত নাড়ছে  সমগ্র বাংলাদেশের উদ্দেশ্য ।  এই বিরল দৃশ্য দেখার সৌভাগ্য আমাদের যেমন হয়েছে ,  তেমনি পেছনের গাড়ীর যাত্রীদেরও ।  আমরা হৈ হৈ করে ওঠাতে রিপন পেছনের জানালার ফোকড় দিয়ে বিদঘুটে ভঙ্গিতে হাসলো ।  তার মুখাবয়বের জিওগ্রাফিটা জানান দিচ্ছিল কতবড় মুসিবতের আসান হয়েছে । 
নীড় সন্ধানী
২৪ মার্চ ২০০৯







একটি অপরিণত গল্প



দেওয়ানহাট ওভারব্রীজের টাইগারপাসের অংশে পশ্চিম রেলিংটার নির্দিষ্ট একটা অংশে প্রতিদিন একটা কালো প্যান্ট পড়া খালি গা উস্কোখুস্কো মানুষকে বসে থাকতে দেখি ।  কোনদিন দেখি বসে আছে ,  কোনদিন শুয়ে বা ঘুমিয়ে ,  কোনদিন আবার রেলিংটা দুহাতে জড়িয়ে ধরে ব্রীজের বাইরের দিকে ঝুলে আছে ।  অদ্ভুত লাগতো ।  পাগল কিসিমের মানুষ ,  হয়তো পুরোপুরি পাগলই ।  কিন্তু এরকম অদ্ভুত জায়গায় কেন আস্তানা গেড়েছে ,  তা নিয়ে আমার ভেতরে একটা ব্যাপক কৌতুহল তোলপাড় করছিল অনেকদিন ।  মানুষকে জানার কৌতুহল আমার ।  কিন্তু পাগলের সাথে কথা বলা বিপজ্জনক ।  সাহস হয় না ।  
তবু একদিন কৌতুহল বিজয়ী হলো ।  অফিস থেকে ফেরার পথে গাড়ী থেকে নেমে পড়লাম ব্রীজের ওই জায়গাটায় ।   পাগলটা যথারীতি বসে আছে পা ঝুলিয়ে ।  আমি পাশে গিয়ে রেলিং - এ হেলান দিয়ে দাঁড়ালাম ।  সিগারেট ধরিয়ে আন্দাজ করার চেষ্টা করলাম লোকটা কতটা পাগল ।  পুরো পাগল হলে বাতচিত করা দুষ্কর হবে ।  লোকটার চেহারা মলিন হলেও চোখটা তীক্ষ্ণ ।  আমার দিকে চেয়ে ব্যাঙ্গের হাসি হাসলো ।  তারপর আমাকে পুরো চমকে দিয়ে অত্যন্ত শুদ্ধ উচ্চারনে বরে উঠলো ,   " এক্সকিউজ মি -  ভাইজানকে চেনা চেনা লাগছে ।  সিগ্রেট হবে নাকি একটা ?  "  
আমি চমকটা সামলে নিয়ে পকেট থেকে সিগারেট বের করে এগিয়ে দিলাম ।  সে ফস করে দিয়াশলাই জ্বালিয়ে সিগারেট ধরিয়ে বললো ,   " থ্যাংক্যু "  ।  
তারপর চুপচাপ ।  আমি কিছুক্ষন উসখুশ করে সংলাপ শুরু করলাম । 
 - নাম কী আপনার ? 
 - আবুল হোসেন
 - কী করেন ? 
 - কিছু করি না
 - কেন ? 
 - সেটা দিয়া আপনার কী দরকার ? 
 - না এমনি জানতে চাইলাম । 
 - আপনি বেনসন খান কেন ? 
 - খাই ,  ভালোলাগে
 - সিগারেট খুব খারাপ ,  আপনার ফুসফুসে ক্যানসার হবে
 - জানি । 
 - জানেন তবু খান ।  আপনে একটা পাগলা হে হে হে .  .  .  . 
 - আপনার জীবনের গল্প বলেন
 - নাই । 
 - নাই ? 
 - না । 
 - আছে ,  যেটুকু পারেন ,  বলেন । 
 - আরে বললাম তো নেই । 
 - আপনাকে তো শিক্ষিত লোক মনে হয় । 
 - আমি এমএ পাশ । 
 - বলেন কী ,  আপনাকে দেখেই আমার সন্দেহ হয়েছিল আপনি শিক্ষিত ।  আপনি বলেন ,  আমার শুনতে ইচ্ছে হচ্ছে । 
 - তাইলে আরেকটা সিগ্রেট দেন ।  খিদা লাগছে ।  ওই চা ওয়ালা আসছে ।  চা - রুটি খাব । 
আমি পাউরুটি আর চা নিলাম ভ্রাম্যমান চা - ওয়ালার কাছ থেকে ।  আবুল হোসেন তৃপ্তির সাথে আস্ত পাউরুটি খেয়ে ফেললো দুই কাপ চা দিয়ে ।  তারপর শুরু করলোঃ
 " যোগ্যতা ছিল না ভালো রেজাল্ট করার ।  যোগ্যতা ছিল না সমাজে আত্মবিশ্বাস নিয়ে বাঁচার ।  দারিদ্র ছিল প্রতি পদক্ষেপে ।  আশির দশকের শেষ থেকে নব্বই দশকের অনেকাংশ কেটেছে অভাবে অনটনে ।  ভার্সিটিতে যেতাম নামকা ওয়াস্তে ।  পড়াশোনার কোন বালাই ছিল না ।  ভালোছাত্র হবার কোন ইচ্ছে ছিলনা ।  যেতাম ঠিকই কিছু ক্লাস করতাম ,  বেশী আড্ডা দিতাম ,  বিনা পয়সার আড্ডা ,  ব্যর্থ টাংকিবাজি করতাম ।  কোন মেয়ে পাত্তা দিত না ।  মামাতো বোন চম্পাকে ভালোবাসতাম ,  সেও বোধহয় বাসতো ।  যদিও কখনো বলেনি ,  তবু সেটাই আমার একমাত্র সুখ ছিল সেইসব দিনে ।  আমাদের এত অভাবেও সে মুখ ফিরিয়ে নেয়নি ।  তাকে ভালোবাসতাম তার কাজল কালো চোখ দুটোর জন্য ।  আমি পাগল হয়ে যেতাম যখন সে গভীরভাবে তাকাতো আমার চোখে ।  
স্কুলে থাকতে ভালো করে অংক পারতাম না ,  গ্রামার বুঝতাম না ।  পড়াশোনায় পুরোদস্তুর ফাঁকিবাজি ।  আমার ভালো লাগতো না ক্লাসের পড়াশোনা ।  বাইরের বইয়ের প্রতি বেশী আকর্ষন ছিল ।  গল্প বই পড়তাম ।  জীবন নিয়ে হতাশায় ভুগতাম ।  পরিবারে একটা অশান্তির পরিবেশ ছিল ।  বাবা মা ভালো সম্পর্ক রাখতেন না পরস্পরের সাথে ।  গালিগালাজ ঝগড়াঝাটি লেগেই থাকতো ।  সেরকম একটা পরিবারের সন্তান কখনো ভালো করবে সেটা কেউ আশা করতো না ।  আমার ভালো করার ইচ্ছেও ছিল না ।  বন্ধুদের মধ্যে ,  আত্মীয়দের মধ্যে আমার চেয়ে দরিদ্র আর কেউ ছিল না ।  আড্ডায় বন্ধুদের সাথে হো হো করে হেসে তাল মেলাতাম ঠিকই ,  কিন্তু জানতাম না তা ঘরে ফিরে কোন খাবার পাবো কি না ।  দৈনিক খাবারের মধ্যে ছিল ময়লা পুরনো গন্ধওয়ালা চালের ভাত ,  কচুর তরকারী ,  একটা ডিমভাজি যা ছয় টুকরা করা হতো ।  মেহমান আসলে তো বিপদেই পড়তাম ।  আমাদের নিয়মিত তরকারী ছিল মটর ডাল দিয়ে শুটকি ঝোল কিংবা কাঁচকলার ঝোল ।  ছয় টুকরার একটা ডিম মামলেট অবশ্য থাকতো ।  আহ কী অভাব ।  এমনকি ঈদের দিন কী খাবো তাও জানতাম না ।  কাপড়চোপড় কেনা তো বাহুল্য ছিল ।  
একবার ঈদের সময় ফুটপাত থেকে চল্লিশ টাকা দিয়ে একটা সাদা শার্ট কিনে ধুয়ে শুকোতে দিলাম ঈদের দিনের জন্য ,  কারন পাঞ্জাবী কেনার টাকা নেই ।  বন্ধুরা যখন আড়ং এর পাঞ্জাবী কিনতো ,  আমি দীর্ঘশ্বাস গোপন করতাম ।  লুকিয়ে একবার আড়ং গিয়ে সবচেয়ে সস্তা সুতীর পান্জাবীর দামটা দেখে আসলাম ।  ১৯৫ টাকা ।  আমার ভীষন ইচ্ছে করতো জীবনে একবার আড়ংএর পান্জাবী কেনার ।  দাম দেখে দীর্ঘশ্বাস ফেললাম ।  দুশো টাকা কোথায় পাবো ।  মাকে বলেছিলাম অবশ্য আড়ংয়ের সবচেয়ে সস্তা পাঞ্জাবীটার দাম ।  হয়তো মা বাবাকে বলেছিল সে কথা ।  ঈদের আগের দিন আমার চল্লিশ টাকার শার্ট উঠোনে শুকাতে দেখে বাবা ভাবলেন আমি মন খারাপ করছি ।  তাই দুশো টাকা হাতে দিয়ে বললেন পান্জাবীটা কিনে আনতে ।  টাকাটা নিতে আমার ভয় লেগেছে ,  কারন ঈদের বাজার করার টাকাও বাবার নেই ।  ঈদের দিন কী খাবো জানি না ।  হয়তো মা কোন ব্যবস্থা করে ফেলবে ।  চটপটি বা সেমাই ।  তো সেই ২০০ টাকা হাতে নিয়ে চৌমুহনীতে আড়ংএর শো রুমে গেলাম ।  সেই পান্জাবীটা নেড়ে চেড়ে দেখলাম ,  কিন্তু কেন যেন সাহস হলো না ।  বাসে করে চলে গেলাম কোতোয়ালির খাদি ঘরে ।  ওখান থেকে ১২০ টাকা দিয়ে খাদি পান্জাবী কিনলাম ।  ৮০ টাকা বাঁচলো ।  সে টাকায় ঈদের দিনের খরচ চলবে । 
অযোগ্য আমি মাস্টার্স পরীক্ষা শেষ করার পর একটা কোম্পানীতে যোগ দেই দুই হাজার টাকায় ।  সকাল সাড়ে সাতটা থেকে রাত এগারটা পর্যন্ত কাজ করতে হয় ,  কোন সাপ্তাহিক ছুটি নেই ।  তিন মাসে একদিন ছুটি ।  মাসে একদিন ছুটি ঘোষনা করা হলে কী যে খুশী লেগেছিল !  সেই আমি খারাপকে ভালো করে তুলতে লাগলাম ।  বাধ্য হয়ে কঠিন পরিশ্রম করা শুরু করলাম ।  বেতনের বেশীরভাগ চলে যেতো গাড়ীভাড়ায় ।  তবু মার হাতে এক হাজার টাকা দেই মাসে ।  সে টাকায় কী হয় তার খোঁজ রাখি না ।  কয়েক মাস পর বেতন একটু বাড়লো  -  ৩ হাজার ।  তখন বাবার হাতেও এক হাজার দেয়া শুরু করলাম ।  সেই টাকায়ই আমি খুশী ।  আমার মতো ছাত্র এর চেয়ে ভালো চাকরী পাবে না সেটা নিশ্চিত ।  
সেই আমি যখন চাকরীতে প্রমোশন পেয়ে ১০ হাজার টাকা বেতন পাওয়া শুরু করলাম তা আমার পরিবারের জন্য বিশাল একটা সুসংবাদ ছিল ।  প্রবল খরায় এক পশলা বৃষ্টি যেন ।  তারপর ধাপ ধাপ করে দ্রুত উন্নতির শিখরে পৌছালাম পাঁচ বছরের মধ্যে ।  গাড়ী কিনলাম ,  আধুনিক ফ্ল্যাট ভাড়া নিলাম ।  বিয়ে করলাম জাঁকজমকের সাথে ।  ফুটফুটে একটা কন্যার বাবা হলাম ।  এক বছর বয়স থেকেই আমার মেয়ে বাবা - মার মাঝখানে ঘুমানোর আরামটা শিখে ফেলে ।  কোনদিন এর ব্যতিক্রম হতে পারতো না ।  বয়স দুই বছর হবার পর নতুন বায়না ।  বাবার সাথে বাইরে যাবে ,  বাবার সাথে খেলবে ,  বাবার হাতে খাবে ,  বাবার বুকে ঘুমোবে ।  বাবা যেন ওর সব সুখ ।  বাবাও মেয়েকে ছাড়া একদন্ড থাকতে পারতো না ।  ছুটির দিনে কোথাও যেতো না মেয়েকে ছেড়ে ।  এত নেওটা ছিল বাবা - মেয়ে দুজন দুজনের ।  বছরে একবার সপরিবারে চলে যেতাম নেপাল ,  থাইল্যান্ড ,  মালয়েশিয়া ,  সিঙ্গাপুর ।  অতীতের সব কষ্ট কখন মুছে গেছে ।  শুধু সুখ ছিল ,  আহা কত সুখ  ।  আহা কত সুখ .  .  .  .  .  . আহা কত সুখ .  .  .  .  .  .  . আহা কত সুখ .  .  .  .  .  .  .  " 
আবুল হোসেনের সুখ - দুখের গল্পে আমি এতই বিভোর হয়ে গিয়েছিলাম যে দারুন চমকে উঠলাম যখন সে গল্পের মাঝখানে হঠাৎ   ' এক্সকিউজ মি ,  জাষ্ট এ মোমেন্ট প্লীজ '  বলে আমার দিকে পেছন পেছন ফিরে ব্রীজের রেলিংটা একহাতে ধরে প্যান্টের জিপার খুলে প্রাকৃতিক কর্ম শুরু করে দিল ।  
আমার অস্বস্তি লাগছিল হঠাৎ তার এরকম বেয়াড়া কান্ড দেখে ।  কিন্তু ওর গল্প শেষ হয়নি এখনো ,  যাই কী করে ?  প্রাকৃতিক কর্মটি শেষ করে আবুল হোসেন অস্তমিত সূর্যের পানে উদাস চোখ মেলে গুনগুন করতে লাগলো ।  আমি যে একজন পাশে আছি ,  আমার সাথে যে সে গল্প করছিল যেন ভুলেই গেছে ।  আমি কয়েকবার ডাকলাম ,  সে আমার দিকে কেমন অচেনা দৃষ্টিতে তাকালো ।  একটু আগের ঘটনা তার মনেই নেই বোধহয় ।  ঘটনার শেষটুকু জানতে না পেরে আমার ভেতরে একটা অতৃপ্তি কুটকট করতে লাগলো ।  কিন্তু সে আর আমার দিকে তাকালোই না ।  অন্য কোন ঘোর লাগা জগতে চলে গেছে ।  আমি আর পাগলকে ঘাটালাম না ।  অতৃপ্তি নিয়েই ফিরে এলাম ঘরে ।  ভাবলাম আরেকদিন গিয়ে খাতির করবো ।  ওর জন্য সিগারেটের প্যাকেট নিয়ে যাবো একটা ,  কিছু খাবারও ।  
কিন্তু পরদিন থেকে আবুল হোসেনকে ওখানে দেখা গেল না আর ।  কী করে তার এমন পাগলদশা  হলো ,  কেন সে ব্রীজের ঠিক সেই জায়গাটায় বসে থাকতো ,  কোন রহস্যের কিনারা হলো না ।  মানুষের জীবনের কত অদ্ভুত পরিণতিই না ঘটে ! 
নীড় সন্ধানী
২২ মার্চ ২০০৯







ফেলানন্দ



 ' ফেলানন্দ '  বলে কোন শব্দ বাংলা অভিধানে আছে কিনা জানা নেই ।  ব্যাপারটা সোনার পাথর বাটি ধরনের ।  পরীক্ষায় ফেল করে এক দঙ্গল ছোকরা আনন্দে ঘুরে বেড়াচ্ছে এরকম দৃশ্য খুব বাস্তব নয় ।  কিন্তু সেরকম একটা বিরল ঘটনার অংশীদার হয়েছিলাম ১৯৮৬ সালে ইন্টারমিডিয়েট পরীক্ষার পর ।  এলাকার ১৫ জন পরীক্ষার্থী বন্ধুর প্রত্যেকের কোন না কোন পরীক্ষা খুব খারাপ হয়েছিল ।  সবগুলো পরীক্ষা ভালো হয়েছে এরকম একজনও ছিল না ।  পত্রিকায় রেজাল্ট প্রকাশের আগের দিন টুটুল খবর দিল আজ বিকেলে সিটি কলেজের নোটিশবোর্ডে ফলাফল টাঙানো হবে ।  দুজনেরই ম্যাথ পরীক্ষা চরম খারাপ হয়েছে ।  অতীব দয়ালু টিচার হলেও বড়জোর বিশ - বাইশ দিতে পারবে ।  তেত্রিশ ওঠার কোন সম্ভাবনাই নেই ।  বাকীদের অবস্থাও নানান বিষয়ে একই ।  কেউ ফিজিক্সে ,  কেউ কেমিষ্ট্রিতে ,  কেউ ম্যাথে । 
টুটুল বললো  -  ' কুছ পরোয়া নেহি  -  মনটা শক্ত কর ।  পরাজয়ে ডরে না বীর ।  ষ্টেশান রোডে নতুন  ' ক্লিফটন '  নামে একটা এসি রেষ্টুরেন্ট খুলছে  ।  বিশাল মজার বিরানী ।  রেজাল্টে নাম না থাকলে আজকে ওইখানে রাতের দাওয়াত আমাদের ।  '  কয় কী হারামজাদা ।  বিরানী দিয়ে ফেল উদযাপন ?  আমি অবাক হয়েও চমৎকৃত হলাম ওর বুদ্ধিতে ।  টুটুল বরাবরই রসিক ।  সৈয়দ মুজতবা আলীর সব রস কাহিনী ওর মুখস্থ ।  আশ্বস্ত হলাম ।  
ফেলানন্দের আধ্যাত্মিক যুক্তিও বের করা গেলো ।  পাশ - ফেল সব আল্লাহর ইচ্ছা ।  ফেল নিয়ে মন খারাপ করে আল্লার ইচ্ছার বিরোধিতা করবো নাকি ?  দুজনে পঞ্চাশ - পঞ্চাশ একশো টাকা পকেটে নিয়ে সন্ধ্যার মুখে কলেজে গেলাম ।  প্রচন্ড ভীড় ।  উঁকি ঝুঁকি মেরে যা বোঝার বুঝে গেলাম ।  থার্ড ক্লাস থেকে দেখা শুরু করে সেকেন্ড ক্লাস পর্যন্ত হালকা চোখ ঘুরিয়ে বের হয়ে এলাম ।  নেই ।  থাকলেই অবাক হতাম । 
মন খারাপের ধার দিয়েও গেলাম না ।  সোজা হন্টন দিলাম ক্লিফটন পানে ।  তৃপ্তির সাথে পেটপুরে চিকেন বিরিয়ানী খেয়ে বোরহানির ঝাঁঝ ঢেকুর তুলতে তুলতে বাসায় ফিরলাম রাত নটার দিকে ।  মাকে বললাম -  দাওয়াত ছিল ,  খেয়ে এসেছি ।  রেজাল্ট বিষয়ে টুঁ - শব্দ করলাম না ।  রাত দশটার দিকে বন্ধুদের আনাগোনা বাড়তে লাগলো ।  ছাদে বসে ফিসফাস করতে করতে যতটুকু জানলাম পারভেজ বাদে পাড়ায় আর কেউ সরস্বতীর আশীর্বাদ পায়নি ।  
সমবেত বন্ধুদের বিমর্ষভাব লক্ষ্য করে টুটুল আর আমি ঝেড়ে কাশলাম ।  সমাবেশকে আমাদের ফেল পরবর্তী বিরিয়ানী ভোজনের সংবাদ দিলাম ।  শুনে ফেলটু সমাজ যেন প্রান ফিরে পেল ।  তাই তো ?  পাশ - ফেল আল্লাহর ইচ্ছা ।  আমরা কী তার চেয়ে বেশী বুঝি ।  আল্লা যা করছে ,  ভালোর জন্যই করছে ।  একজন বললো -   ' চল কাপ্তাই যাই কাল সকালে '  ।  দি আইডিয়া -  সাথে সাথে পরিকল্পনা হলো আগামীকাল সম্মিলিতভাবে ফেল উদযাপন করা হবে ।  কেউ দ্বিমত করলো না ।  কারন শহরের বাইরে কোথাও চলে গেলে অভিভাবক সমাজের কোপদৃষ্টি থেকেও রক্ষা পাওয়া যাবে ।   
পরদিন ভোরে ব্যস্ত হয়ে রওনা দিচ্ছি এমন সময় হকার পত্রিকা দিয়ে গেলো ।  প্রথম পাতায় ষ্ট্যান্ড করা নাদান ছেলেমেয়েদের হাসিখুশী মুখ ,  আমার ভেতরে কেমন গুড়গুড় করে উঠলো ,  অরুচি লাগলো তাকাতে ।  নিতান্ত অবহেলায় পত্রিকাটা সোফার তলায় ছুঁড়ে দিয়ে বেরিয়ে গেলাম ।  বাবা তখনো ঘুমে  -  মাকে বলেছি পিকনিকে যাচ্ছি । 
সারাদিন কাপ্তাই লেকে নৌকা নিয়ে ঘোরাঘুরি ,  পানিতে দাপাদাপি ,  রামের পাহাড় ,  সীতার ঘাট সবকিছু ঘুরে শিলছড়ি বাজারে এসে দুপুরের খাবার খেলাম শেষ বিকেলে ।  আহা কী স্বাধীনতা ,  কী আনন্দ ।  উচ্ছ্বাসের তোড় এত বেশী ছিল যে সীতার ঘাটে গোসল করার সময় সাঁতার না জানা আমি ঘাটের পাথরে পিছলা খেয়ে লেকের পানিতে পড়ে গেছি সেটা বুঝতে সবার মিনিট খানেক লেগেছিল ।  আমার মরন চিৎকারে মাঝি তৎক্ষনাৎ ঝাঁপিয়ে পড়ে আমাকে উদ্ধার করে ।  ভাগ্যিস টের পেয়েছিল নইলে ভবলীলা ওখানেই সাঙ্গ হতো ।  সেই মাঝির কাছে আমি আজীবন ঋনী । 
বিকেলের ফিরতি বাসে শহরমুখী যাত্রায়ও আনন্দের কমতি নেই পিকনিক ফেরত তরুন দলের ।  বাস থেকে নেমে রিকশায় ওঠার পরই আসল চিন্তা শুরু হলো ।  এলাকায় ইতিমধ্যে শোকের বন্যা বয়ে যাবার কথা ।  কলিজায় দুরু দুরু কম্পন ।  বাবার রাগী চেহারাটা কল্পনা করলাম । 
বাসায় ঢুকতেই মা বললো  -   ' আজ তো রেজাল্ট দিছে ।  ' 
আমি আজলের মতো বললাম -   ' তাই নাকি ,  কই দেখি ?  ' 
মা বললো  -   ' কী দেখবি ,  নেই তো ।  ' 
আমি যেন অবাক  -   ' নেই মানে ?  ' 
মা বললো  -   ' তোর রোল নেই ।  ' 
আমি আরো আজীব হলাম -   ' মা তুমি এসব কী বলছো ?  ' 
মা মন খারাপ করে বললো  -   ' তোর নাম তো ওঠে নাই পেপারে ।  কী করে যে এমন হলো ?  ' 
শুনে আমি চেহারায় তীব্র হতাশা ও ক্রন্দনপূর্ন বিমর্ষভাব ফুটিয়ে তোলার চেষ্টা করলাম ।  কতটা পারলাম জানি না ।  কিন্তু মায়ের মন যে তাতে গলে গেল টের পেলাম পরবর্তী সংলাপে । 
 -   ' মন খারাপ করিস না ,  বাবা ।  আরো কত ছেলেই তো ফেল করেছে ।  তুই একা না ।  তোর বাবা রাগ করেছে কিন্তু আমি তাকে বুঝিয়েছি ।  তুই আরো মন দিয়ে পড় ,  পরীক্ষা দিবি আবার ।  ' 
বাবাকে ম্যানেজ করা গেছে শুনে আমার বুকের ভেতর থেকে একটা বটগাছ নেমে গেল ।  পলিথিনের বালিমাখা ভেজা কাপড়গুলো খাটের নীচে চালান করে দিয়ে বাথরুমে ঢুকে গেলাম । 
পরদিন বিকেলে টুটুলকে নিয়ে একমাত্র পাশবন্ধু পারভেজের বাসায় গেলাম ।  ওর মা জানে না আমরা সবাই জামাতের সাথে ফেল করেছি ।  খালাম্মা আমাদের মিষ্টি খাইয়ে জানতে চাইলঃ
 -  ' তোমাদের কী খবর বাবা ?  ' 
 -  ' জী খালাম্মা মোটামুটি ।  ' 
 -  ' রেজাল্ট কী ?  ' 
 -  ' ভালো না ।  ' 
 -  ' ফেল ?  ' 
 -  ' না না ফেল হবে কেন ,  এই থার্ড আর কি ।  '  খুব লজ্জায় কোনমতে বলতে পারলাম ।  
কিন্তু ওখান থেকে বেরিয়ে টুটুল আমার উপর হুপপা গরম । 
 -  ' গাধা !  !  !  ,  তুই থার্ডক্লাস বললি কেন ?  মিথ্যে যখন বললি সেকেন্ডই বলতি ।   থার্ড তো ফেলের চাইতেও খারাপ ।  অনেকে ফার্স্ট ক্লাস মার্কস পেয়েও ফেল করে ।  কিন্তু থার্ডক্লাস তো জন্ম গাধা ।  তুই ডোবালি ,  খালাম্মার কাছে ইজ্জত রইলো না ।  ' 
ইজ্জত মারা যাবার ব্যাপারটা বুঝে আমি চুপ ।  চির হাঁটুবুদ্ধির আমি আসলে মিথ্যাটা  হালকা করতে গিয়েই গুবলেট করে ফেলেছিলাম ।  ভেবেছিলাম থার্ড ক্লাসের পরেই ফেলের অবস্থান ।  সেকেন্ড বললে মিথ্যাটা একটু কঠিনই হয়ে যায় কিনা ! 
একটা দারুন শিক্ষা হলো ।  কোন কোন ফেল থার্ড ক্লাসের চেয়েও সম্মানজনক । 
নীড় সন্ধানী

১৯ মার্চ ২০০৯






জানিদুস্ত



পুটুল বা পুটলা আমার বাল্যকালের জানিদুস্ত ।  ক্লাস থ্রী থেকে শুরু  ।  প্রথমে সাধারন ক্লাসমেট ,  তারপর জানিদুস্ত ।  দোস্তামি গাঢ় হবার একটা ঘটনা আছে ।  
একদিন বাংলা ও অংক ক্লাসের বিরতিতে ছেলেমেয়েরা ক্লাসে বাঁদরামির রিহার্সাল দিচ্ছিল ।  পুটুল হঠাৎ একটা চিরকুটে কি জানি লিখে  আমার সামনে দিল ।  খুলে দেখি লেখা আছে  ' হাসান + শামী '  ।  শামী আমাদের ক্লাসের সবচেয়ে শান্ত ভদ্র সুন্দর মেয়েটা ।  আমি তো চরম হাবা ,  তাই ব্যাপার কিছু বুঝি নাই ।  কিন্তু নব্য চোট্টামি বুদ্ধিতে মনে হলো এর একখান পাল্টা জবাব দেয়া দরকার ।  কিছু না বুঝেই লিখলাম  ' পুটুল + লাভলী '  ।  লাভলী আমাদের ক্লাসের ফার্স্টগার্ল এবং সবচেয়ে লম্বা মেয়ে ।  লিখেই বুঝলাম যথাযোগ্য উত্তর হয়েছে ।  কারন পুটলা লাভলীর নাম দেখে মজা পেল ।  হাসাহাসি করে চিরকুট দুটো ক্লাসের বাইরে ফেলে দিয়ে আসলাম দুজনে ।  
টিফিন পিরিয়ডে দফতরী এসে বললো ,   ' হেডস্যারে বুলায় '  ।  আমার পেটে কী একটা ভয়ানক পাক দিল ।  স্যার মানে যম ,  আর এখন ডাক দিয়েছে হেডস্যার ।  না গিয়ে উপায় নেই ।  দুজনেই গেলাম এবং দেখলাম হেডস্যার চোখ লাল করে বসে আছে ,  হাতে আমাদের সেই চিরকুট দুটো ।  কেউ হেডস্যারকে কাগজ দুটো কুড়িয়ে এনে দিয়েছে ।   ঘটনা বুঝলাম ,  তবে অপরাধটা ঠিক মালুম হলো না ।  অংক খাতায় একের সাথে দুই যোগ করা যায় ,  কিন্তু মানুষের সাথে মানুষের নাম যোগ - বিয়োগ করলে অসুবিধা কোথায় । 
আত্মপক্ষ সমর্থনের কোন সুযোগ না দিয়ে গমগমে গলায় হুকুম এলো ,   ' স্কুল ছুটি না হওয়া পর্যন্ত দুজন দুজনের কান ধরে এখানে দাঁড়িয়ে থাক ।  '  
বিমর্ষমুখে দুজন দুজনের কান ধরে দাড়িয়ে আছি ।  চোখাচোখি হতেও লজ্জা লাগছে ।  হঠাৎ মৃদু আলোড়নের শব্দ এলো বাইরে থেকে ।  তাকিয়ে দেখি কয়েক ডজন বিনোদন পিয়াসী বালক -  বালিকা হেডস্যারের জানালায় ভীড় করে দাড়িয়ে আছে ,  পর্দা ফাঁক করে সিনেমা দেখছে ।  তাদের চাপা হাসির শব্দই ভেসে আসছিল ।  এরকম একটা দৃশ্যের জন্য বহুকাল যেন অপেক্ষায় ছিল তারা ।  লাভলীকেও দেখা গেল ভীড়ের মধ্যে ।  অপমানের রক্তসরনে আমাদের দুজনের কান ফেটে যাবার দশা ।  তার মধ্যেও বুঝলাম এটা লাভলীরই কাজ ।  ওই শয়তান মেয়েটা নিশ্চয়ই কাগজটা কুড়িয়ে হেডস্যারের হাতে দিয়েছে ।  তোর কোন ক্ষমা নাই -  পুটুল আর আমি ফিসাফিসি করে চোখাচোখি প্রতিজ্ঞাবদ্ধ ।   প্রতিশোধের ঘটনাটা ঘটেছিল ২৪ ঘন্টার মধ্যেই ।  সেই গল্প আরেকদিন ।  
কিন্তু সেই ঘটনার পর পুটুল আর আমি জানিদুস্ত হয়ে গেলাম ।  বিএ পাশ করার পর পুটুল চাকরী নিয়ে দেশের বাইরে চলে গিয়েছিল ,  সেও আজ প্রায় বিশ বছর ।  আমিও বাসা বদলে অন্য এলাকায় চলে যাই ।  ওর সাথে কোনরকম যোগাযোগ ছিল না ।  কয়েকমাস আগে স্কুলের একটা পুনর্মিলনী অনুষ্ঠানে এক বন্ধু সামনের সারিতে বসা কালো ,  মোটা ,  টেকো ,  আধাপাকা চুলের একটা মাথা দেখিয়ে বললো  -   ' এটাকে চিনতে পারিস ?  '  আমি বললাম  -  ' না '  ।  বন্ধুটি বললো  -   ' এই হলো পুটুল '  ।  
 ' অ্যাঁ বলিস কী ?  এই টাউক্যা আমাদের সেই পুটলা ?  আমার জানিদুস্ত ?  '  আমি খুশীতে এক লাফে গিয়ে পুটলার সামনে দাঁড়ালাম ।   বলতে ইচ্ছে হলো  - এই টেকো আমাকে চিনতে পারিস ?  কিন্তু মুখে বললাম -   ' চেনা যায় ?  ' 
পুটুল গভীর ভাবে আমাকে নিরীক্ষা করলো মিনিট খানেক ।  তারপর ভদ্রলোকী ভাষায় বলে উঠলো -   " আরে আপনাকে আমার তখন থেকেই চেনা চেনা মনে হচ্ছিল ,  আপনার সাথে শারজায় পরিচয় হয়েছিল না ?  কেমন আছেন ব্রাদার ?  " 
আমি ধপাস করে পাশের চেয়ারে বসে গেলাম ।  দম নিয়ে পুটলার কলারটা চেপে ধরে টাক মাথায় একটা চাটি মারার প্রস্তুতি নিচ্ছি । 
নীড় সন্ধানী

১৭ মার্চ ২০০৯






একটি ফোনালাপ এবং কতিপয় ভাবনা



 - হ্যালো মাহমুদ
 - কে বলছেন ? 
 - আমি ,  চিনতে পারছেন না ? 
 - অ ,  আচ্ছা ,  কেমন আছেন ? 
 - ভাল ,  অনেকদিন দেখি না ,  ঘুমোচ্ছেন নাকি ? 
 - না ,  এমনি শুয়ে আছি
 - অনেকদিন পাড়ায় যাই না ,  ভাবলাম আপনাকে বিরক্ত করি ,  বাসায় আছেন এখন ? 
 - আছি
 - আমি আসতে পারি বিকেলের দিকে
 - আমিতো ওই এলাকায় থাকি না
 - বলেন কী ?  জানি না তো ?  এখন কোথায় থাকেন ? 
 - বাকলিয়া ,  গতমাসে এসেছি ,  কাউকে বলা হয়নি
 - অ ,  অফিসের কাছাকাছি চলে এসেছেন
 - জী
 - বাসার সবাই কেমন আছে ? 
 - বাসায় আর কেউ নেই
 - নেই মানে ? 
 - মা তো আগেই গ্রামে চলে গিয়েছিল ,  বাবার রেখে যাওয়া জমিগুলো দেখাশোনা করার কেউ নেই ।  জমিজমা সব চাচার দখল করে নিয়েছে ,  মামলা ছাড়া হবে না ,  মামলার অনেক খরচ ,  নিজেই চলতে পারিনা ,  মামলা কীভাবে চালাবো ।  চাকরীটা এখনো আছে ,  মাঝে মাঝে বেতন পাই ,  অর্ধেক ।  বাসাভাড়া দিতে পারতাম না ,  তাই মেসে উঠেছি ।  ঝাড়া হাত পা । 
 - বাকী ভাইবোনরা কোথায় ,  গ্রামে ? 
 - জী গ্রামে চলে গেছে ,  বড় আপা তো অসুস্থ জানেন ,  ৪০ পেরিয়েছে বয়স ,  ওর বিয়ে হবে না কখনো ।  মাও অসুস্থ এখন এইসব ঝামেলায় । 
 - ভাবী ,  মানে আপনার প্রাক্তন বউয়ের কী খবর
 - হা হা হা ,  প্রাক্তন বউ ,  ভালোই বলেছেন ,  কাবিনের পাঁচ লাখ দিয়েই তো ফতুর হলাম ,  এরপর যোগাযোগ নেই আর ।  ডিভোর্সের পর কে আর যোগাযোগ রাখে । 
 - আর বিয়ে করবেন না ? 
 - নাহ ,  সেই ভুল আর করবো না ।  এখনতো সামর্থ্যই নেই । 
 - আমাদের সেই আড্ডার দিনগুলো কী হারিয়ে গেছে ? 
 - দিন হারায়
 - অফিস থেকে ফিরে কী করেন ? 
 - তা অনেক কিছু করি ,  খুব ব্যস্ত থাকি ,  সেই পুরোনো রাজনীতিতে ফিরে গেছি আবার
 - বলেন কী ,  জেল থেকে ফিরে আর কখনো রাজনীতি করবেন না বলে খত দিয়েছিলেন না সরকারের কাছে ? 
 - জীবনে তো অনেক খত দিয়েছি ,  এবার খত তুলে নেবার পালা
 - বিদ্রোহ করবেন ? 
 - হা হা হা ,  রাজনীতিতে ফিরে যাওয়া কী বিদ্রোহ হলো ? 
 - না ,  তবে রাষ্ট্রদ্রোহ মামলা তো ,  তাই ভয় হয় আপনার জন্য
 - আমার হারাবার কী আছে আর ,  দরিদ্র শ্রমিকদের স্বার্থে কাজ করা যদি দেশদ্রোহী হয় ,  তাতেই আমি রাজী ,  তাই আবার ফিরে গেলাম
 - সাবধানে থাকবেন
 - আছি ,  এবার এত সহজে ধরা দেবো না । 
 - বাসায় আসবেন একদিন
 - সময় হয় না , 
 - ছুটির দিনে কী করেন ? 
 - লেখালেখি করি
 - কী লিখছেন
 - পার্টি থেকে কাজ দিয়েছে একটা ,   ' বিশ্বমন্দায় পুজিবাদের সংকট '  নিয়ে একটা পেপার রেডী করছি এ মাসেই শেষ করে জমা দিতে হবে । 
 - অ ,  আচ্ছা ।  ভাল থাকবেন
 - নিশ্চয়ই
 - রাখছি
 - জী
ফোন রেখে মনটা খারাপ হয়ে গেল ।  মাহমুদের সাথে প্রায় দশ মাস পর কথা বললাম ।  এই মাহমুদকে দশ বছর আগের মাহমুদের সাথে মেলাতে পারি না ।  জীবন কোন কোন মানুষকে এমন বঞ্চনা করে !  বউ চলে গেছে ,  চাকরি থেমে গেছে ,  জেলের ঘানি টেনেছে ,  পারিবারিক সম্পত্তি হুমকির মুখে পড়েছে ,  বড়বোনের অসুস্থতা হিস্টিরিয়া চরমে উঠেছে ,  দুমাসের ব্যবধানে বাবা হার্ট অ্যাটাকে ,   ছোট ভাইটা গাড়ীচাপায় দুম করে মরে গিয়েছে ,  এই সবগুলো সমস্যার যৌথ সুত্রপাত মাহমুদের জীবনকে উলটপালট করে দিয়েছিল ।  দু - তিন বছরের মধ্যে হাসিখুশী চেনা মানুষটা কেমন রূঢ় অচেনা হয়ে উঠেছিল ।  প্রতিটা আঘাত যেন তার চেহারায় ছাপচিত্র এঁকে গিয়েছে । 
আমরা মাহমুদ থেকে দুরে থাকি ।  মাহমুদের দৈন্যতার জন্য নয় ।  মাহমুদের রাজনৈতিক অবস্থানে ।  আমাদের কারো বোধে মননে কাজ করে না কেন মাহমুদ রাজনীতি করার জন্য এমন একটা দল বেছে নিল যাকে কেউ চেনেনা পুলিশ আর টিকটিকি বাদে ।  এমনকি মাহমুদ যে রাজনীতি করে এটাও জেনেছি অনেক পরে ।  মাহমুদ যখন রমজানের প্রথম দিনে পুলিশের হাতকড়া পড়ে জেলখানায় ঢোকে তখন জেনেছি মাহমুদ নিষিদ্ধ এক বাম দলের সাথে ওতপ্রোত ভাবে জড়িত দীর্ঘদিন থেকে ।  সেই থেকে মাহমুদকে ভয় পাওয়া শুরু করি ।  ভয় মাহমুদকে না ,  মাহমুদের সাথে যোগাযোগের সুত্রটাকে ।  মাহমুদের উপর টিকটিকির নজর ।  সুতরাং মাহমুদের বাসায় দিবারাত্র যে আড্ডা হতো পুলিশের খাতায় নিশ্চয়ই সেই আমলনামার রেকর্ড আছে ,  তাতে অপরাধ সহযোগীর তালিকায় আমাদের নাম থাকলেও অবাক হবার কিছু নাই ।  তবু বাংলাদেশের পুলিশ আমাদের ধাওয়া করেনি কখনো ,  করেছে মাহমুদকে ।  তা সত্ত্বেও আমরা এখন মাহমুদের আশপাশ মাড়াই না রিস্ক নিতে চাই না বলে ।  
আজ সকালে ফোনের বোতাম টিপে মাহমুদের নামটা যখন স্ক্রীনে আসলো ,  ভাবলাম এই সেই পড়ুয়া বন্ধু এখন জেলফেরত ঘুঘু ।  জীবন যাকে নিদারুন বঞ্চনা করেছে তবু জীবনের প্রতি কেমন তাচ্ছিল্য ছুড়ে দিয়ে মাহমুদ ফিরে গেছে নিষিদ্ধ রাজনৈতিক জীবনে ।  জেল থেকে ফেরার পর যখন তার বাসায় যাই ,  আমাদের চা সিগারেট দিয়ে আপ্যায়ন করে ।  বলে ,  জেলে নাকি আগের চেয়ে অনেক বেশী আরাম ।  খোঁচা খোঁচা দাড়িতে ভগ্নমলিন চেহারায় রাজবন্দীর তৃপ্তি ।  
আমাকে বেনসনের প্যাকেটটা এগিয়ে দিয়ে বলে ,  জেলগেটে এক শুভাকাংখী দিয়েছে ,  আপনার জন্য রেখেছি ।  আমার এখন এসবে পোষায় না ।  আমি এখন আকিজ বিড়ি খাই ।  এটা জেলখানার নিজস্ব মুদ্রা ।  বিড়িতেই লেনদেন সব ।  বারবার যেতে হবে তাই অভ্যেস করে ফেলেছি । 
আমি মাহমুদের জীবনকে দেখি এবং আমার কথা ভাবি ।  শ্রেনী সংগ্রামে মাহমুদ কী আমার বিপরীত ট্রেনের যাত্রী ?  মাহমুদের সংগ্রাম কী আমাদের বিরুদ্ধেই না ?  
নীড় সন্ধানী






তোকে আমার এখন ভালো লাগছে না ,  বন্ধু ! 



দুদিন আগেও পৃথিবীর সুখী মানুষদের একজন ছিলি তুই ।  প্রিয় দুই সন্তানকে স্কুলে নামিয়ে নটার অফিসে কখনো কখনো সাড়ে নটায় পৌঁছে গেছিস কোন কোনদিন ।  দেরীতে বিয়ে করেও দুশ্চিন্তায় ভুগিসনি সন্তান বড়ো হতে হতে তুই বুড়িয়ে যাবি ।  আড্ডায় তোর উচ্ছ্বাস আর উচ্চকন্ঠ দেখে বোঝা যেতো না বয়সটা ৪৫ নাকি ২০ ।  টাকাকড়ির কিছু অংশ যে ভবিষ্যতে সঞ্চয়ের জন্যও রাখতে হয় ,  হোটেলে বিল দেবার সময় সেটা কখনো মনে রাখিস নি ।  চা সিগ্রেট নাস্তা লাঞ্চ ডিনার যাই হোক ,  তুই থাকলে আর কেউ পকেটে হাত দিতে পারতো না ।  সবার পকেটের টাকা পকেটেই থেকে যেতো । 
আটঘন্টা অফিসের পর আরো আটঘন্টা কাটতো মানুষের পেছনে ঘুরে ঘুরে ।  তারা হয় অফিসের কলিগ ,  নয় কোন আত্মীয় ,  অথবা এলাকার কোন দুস্থ মানুষ ।   কারো না কারো সমস্যায় প্রতিদিন আছিস তুই ।  যখনই ফোন করতাম ,  শুনতে হতো ওকে হাসপাতালে দিয়ে আসলাম কিংবা ওকে ডাক্তার দেখিয়ে আনলাম অথবা কন্যাদায়গ্রস্থ অমুকের মেয়ের বিয়ের ব্যবস্থা করলাম ,  তমুকের ঘরে রান্না হয় নাই ,  দুটো বিরানীর প্যাকেট দিয়ে এলাম ।  এরকম ক্ষুদ্র ক্ষুদ্র অসংখ্য অকাজে ব্যস্ত তোর সময় । 
মাঝে মাঝে আমি / আমরা বিরক্ত হতাম ।  জীবনে কি কোনদিন এরকম কিছু শুনবো না ,  দোস্ত বাসায় শুয়ে শুয়ে মুভি দেখছি অথবা পতেঙ্গায় বেহুদা হাওয়া খেয়ে বেড়াচ্ছি ?  আসলেই ওরকম সময়গুলো খুব দুর্লভ ছিল তোর ।  তাই বলে পরিবারকে অবহেলা করেছিস সেই কথা ঘুনাক্ষরেও বলতে পারবে না কেউ ।  ঘরে আরো পাঁচজন থাকতেও অসুস্থ বাবাকে রাত দুটোয় উঠে বাথরুম করিয়ে পরিষ্কার করার কাজ খুব বেশী মানুষ করে না ।  বন্ধুদের চোখে তোর দোষ খুঁজে পাওয়া ভার থাকলেও অতিরিক্ত পান দোষ কখনো কখনো পীড়া দিয়েছে ।  এত খাস নে ,  পেট বেড়ে গেছে ,  কোনদিন না জানি স্ট্রোক করবি ।  যদিও সেই দোষে নিজের বাদে আর কারো ক্ষতি হয়নি । 
সেই তোকে আমার এখন ভালো লাগছে না ।  আমার খুব কষ্ট হচ্ছে ,  এত অসহ্য বোকা কেন তুই ?  কেন এত সহজে বিশ্বাস করিস ?  কেন বুঝতে পারিসনি তোর জন্য এমন কঠিন ফাঁদ পাতা ছিল তোর সহজ টেবিলেই ।  যারা ফাঁদ পেতেছে তাদের কেউ কেউ একদিন তোর উপকারের স্বাদ গ্রহন করেছিল ।  অজানা প্রতিশোধ গ্রহনের আনন্দে আজ তারা হেসে দাপিয়ে বেড়াচ্ছে বাইরে ।  আর তুই কারাগারের অন্ধকার প্রকোষ্ঠে ।  জীবনের প্রথম ঈদটা কাটবে গারদের ওপাশে ।  তোর দুটো সন্তান এবার বাবাহীন ঈদ পালন করবে ।  আমি তোর বাসায় গিয়ে শান্ত্বনা দেবার সাহস পাইনি বলে এখানে দুকলম লিখে শান্ত্বনা দিচ্ছি নিজেকেই । 
 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
লেখা শেষ করেই মনে পড়লো ,  থানা হাজতে যখন তোকে দেখতে যাই তখন ভেবেছি তোর ভয়ার্ত মুখটা দেখবো এবার ।  ভয় পেলে তোর চেহারা কেমন হয় আগে দেখিনি ।  তুই সবাইকে অভয় দিতি ,  এবার কেমন হবে তোর ভয় ?  কিন্তু না ,  ভয় নেই তোর চোখে ।  সেই পুরোনো হাসি তোর মুখে । 
কথা শেষে ফিরে আসার সময় বললি ,   " দুটো বিস্কিটের প্যাকেট কিনে দিতে পারিস ?  " 
বললাম ,   " খিদে পেয়েছে তোর ?  আরো কিছু আনি ?  " 
তুই তখন বললি ,   " না না আমার খিদে নেই ।  ওই যে ওরা ,  দুপুর থেকে না খেয়ে আছে ,  খুনের আসামী ,  রিমাণ্ডের ডাকে এসেছে ,  একটু পরেই ওদের কঠিন মার খেতে হবে নাকি ,  তার আগে আমি ওদের কিছু খাওয়াতে চাই ।  " 
এমন অদ্ভুত কেন তুই ? 






এলেবেলে দিনপঞ্জি



রাতে ঠিকমতো ঘুম না হওয়াতেই বোধহয় বারবার হাই ওঠে ।  বারবার হাই ওঠা খারাপ লক্ষণ ।  যখন হাত এবং মগজ কোনটাতেই কাজ থাকে না তখনই হাইগুলো উঠে ।  হাই উঠার ঘন্টাখানেক পরই কপালের দুপাশ পিনপিন করতে শুরু করবে ।  পিনপিনটা মৃদু থেকে তীব্রতার দিকে যেতে যেতে সমগ্র মস্তিষ্কের নেটওয়ার্ক জুড়ে ঝিমঝিম করে বাজতে শুরু করবে ।  চোখের সামনে যত আলো আছে সবকিছু অসহ্য ঠেকবে ।  মাথাটা কোথাও ঠেকানোর জায়গা খুঁজবে ।  চোখটা অন্ধকারের আশ্রয় চাইবে ।  কোনটাই যখন হবে না তখন তীব্র বেগে আঘাত করতে শুরু করবে মাইগ্রেন ঝড় ।  কমপক্ষে ১২ ঘন্টা ধরে এই ঝড় চলবে ।  তারপর ব্যথানাশক এক শান্ত্বনা পুরস্কারের স্পর্শে ধীরে ধীরে স্তিমিত হয়ে আসবে ।  ততক্ষণে শরীরের কোষগুলো সমস্ত শক্তি হারিয়ে আত্মসমর্পন করে বসেছে । 
সোমবার দুপুর থেকে মধ্যরাত পর্যন্ত এই রুটিন অব্যাহত ছিল ।  মাঝে কিছু স্মৃতির যন্ত্রণা ,  অবচেতনের বঞ্চনা এসে নির্ধারিত ঘুমের ট্রেনটা লেট করিয়ে দিল ।  দশটার ট্রেন ছাড়লো রাত দেড়টায় ।  মাঝপথে কলিংবেল ,  আড়াইটায় ।  একবার ,  দুবার ,  তিনবার ।  কে ?  এত রাত কে ডাকে ?  
অন্ধকারে উঁকি দেই ,  কেউ নেই ।  কারো থাকার কথা না ।  কিন্তু কেউ বাজিয়েছিল ,  কেউ একজন ।  ভুতপ্রেতে বিশ্বাস নেই ।  কংক্রিটের শহরে ওসব নেই ।  বিদ্যুত বিভ্রাট মেনে নেই ।  আমার ঘুম স্পর্শ করার আগেই অ্যালার্ম বাজে ।  ওর কোন দোষ নেই ।  ওকে বলা হয়েছিল এই সময়ে বাজতে ,  বেজেছে ।  বাজুক । 
অ্যালার্ম বন্ধ করে আড়মোড়া ভেঙ্গে আবারো শুয়ে পড়ি ।  কটা বাজে ?  ঘড়িটা দেখা যায় না অন্ধকারে ।  কাছের ঘড়ি খালি চোখে দেখি না ।  চশমা নেই হাতের কাছে ।  উঠে গিয়ে পেড়ে নিতে ইচ্ছে করছে না ।  আগে ভালো ছিলাম ,  চশমা দেবার পর থেকে ঝাপসা হয়ে আসছে পৃথিবী ।  
নাহ ,  শুয়ে থাকার মানে নেই ।  উঠে পড়ি ।  পানি খাই ।  হাতমুখ ধুয়ে টিভিরুমে যাই ।  বাতি জ্বালাই ।  রিমোট টিপি ।  জার্মানীকে হয়রান বানাচ্ছে আলজেরিয়া ।  আমি কার পক্ষে ?  ব্রাজিলের খেলা এবার পছন্দ না হওয়াতে প্রতিদিন নতুন প্রিয় দল বানাই ।  যে ভালো খেলবে তার পক্ষে আজ ।  কে ভালো খেলে ?  জার্মানী ?  না আলজেরিয়া ।  দুদলকেই চালাক মনে হয় । 
নাইজেরিয়াও চালাক ছিল ।  তবু হেরে গেল ।  ওস্তাদের মার শেষ রাতে ।  ফ্রান্স দোনোমোনো খেলেও শেষ অংকে বাজীমাত করলো ।  নাইজেরিয়া কালকে ফ্লাইটে চড়ে বসবে ।  আফ্রিকা থেকে দুটো দল অন্ততঃ খেলছে ।  এবার কাপ নেবে কে ?  ইউরোপ না ল্যাটিন আমেরিকা ?  নতুন কোন দেশ যদি হয় ।  কোস্টারিকা পছন্দ হয়েছে ।  মাথায় ঝড় থাকলে এসব ভাবা যায় না ।  ঝড় থেমেছে ,  ব্যথা নেই ।  ঘুম দরকার ।  সকালে অফিস ।  ঘুম যাই । 
 [ কপিরাইট :  মাইগ্রেনাসক্ত বেতাল মস্তিষ্কের ] 






আমার শহর নোংরা রাখার অধিকার আমারই !  তবু মাননীয় চট্টল মেয়র .  .  .  . 



১৮৬৩ সালে চট্টগ্রাম মিউনিসিপ্যালিটির জন্মলগ্নে নগরবাসীর পয়ঃপ্রণালীতে নিয়ন্ত্রণ আনার জন্য নগরীর চার কোনায় দশটি করে চল্লিশটি বাঁশের তৈরী পাবলিক টয়লেট বানানো হয়েছিল এবং ঘোষণা করা হয়েছিল নগরবাসী এসব নির্দিষ্ট স্থান বাদ দিয়ে যত্রতত্র প্রকৃতির ডাকে সাড়া দিতে পারবে না ।  তার প্রতিবাদ আন্দোলনে একদল নগরবাসী পাবলিক টয়লেটগুলো আগুন দিয়ে পুড়িয়ে দিয়েছিল ।  প্রতিক্রিয়া হিসেবে বৃটিশদের পাল্টা অ্যাকশানে শহর থেকে অর্ধেক লোক গ্রামের দিকে চলে গিয়েছিল ।  কারণ শহরে থাকতে হলে মিউনিসিপ্যালিটি ট্যাক্স গুনতে হবে এবং নিয়মকানুন মানতে হবে ।  মানুষ এসব নিয়ম মানতে রাজি না ।  আমার দেশে আমি যেখানে খুশী হাগবো তুমি বলার কে ? 
এরপর আমরা দুবার স্বাধীন হলাম ।  এবং গণতন্ত্রের মালিকানাও পেয়ে গেলাম ।  এখন স্বাধীনতা ও গণতন্ত্রের জোরে আমরা নালা নর্দমা রাস্তা ঘাট যেখানে যা খুশী ময়লা আবর্জনা দিয়ে ভরিয়ে রাখতে পারি ।  দুদিনের বৃষ্টিতেই নগরীর অর্ধেক একতলা বাড়ি পানির নীচে তলিয়ে যায় ।  তাতে কী ?  আমরা তো স্বাধীন দেশের মানুষ ?  গণতান্ত্রিক অধিকার তো আমার বিশাল অর্জন ।  এই শহরের রাস্তায় জাল ফেলে মাছ ধরার সুযোগ পেলে তোমার বলার কী আছে ? 
পৃথিবীর সব দেশে নগরে বাস করতে হলে কিছু নাগরিক দায়িত্বও পালন করতে হয় ।  কিন্তু এই দেশের নগরগুলো কখনো সে দায়িত্বকে গুরুত্ব দেবার কথা ভাবেনি ।  আমরা এমনকি জানি না কোন জিনিস নর্দমায় যাবে কোন জিনিস ডাস্টবিনে ।  রাষ্ট্রকেও এই ব্যাপারে উচ্চবাচ্য করতে দেখি না ।  
চট্টগ্রাম নিউমার্কেটের পাশে রাস্তার মধ্যখানের আইল্যাণ্ডে ময়লা ফেলে আশপাশের লোকজন ।  কারণ ফুটপাতে যেখানে ডাস্টবিন আছে সেখানে ফেললে ফুটপাত দখল করে দোকান করতে পারবে না হকারসমাজ ।  ময়লা ফেলার চেয়ে হকার সমাজের অধিকার আগে । 
নগরীর প্রথম বৃহত্তম ভাগাড় অপর্নাচরণ স্কুলের দেয়ালে ।  দেয়াল উপচে ময়লা আবর্জনা স্বচ্ছন্দে উঁকি মারতে পারে ক্লাস রুমে ।  দুর্গন্ধের কথা বলাই বাহুল্য ।  দুর্গন্ধের সাথে শিক্ষাগ্রহন করলে তা হজম হবে না বলে কোথাও লেখা নেই । 
এই সবই আমার নাগরিক অধিকার ।  আমার শহর নোংরা রাখার অধিকার আমারই । 
সুতরাং মাননীয় মেয়র ,  মনে হতে পারে আপনার জন্য দুই প্যারা সাফাই গাইলাম ।  
কিন্তু কথা হলো ,  আমরা না হয় গণতন্ত্রের অধিকার প্রয়োগ করলাম ,  কিন্তু আপনার নর্দমা পরিস্কারক লোকজন কি আদৌ আছে এই শহরে ?  নাকি তারা বিরক্ত হয়ে গ্রামে চলে গেছে ?  ডাস্টবিন থেকে ময়লা সরে না ,  নর্দমা পরিস্কার হয় না ,  যেখানে নর্দমা দরকার সেখানে নর্দমা নেই ।  গত বিশ বছরে রাস্তাঘাটের কাজ যাই হোক ,  কোন নতুন নর্দমা কি তৈরী হয়েছে চট্টগ্রামে ?  ১০ লাখ মানুষের যুগে যে নর্দমা ছিল ৭০ লাখ মানুষের যুগেও একই নর্দমায় চলবে ?  বর্ষাকে দোষ দেই কোন মুখে ,  বর্ষা তো নতুন কিছু না ।  বর্ষা এলে বৃষ্টি পড়ে সে তো কালিদাস যুগের আগ থেকেই ।  আপনারা কেন বর্ষার জলের পথে পথে বাধা তৈরী করে নগরজুড়ে বিশৃংখলা তৈরী করেছেন ? 
বছর বছর ধরে এসব কথা আমরা বলতেই থাকি ।  পরস্পর বিরোধী দোষারোপও চলতেই থাকে ।  তারপর বর্ষা একটু স্থির হলে সব ভুলে আগের অবস্থায় ফিরে যাই ।  আগামীতেও কি এভাবেই চলবে ? 
চালাতে চাইলে চলুক ।  কিন্তু আমার ব্যক্তিগত অনুরোধ ।  আর যদি কিছু করতে না পারেন ,  চট্টগ্রামকে অন্ততঃ  ' শহর '  নামক প্রহসনের তালিকা থেকে বাদ দিয়ে  ' গ্রাম '  হিসেবেই বিবেচনা করুন ।  আমরাও নিস্তার পাই মিউনিসিপ্যালিটি ট্যাক্স নামক অকার্যকর টোল থেকে । 






এক বৃষ্টি দিনের চড়ুইভাতি



সকালের বৃষ্টির ঝাঁঝালো শব্দ ছাপিয়ে টিঁউটিঁউ করে একটা কোলাহলময় মিষ্টি শব্দ কানে এলো ।  শব্দটা তেমন জোরালো না ।  একটু খেয়াল করে শুনলেই বোঝা যাচ্ছে ।  শব্দের উৎস খুঁজতে জানালার দিকে চোখ গেলে দেখলাম একজোড়া চড়ুই কার্নিশের আড়ালে বসে পালকের পানি ঝাড়ছে তিরতির করে ।  আমি  জানালার এপাশে ।  ওরা নীলচে কাঁচের আড়ালে আমাকে দেখতে না পেলেও আমি ওদের স্পষ্ট দেখতে পাচ্ছি ।  পাখির জগত প্রায় সবসময় জুটিময় ।  তবে হলিউডের অ্যাকশান মুভিতে যেমন পুরুষের পাশে জোর করে একটা নারী চরিত্রকে বসিয়ে দেয়া হয় সেরকম আরোপিত কিছু না ।  প্রকৃতির স্বাভাবিক নিয়মে ওরা পাশাপাশি থাকে । 
পাশাপাশি থাকলেও ওরা কি একই জুটি কিনা সেটা নিশ্চিত হতে পারি না ।  মানুষের চোখে সব চড়ুই একই চেহারার ।  কোনটি কার জুটি তা বোঝা মুশকিল ।  ওরা কি নিজেদের জুটি চিনতে পারে ?  পারে নিশ্চয়ই ।  নইলে অনাচার দুরাচারে ভরে যেতো পক্ষী সমাজ ।  পাখি সমাজে বিয়ের প্রচলন নেই ।  মানুষ ছাড়া আর কারো বিয়েশাদীর ঝামেলাও নেই ।  যে যার মতো জুটি পছন্দ করে ।  তবু কোথাও অনাচার অজাচার নেই ।  পশুপাখি সমাজ মানব সমাজের চেয়ে অনেক বেশী গোছানো আর নিয়ন্ত্রিত ।  বলা হয় ,  মানুষকে সভ্য নিয়ন্ত্রিত যৌনজীবন যাপনে বাধ্য করার জন্য বিবাহ প্রথার প্রচলন হয়েছিল আদিযুগে ।  আসলেই কি তাই ?  মানুষকে তাহলে সৃষ্টি সেরা জীব বলা যায় কিসের যুক্তিতে ।  যে মানুষ বিয়ের শৃংখলে না থাকলে অসভ্য হয়ে যায় ,  সেই মানুষ কি করে সেরা প্রাণী হলো ?  কেন হলো ?  জ্ঞান বুদ্ধি বিবেকের পাল্লা ভারী বলে ?  সব জ্ঞানবুদ্ধি কি মঙ্গলময় কাজে লাগানো হয় ?  নাহ ,  মানুষকে আমি ঠিক শ্রেষ্ঠত্বের পাল্লায় ফেলতে পারি না । 
কিচির মিচির শব্দের ধাক্কায় আমি ভাবুক জগত থেকে বাস্তবে এলাম ।  পাখি দুটোর মধ্যে কি একটা বিষয়ে যেন তর্ক চলছে ।  পুরুষ পাখিটা কিছু একটা বোঝাতে চাইছে ,  কিন্তু নারী পাখিটা মাথা নেড়ে আপত্তি জানাচ্ছে ।  পুরুষটা আবার একটু পেছনে ফিরে জানালার ফাঁকে উঁকি দিচ্ছে ভেতরে ।  সে মনে হয় বলতে চাইছে ,  ওই ফোকরে ঢুকে বসি ,  ওদিকে বৃষ্টি লাগবে না গায়ে ।  কিন্তু নারী পাখিটা অধিক সতর্ক ।  সে বলে - 
 - মানুষগুলারে একটা খুদের বিশ্বাসও নাই । 
 - ক্যান ?  বিশ্বাস নাই ক্যান ?  কোনদিন দেখছো কোন মানুষ চড়ুই শিকার করছে ? 
 - ঐ তুই আমাত্তে বেশী বুঝস ?  দুনিয়ার হালচাল কি বুঝস তুই ,  অ্যাঁ ,  কি বুঝস ?  আছিস তো খালি ঘুরে ঘুরে এ - ডাল ও - ডাল টাংকি মারার তালে
 - ঐ চুপ কর !  !  একদম ফালতু বাত করবি না ।  তোর বাসার জন্য সেদিন খড়ের টুকরা ,  ঘাসের ডগা ,  গাছের ডাল ,  একটা আম পাতা ,  দুইটা নিমপাতা ,  তিনটা ম্যাচের টুকরা এসব কে যোগাড় করলো অ্যাঁ ? 
 - যা ব্যাটা ওগুলা কোন কাজের কাজ হইলো নিকি ?  ঘর বানাই আমি ,  ডিম পাড়ি আমি ,  বাচ্চা ফুটাই আমি ,  দুনিয়ার সব কাজ আমারে করতে হয় ,  দেখা তো দেখি একটা ডিম পেড়ে একদিন !  ! 
এখানে এসে পুরুষ পাখিটা হার মেনে যায় ।  ভালো করেই জানে হাজার পরিশ্রম করলেও সে কোনদিন ডিম পেরে দেখাতে পারবে না ।  ফুড়ুৎ করে উড়ে গিয়ে সামনের গাছের মগডালে গিয়ে বসে ।  পেছন পেছন গরবিনী মেয়ে চড়ুইটিও উড়ে গিয়ে বসে ।  এবার মনে হয় একটু আপোষ হয়েছে ।  দুজনে কিছু শলা পরামর্শ করছে ফিসফিসিয়ে ।  কথা শোনা যাচ্ছে না কিন্তু ঠোঁট নড়ছে সমানে । 
আমি দীর্ঘশ্বাস ফেলে জানালা থেকে ঘরের ভেতরে চোখ ফেরালাম ।  টেবিলের উপর একটা খাম রাখা ।  খামের ভিতর একটা চিঠি ।  খানিক আগে চিঠিটা পড়ে মন উদাস হয়ে আছে । 
আগামী সপ্তাহে অনুষ্ঠিতব্য একটি আন্তর্জাতিক চড়ুইভাতি থেকে আমার নামটা বাদ যাবার জন্য দুঃখিত পত্র ।  অথচ এই ভ্রমণের জন্য আমি গত তিন মাস যাবত প্রস্তুতি নিচ্ছিলাম ।  কত কি কেনাকাটাও করলাম ।  আমার নামটা ছিল ২১ নাম্বারে ।  আমি বাদে বাকী ২০ জন সুযোগ পেল ।  বলা হয়েছে সর্বশেষজনকে বাদ দিতে হলো বাজেট সংকোচনের কারণে । 
আসল ঘটনা অন্য ।  এই চিঠি তেমন সমস্যা না ,  কিন্তু আসল সমস্যার চিঠি এখনো আসেনি ।  আসবে আগামী সপ্তাহে ।  আমার চাকরীর আয়ু বড়জোর আর এক মাস ।  পত্রিকায় খুব গোপনে বিজ্ঞাপন দিয়ে লোক নিয়োগ দেয়া হয়েছে ।  উর্ধ্বতন কতৃপক্ষের সাথে অসদাচরণের অভিযোগে আমাকে অব্যাহতি দেবার সিদ্ধান্ত নেয়া হয়েছে । 
অপ্রকাশিত অসদাচরণটি হলো পরিচালক - যোগাযোগ মহোদয় এক শিক্ষানবীশ তরুণীকে তার কক্ষে ডেকে অনৈতিক প্রস্তাব দেবার পর আমার কাছে খবর আসলে আমি তার দরোজায় গিয়ে প্রচণ্ড এক লাথিতে লকটা ভেঙ্গে ফেলেছিলাম ।  আমার লাথির প্রমাণ দরোজায় জ্বলজ্বল করলেও তার অনৈতিক প্রস্তাবটির কোন বাস্তব স্বাক্ষী প্রমাণ নেই ।  তাই শাস্তির ব্যবস্থাটি আমার বিরুদ্ধেই অবস্থান নিল । 
তরুণীটি আমার পরিচিত কেউ না ।  আমার সাথে কখনো তার কথাও হয়নি । 
কয়েক মিনিট ভেবে একটা সিদ্ধান্ত নিয়ে ফেললাম ।  সর্বশেষ পত্রটি হাতে আসার আগে আমি নিজেই একটি বিচ্ছেদ পত্র লিখে জানালার পাশে দাঁড়ালাম ।  চড়ুইদুটোকে কোথাও দেখা যাচ্ছে না ।  বৃষ্টির জোর কমে গেছে ।  দূরে নদী মোহনা পাড়ি দিচ্ছে একটা জাহাজ ।  পাঁচ বছরের একটা বন্ধন এই একটি পত্র দিয়েই ছিন্ন হয়ে গেল । 
কিছুক্ষণ পর পত্রটি যথাস্থানে জমা দিয়ে জমাট একটা ব্যথা বুকে বয়ে সিঁড়ি বেয়ে নেমে গেলাম নীচে ।  অফিসের পাশে একটা টং দোকানের ঝাঁপির নীচে গিয়ে দাঁড়ালাম ।  সামনের রাস্তায় জল জমে গেছে আধঘন্টার বৃষ্টিতেই ।  কোথায় যাবো বুঝতে পারছিলাম না ।  বৃষ্টিটা কমে গেলে কিছুক্ষণ এলোমেলো হাঁটবো ।  যখন কোন গন্তব্য থাকে না ,  তখন এলোমেলো হাঁটাই একমাত্র উপায় । 
বৃষ্টি থামতে সময় লাগবে ।  ঘুরে দাঁড়িয়ে একটা চায়ের অর্ডার দিতে যাচ্ছিলাম ,  তখন পেছন থেকে একটা নারীকন্ঠ বলে উঠলো ,  দু ' কাপ প্লীজ । 
অবাক হয়ে দেখি নবনীতা ।  অফিসের সেই অপমানিত তরুণীটি ।  হাসিমুখে আমার হাতে একটা কাগজ বাড়িয়ে দিয়ে বললো - 
 - আপনি চলে যাচ্ছেন ,  এরপর আমার মাথায় ছাতা ধরবে কে ?  রিলিজ নিয়ে এলাম আমিও । 
আশ্চর্য হবো কিনা ভাবতে ভাবতেই আমিও পাল্টা হেসে দিলাম ।  কোন কোন ঘটনায় খুব অপরিচিত মানুষও আপন হয়ে যেতে পারে ।  এবার নিজেকে আর একেবারে গন্তব্যহীন মনে হচ্ছে না ।  
চায়ের কাপে চুমুক দিতে দিতে আড়চোখে নবনীতার দিকে তাকালাম ।  আবারো হাসলো সে ।  এবারের হাসিটায় পরিষ্কার বন্ধুতার স্নিগ্ধতা ।  এত সুন্দর হাসি মেয়েটার ,  আগে কখনো খেয়াল করিনি ।  হঠাৎ মনে হলো ,  অন্ততঃ আজ দুপুরের জন্য দুজনের একটা চড়ুইভাতি করা যায় না ?  বংশালের শমসের আলীর ভূনা খিচুড়ী খাই না অনেক দিন । 
চা শেষ করে নবনীতা বললো ,  বৃষ্টি থেমে গেছে ,  চলুন হাঁটতে শুরু করি । 
নবনীতা কোথায় যাবে জানি না ।  কিন্তু আমি মনে মনে বংশালের পথে হাঁটতে থাকি ।  ভাবছি সামনের মোড়ে গিয়ে ওকে বলবো কথাটা । 
মোড়ে পৌঁছে নবনীতা থমকে দাঁড়ালো ।  একটা খালি রিকশা দাঁড়ানো ওখানে ।  আমি কিছু বলার আগেই সে আমাকে অবাক করে দিয়ে বলে উঠলো - 
 - এরকম দিনে খিচুড়ি হলে মন্দ হয় না ।  কী বলেন ? 
 - হ্যাঁ আমিও তাই ভাবছিলাম ।  রিকশা নিলে দশ মিনিটে শমসের আলীর খিচুড়ির দোকানে পৌঁছে যেতে পারি কিন্তু । 
 - খুবই ভালো আইডিয়া ।  যান খেয়ে আসুন ।  এরকম দিনে খিচুড়ি মিস করা ঠিক হবে না ।  আমিও বাড়ি গিয়ে মাকে বলবো খিচুড়ি রাঁধতে ।  রিকশাটা আপনি নেবেন নাকি আমি ? 
আমি অপ্রত্যাশিত একটা ধাক্কার বুকভাঙ্গা স্বরে বললাম ,  রিকশাটা আপনিই নিয়ে যান । 
৩১ মে ২০১৪ ,  শনিবার






কৃতঘ্নের একদিন



সুবর্ণ এক্সপ্রেস প্ল্যাটফর্মে ঢুকতেই শীতাতপ নিয়ন্ত্রিত বগির ঝাপসা জানালা দিয়ে উদ্দেশ্যহীন দৃষ্টিটা বাড়িয়ে দিলাম বাইরে ।  ঢাকা এখন আমার কাছে অচেনা একটা শহর ।  আমার স্মৃতির ঢাকা শহরের সাথে এই গিজগিজ উঁচু দালানের ধোঁয়াটে শহরের কোন মিলই নেই ।  কিন্তু এই প্ল্যাটফর্ম আমার খুব চেনা ।  আমাকে দেখেই যেন ওরা ডাক দিল ।  ডাকলে ডাকুক ,  আজ আমি কোন ডাক শুনতে আসিনি ।  টুকরো টুকরো মোজাইকের নকশা মাড়িয়ে আমি এগিয়ে গেলাম টিকেট চেকারের দিকে । 
দুপুর সোয়া একটা বাজে ।  রাস্তায় নামতেই শহুরে গরমের ঝাপটা মুখে চড় মারলো ।  গেট পার হয়ে আস্তে আস্তে রাস্তার দিকে হাঁটছি ।  একটা রিকশা ধরতে হবে ।  ঘন্টাপ্রতি রেট কত কে জানে ।  দুয়েকটা দেখার পর রাত আটটা পর্যন্ত একজনকে বুক করে ফেললাম পাঁচশো টাকা দিয়ে ।  রিকশায় উঠেই উদাস হয়ে গেল মনটা ।  এই শহরে আমার চেনা কেউ নেই ।  কোথাও যাবার নেই ।  মাত্র কয়েক ঘন্টার জন্য এসেছি ।  দিনের বাকীটা কাটিয়ে রাতের ট্রেনেই ফিরে যাবো ।  আমি শুধু ঢাকার বাতাসের একটু ঘ্রাণ নিতে এসেছি আর ছোট্ট একটা কাজ …  .  . 
কতযুগ পর আসলাম এখানে ?  রিকশার চাকার সাথে স্মৃতির সেলুলয়েড ঘুরতে শুরু করলো । 
আমি কোথায় জন্মেছি মনে নেই ।  শুধু মনে আছে কোথায় বেড়ে উঠেছি ।  আমি বেড়ে উঠেছি ফুটপাতে ,  রেলস্টেশানে ,  মার্কেটের বারান্দায় ।  আমার কখনো কোন ঘর ছিল না ,  পরিবার ছিল না ।  মা বাবা ছিল না ।  একজনকে মা ডাকতাম কিন্তু একটু বড় হয়ে জেনেছি সে আমার আসল মা নয় ।  খুব ছোটকালে আমাকে কুড়িয়ে পেয়েছিল ।  একদিন সেও কোথাও উধাও হয়ে যায় আমাকে ফেলে -  বাচ্চা বড় হলে মা পাখি যেমন উড়ে যায় ।  ততদিনে আমি নিজের খাবার নিজেই খুঁটে খেতে শিখেছি ।  তারপর নিজের যুদ্ধটা নিজেই করতে শিখে গেলাম ।  আমার কেউ নেই তবু খিদে পেলে বা ব্যথা পেলে আমি মা মা করতাম ,  এমনকি এখনো করি ,  কেন করি আমি জানি না ।  আমার মাতৃতৃষ্ণা দূর হবার নয় । 
শৈশবের স্মৃতি বলতে যা আছে সেটা শুধুই খাবারের কষ্ট ।  আমার সারাক্ষণই খিদে লাগতো ।  খিদে ছাড়া আর কোন সমস্যা মনে পড়ে না ।  আমার কোন ঘর নেই ।  তাতে কি ,  খোলা আকাশের নীচে যে কোন জায়গায় আমি চোখ বন্ধ করে ঘুমিয়ে যেতে পারি ।  আমার কোন জামা নেই ,  তাতে কি ? একটু খুঁজলেই কোন মার্কেটের আশপাশে দুয়েকটা ছেড়া প্যান্ট শার্ট গেঞ্জি খুঁজে পাওয়া যায় ।  কিন্তু খিদেটা বড্ড জ্বালাতন করতো ।  আমি যেখানে খাবার খুঁজে যেতাম ,  সেখানে কিছু কাক আর কয়েকটা কুকুর সেই খাবার নিয়ে ঝগড়াঝাটি লাগাতো ।  আমি ওদের সঙ্গে পেরে উঠতাম না ।  তাছাড়া কুকুর আমার ঘেন্না লাগতো ।  কারণ ওরা প্রায়ই আমার ঘুমানোর জায়গাটায় পেচ্ছাব করে যেতো । 
একদিন অদ্ভুত একটা ঘটনা ।  এক বিয়েবাড়ির ফেলে দেয়া খাবার কাড়াকাড়ি করতে গিয়ে কঠিন মার খেলাম সঙ্গীদের কাছ থেকে ।  মার খেয়ে রক্তাক্ত শরীরে বাড়ির গেটের কাছে অজ্ঞান পড়েছিলাম ।  আমার জ্ঞান ফিরলো একটা পাকা ঘরের ভেতর ।  তখন শীতকাল ,  আমার শীত করছিল খুব ।  মাথাটা কেমন ঝিমঝিম করছিল ।  চারদিকে বদ গন্ধ ভোঁ ভোঁ করছে ।  চারদিকে গিজগিজ করছে কাঁটাছেড়া ব্যাণ্ডেজ দেয়া মানুষ ।  এ কোন জায়গা ?  মার কাছে দোজখের গল্প শুনছিলাম ,  এটা সেই জায়গা না তো ? 
ভয়ে আমি এতটুকু হয়ে গেলাম ।  হাতটা নাড়াতে গিয়ে খুব ব্যথা করলো ।  উঠে বসতে চাইলে কোত্থেকে একটা বাজখাই গলা হুংকার দিয়ে উঠলো ,  ওই পোলা !  !  উঠিস না ,  চুপ করে শুয়ে থাক !  ! 
জায়গাটা হাসপাতাল ।  হুংকারের মালিক একজন দয়ালু নার্স ।  
কয়েকদিন পর একটু সুস্থ হতে আমাকে বুড়োমতন একজন এসে হাসপাতালের বাইরে নিয়ে গেল ।  অচেনা লোক ।  আমি কিছু না বলে লোকটার পিছু পিছু একটা রিকশায় উঠে বসলাম ।  রিকশাটা যেখানে থামলো সেই বাড়িটা দেখেই চিনে ফেললাম ।  এটা সেই বাড়ি যে বাড়ির বিয়ের খাবার নিয়ে মারামারি করছিলাম । 
বাড়ির মালিক আমাকে দেখে বললেন ,  এখন থেকে আমি যেন ওই বাড়িতে থাকি ।  আমার জন্য বরাদ্দ হলো বুড়ো দারোয়ানের নীচতলার ঘরটা ।  যে লোকটা আমাকে নিয়ে এসেছিল ,  সে বাড়ির দারোয়ান ।  সেদিন খাবারের যুদ্ধে যে মার খেলাম ,  বাড়ির মালিকের একমাত্র মেয়ে শাহানার বিয়ের উচ্ছিষ্ট খাবার ।  
শাহানার বিয়ের পর বুড়ো একা হয়ে পড়ে ।  বিশাল বাড়িতে আর কেউ নেই ।  বউ মরে গেছে বহুবছর আগে ।  আমাকে সেদিন অজ্ঞান পড়ে থাকতে দেখে কেন যেন তার প্রথম সন্তানের কথা মনে পড়ে গিয়েছিল -  দশ বছর বয়সে যে কঠিন এক রোগে মারা গিয়েছিল ।  সেও বহুকাল আগের কথা ।  গেটের কাছে আমাকে রক্তাক্ত পড়ে থাকতে দেখে দারোয়ানকে দিয়ে হাসপাতালে পাঠিয়ে সুস্থ করে তার বাড়িতে আশ্রয় দিয়েছিল । 
আমার জীবনের নতুন এক পর্ব শুরু হলো সেদিন ।  পরবর্তী নয় বছর আমি ওই বাড়িতে ছিলাম ।  আমার কোন বেতন ছিল না ,  কিন্তু খাওয়া পরার কোন অভাবও ছিল না ।  আর ছিল অবাধ স্বাধীনতা ।  বয়সে ভারাক্রান্ত হয়ে আগের দারোয়ান চাকরী ছেড়ে দিলে আমি নতুন দারোয়ান হিসেবে নিয়োগ পেয়ে যাই ।  তখন আমি শুধু দারোয়ান না ,  এ বাড়ির সকল কাজের কাজী ।  রান্না বান্না থেকে ঘরের সব কাজ আমি একাই করি ।  এত বড় বাড়িতে আমি আর বুড়োটা ছাড়া আর কেউ নেই ।  মেয়ের বিয়ের আগে আত্মীয় স্বজন আসতো মাঝে মাঝে ।  মেয়েটার বিয়ের পর তেমন কেউ আসে না ।  মাসে দুমাসে একবার অতিথি আসে ।  
বিয়ের কিছুদিন পর শাহানা বিদেশে চলে যায় বরের সাথে ।  সে তার বাবাকেও বিদেশে চলে যাবার কথা বলে ।  কিন্তু বুড়ো দেশ ছেড়ে কোথাও যেতে রাজী নন ।  মাঝে মাঝে বেড়াতে যান ,  কয়েক মাস থেকে আবার ফিরে আসেন ।  বুড়ো দেশের বাইরে থাকলে পুরো বাড়ি আমার দখলে ।  
বলতে অসুবিধা নেই ,  বাড়িটা যখন আমার দখলে থাকে তখন আমি কিছু আলগা কামাই করি ।  মাঝে মাঝে এটাকে ভাড়া দেই দুয়েক রাতের জন্য ।  ঢাকা শহরে প্রেম করার নিরাপদ জায়গার খুব অভাব ।  হোটেলে নানান ঝামেলা ।  এরকম জায়গা পেলে লোকজন বেশী ভাড়ায়ও রাজী হয় ।  
এক হোটেল দালালের সাথে আলাপ আছে আমার ।  সে মাঝে মাঝে কাস্টমার যোগাড় করে দেয় ।  বেশীরভাগ বয়স্ক মানুষ ।  দেখলেই বোঝা যায় অগাধ টাকার মালিক ।  চকচকে গাড়ি নিয়ে আসে ।  একদম চ্যাংড়া কিছু কাস্টমারও আসে মাঝে মাঝে ।  এদেরকে জায়গা দেয়া একটু রিস্কি ,  হৈ হুল্লোড় করে বান্ধবী নিয়ে ।  আশেপাশে লোক জানাজানি হবার ভয় আছে ।  তবু ভাগ্য ভালো যে বাড়িটার লাগোয়া আর কোন ঘরবাড়ি নাই ।  
সেদিন এক বয়স্ক লোক ঘরটা ভাড়া নিল তিনদিনের জন্য ।  চেহারায় অভিজাত লোকটার বয়স ষাটের কাছাকাছি হতে পারে ।  সাথে অপরূপা এক তরুণী ।  অন্য কোথাও দেখলে লোকটার নিজের কন্যা মনে করতাম ওকে  ।  কিন্তু এখানে সবাই পরের কন্যাদের নিয়েই আসে অকাজ করার জন্য ।  করলে করুক ।  আমার পকেটে টাকা আসলেই হলো ।  দিনে দুহাজার টাকা ফাও ইনকাম হয় দালালের পাঁচশো বাদ দিলে ।  চাইলে একসাথে চার পাঁচ জোড়াকে ভাড়া দেয়া যায় ।  কিন্তু অতি লোভে তাঁতী নষ্ট ।  একরাতে এক জোড়াই সই ।  মাঝে মাঝে কিছু জুটি একদিনের জন্য ভাড়া নিয়েও মাত্র ঘন্টা দুই মৌজ করে চলে যায় ।  তখন চাইলে আরেক দফা ভাড়া দেয়া যায় বিকালের শিফটে । 
এই লোকটাকে প্রথম দেখাতেই আমার ভেতর একটা বিরক্তির বীজ জন্ম নিল ।  লোকটা দেখতে খুব সুশীল ভদ্র গম্ভীর ,  আছে মোটা পাওয়ারের চশমা ।  প্রফেসার সাব মনে হয় দেখতে ।  কিন্তু এরকম লোকের ভেতরে কীরকম অমানুষ বাস করলে তার মেয়ের বয়সী তরুণীকে নিয়ে রাত কাটাতে আসে ?  আমি কখনো কোন কাস্টমারের রুমে আড়ি পাতি না ।  ওরা যখন ব্যস্ত থাকে ,  আমি আমার ঘরে ঘুমাই ।  কিন্তু এই লোকটাকে দেখে কেন জানি আড়ি পাতার বদখেয়াল জাগলো আমার ।  আসলে লোকটা হয়তো না ,  মেয়েটার জন্যই হয়তো ।  মেয়েটা অতি সুন্দরী আর যৌবনবতী ।  এরকম চোখ ধাঁধানো রূপবতী মেয়ে আমি আগে দেখিনি মনে হয় ।  
রুমে ঢুকেই দুজনে দরোজা বন্ধ করে দিল ।  ব্যস্ত হয়ে গেল নিজেদের নিয়ে ।  রাতের খাবার ভেতরেই খাবে মনে হয় ।  হাতে খাবারের ব্যাগ ছিল ।  আমি রান্না শেষে রাতের খাবার খেয়ে শোবার আগে পা টিপে টিপে ওদের রুমের বাইরে এসে দাঁড়ালাম ।  তারপর বন্ধ দরোজায় কানটা লাগিয়ে শুনতে লাগলাম ।  কয়েক মিনিট শোনার পর আমার কান লাল হয়ে আগুন ঝরতে লাগলো ।  এসব কি বলে খবিসের খবিস ।   জিন্দেগীতে এরকম কিছু কল্পনাও করি নাই ।  আমার শরীর নিয়ন্ত্রণ হারাতে শুরু করলো ।  মাথা ঘুরাচ্ছে উত্তেজনায় ।  আমি পালিয়ে নিজের ঘরে এলাম । 
পরদিনও সারাবেলা ওরা ঘরের মধ্যে কপোত - কপোতীর মতো কাটালো ।  মাঝে একবার বেরিয়ে লোকটা হোটেল থেকে খাবার ইত্যাদি কিনে আনলো ।  আমি যেন কিছুই খেয়াল করছি না এভাবে থাকলাম ।  কিন্তু কানটা সবসময় খাড়া ।  লোকটা প্রায় অশ্লীল রসিকতা করছে মেয়েটার সাথে ।  সংকোচ কেটে গেছে বলে আমার সামনেও বলছে ,  আমার উপস্থিতি গ্রাহ্যই করছে না ।  মেয়েটা লজ্জায় লাল হয়ে যাচ্ছে বারবার ।  এই শব্দগুলো কোন ভদ্রলোকের মুখ থেকে বেরোতে পারে আমি ভাবতেই পারি না ।  আমার খুব খারাপ লাগতে শুরু করলো মেয়েটার জন্য ।  সত্যি বলতে কি আমার মধ্যে অন্যরকম একটা বোধ জেগে উঠছে ।  শুধু তাই না মেয়েটাকে পাবার এক দুর্মর বাসনা ভেতরে কম্পন তুলতে শুরু করেছে ।  যে কোন সময় ঝড় উঠতে পারে । 
মনটাকে অন্যদিকে ঘুরাবার জন্য বাগানের কাজ শুরু করলাম ।  মাটি কাটলাম ।  গাছপালা ছাঁটলাম ।  ঘাসগুলো সমান করলাম ।  পাইপ দিয়ে সমস্ত বাগানে পানি দিলাম ।  পাশের দোলনাটাকে ঝেড়ে মুছে পরিস্কার করলাম ।  তারপর অনেকক্ষণ সময় নিয়ে গোসল সারলাম ।  মাথায় বেশ করে পানি দিলাম ।  কিন্তু কিছুতেই আগুন নিভছে না । 
রাতে আবারো সেই নিয়ন্ত্রণহীন কৌতুহল ।  আবারো পা টিপে টিপে হাজির হলাম ওদের ঘরের কাছে ।  হঠাৎ দরোজা খুলে মেয়েটা  ডাইনিং এ বেরিয়ে এল পানি খেতে ।  আমি চট করে সরে গেলাম আড়ালে ।  ওখান থেকেই মেয়েটার বন্য সৌন্দর্যের সবটুকু দৃষ্টি দিয়ে শুষে নিতে লাগলাম ।  মেয়েটা এমন স্বচ্ছ একটা জামা পরে আছে যা পুরুষ মাত্রেরই মাথা নষ্ট করে দেবে ।  আমার কপালের দুপাশের রগগুলো দপদপ করছে ।  ঘামতে শুরু করেছি ভেতরে ভেতরে ।  মেয়েটা পানি খেয়ে রুমে ঢুকে দরোজা বন্ধ করে দিল আবার । 
এরপরই আমার মাথায় একটা তড়িৎ প্ল্যান খেলে গেল ।  আমি কান পাতা বাদ দিয়ে রাত দুটো পর্যন্ত অপেক্ষা করলাম ।  তারপর পা টিপে টিপে দরোজার কাছে গিয়ে দাঁড়ালাম ।  লোকটার নাক ডাকা ছাড়া কোন শব্দ পেলাম না ।  মেয়েটাও ঘুম নিশ্চয়ই ।  দরোজায় মৃদু টোকা দিলাম ।  সাড়া নেই ।  আওয়াজ দিলাম - 
 - স্যার ,  দরজাটা খোলেন । 
 -  ( কোন সাড়া নাই ) 
 - স্যার ,  দরজাটা খোলেন ,  একটা বিপদ হইছে ।   ( আরো জোরে ডাকলাম ) 
 - কে ,  কে ?   ( মেয়েটার ভীত সন্ত্রস্ত গলা পাওয়া গেল ) 
 - আমি ম্যাডাম ।  দরোজাটা একটু খোলেন ।  বাইরে পুলিশ । 
 - অ্যাই ,  অ্যাই যে ওঠেন ,  বাইরে নাকি পুলিশ । 
 - হোয়াট দ্য ফাক  ( লোকটা বিরক্তির সাথে বলে উঠলো ) 
 - স্যার জলদি দরজা খোলেন ,  বিপদ আছে বিপদ । 
লোকটা দরোজা খুলে বাইরে আসামাত্র আমার হাতের শাবলটা সরাসরি লোকটার মাথার উপর ।  আমি খেয়ালই করলাম না লোকটা অজ্ঞান হলো নাকি মরে গেল ।  আমার মাথায় তখন স্বচ্ছ পোষাকের মেয়েটা ।  চিৎকার দিয়ে উঠলো মেয়েটা ।  এবার আমি শাবলটা উঁচিয়ে মেয়েটার সামনে দাঁড়িয়ে হিসহিস করে বললাম ,  চোপ !  কোন শব্দ করবা না ,  আওয়াজ করলে তোমারও ওই দশা হবে ।  একদম চোপ ! 
মেয়েটা এরপর একদম জোরাজুরি করেনি ।  যেভাবে যা চেয়েছি ,  সব দিয়েছে ।  আমি বাকী রাতটা মেয়েটাকে নিয়ে কাটিয়ে সকালে উঠে ব্যাগট্যাগ গোছালাম ধীরে সুস্থে ।  বাড়িতে টাকা পয়সা ,  সোনা দানা যা ছিল ,  সব পুটলি করে বেঁধে নিলাম ।  এই বাড়িতে নয় বছর থাকার কোন স্মৃতি আমাকে আলোড়িত করছে না ।  এখন একমাত্র চিন্তা পালাতে হবে দ্রুত ।  আশ্চর্য পাষাণ আমার মনটা । 
মেয়েটার কাছ থেকে জানলাম লোকটা একটা ব্যাংকের বড় কর্তা ।  মেয়েটা একটা নিন্মবিত্ত ভদ্র পরিবারের সদ্য পাশ করা নবীন অফিসার ।  লোকটা প্রমোশনের লোভ দেখিয়ে নানান জায়গায় বেড়াতে নিত ওকে ।  কিন্তু তাতেও পোষাচ্ছিল না বলে চুড়ান্ত কিছু করার জন্য এখানে নিয়ে এসেছিল ।  মেয়েটার চেহারায় একরকম অপরাধবোধ দেখা যাচ্ছে ।  যেন সে কাঁদতে চাইছে কিন্তু পারছে না । 
আমি মেয়েটাকে বললাম ,   “ আমি চলে যাচ্ছি আর তুমিও পালাও জলদি ।  তবে চুপে চাপে ।  যদি এই খুনের ঘটনা পুলিশকে জানাও ,  তাহলে আমার ফাঁসি হলেও ,  তোমারও কয়েক বছরের জেল হবে খুনের সহযোগিতা করার জন্যে ।  তাছাড়া জেল হবার পাশাপাশি তোমার এই অভিসারের খবর পত্রিকায় বের হয়ে যাবে ।  ধরা পড়লে আমি তো সব বলে দেবো ।  সুতরাং ভেবে দেখো ,  কী করবা ।  তো আমার কথা যদি শোনো সব থেকে ভালো হবে তুমি এখানে কোনদিন আসোনি ।  একদম চেপে যাও সব ।  এই দুদিন তুমি ঢাকা শহরেই ছিলে না ।  বান্ধবীর সাথে বেড়াতে গিয়েছিলে সিলেট বা চট্টগ্রাম ।  ” 
হুমকিটা কাজে দিল ।  নিজের বিপদটা টের পেল সে ।  ভদ্র পরিবারের মেয়ে ।  এরপর দুজনে নিঃশব্দে বাড়ি থেকে বের হয়ে দুই দিকের রাস্তা ধরলাম ।  পেছনে পড়ে থাকলো সেই অনাকাংখিত লাশ । 
ঠিকানাবিহীন লোকদের জন্য বাংলাদেশ চমৎকার একটা জায়গা ।  যদি খুন খারাবি করতে চাও ,  ঠিকানাবিহীন হও ।  কেউ তোমাকে খুঁজবে না ।  বাংলাদেশ হলো ঠিকানাবিহীন অপরাধীদের স্বর্গ ।  আমি ওখান থেকে পালিয়ে প্রথমে চট্টগ্রাম ,  তারপর সোজা টেকনাফ হয়ে সেন্টমার্টিন ।  একটা জেলে নৌকায় কাজ যোগাড় করলাম ।  পরিশ্রম করলে কী না হয় ,  আর কিছু টাকা নগদ থাকলে তো কথাই নাই ।  কিছুদিন পর নিজেই একটা নৌকার মালিক হয়ে গেলাম ।  অতীতটা রাবার দিয়ে ঘষে মুছে ফেললাম ।  
মাছ ধরার ব্যবসার পাশাপাশি অন্য আমদানী রপ্তানীর ব্যবসাও চলতে শুরু করলো ।  দিনের আলোয় বার্মা যাওয়া আসা করি ।  নাসাকা বাহিনীর লোকদের সাথেও খাতির হয়ে গেছে ।  টাকার অভাব চলে গেছে কবেই ।  নিজেরই কয়েকটা ট্রলার আছে এখন ।  জায়গা জমি বাড়ি কিনেছি কক্সবাজার ,  চট্টগ্রাম ,  টেকনাফে ।  ঢাকাতে কিছু করি নাই কেন যেন ।  ভয়টা এখনো ?  তবে ঢাকায় গেছি কয়েকবার ।  সেই ঘটনার দশ বছর পর একদিন ওই বাড়ির সামনে দিয়ে যাবার সময় দেখি একটা বহুতল ভবনের সাইনবোর্ড ।  বাড়িটা কি বিক্রি হয়ে গেছে ?  কি হয়েছিল শেষে ?  কিছুই জানি না । 
হঠাৎ আমি হো হো করে হেসে উঠলাম ।  রিকশাওয়ালা পেছনে ফিরে একবার তাকালো । 
আমি বললাম ,  তুমি তোমার মত চালাও ,  আমি এমনি এমনি হাসি ,  নিজের সাথে কথা বলি । 
তারপর বিড়বিড় করতে থাকলাম  -  আসলে তো কিছুই ঘটেনি ।  এই বাড়িতে কেউ আসেনি ।  কেউ ফিরে যায়নি ।  মেয়েটা তখন সিলেটে বেড়াতে গিয়েছিল ।  আর আমি ?  ঢাকা শহরে আমার কোন অস্তিত্বই ছিল না তখন ।  আমি জন্মেছি টেকনাফে ,  বাংলাদেশী নাগরিক ।  আমার কোন নাম ছিল না ।  লতু বলে ডাকতো সবাই ।  আসল নাম বলতে কিছু ছিল না ।  ছিল না বাবা মায়ের নাম ।  আমি কিছুই জানতাম না আমার ।  
অথচ এখন ?  এখন আমার সকল পরিচয় লিপিবদ্ধ করা আছে জাতীয় পরিচয়পত্রে ।  মাত্র সাড়ে তিন হাজার টাকা খরচ করে আমি আঙুলের ছাপ দেয়া বাংলাদেশের নাগরিক হয়ে গেলাম ২০০৭ খ্রিস্টাব্দে ।  এখন আমার নাম লতিফ আকবর ।  পিতা :  শওকত আকবর ।  মাতা :  জোহরা বেগম ।  জন্মতারিখ :  ২রা আগষ্ট ।  রক্তের গ্রুপ - এবি +  ।  আমার আইডি নং ১৫৭৮৯২ .  .  .  .  .  .  .  .  ।  এই আইডি ফুলের মতো পবিত্র ।  এই আইডি থেকে বাংলাদেশ ভূখণ্ডে কোন অপরাধের নজীর নেই ।  
ঢাকা শহরের সবগুলো চেনা জায়গায় রিকশা নিয়ে ঘুরে ঘুরে দিন পার করে দিলাম ।  মাঝে দুবার বিরতি নিয়েছি ।  লাঞ্চ করেছি ,  বিকেলে চা খেয়েছি ।  তারপর সর্বশেষ গন্তব্যের দিকে রওনা দিলাম ।  ধানমণ্ডির একটা বাড়ির সামনে রিকশা দাঁড় করালাম ।  তখন সন্ধ্যে হয়ে গেছে ।  রাস্তার ভিড় কমেনি এখনো ।  লেকের পাড়ে লোকজন বসে আড্ডা দিচ্ছে ।  চটপটি ফুচকা খাচ্ছে ।  
আমি যে বাড়ির সামনে নামলাম সেই বাড়িটায় এখন কে থাকে আমি জানি না ।  বাড়িটার গেট বন্ধ ভেতর থেকে ।  নক করার সাহস হলো না ।  কী পরিচয় দেবো ।  আসল পরিচয় দিলেও কেউ চিনবে না ।  আসল পরিচয় কী ?  ফুটপাতে বড় হওয়া লতু ?  না হবে না ।  চুরি করেই ঢুকতে হবে ।  রাত হোক ।  আরেকটু নির্জন হোক পথঘাট ।  অভিজাত এলাকায় এই এক সুবিধা ।  পথের ধারে দোকানপাট খাড়া হয়ে থাকে না ।  রাত আটটা নটা বাজতেই মধ্যরাতের নির্জনতা ।  অপেক্ষা করি ।  রিকশাওয়ালাকে বিদায় করে দিলাম ।  
কাছের বড় রাস্তায় এসে একটা রেস্টুরেন্ট খুঁজে বের করে খেয়ে নিলাম ।  টেবিলে বসে যেটুকু বিদ্যা আছে সেটুকু বিদ্যা দিয়ে একটা চিঠি লিখলাম ।  তারপর প্যাকেটটা খুলে ওটার ভেতরে ঢুকিয়ে দিলাম চিঠি । 
নটার পর সত্যি জনবিরল হয়ে গেল গলিটা ।  দেয়াল টপকে ঢুকতে কোন সমস্যা হলো না ।  একসময় অনেক এসেছি এই বাড়িতে ।  এখনো প্রায় আগের চেহারায় আছে বাড়িটা ।  ওদের ড্রইং রুমের দরোজার পাশে বড় একটা জানালা ।  ওটার একটা পাল্লা খোলা ।  বাতি জ্বলছে ভেতরে ।  
উঁকি দিয়ে দেখি এক মাঝবয়েসী মহিলা বসে বসে টিভি দেখছে ।  মহিলাকে চিনতে পারছি না ।  মহিলাও চিনবে না আমাকে ।  চিনলে আরো বিপদ হতো ।  কি করবো এখন ?  আমি হাত ঢুকালেই দেখে ফেলবে ।  জানালার পাশে একটা সোফা ।  ওটায় ফেলে রেখে যাই ?  হাতে সময় কম ।  দেখে ফেললেও উপায় নাই ।  
আস্তে করে জানালার গরাদের ভেতরে কবজি গলিয়ে জিনিসটা টুপ করে ছেড়ে দিলাম সোফার উপর ।  সাথে সাথে মহিলার গগনবিদারী চিৎকার ।  চোর চোর চোর !  !  !  
আমি এক দৌড়ে দেয়াল টপকে সোজা বাইরে গিয়ে গলির উল্টোদিকে হাঁটতে শুরু করি ।  ততক্ষণে মহিলার সাথে আরো অনেক চিৎকার যোগ হয়েছে ।  লোকজন জড়ো হচ্ছে ।  আমাকে খুব দ্রুত এলাকা ছেড়ে সটকে পড়তে হবে ।  
 *  *  *  *  *   *  *  *  *  *  * 
রাত এখন পৌনে এগারোটা ।  ট্রেনের পয়তাল্লিশ মিনিট বাকী ।  কমলাপুর স্টেশানের রাতের দৃশ্যগুলো এত বছরেও বদলায়নি ।  প্ল্যাটফর্মের একটা বাধানো বেঞ্চিতে বসে সিগারেটের একটা শলায় আগুন দিয়ে ভাবছি ,  শাহানা আপা নিশ্চয়ই এখনো বিদেশে ।  ওর কাছে এই চিঠি কখনো পৌঁছাবে কিনা জানি না ,  কিন্তু আমার খুব হালকা লাগছে আজ ।  নিজেকে মুক্ত লাগছে দীর্ঘকালের একটা অপরাধবোধ থেকে ।  এতক্ষণে ওর শ্বশুরবাড়ির লোকেরা চিঠিটা পড়তে শুরু করেছে নিশ্চয়ই ।  
আপা ,  আমি লতু ।  আপনি আমাকে অন্ততঃ নামে চিনবেন ।  বহুবছর আগে আমি আপনাদের বাড়িতে কাজ করতাম ।  পালাবার সময় আমি অনেক জিনিসের সাথে শোকেস থেকে একটা বাঁধানো ছবিও চুরি করি সোনার ফ্রেমের লোভে ।  আমি জানি চাচা আমাকে কোনদিন ক্ষমা করেননি ,  আপনিও করবেন না ।  আমি জীবনে অনেক অপরাধ করেছি ,  আপনাদের কাছ থেকে চুরি করা অনেক জিনিস বিক্রি করেছি ,  কিন্তু আপনার ভাইয়ের ছবিটা কিছুতেই বিক্রি করতে পারিনি ।  আমার আর কোন অপরাধ আমাকে এতটা পোড়ায়নি যতটা পুড়িয়েছে এই ছবিটা ।  আমি আপনার বাবাকে সারা জীবনের জন্য বঞ্চিত করেছি এই ছবি থেকে ।  আপনার বাবা হয়তো বেঁচে নেই ।  তবু আমার ইচ্ছে ওই ছবিটা অন্ততঃ তার বোনের কাছে থাকুক ।  






স্বপ্নের জীবাশ্ম 



ঘুম ছুটে যাবার পর অমিতাভ আবারো ভাবলো ।  ওটা তো স্বপ্নই ছিলো ।  ওই চোখ দুটো স্বপ্ন ছাড়া এতটা রং ছড়ায় না কোথাও ।  যেখানে কেবলি ভয় ,  যেখানে কেবলি আশংকা ,  সেখানে এতটা আনন্দ এতখানি আলোর আশ্বাস নিয়ে আসে না ।  স্টুডিও ছবির নিগেটিভে হাসিকে কান্না কিংবা কান্নাকে হাসি বলে যেখানে ভুল হয়ে যায় নবনীতার চোখে ভাসতে থাকা হাসিটাকেও নির্ঘাত একটা স্বপ্ন বলে ধরে নেয় সে । 
ঘুমোনোর আগে কার কন্ঠ ভেসে আসছিল নিস্তেজ হয়ে আসা স্নায়ুপথ পেরিয়ে ?  যেন এক সুদূর নীহারিকা থেকে ভেসে আসছিল ফিসফিস করে বলা -  না বলা কথা ।  কী কথা ছিল তাহার সাথে ?  ঘুম ভেঙ্গে যাবার পর কথাগুলো কোথাও হারিয়ে গেল ।  বহুকাল পর নবনীতাকে এত স্পষ্ট করে দেখা সেই স্বপ্নটাকে কোন যন্ত্রে বাজিমাত করে রেখে দেবার চেষ্টার সুযোগ ছিল না ,  নাহলে এমন স্বপ্নকে কেউ হারায় ? 
৩৩৯ বছরের পুরোনো পৃথিবীর একটা স্বপ্ন অচেনা কোন নক্ষত্রের আশ্চর্য আলোর স্পর্শে জেগে উঠেছিল ,  আবারো সেই ঘুম ঘুম চোখেই মিলিয়ে গেল ।  কোন কোন স্বপ্নের এমনও অপমৃত্যু হয় ? 
অমিতাভ ঘুরিয়ে ফিরিয়ে স্বপ্নটাকে আবারো ভাবলো ।  আবছা স্মৃতি ছেঁকে বের করা উপাত্ত মিলিয়ে মনে করার চেষ্টা করলো ঘটনাটা কেমন ছিল ।  ঘুমিয়ে যাবার আগে একবার টেলিফোন বেজেছিল ,  টেলিফোনের তারটা এত দূরে ছিল হাত বাড়িয়ে নেবার কোন উপায় ছিল না ।  বাজতে বাজতে রিংটোন থেমে গিয়েছিল ।  তারপরই ঘুমের ঘোরে তলিয়ে গিয়েছিল সে । 
তারপর সেই স্বপ্নটা ।  ঘুম ঘুম চোখে সেই চেনা কন্ঠটা ভেসে আসছিল ,  কিন্তু অমিতাভ কিছুতেই তার কন্ঠ পৌঁছাতে পারছিল না সেই প্রান্তে ।  ওই প্রান্ত থেকে কাতর কন্ঠে শোনা যাচ্ছিল ,  তুমি চুপ কেন ,  তুমি কিছু বলছো না কেন ,  আর কত ঘুমোবে তুমি ,  ৩৩৯ বছর পার হয়ে গেছে ,  এবার জেগে ওঠো !  তোমার প্রগাঢ় ঘুম আমার সকল স্বপ্নকে হারিয়ে ফেলেছে !  ! 
অমিতাভ নিশ্চিত জানে ওটা নবনীতা ।  বিস্মৃত যুগের আগে একবার ৩৩৯ বছরের জীবাশ্ম হয়ে যাওয়া একটা স্বপ্নের বলেছিল সে ।  টেলিফোনে মুখ দেখা যাবার কথা না ,  অথচ অমিতাভ স্পষ্ট দেখেছে নবনীতার সেই হাসি ,  সেই চোখ ,  এমনকি ঠোঁটের কোনে মৃদু অনুযোগের ছায়া ।  কেন তুমি এতকাল কথা বলোনি ?  কেন তুমি ঘুমিয়ে ছিলে ?  কেন তোমার টেলিফোনের তার এতটা দীর্ঘ ?  কেন আমি তোমাকে ছুঁতে পারি না ?  কেন কেন  -  অনেকগুলো  ' কেন '  প্রশ্নের কোন জবাব নেই । 
অর্বাচীন বোকা একটা স্বপ্ন ।  অমিতাভ এবার পরিপূর্ণ চোখ খুলে দেরাজের পাশে রাখা টেলিফোন সেটের দিকে তাকায় ।  ফোনটা তুলে রাখা ।  সে কি ঘুমের ঘোরে ফোনটা তুলেছিল ?  সেটা অসম্ভব ।  ফোনটা রাতে অফ করা থাকে ।  তারটা খোলাই দেখা যাচ্ছে ।  এবার সত্যি সত্যি বিস্ময় ঘিরে ধরে ।  একটা টেলিফোন এসে বেজে গেছে ,  টেলিফোনে কেউ কথাও বলেছে ওই প্রান্তে এবং সেটা নবনীতা ।  অথচ নবনীতার কাছে ওর নাম্বার নেই ,  ওর কাছেও নবনীতার নাম্বার নেই ।  নবনীতা কোথায় সে জানে না বহুকাল ।  এমনকি জানেও না এই গ্রহের কোথাও সে আছে কিনা । 
বাইরে অন্ধকার ফিকে হয়ে আসছে ধূসর কুয়াশার আড়ালে ।  শীতের আয়েশ ঝেড়ে তাকে জেগে উঠতে হবে এবার ।  জেগে উঠাই সার ।  তার সমস্ত শরীর সব অসাড় ।  হাতের কব্জি ছাড়া আর কিছুই সচল নয় ।  সে আর কোনদিন নিজের শক্তিতে উঠে দাঁড়াতে পারবে না ,  এমনকি বসতেও না ।  বসতে হলে খাটের পাশে রাখা কলিং বেল টিপতে হবে ।  পাশের ঘর থেকে কাজের ছেলেটা এসে তুলে ধরবে তাকে । 
সাড়ে তিন বছর আগে দুর্ঘটনায় অচল হবার পর সে প্রতিদিন ভেবেছে বেঁচে থেকে কাজ নেই ।  পরগাছার মতো এই বেঁচে থাকার কোন মানে নেই ।  কিন্তু মরার মতো সাহসও করতে পারেনি সে ।  কাপুরুষের মতো অর্থহীন বেঁচে থেকেছে দিনের পর দিন ।  এমনকি নবনীতাকেও ভুলে গেছে ,  মানুষ যেভাবে ভুলে যায় পড়ে ফেলা অতি প্রিয় কোন বইকে ।  যদিও নবনীতাকে কখনোই সবটুকু পড়া হয়নি ,  সবটা কাছে কখনোই পাওয়া হয়নি ।  তবু সেই নবনীতাকে অনেক বছর পর অপ্রত্যাশিতরূপে দেখে -  হোক সেটা স্বপ্নে ,  সে নতুন করে একটা সিদ্ধান্ত নিতে যাচ্ছে ।  নবনীতার অপার্থিব সৌন্দর্যের ছায়াটা আবারো তার জীবনের চারপাশ ঘিরে ছায়া দিতে শুরু করেছে ।  কিন্তু সে জানে ,  খুব ভালো করেই জানে ,  এটা বেশীদিন থাকবে না ।  দুঃসময় গ্রাস করে নেবে আনন্দকে ।  স্বপ্নটা দিনের ধুলোয় মলিন হয়ে যাবার আগেই সিদ্ধান্তটা বাস্তবায়ন করতে হবে ।  পৃথিবীতে বেঁচে থাকার যে বড় বড় কারণ থাকে ,  পাশাপাশি ছোট্ট কিছু কারণও থাকে ।  অমিতাভের সেই ছোট্ট কারণটি আজ পরিপূর্ণতা অর্জন করেছে ।  এই আনন্দটা রেখেই তাকে প্রার্থিত সিদ্ধান্তটা বাস্তবায়িত করতে হবে । 
কলিং বেলে হাত রেখে সে শেষবারের মতো সিদ্ধান্তটাকে যাচাই করে নেয় আরেকবার । 






ভয়কেতু



বৈশাখী মেঘের সংঘর্ষজনিত বিকট কয়েকটি বিষ্ফোরণের ত্রিতাল তরঙ্গে আমার ঘুম ভেঙ্গে গেল এবং বুঝতে পারলাম কী ভয়াবহ ভুল করে বসেছি ।  এই ঘরে ঘুমিয়ে পড়া আর মৃত্যুদুতের কোলে শুয়ে থাকা প্রায় একই জিনিস ।  এ পর্যন্ত তিন জন প্রাণ হারিয়েছে পাহারার সময় ঘুমোতে গিয়ে ।  আজ কি আমার পালা ? 
আমি নিজেই কাজটা নিয়েছি ।  আমার প্রাণটা কৈ মাছের প্রাণের চেয়ে একটু শক্ত এবং টাকার অংকটা বেশ মোটা বলেই দুঃসাহসী সিদ্ধান্ত নেয়া । 
ঘড়ির দিকে তাকিয়ে আরেক দফা চমকে উঠলাম ।  ঘড়িতে এখনো সোয়া দশটা !  মানে কী ?  রাতের খাবারের সময মুরগীর হাড় চিবোতে গিয়ে যখন আক্কেল দাঁতটা ক্যাচ করে উঠেছিল তখনো ঘড়ির দিকে তাকিয়ে দেখেছিলাম পৌনে দশ ।  এরপর কমপক্ষে দুঘন্টা বসে বসে  ' সবজি '  টেনেছি ।  তবু এখনো বাজে সোয়া দশ  -  ব্যাপারটা গোলমেলে তো !  কাছে গিয়ে আবছা আলোতে কয়েক মিনিট ভালো করে তাকিয়ে থেকে বুঝলাম এই ঘড়ির ঘন্টার কাঁটাটা অচল হয়ে গেছে ।  মিনিটের কাঁটাটাই ঘুরে ঘুরে দায়িত্ব পালন করে যাচ্ছে ।  এখন তাহলে সময় বোঝার উপায় কি ? 
এই গ্রামে কোন বিদ্যুত নেই ।  ঘরের এক কোনে টিমটিম করে যে হারিক্যানটা জ্বলছে ,  সেটাও নিভে যাবার সময় হয়ে এসেছে ।  হারিক্যান নিভে গেলে টর্চলাইট ভরসা ।  কিন্তু ওই জীবটা নাকি টর্চলাইট ক্ষ্যাপা ,  টর্চের আলো দেখলে এমন ভয়ানক তোলপাড় করে সেটা আরো বিপদের কারণ হবে ।  তাই টর্চ ছাড়া কাজ করতে হবে । 
আমাকে বলা হয়েছিল ঠিক আড়াইটায় ওটা আসবে ।  প্রতিদিন আসে ।  দরোজার নীচ দিয়ে বুকে হেঁটে বসার ঘর পেরিয়ে রান্নাঘরের দিকে চলে যায় ।  রান্নাঘরের যে হাড়িতে দুধ জ্বাল দেয়া থাকে সেই হাড়ির ঢাকনা খুলে নিঃশব্দে দুধগুলো খায় ,  তারপর কিছুক্ষণ এদিক সেদিক ঘুরে আবারো বসার ঘর পার হয়ে দরোজার তলা দিয়ে বেরিয়ে যায় ।  
প্রাণীটা কি সেটা কেউ জানে না ।  প্রথমে ভেবেছিল সাপখোপ ।  কার্বলিক এসিড এনে ,  সাপুড়িয়া ডেকে অনেক কিছু দিয়ে চেষ্টা করা হয়েছে ।  কোন কাজ হয়নি ।  তবে এ বাড়ির বাসিন্দাদের কখনো ক্ষতি করেনি সে ।  তবু ওরা ভয় পেয়ে পালিয়েছে ঘর ছেড়ে ।  জিনিসপত্র পোষা প্রাণী ইত্যাদি নিয়ে আশ্রয় নিয়েছে পাশের গ্রামের আত্মীয় বাড়িতে । 
বাড়ি দেখাশোনার জন্য একের পর তিনজন পাহারাদার নিয়োগ দিয়েছে গত এক বছরে ,  কিন্তু সবাই মারা পড়েছে সেই অজানা জীবের হাতে ।  তারা পাহারা দিতে দিতে ঘুমিয়ে পড়েছিল হয়তো ।  প্রতিবারই দেখা গেছে চোখ দুটো তুলে নিয়ে গেছে ।  কোন সাপের পক্ষে এটা সম্ভব না ।  এরপর আমাকে খুঁজে বের করার আগ পর্যন্ত আর কেউ পাহারার দায়িত্ব নিতে রাজী হয়নি । 
বাড়ির মালিক পালিয়ে গেছে ঠিকই কিন্তু প্রতিদিন তাকে আধাকেজি গরুর দুধ রেখে যেতে হয় রান্নাঘরের ডেকচিতে ।  তাকে স্বপ্নে বলে দেয়া হয়েছিল ,  যদি কোনদিন দুধ না রাখা হয় তাহলে তাকে দৈনিক একটা করে খেসারত দিতে হবে ।  হয় পোষা প্রাণী নয়তো সন্তান ।  মালিকের মতে ,  স্বপ্নের সেই বিকট চেহারার তুলনায় যমদূতকে নিরীহ শিশু বলা যায় । 
প্রথমবার হুমকিটাকে উপেক্ষা করে দুধ রাখেনি মালিক ।  পরদিন তার সবচেয়ে সুন্দর ছাগলটাকে মাঠের পাশে মরে থাকতে দেখা গেল ।  ছাগলের চোখের জায়গায় কেবল দুটো গর্ত ছিল ।  এরপর দুধ রাখা নিয়ে আর কেউ কোন প্রশ্ন তোলেনি । 
আমি গঞ্জে থাকতাম ।  একটা ঘর ছিল ,  সেখানে সারাদিন পড়ে পড়ে ঘুমাতাম ।  সন্ধ্যায় জেগে নেশার আসরে বসতাম ।  দুনিয়ার তাবত জিনিস চলতো নেশায় ।  গাঁজা চরস আফিং ট্যাবলেট হেরোইনসহ নানান বস্তু ।  আমার সব শুকনা জিনিসের নেশা ।  আমি কখনো মদ খাই না ।  মদের গন্ধে আমার বমি আসে ।  কিন্তু শুকনা পেলে আমার ভাত লাগে না ।  শুকনারে আমরা আদর করে বলি সবজি ।  আমি সারাদিনই প্রায় সবজির উপর থাকি । 
আমার তিনকুলে কেউ নেই ।  এতিমখানায় বড় হবার পর বখে গেলে একবার কে যেন ধরে আমাকে মাদকাসক্ত নিরাময় কেন্দ্রে ভর্তি করিয়ে দিল ।  ওখানে গিয়ে অবশ্য লাভ হলো ।  ওরা আমাকে নানান জাতের ওষুধ দিয়ে টেস্ট করলো ,  ইনজেকশান দিল কয়েক রকম ।  ওখানে একটা ইনজেকশানে সবজি খাওয়ার আমেজ পেলাম ।  সেই ইনজেকশানের নাম টুকে রাখলাম ।  তারপর ভাণ করতে লাগলাম ভালো হয়ে গেছি ।  কদিন পর আমাকে চেকটেক করে ডাক্তার বললো সুস্থ হয়ে গেছি ।  ছেড়ে দেয়া হলো আমাকে ।  আমি বেরিয়েই আবার নতুন নেশার জগতে ঢুকে গেলাম ।  এবার সবজির সাথে যোগ হলো ইনজেকশানও । 
আমার তেমন কোন কাজ করতাম না ।  কিন্তু আয় খারাপ না ।  গঞ্জের জুয়ার আসরে লিডার ছিলাম ।  জুয়া খেলে আমি কোন কোনদিন দু চার হাজার টাকা কামিয়ে ফেলতাম এক ঘন্টায় ।  এই কামানো টাকা যে শুধু নিজে খাই তা না ,  মাঝে মাঝে আর্তমানবতার সেবায়ও লাগাতাম ।  বুঝতেই পারছেন আমি লোক হিসেবে একেবারে খারাপ না । 
একবার শহরে এক বড় দুর্ঘটনার পর লেগে গেলাম উদ্ধার কাজে ।  একজন বললো ,  প্রচুর রক্ত লাগবে ,  চলো হাসপাতালে যাই ।  আমি হাসপাতালে যাই রক্ত দিতে ।  আমার রক্তের স্যাম্পল নিয়ে টেষ্ট করার পর আমাকে হাসপাতালের একজন ডাক্তার তার রুমে ডাকলেন ।  আমার দিকে তাকিয়ে শীতল কন্ঠে বললেন ,  আপনার রক্ত লাগবে না ।  আপনি যেতে পারেন । 
আমি অবাক ।  কেন ,  আমি রক্ত দিলে সমস্যা কী ?  ডাক্তার অদ্ভুত চোখে তাকিয়ে বললেন ,  আপনার রক্তে যে পরিমান বিষ আছে তাতে আপনাকে যদি কোন কালসাপও কামড় দেয় ,  আপনার কিছু হবে না কিন্তু সেই সাপের মৃত্যু অনিবার্য ।  এই ঘটনা চাউর হবার পর চেনা লোকেরা আমাকে বিষধর সাপ ঠেঙাতে ডেকে পাঠাতো ।  সত্যি সত্যি কিন্তু সাপেরা আমাকে দেখা মাত্র পালাবার পথ খোঁজে । 
বলাই বাহুল্য আমি দুর্দান্ত সাহসী এবং প্রচণ্ড বেপরোয়া একজন মানুষ ।  কিন্তু কখনো খুন খারাবি করি নি ।  এমনকি জীবনে একটা টিকটিকিও মারিনি ।  যদিও আমার মনে হতো চাইলে আমি যে কোন মানুষকে বিনা কারণে খুন করে ফেলতে পারি ।  কোন অজুহাত ছাড়াই ।  আমার মেজাজটা অতিমাত্রায় রুক্ষ । 
কিন্তু এই কাজটা করতে এসে প্রথমে যতটা তুচ্ছতাচ্ছিল্য করেছিলাম রাত নামার পর থেকে সেটা কমতে কমতে অদ্ভুত একটা অনুভূতি জায়গা করে নিচ্ছিল ।  আগে কখনো এমন হয়নি ।  এটা ঠিক ভয় বলবো না ।  ভয় ব্যাপারটা আমার ছিলই না ।  এটা একরকমের গা শিউরে ওঠার মতো একটা ব্যাপার । 
সারাদিন এখানে বসে আছি ।  দুপুরে ভাত আর বিকেলে চা খেলাম ।  রাতেও ভাত খেলাম মুরগীর ঝোল মাংস দিয়ে ।  মালিক সব ব্যবস্থা করে গেছে ।  আমি কোথায় শোবো তাও দেখিয়ে দিয়েছে ।  হাতে লাঠি আছে ,  বড় একটা ছোরা আছে ।  টর্চ লাইট আছে ।  আর কি চাই ।  তবু চামড়ার নীচে কেমন একটা শিরশিরে অনুভূতি হচ্ছে সন্ধ্যার আলো নেভার পর পর ।  রোমকূপগুলো ক্ষণে ক্ষণে সোজা হচ্ছে ,  আবার বসে যাচ্ছে ।  এটা কি রোমাঞ্চ না ভয় ? 
এত অন্ধকার গ্রাম আমি আগে কোনদিন দেখিনি ।  ঘুটঘুটে নরকের ছায়া যেন ।  এই গ্রামে বিদ্যুত কেন নেই সেই কারণটা অদ্ভুত ।  বিশ পঁচিশ ঘরের এই ছোট্ট গ্রাম নিয়ে বাংলাদেশ ভারতের একটা বিরোধ আছে ।  এটার মালিক নির্দিষ্ট হয়নি এখনো ।  এটা না ভারত না বাংলাদেশ ।  এখানকার লোকে ভোট দিতে পারে না ।  বাসিন্দারা নিজেদের বাংলাদেশী মনে করে ,  কিন্তু বাজার করে ভারত থেকে ।  দেশ নিয়ে মালিকানা বিরোধে এখানে বিদ্যুত আসেনি । 
বাতাস শুরু হয়েছে বাইরে । 
মেঘের গর্জন আর বাতাসের আর্তনাদ মিলে মিশে পরিস্থিতির উপর আরেকদফা কালিমা লেপে দিল যখন হারিক্যানটা দপ করে নিভে গেল ।  কটা বাজে এখন ?  দেয়ালের ঘড়িটা দেখা যাচ্ছে না ।  জীবটা ঢুকেছে কিনা ,  ঢুকে বেরিয়ে গেল কিনা কিছুই বোঝা যাচ্ছে না ।  আমি হাতের লাঠিটা শক্ত করে ধরে বসে আছি ।  টর্চ জ্বালানো কঠিনভাবে নিষেধ করা আছে ।  টর্চের আলো দেখলে নাকি জীবটা সোজা উড়ে আসে ,  ঘরের মালিক জানিয়েছিল ।  শিরশিরে অনুভুতিটা আবারো চেপে বসেছে ।  আত্মরক্ষার স্বাভাবিক প্রবৃত্তিতে পা দুটো তুলে খাটের উপর বসলাম । 
টিনের চালে ঝমঝম বৃষ্টি পড়ছে ।  সেই সাথে বিদ্যুত চমক ।  বিদ্যুতের চমকে যেটুকু আলো ,  তাতে বোঝার চেষ্টা করছি সাপটা দরোজার তলা দিয়ে ঢুকছে কিনা ।  আবারো বিকট শব্দে একটা বাজ পড়লো ।   এত প্রচণ্ড শব্দ যেন পুরো আকাশটাই ভেঙ্গে পড়েছে এই ঘরের চালে ।  কয়েক মিনিট কানে শুনতে পেলাম না । 
হঠাৎ দমকা বাতাসে রান্নাঘরের জানালাটা বোধহয় খুলে গেল ।  জানালার দুটো পাল্লা বাড়ি খাচ্ছে দেয়ালে ।  তখনি রান্নাঘরে কিছু একটা ঘটলো ।  ঝনঝন করে খালি ডেকচি কলসিসহ নানান তৈজসপত্র গড়িয়ে পড়লো মেঝেতে ।  বাতাসের তাণ্ডব আর মেঘের গর্জনের সাথে অনুনাদ ঘটিয়ে একটা নারকীয় সিম্ফোনি তৈরী হলো ঘরের ভেতর । 
ওটা কি এসে গেছে ?  আমি ডানহাতে লাঠি আর বামহাতে ছুরিটা বাগিয়ে বসে থাকলাম শক্ত হয়ে ।  চোখ কান সতর্ক ।  রাত শেষ না হওয়া অবধি আর চোখ বন্ধ করা যাবে না । 
হঠাৎ একটা অস্বস্তি হলো ।  মনে হচ্ছে অন্ধকারে আমার দিকে কেউ একজন তাকিয়ে আছে ।  আমি আরেকটি বিদ্যুত চমকের অপেক্ষায় আছি ।  দেখামাত্র দফারফা করে ফেলবো ।  শালার শালা বানচোত কাল সাপ অজগর যাই হোস ,  তোর আজ রক্ষা নাই ।  কপালে যাই থাকে থাক ।  কিন্তু পরবর্তী বিদ্যুতটা চমকে উঠতেই যে দৃশ্যটি দেখতে হলো সেটা আমার সব আত্মবিশ্বাস শুষে নিল এক সেকেণ্ডেই ।  অদ্ভুত একটা জীব খাটের মশারি টাঙাবার রেলিং থেকে ঝুলে আমার কপালের সামনে এসে কমলা দুটো চোখে তাকিয়ে আছে । 
আমি কখনো সাপের চোখ দেখিনি ,  কিন্তু নিশ্চিত যে এই জীবটা আর যাই হোক ,  সাপ না ।  সাপ হতেই পারে না ।  এটা সাপের মতো লম্বাটে ,  কিন্তু কাঁকড়ার মতো দুটো দাড় আছে মাথার দুপাশে ।  আমি নিশ্চিত এটা সরাসরি নরক থেকে আসা কোন প্রাণী ।  বজ্র বিদ্যুতের এক সেকেণ্ডের আলোটা নিভে গেলে আমি টের পেলাম প্রাণীটা লকলকে জিব বের করে আমার কপালে ভীষণ ঠাণ্ডা একটা স্পর্শ দিল ।  এবং পরমুহুর্তেই অতিশীতল একটা দড়ি আমার গলার চারপাশে জড়িয়ে গেল ।  টানটান রাবারের মতো একটা বরফের লেজ আমার কন্ঠনালীকে চাপতে চাপতে চাপতে .  .  .  .  .  .  .  .  .  .  .  . 
এর পরের আর কোন দৃশ্য আমার মনে নেই ।  শেষ দৃশ্যটা এত গভীর অন্ধকারে চিত্রায়িত হয়েছিল যখন একটা বিজলির চমকও ছিল না ।  ফলে আমি জীবনের শেষ দৃশ্য বলে কোন কিছুর স্মৃতি নিয়ে যেতে পারছি না মনে হচ্ছিল । 
 *  *  *  *  *    *  *  *  *  *   *  *  *  *  *    *  *  *  *  *   *  *  *  *  *    *  *  *  *  * 
কখনো কখনো বেঁচে থাকাটাও একটা দুর্ঘটনা ।  আমি যে বেঁচে গেছে সেটি অতি দুর্লভ একটি অলৌকিক দুর্ঘটনা ।  যে দুর্ঘটনার রহস্য আর কখনো উদঘাটিত হবে না ।  আমাকে পরদিন অর্ধমৃত অবস্থায় উদ্ধার করা হয় ওই ঘরের ধ্বংসস্তুপ থেকে ।  আমি মৃত্যুমুখে জ্ঞান হারাবার পর কী ঘটেছিল জানি না ।  কিন্তু সেই রাতে ওই গ্রামে যে ভয়ংকর টর্নেডো বয়ে গিয়েছিল তাতেই ওই ঘরটির চাল সম্পূর্ণ উড়ে গিয়ে ঘরটি একটা ধ্বংসস্তুপে পরিণত হয় ।  আমাকে  খুঁজে বের করা হয় অনেক কষ্টে । 
ওই জীবটির কী হয়েছিল কেউ জানে না ।  কিন্তু সে এসেছিল এটা খুব সত্যি ।  আমি অন্তত জানি কতটা ভয়ংকর সেই সত্য ।  পৃথিবীতে জীবিত মানুষদের মধ্যে একমাত্র আমিই তাকে দেখেছিলাম এবং এখনো এক যুগ পরও সেই দুঃস্বপ্ন বয়ে বেড়াচ্ছি ।  আমার সকল নেশা ছুটে গিয়েছিল সেই ঘটনার পর ।  প্রচণ্ড বেপরোয়া এক মানুষ বদলে গিল ভীতসন্ত্রস্ত মানুষ হয়ে গেল ।  আমি এখন যে কোন প্রাণীর চোখের দিকে তাকাতেই ভয় পাই ।  এমনকি সেটা টিকটিকি হলেও ।  
এবং আরেকটা অদ্ভুত ব্যাপার হয়েছিল ।  আমার চোখের উপর একটা নীল পর্দা পড়ে গিয়েছিল যেন ।  আমি পৃথিবীর কোন সবুজ রঙ আর দেখতে পাই না ।  গাছপালা ,  ঘাস লতাপাতা সবকিছুই আমার চোখে এখন নীল হয়ে গেছে । 






আলস্যের জমিদারি 



কর্মময় জীবন আর ভালো লাগিতেছে না ।  আসলে যে কাজ করিয়া জীবিকা নির্বাহ করিতেছি সেই কাজের প্রতি এক প্রকার অনীহা তৈরী হইয়াছে ।   ' কাজ '  আমাকে পছন্দ করিতেছে না আমি  ' কাজ ' কে পছন্দ করিতেছি না ।  আমাদের অবনিবনার ফসল একরকমের বিবমিষা । 
আমি দিনের পর দিন একই চেয়ারে বসিয়া কীবোর্ড পিষিবার / ভাঙ্গিবার কাজ করিতেছিলাম ।  আমার কীবোর্ড পিষাপিষিতে দেশ জাত কুল কাহারো কোন উপকার যে হয় নাই তাহা আমি শতভাগ নিশ্চিত ।  তবে মাস শেষের মাহিনার অর্থ যখন ব্যাংকের খাতায় জমা হয় তখন এক প্রকার নিরুপদ্রপ অনিবার্য সুখবোধ পিলপিল করিতে থাকে ।  শুধুমাত্র একটি মাসিক পুলকিত সুখবোধের জন্য আমি বাকী ত্রিংশ দিন  ( অ ) কাজের সহিত ঘস্তাঘস্তি ( ঘষতে ঘষতে কুস্তি )  করিয়া মরিব ইহা আর মানিতে পারিতেছি না ।  এই অনাকাংখিত ঘস্তাঘস্তি হইতে আমি অবিলম্বে মুক্তি লাভ করিতে চাহি । 
আসলে আমি একাই মুক্তি চাহি না ।  কাজও আমা হতে মুক্তি চায় ,  প্রবলভাবেই চায় ।  না চাহিয়া উপায় কি ?  আমার মতো অপদার্থ অকর্মণ্য কর্মী সে ইতিপূর্বে কখনো দেখে নাই ।  শুনিয়া আপনারা ভাবিতেছেন আমি নতুন কোন মতলবের মন্ত্রণায় এইসব অবাঞ্ছিত কথা বলিতেছি কিনা ।  আসলে মোটেও তাহা নহে ।  আমি অনেক ঘাস ,  খইল ,  বিবিধ ঘোলাজল খাইয়া ,  ১৮ বৎসর অতিবাহিত করিবার পর উপলব্ধি করিলাম যে কর্মময় জীবন আমার জন্য নহে ।  আমার দরকার ছিল একটা নির্বিবাদী জমিদারীর চিরস্থায়ী বন্দোবস্ত ।  যাহাতে আমি গদিতে শুইয়া শুইয়া হুকুম করিব আর দেওয়ান গোমস্তা কামলা প্রজাবৃন্দ আমার পদতলে সকল প্রকার সেবা প্রদান করিবে এবং আমি উহাদের অনুগ্রহ ভিক্ষা দিব ।  কিন্তু জগতের কুটিল অনিয়মতান্ত্রিকতা আর অবিচারের ফলে তাহা হইবার উপায় নাই ।  আমি তাই ভিন্ন রকমের এক জমিদারির কথা ভাবিতেছি  -  যাহার নাম  ' আলস্যের জমিদারি '  । 
ভাবিয়া দেখুন ,  আলস্যের মতো আনন্দদায়ক ব্যাপার জগতে আর কিছুতে আছে ?  দেখেছেন কেউ ?  আমি নিশ্চিত ,  দেখেন নাই ।  আলস্যের মতো আনন্দ আর কিছুতে নাই ।  যুগে যুগে আলস্যের মর্যাদা দিতে যাহারা ব্যর্থ হইয়াছেন তাহারা জীবনের অনাবিস্কৃত আনন্দসম্ভার থেকে পরম ও চরমভাবে বঞ্চিত হইয়াছেন । 
জীবনের প্রকৃত আনন্দের অন্যতম উপায় হইল প্রতিদিন বেলা দশ ঘটিকা হইবার পর আস্তে আস্তে চক্ষু মেলিয়া জানালার ওপাশে আমগাছটার শীর্ষ দেশে কাকস্য বংশের কারো ত্রাহি চিৎকার শুনিয়া উঠিয়া বসা ।  অতঃপর কয়েকখানা দীর্ঘ হাই তুলিয়া ,  হাত দুখানিকে দুপাশে প্রসারিত করিয়া ,  মেরুদণ্ডের হাড়গুলো স্থান চ্যুত হইয়াছে কিনা তাহা পরখ করা ।  সব ঠিক থাকিলে ,   ধীরে ধীরে প্রাতঃকৃত্য সারিয়া ,  জল আহার সারিয়া বেলা এগারোটা নাগাদ চায়ের মগটা হাতে লইয়া খবরের কাগজ মেলিয়া কিছুক্ষণ হেডলাইনে চোখ বুলাইয়া অবহেলার সহিত কাগজখানা খাটের তলায় ছুঁড়িয়া মারা ।  দুনিয়ার কোথাও সুসংবাদ নাই ।  তারপর টেলিভিশন নামক বোকা বাক্সের দূরবর্তী নিয়ন্ত্রক ( রিমোট ) খানা হাতে লইয়া চ্যানেল ঘুরাইতে ঘুরাইতে আগাপাশতলা চষিয়া  ' বন্ধ কর '  বোতামে টিপ দিয়া তাহাও একসময় সোফার কোনায় ছুঁড়িয়া মারিয়া উঠিয়া দাঁড়ানো ।  এরপর  ' কিসসু ভালো লাগিতেছে না '  জাতীয় উদাসীনতা লইয়া ম্যাড় ম্যাড়ে বইয়ের তাক হইতে খুঁজিয়া খুঁজিয়া যে কোন একটা যুতসই প্রাচীন বই নামাইয়া সাড়ে তেরো পাতা পড়ার পর আবিষ্কার করা যে এই বইখানা ইতিমধ্যে আরো একবার পঠিত হইয়াছে । 
কিছু পর উহাও যথাস্থানে রাখিয়া দেরাজ খুলিয়া খাতা কলম বাহির করিয়া আধখানা খসড়া গদ্য রচনা করিয়া তৃপ্তির সহিত ভাবিতে বসা ,  আহ কী অপূর্ব সাহিত্য রচনা করিলুম ,  রবীন্দ্রনাথের অমিত চ্যাটার্জি দেখিলেও চমকে উঠিতো প্রতিভার অকাল বিস্ফোরণে আর লাবণ্য দেখিলে তো  …  …  .  .  . না ,  থাক ।  লাবণ্যের কথাটা উত্থাপন করাটা এখন নিরাপদ নহে ।  রান্নাঘরে তাওয়ায় রুটি গরম করিতেছে গিন্নী ,  হাতে তাহার গরম ছেনি । 
এই করিতে করিতে বেলা দুপুর পার হইয়া ঘড়ির কাটা তিন ঘটিকার দিকে রওনা দিরে স্নানাদি সারিয়া তিন পদের ভর্তার সাথে দুই পদের ছোটমাছের ঝোল দিয়া ধোঁয়া ওঠা সাদা ভাত পেট ভর্তি করিয়া খাইয়া ফের বিছানায় গড়াগড়ি করা ।  গড়াগড়ি করিতে করিতে দেওয়াল টিভির বড় পর্দায় একখানা লাতিন আমেরিকান মুভি ছাড়িয়া দিয়া দশ মিনিট দেখা শেষ না হইতেই নাসিকাগর্জন সমেত নিদ্রাপুরীতে পৌঁছে যাওয়া এবং নিদ্রার অবকাশে ঘড়িটাকে সাড়ে পাঁচ ঘটিকা পার করিয়া দেওয়া ।  ঘড়ির কাঁটা সাড়ে পাঁচ ঘটিকায় পৌঁছানোর মানে আপিসে ছুটির ঘন্টা বাজা ।  অর্থাৎ আজিকার  ' কর্মসময় '  সমাপ্তি ঘোষণা । 
নির্ধারিত  ' কর্মসময় '  পার করিবার পর বিছানা হইতে নামিয়া গায়ে খাদির পাতলা ফতুয়া চড়াইয়া হাওয়া খাইবার জন্য পল্টন ময়দানের উদ্দেশ্যে বাহির হইয়া যাওয়া ।   ' কর্মময় '  অফিস টাইমের পরে বৈকালিক ভ্রমণের মতো আনন্দ আর কিছুতে নাই ।   .  .  .  .  .  .  .  .  . কি ব্যাপার ?  অত বড় হা করিয়া কি দেখিতেছেন ?  এখনো বুঝেন নাই ?  না বুঝারই কথা ।  কারণ উপরোল্লিখিত  ' কর্মময় '  জগত বাস্তবে আপনারা কস্মিনকালেও দেখেন নাই ।  আমিও দেখি নাই ।  ইহা কেবলই একটা ইউটোপিয়া মাত্র ।  
হা পিত্যেস করে লাভ কি ?  দুঃখের কথা এই -  বাস্তব জগতে এরকম সুখময়তার কোন অবকাশ কেউ রাখে নাই ।  ।  বাস্তব জগত একটি নিরেট  ' খাইট্যা খা '  ধরনের বস্তু ।  উহাতে আমি বা আর কেহ স্বচ্ছন্দ বোধ করে না ।  তবু তাহা মানাইয়া লইয়া বাঁচিয়া থাকে ।  
সাম্প্রতিককালে আমি প্রতিদিন অপেক্ষা করি  ' কাজ '  কখন নিজ হইতে আমাকে খেদাইয়া দিবে ।  তাহা হইলে এই মানবিক যন্ত্রণা হইতে মুক্তি পাইতাম ।  হইতে পারে ,   কাজও আমারই প্রতীক্ষা করে ,  কখন আমি আপোষে কাজকে ছাড়িয়া ভাগিয়া যাইবো ।  কিন্তু কোনটাই ঘটিতেছে না ।  ফলে আমাকে এই রচনা প্রস্তুত করিয়া উভয়ের মধ্যে মিলন ঘটাইবার বন্দোবস্ত করিতে হইলো ।  কর্তার চোখে ইহা পড়িলে যে কোন মহেন্দ্র ক্ষণে কাজ এবং আমি পরস্পরকে বিদায় জানাইতে পারি । 
অতঃপর আমি নিশ্চিন্তে আলস্যের জমিদারির কুসুমাস্তীর্ণ পথে নিরুদ্বিগ্ন পদযুগল সঞ্চালন করিতে পারিব ।  আলস্যের এই মহান চেতনা আমি জগত ব্যাপিয়া ছড়াইয়া দিতে চাহি ।  আহ আনন্দ ! 
আলাস্যাং হি মনুশ্যানাং শরীরস্থ মহারিপুঃ
নাস্ত্যদ্যাম সমবন্ধুঃ কৃত্বা ইয়ং নায়সিদতি






১০০ টাকার নোটটা



নিয়তির উপর আগ্রাসন চালালাম ।  খোদাতালা মাওলা কপালে যা রেখেছে রাখুক ।  আমার পেটে খিদে ,  পকেটে পয়সা নেই ,  উপোস থাকাই নিয়তি ।  দুম করে পড়ে গেলাম ফুটপাতে । 
লোকটাকে দেখে মনে হয়েছে এরকম রাস্তায় পড়ে যাওয়া লোক দেখে অভ্যস্ত  না সে ।  নিঃশ্বাস বন্ধ করে চোখ বুজে শুয়ে আছি চুপচাপ ।  পা দুটো টান টান ।  জুতোর শব্দ পেরিয়ে যাচ্ছে ,  থামার লক্ষণ নেই ।  না .  .  .  .  .  . জুতোর শব্দ ফিরে আসছে .  .  .  .  .  .  . আবারো সরে যাচ্ছে .  .  .  .  .  .  .  . আবারো কাছে আসছে ।  আমি দম প্রায়বন্ধ রেখে একসুতোর মতো চোখ খুললাম ।  লোকটার জুতো জোড়াই চোখে পড়লো ।  শুধু এদিক সেদিক হাঁটছে সে ।  লোকটা মনে হলো অস্থির ,  কাউকে ডাকার চিন্তা করছে নাকি ।  ডাকলে ডাকুক ।  ভালো লক্ষণ ।  চোখের কোন বেয়ে দেখলাম ,  একটা রিকশা এসে দাঁড়ালো ।  লোকটা কথা বলে উঠলো - 
 - এই রিকশা ,  একটু দাঁড়াও ।  একটু দেখো তো এই লোকটাকে ,  হঠাৎ কি হলো জানি
 - কি হইছে তার ,  কি হইছে ? 
 - কেমন করে পড়ে গেল দুম করে
 - এমনে এমনেই পড়ে গেল ? 
 - আপনা আপনি ,  বোধহয় অসুস্থ । 
 - মাওলার ইচ্ছা ,  আমি আপনি কি করুম ,  আমার টাইম নাই ,  ভাড়া মারতে হবে ,  যাই
 - আরে লোকটা তো মরে যাবে ,  তুমি একটু দেখো তো ,  কি হইছে ,  হাসপাতালে নেয়া দরকার ,  একটু ধরো 
 - কাম নাই ,  বেহুদা ঝামেলা ! 
 - কি বলো পারবা না ,  শোনো ,  এই টাকাটা রাখো ,  কোন একটা হাসপাতালে নিয়ে যাও তুমিই ।  পারবা না ? 
 - আরে সাহেব আমি কি এম্বুলেন্স নাকি ,  আমার এসব ঝামেলার কাম নাই ,  আমি যাই
 - তবু একটু দেখো না রে ভাই ,  মরে টরে যাবে লোকটা নয়তো ,  মানুষই তো মানুষের জন্য
রিকশাওয়ালার প্রতি মেজাজটা চড়ে যাচ্ছে ।  উঠে হারামজাদাকে একটা চড় দিতে ইচ্ছে করছে ।  ভদ্রলোক তারে ভাই ডাকছে তবু দিল নরম হয় না ।  তোর বাবা টাকা দিচ্ছে আগে নিয়ে নে ,  তারপর কথা ।  তবু সে কুতর্ক করে ।  আমি তো চোখ খুলতে পারবো না জুতোর শব্দটা চলে না যাওয়া পর্যন্ত ।  
হঠাৎ একটা তীব্র বাজে গন্ধ নাকে এল ।  সুতোর মতো একটু চোখ ফাঁক করে দেখি ।  মুখের উপর অন্ধকার ।  শালার শালা আমাকে মৃগী রোগী মনে করছে ,  স্যান্ডেল ধরছে নাকের গোড়ায় ।  স্যাণ্ডেলে পুরান গুয়ের গন্ধ ।  মানুষের গু না ।  কুত্তার গু হবে ।  আরে শুয়োরের বাচ্চা ,  দম বন্ধ হয়ে মরে যাবো তো !  !  বাধ্য হয়ে নড়ে উঠলাম একটু । 
 - এই তো নড়ছে
 - হ আমি ঠিকই ধরছিলাম ,  মিরকি ব্যারাইম্মা । 
 - ঠিকাছে তুমি ওকে দেখো ,  হাসপাতালে নাও আমি গেলাম । 
চোখটা হালকা ফাঁক করে দেখলাম জুতার মালিক চলে যাচ্ছে ।  জুতোর মালিক চোখের আড়ালে যেতেই তড়াক করে লাফ দিয়ে উঠলাম ।  রিকশওয়ালাকে দেখলাম ।  বয়স বেশী না ।  কিন্তু ধুর্ত চেহারা ।  আমাকে উঠতে দেখেই হাত মুঠ করে ফেলছে ।  টাকাটা লুকানোর চেষ্টা । 
 - ওই তোর জুতার গুষ্টি মারি ,  শালার গন্ধে মরে যাই ,  টেকা দে ? 
 - কিসের টেকা ? 
 - সাহেব টেকা দিছে না আমারে হাসপাতালে নেবার জন্য ? 
 - কে কইছে ? 
 - আমি নিজ কানে শুনলাম
 - ওই মিয়া ,  তুমি তো অজ্ঞান ছিলা ,   শুনলা কেমনে ? 
 - অজ্ঞান বলে কান বন্ধ নাকি ,  দে টেকা দে কইলাম
 - মিয়া তুমি দেখি ধান্ধাবাজ ,  অসুস্থ হও নাই ! 
 - সেটা দিয়ে তোর কাজ কি ?  ওই টাকা আমার চিকিৎসার ,  আমি হাসপাতালে যামু
 - টেকার কথা মুখে বলছে ,  আসলে কিন্তুক দেয় নাই । 
 - তোর হাত দেখি ? 
 - হাতে কিছু নাই
 - ওই হাতের মুঠের ভিত্রে কি ? 
 - ওটা আমার টেকা না ।  একজনে পাইবে তারে দিতে যাই
 - মুঠ খোল কইতেছি
 - কসম ,  সাহেবের টেকা না ওটা
আমি খপ করে ওর হাতটা ধরে মুঠ থেকে একশো টাকার নোটটা কেড়ে নিলাম ।  রিকশাওয়ালা চিৎকার শুরু করছে - 
 - তুই ব্যাটা চিটিং ,  বাটপার ,  ফাজিল ,  শয়তান ,  সাহেবের সাথে চিটিংবাজি করে টাকা নিছস । 
 - আমি সাহেবের সাথে চিটিং করছি ,  তোরে ডাকি নাই
 - সাহেব আমাকে ডাকছে
 - ডাকলে তার কাছ থেকে ভিজিট নিয়া আয়
 - আমার স্যান্ডেলের গন্ধে তুই উঠছিস
 - স্যান্ডেল না ,  উঠছি তোর গুয়ের গন্ধে ,  শালা বিষ্ঠা একটা
 - ওই গালি দিবি না
 - চোপ ! 
 - তুই চোপ !  ! 
টাকাটা পকেটে পুরে আমি হাসপাতালের বদলে হোটেলের দিকে যাত্রা শুরু করলাম ।  পেছনে রিকশাওয়ালার গালিগালাজের মচ্ছব ।  মোড় পেরিয়ে একটু ডানে যেতেই গোল্ডেন হোটেল ।  হোটেলে ঢুকে একটা টেবিলে বসে অর্ডার দিয়ে হাতমুখ ধুতে গেলাম ।  বেসিনে সাবান দিয়ে হাত ঘষছি এমন সময় পাশের বেসিন থেকে একজন সাবানটা চাইল ।  সাবান দিতে গিয়ে দেখি লোকটা আমার দিকে গভীরভাবে তাকিয়ে আছে ।   আমি টেবিলে খেতে বসলাম ,  লোকটা পাশের টেবিলে ।  গোগ্রাসে খাচ্ছি লোকটা তখনো পাশের টেবিল থেকে তাকিয়ে আছে ।  ব্যাপারটা কি ।  অস্বস্তি লাগছে ।  আমি খাওয়া শেষ করে একশো টাকার নোটটা বের করে বিল দিলাম ।  লোকটার দৃষ্টি সেই টাকাটার দিকে ।  তার সামনে রাখা ধোঁয়া ওঠা কাপটার চা জুড়িয়ে জল ,  তবু তার তাকানো শেষ হয় না । 
তাকালে তাকাক ।  আমি এখন ফূর্তিতে আছি ।  আজকে নিয়তিকে মার দিয়ে পেটপুরে খেয়ে নিলাম ।  নিয়তি ভাবছিল আজ আমারে উপোস রাখবে ।  এই খাওয়াটাই  আজকের সবচেয়ে বড় পাওয়া ।  আর কিছু ভাবতে চাই না এখন ।  
লোকটা কিছুক্ষণ তাকিয়ে থেকে এক চুমুকে প্রায় ঠাণ্ডা চা গিলে উঠে গেল ।  কাউন্টারে বিল দেবার সময় আমি লোকটার পায়ের দিকে তাকালাম এবং জুতো জোড়া দেখে চমকে উঠলাম ।  এ তো সেই জুতোই !  !  মানে এই জুতোর মালিকই একশো টাকার নোটের ভূতপূর্ব মালিক !  
তাতে কি ?  তারও আগে নিশ্চয়ই একজন মালিক ছিল এই নোটের ।  টাকা যতবার হাত বদল করে ততবার নতুন মালিক ।  তাই বলে পুরোনো মালিক ওরকম করে তাকিয়ে থাকবে ?  দুনিয়ায় কত মাথা খারাপ লোক যে আছে !  
পাশের দোকান থেকে চমন বাহার দিয়ে এক খিলি পান মুখে দিয়ে ভাবতে ভাবতে হেঁটে চললাম মেসের দিকে । 






মিঠাপানির জলদস্যু



নোনাসমুদ্রে এতকাল কাটাবার পর মিঠাপানির প্রথম স্পর্শটা সুখের ছিল তা বলতে পারি না ।  তবে বলতে পারি স্পর্শটা বড় বিচিত্র ছিল ।  মুখে নিয়ে কুলি করে ফেলে দেবার পর শান্তি । 
আবহাওয়া ঠিক আছে ।  জলের কোলাহলও তেমনি ।  ঘনত্বে একটু পার্থক্য ,  আর রঙে ।  এখানকার রঙটা যেন ফ্যাকাসে ।  তবু কেউ কেউ বলছিল যে যাই বলুক ,  যত সুখ শান্তি সব মিষ্টি জলের নদীতে ।  অগাধ ঝড়ঝঞ্ছাবিক্ষুব্ধ সমুদ্রে অনিশ্চিত জীবনযাপন করার চেয়ে এখানে অনেকটা নিশ্চিন্ত জীবন ।  চাইলে যখন তখন কূলের কাছাকাছি যাওয়া যায় ,  গাছ লতাপাতা ফুল পাখিদের সৌন্দর্য উপভোগ করা যায় ।  সমুদ্রে কি তা সম্ভব ?  তবু এতকালের অভ্যেস সমুদ্র ।  এই নেশা কাটানো মুশকিল ।  আমি ওদের পিছু পিছু নদীতে আসার পর সেই কথাই ভাবছিলাম । 
কিছুদিন গেলে নদীর পরিবেশে অভ্যস্ত হবার পর একদিন একজন জানালো ,  একটা বিপদ দেখা যাচ্ছে ।  ওদিকে কিছু জলদস্যু নেমেছে ।  তাদের হাতে মারা পড়েছে অনেকে ।  
আমি আগে কখনো জলদস্যু দেখিনি ।  সমুদ্রের কিছু এলাকা এড়িয়ে চলতে হয় জলদস্যুদের উৎপাতের কারণে ।  আমি খুব ভালো করে চিনি কোন কোন পথে জলদস্যু হামলা করে ।  সমুদ্রে আমি তাই কখনো জলদস্যুদের হাতে পড়িনি ।  কিন্তু নদী সম্পর্কে আমি অনভিজ্ঞ ।  এখানে পালাবার পথঘাট ঠিক চেনা হয়নি ।  বন্ধুদের প্ররোচনায় এসে পড়েছিলাম ,  অভ্যস্ত হবার চেষ্টা করছিলাম ,  অনেকটা অভ্যস্ত হয়েও পড়েছিলাম নতুন জীবনে ।  কিন্তু নৌ দস্যুদের কথা শুনে তো রীতিমত চিন্তায় পড়লাম । 
কিছুদিন যাবার পর টের পেলাম আমার চারপাশে চেনাজানা সবাই উধাও হয়ে যাচ্ছে একে একে ।  আস্তে আস্তে আমি একা হয়ে গেলাম ।  আমাকে ফেলে ওরা চলে গেছে কোথাও ?  এরকম কেউ চলে যেতে পারে ?  এতকালের চেনা জানা কেউ ? 
মনে হয় না ।  একাকীত্বের কষ্ট এমনিতেই অসহ্য ।  কিন্তু কেউ ফেলে চলে গেলে সেটা যেন বেশী কষ্টের ।  আমার সান্ত্বনা হলো ,  না সান্ত্বনা নয় ,  আমি নিশ্চিত ওরা কেউ আমাকে ফেলে যায়নি ।  নিশ্চয়ই ধরা পড়েছে জলদস্যুদের হাতে ।  মারা পড়েছে ওদের হাতে ।  একা হবার পর আমি সাবধানে চলি ।  গভীর জলের মাছেদের মতো আমি মাঝ নদীতে লুকিয়ে চুরিয়ে ঘোরাফেরা করি ।  
মাঝনদীটা অনেকটা নিরাপদ ।  জলদস্যুরা এদিকে সহজে আসে না ।  আসলেও টিকতে পারে না ।  আজকাল আমি ভুলেও কিনারের দিকে যাই না ।  জলদস্যুরা ওদিকে নোঙর ফেলে ঘাঁটি গেড়েছে ।  আমি একবার ধরা পড়তে পড়তে অল্পের জন্য বেঁচে গেছি ।  সেই প্রথম আমার নোঙর চেনা । 
আত্মরক্ষার জন্য আমাকে এবার পূর্বপুরুষের শরণাপন্ন হতে হয় ।  পূর্বপুরুষের কাছ থেকে আমি একটা অদ্ভুত বিদ্যা রপ্ত করেছিলাম ।  প্রত্যেক বংশে একেক প্রজন্মে মাত্র একজনকে সেই ক্ষমতা দেয়া হয় ।  আমার প্রজন্মে আমি পেয়েছিলাম সেই ক্ষমতা ।  শরীরের যে কোন অংশে প্রাণ লুকিয়ে রাখার ক্ষমতা ।  সর্বোচ্চ শক্তির মহাপ্রাণ জানিয়েছেন ,  তুমি যখন এমন কোন বিপদগ্রস্থ যে তুমি ধ্বংস হলে তোমার বংশ লুপ্ত হবে ,  তখন তুমি এই ক্ষমতা প্রয়োগ করবে ।  তার আগে নয় ।  এই ক্ষমতা প্রয়োগ করলে তুমি নিজে মৃত্যুবরণ করবে কিন্তু তোমার প্রাণ জেগে থাকবে তোমার কোন একটা অঙ্গে ।  সেই প্রাণ তুমি শত্রুর উপর প্রতিশোধ হানার জন্য ব্যবহার করবে ।  এতে তোমার পাপ হবে না কারণ এটা তোমার বংশ রক্ষার মহাজাগতিক অধিকার ।  ওই অঙ্গের যে কোন একটা টুকরো থেকেও আবার বংশের সূচনা হবে । 
আমার এখন সময় হয়েছে সেই বিদ্যা প্রয়োগের ।  ধরা পড়লে আর কোন বিকল্প নেই আমার ।  আমি জলে একটা দীর্ঘ ডুব দিয়ে মন্ত্রপাঠ করে নিজেকে তৈরী করে নিলাম ।  এবার আর মৃত্যুভয় নেই আমার ।  মরে গেলেও প্রাণ থাকবে শরীরের কোথাও ।  আমার হাতে কোন অস্ত্র নেই কিন্তু আমার সমস্ত শরীরই এখন অস্ত্র ।  চাইলে আমি এখন বিষে বিষাধার করে ফেলতে পারি নিজেকে ।   জলদস্যুদের কোন আক্রমন আমাকে আর ভীত করবে না । 
এবার আমি মাঝ নদী ছেড়ে তীরের কাছাকাছি খাঁড়িতে খাঁড়িতে ঘুরে বেড়াতে লাগলাম ।  আমি এখন একদম একা ।  অন্য কোন বংশের সাথে আমার মেলামেশা নেই ।  ভেবে কষ্ট হয় মাঝে মাঝে ,  আমার বংশের আর কেউ বেঁচে নেই এই অবিচারের দেশে ।  এখানে জলদস্যুরাই রাজা ,  জলদস্যুরাই আইন ।  হাটবাজার গ্রামগঞ্জ সব ওদের ।  একাকী ঘুরতে ঘুরতে আমার মাথার প্রতিশোধের আগুন বুড়বুড়ি হয়ে বেরুতে থাকে । 
সময় যেতে যেতে আকাশে মেঘের আনাগোনা বাড়লো ।  ঘন কালো অন্ধকার হয়ে গেল দিন ।  নীলাকাশ হয়ে গেল কুচকুচে ছাই ।  যেদিন খুব বৃষ্টি নামলো আমার ইচ্ছে হলো মাথা তুলে নাচি ।  আমি নাচতে শুরু করলাম ।  নাচতে নাচতে নদীর কিনারে চলে গেলাম ।  এদিকে বৈঠা বাইছে এক মাঝি ।  আমাকে দেখে মাঝি আনন্দে আটখানা ।  আমিও মাঝিকে দেখে খুশী ।  এই মানুষের চেহারায় কেমন একটা আশ্বস্ততার ছাপ ।  
আমি মাঝির নৌকায় উঠে গেলাম এক লাফে ।   ' আমারে লইয়া যাও মহুয়ার দেশে '  ।  না ,  এটা আমি গাইছি না ।  আমি গানটান জানি না ।  মাঝি গান গাইছে আমাকে পাবার পর ।  সে আমাকে নিয়ে বৃষ্টিতে ভিজতে ভিজতে একটা বাজারে গেল ।  আমি খুশী মনে মাঝির সাথে যাচ্ছি ।  জলদস্যুদের হাতে পড়লে নিশ্চয় আমাকে এত আরামে নিত না ।  কচুকাটা করে ফেলতো এতক্ষণে ।  
কিন্তু খুশী হয়ে কি হবে ।  আমার চুড়ান্ত পরিণতি তো একই ।  মাঝির হাত দিয়ে গেলে যা ,  জলদস্যুর হাত দিয়ে গেলেও তা ।  এটা ভেবে আমি একটু বিমর্ষ হয়ে থাকলাম । 
বাজারে গিয়ে মাঝির পাশে চুপ করে বসে বসে আমি মানুষ দেখতে দেখতে ভুলে গেলাম এখানে কেন এসেছি আমি ।  আশেপাশের দোকানের ভাজাপোড়ার গন্ধ ভেসে আসছে ।  কত কী খায় এখানকার মানুষ !  
নদীতে এত কিছুর ব্যবস্থা নেই ।  মাঝি আমাকে খাওয়াবে কিনা বুঝতে পারছি না ।  সে গরীব ,  চেহারা দেখলেই বোঝা যায় ।  বেচারা আমার চেয়েও হতভাগা ।  খানিকপর একটা লোক এসে আমার দিকে কেমন যেন চোখ পাকিয়ে তাকালো ।  যেন আমাকে খুঁজছে অনেককাল ।  
আমি ভয় পেতে গিয়েও থেমে গেলাম ।  হাসলাম মনে মনে ।  লোকটা মাঝির সাথে কথা বলছে ।  বলছে আমাকে চায় সে ।  কিন্তু মাঝি আমাকে হাতছাড়া করতে চাইছে না ।  সে এমন সব কথা বলছে লোকটা প্রায় ক্ষেপে গেছে ।  
কথায় কথায় বুঝলাম এই লোক যে সে নয় ।  সে এলাকার জলদস্যু সর্দার ।  তাকে কেউ না করতে পারে না ।  আমাকে তার চাইইইই চাই ।  দস্যু সর্দার জলদাস আমাকে তার গাড়িতে তুলে নিল ।  আমি অশ্রুবিহীন বেদনায় মাঝির কাছ থেকে বিদায় নিলাম । 
মাঝি লোকটা আজব ।  এত আদর করে এনেছে আমাকে ।  অথচ আমাকে বিদায় দেবার বদলে তার হাতের এক তাড়া কাগজের দিকে তাকিয়ে আছে কেমন লোভী চোখে ।  এই কাগজগুলো দিয়েছে জলদাস ।  যাক আমার কি ,  এরা সব এক জাত ।  স্বার্থপর গোঁজামিল । 
যেতে যেতে জলদাস আমার সাথে গল্প করতে লাগলো ।  একটু পর আমি ভুল বুঝতে পারলাম ।  আমার কথা বলছে ঠিকই ,  কিন্তু আমার সাথে বলছে না ।  বলছে তার সাথের আরেক জলদস্যুর সাথে ।  সেও বলেছে আমার মতো একজনকে নাকি সমুদ্রে দেখেছিল একবার ।  জলদাস সে কথা এক ফুৎকারে উড়িয়ে দিল ।  সে বললো আমার মতো আর একজনও নাই এই সমুদ্রে ।  আমি তুলনাহীন ।  
আমি তাদের দুজনের তর্ক উপভোগ করতে করতে পৌঁছে গেলাম জলদাসের বাড়ি ।  বিশাল সেই বাড়ি ।  আমি কখনো এমন বাড়ি দেখিনি ,  আমি কোন মানুষের বাড়িই দেখিনি আগে ।  আমাকে যেখানে নেয়া হলো সেখানে আমাকে গোসল করিয়ে যত্ন করে শুইয়ে রাখা হলো ।  এরপর আমি আয়েশে ঘুমিয়ে পড়লাম ।  অনেক দীর্ঘ যাত্রা পথ পেরুতে হয়েছে আজ ।  ক্লান্তি লাগছে খুব ।  তাছাড়া গাড়িতে চড়ার অভ্যেস নেই আমার ।  ভাগ্যিস বমি করে দেইনি ।  তাহলে বংশের মান মর্যাদা সব চলে যেতো । 
আমি যখন জেগে উঠলাম তখন অনেক বদলে গেছে সবকিছু ।  এভাবে বদলে যাবো কখনো ভাবিনি । 
আমার চেহারা পোষাক বিছানা সব বদলে দেয়া হয়েছে ।  আমার শরীর ছিল সোনালী রুপোলী ,  এখন তা হয়ে গেছে কালচে বাদামী ।  আমি শুভ্র সুন্দর একটা বিছানায় শোয়া ।  বিছানাটা গোলাকার চকচকে ।  বিছানার কিনারটা সোনা রঙে মোড়ানো ।  তার পাশে দুটো রুপোলী দণ্ড সোজাসুজি রাখা ।  সূর্যের আলো ঠিকরে বেরুচ্ছে যেন ।  আমাকে পরানো হয়েছে জমকালো পোষাক ।  কত বাহারী অলংকার আমার উপরে ছড়ানো ।  
সুগন্ধে মৌ মৌ করছে সমস্ত ঘর ।  আমার এবং আমার অলংকারের সুগন্ধ ।  আমি আমার নিজের এত দারুন সুগন্ধ আগে কখনো পাইনি ।  সবাই আমাকে ঘিরে বসেছে ।  যেন আমাকে পুজা করছে ।  আমি এমনকি ঘুমাবার আগেও বুঝিনি আমি এতটা খ্যাতিমান কেউ ।  আমাকে দেবতার সম্মান দিয়ে এখানে রাখা হয়েছে ভাবতেই হঠাৎ জলদাসের প্রতি একরকম কৃতজ্ঞবোধ করলাম ।  এরা নিশ্চয়ই বুঝতে পেরেছে আমি যা তা কেউ নই ।  এ নিশ্চয়ই আমার স্বর্গারোহনের আয়োজন ।  আমি আমোদে চোখ বুঝলাম আবারো । 
হঠাৎ বুকে খচ করে বিধলো কি যেন ।  আমি চোখ মেলে তাকিয়ে দেখি জলদাসের হাতে উঠে এসেছে আমার পাশে রাখা রুপোলী দণ্ড দুটো ।  তার একটি বুকে সেঁদিয়ে দিয়েছে লোভাক্রান্ত জলদাস ।  তার মুখ থেকে এক ফোটা লালা আমার গায়ে পড়লো ।  আমি এবার আসল ঘটনা বুঝতে পারলাম ।  
জলদাস আমার স্বর্গারোহনের আয়োজন করেনি ।  আমার চারপাশে বসে থাকা লোকগুলো আমার পুজো করছে না ।  এবার তারা আমাকে টুকরো টুকরো করে তাদের উদরপূর্তি করবে ।  সমুদ্রে বসবাসের সময়ই এই দুঃস্বপ্নের গল্প শুনেছিলাম ।  পূর্বপুরুষের ভবিষ্যতবাণীর কথা মনে পড়লো ।  এবার আর রক্ষা নেই । 
তবে আমি ভয় পেতে আচ্ছি না ।  আমি ভাবছি এখন সময় হয়েছে প্রতিশোধের ।  মনে পড়লো আমাকে কি করতে হবে উদরের পথে যেতে যেতে ।  আমার শরীরের একটি বিশেষ কাঁটাকে আমি বিষাক্রান্ত করে রাখলাম ।  এটাই আমার প্রতিশোধের তীর । 
জলদাস আমার ওই অংশটাকে কাঁটাচামচে তুলে মুখে পুরে দিল ।  আমি এখন শুধুই একটি চোখা কাঁটা ।  আমার সমস্ত শরীর থেকে আমি জীবনের কণাকে এখানেই সন্নিবদ্ধ করেছি ।  বিষে বিষাক্রান্ত করেছি এই একটি বিন্দু ।  ওখানেই আমার জীবনের কেন্দ্রবিন্দু । 
আমি জলদাসের উদরের পথে যেতে যেতে গোলাপী রঙের সরু গলিপথে পৌঁছামাত্রই আমার বাঁকানো কাঁটাকে আচ্ছা করে বিঁধিয়ে দিলাম সমস্ত শক্তি দিয়ে ।  
জলদাস তীব্র চিৎকার দিয়ে খাওয়া থামিয়ে দিল ।  সবাই অবাক ।  এমন কি ঘটলো ?  মুখে কোন কিছু বলছে না জলদাস কেবল ব্যথায় তীব্র চিৎকার করছে ।  সবাই ছুটে আসলো চারপাশ থেকে ।  কী হলো ,  কী হলো ?  কাঁটা বিঁধেছে ।  কাঁটা কোথায় ।  গলায় হাত দিয়ে কেউ দেখলো না ।  জলদাস কথা বলতে পারছে না ।  
তখন আমার সমস্ত বিষ জলদাসের শরীরে ছড়িয়ে পড়তে লাগলো আর জলদাসের শরীর ধীরে ধীরে নিস্তেজ হয়ে যেতে থাকলো ।  
আমার কাজ শেষ ।  এবার আমিও তৃপ্তিতে শান্তিতে চিরঘুমের দেশে চলে যেতে থাকলাম অবশ হয়ে ।  বংশের প্রতিজ্ঞা রক্ষা করে আমি গর্বিত ।  আমার এই কাঁটা এখন যেখানেই যাক সেখানেই সূচনা করবে নতুন বংশের । 






বই প্রতিরক্ষা ! 



অভিজাত এলাকার এক ধনকুবের গেছেন নগরের সবচেয়ে বড় বইয়ের দোকানে ।  দোকানটা বিশাল একটা হলরুম যেন ।  প্রথমে ঢুকতে মনে হয় না বইয়ের দোকান ,  মনে হয় কোন প্রাচীন মিউজিয়াম । 
শহরে বইপত্র বেচার এমন একটা জায়গা আছে  তিনি কল্পনাই করেননি ।  নিউইয়র্কের বার্নস এণ্ড নোবলে একবার ঢুকেছিলেন ।  এক কাপ কফি খেয়ে বেরিয়ে এসেছিলেন ইতালীর বন্ধুর সাথে । 
এটার সাথে নিউইয়র্কের সেই দোকানের কেমন একটা মিল ।  ওটার একপাশেও বেশ বড় একটা কাফে ছিল ,  এটার এক কোনেও নেসলের একটা কফি মেশিন দেখা যাচ্ছে ।  পাশে কয়েকটা টুল পাতা ।  পড়ুয়ারা চুকচুক করে কফি খাচ্ছে বইয়ে চোখ বুলাতে বুলাতে । 
এই দোকানটার কেমন একটা জাহাজি আমেজ বা ঘ্রাণ আছে ,  জাহাজের মতো গোলাকার জানালা দেয়াল জুড়ে ,  সেই জানালা দিয়ে বাইরের সবুজ দেখা যাচ্ছে ।  এমনকি দোকানের মধ্যিখানে সটান দাঁড়ানো একটা আস্ত বাতিঘর ।  সেই বাতিঘরের ফাঁকফোকর জুড়েও বই আর বই । 
মেঝেতে প্রাচীন কোন অচেনা কাঠের কারুকাজ ।  সমস্ত ঘর জুড়ে অপূর্ব সব শিল্পকর্মের মনোমুগ্ধকর প্রদর্শনী ।  চমৎকৃত হলেন ভদ্রলোক ,  হতেই হবে ।  শুধু চমৎকৃত নন ,  গর্বিতও হলেন গরীব দেশের এই ছোট্ট শহরেও এমন একটা বইয়ের দোকানের জন্য । 
দোকানে ঢোকার পর থেকে ভদ্রলোক কোন কথা বলেননি ।  শুধু বইয়ের তাকের দিকে নজর বুলিয়ে যাচ্ছেন ।  বোধহয় স্থির করতে পারছেন না কোন বই কিনবেন ।  কিংবা আজ কিনবেন নাকি কাল ।  অনেকে প্রথমে দেখতে আসে ,  পরে অর্ডার করে । 
এই ভদ্রলোক এর আগে আসা সবার চেয়ে কেমন যেন আলাদা ।  কিন্তু কী আলাদা সেটা বোঝা যাচ্ছে না ।  দোকানের সেলস ম্যানেজার চশমার ফাঁক দিয়ে মেপে নিতে চাইছেন কতটাকার বই কিনবেন এই ভদ্রলোক । 
এরকম প্রকৃতির লোকজন কমপক্ষে দু তিন হাজার বই কিনে নিয়ে যায় একসাথে ।  এরা পড়ে কম ,  কিনে বেশী ।  আবার অতি পড়ুয়াদের পকেট থাকে গড়ের মাঠ ।  কেউ কেউ দুঘন্টা ঘাটাঘাটি করে বড় জোর দেড়শো টাকার একটা পাতি উপন্যাস কিনে বিমর্ষমুখে বেরিয়ে যায় ।  এই ভদ্রলোক প্রথম দলের নিশ্চিত ,  তবু কি যেন একটা পরিষ্কার তফাত ।  এই চাহনি আগে দেখেনি সেলস ম্যানেজার ।  
ভদ্রলোক দোকানের এপাশ ওপাশ কয়েকবার চক্কর দিলেন ।  সমস্ত ঘর হেঁটে হেঁটে কি যেন একটা  অনুমান করার চেষ্টা করছেন । 
সেলস ম্যানেজার খেয়াল করলেন তাঁর চোখ কি যেন খুঁজছে । 
দুর্লভ কোন বই ?  মুভি ?  গান ?  অ্যালবাম ?  সব আছে সব । 
কাউন্টারে একবার জিজ্ঞেস করলেই কম্পিউটারে দুটো বাটন চেপে বলে দিতে পারেন তিনি । 
হ্যাঁ ,  এবার আসছেন তার কৌতুহল নিবৃত করতে ।  কাউন্টারে এসে জিজ্ঞেস করলেন - 
 - সাইজ কত ? 
 - মানে ? 
 - এই দোকানের সাইজ ।  দৈর্ঘ্য ,  প্রস্থ ,  উচ্চতা । 
সেলস ম্যানেজার হতবাক ।  এই প্রশ্ন মোটেও আশা করেননি তিনি ।  সম্পূর্ণ অপ্রত্যাশিত প্রশ্ন পেয়ে উত্তর দিতে দেরী হচ্ছিল । 
 - কী হলো ?  জানা নেই ? 
 - জী স্যার ,  আছে ।  এটা হলো এটা .  .  .  .  .  .  . মানে দৈর্ঘে দেড়শো ফুট ,  আর প্রস্থে  .  .  .  .  .  . এই ধরেন আশি ফুট । 
 - হুম ।  তার মানে বারো হাজার
 - বারো হাজার মানে ? 
 - বর্গফুট
 - জী ,  তাই হবে । 
 - আমারটা একটু ছোট হবে ।  চলবে তবু । 
 - আপনারও দোকান আছে বুঝি ? 
 - না ,  আমার দোকান নাই ।  আচ্ছা ,  এটার দাম কত ? 
 - কিসের
 - এই দোকানের  ? 
 - এটার তো দাম নেই
 - মানে ? 
 - এটা সরকারী দালান ।  আমরা ভাড়া নিয়েছি । 
 - ও আই সি ।  দালান বাদ দিলে দোকানের সবকিছুর দাম কত ? 
 - সবকিছু মানে ? 
 - মানে দেয়ালগুলো বাদ দিয়ে যা আছে ।  বইপত্র ,  র‍্যাকট্যাক ,  বাতিটাতি যা আছে সব । 
 - সেটা .  .  .  .  . সেটা তো কখনো হিসেব করিনি .  .  .  .  .  .  . 
প্রশ্ন শুনে ভিরমি খেলেন সেলস ম্যানেজার ।  আমতা আমতা করে জবাব দিলেন ।  লোকটা উন্মাদ নাকি ?  দেখেশুনে তো সুস্থ মনে হচ্ছে ।  কথাবার্তার এই ছিরি কেন ?  দোকানের দাম দিয়ে কী করবেন তিনি ? 
ভদ্রলোক মনে হয় বুঝতে পারলেন সেল ম্যানেজারের কথা । 
 - ভাবছেন দোকানের দাম জেনে কি করবো ? 
 - জী ,  আসলে ঠিক তা না .  .  .  .  .  . 
 - আসলে ভাবার কথাই ।  কিন্তু দোকানটা আমার খুব পছন্দ হয়েছে ।  যেটা খুব পছন্দ হয় আমি তার দাম জানতে ইচ্ছে করে ।  আপনি তো বলতে পারলেন না ,  পারার কথাও না ।  যাই হোক ।  এ তো হবারও কথা নয় ।  তবু স্রেফ কৌতুহল । 
 - জী স্যার
 - আপনাদের ইনটেরিয়র আমার খুব পছন্দ হয়েছে ।  আমার ড্রইংরুমের সাইজটা এরকমই হবে প্রায় ।  আমি আমার বাড়ির ড্রইংরুমের ডিজাইনটা এরকমই করতে চাই ।  তাই দামটা জানতে চেয়েছিলাম ।  সে যাকগে ।  আসল কথায় আসি ।  কিছু বই লাগবে আমার । 
 - কি বই ? 
 - সে আপনারা ঠিক করবেন । 
 - আমরা ?  কি বলছেন স্যার !  আমরা কি করে জানবো কি বই কিনবেন আপনি ? 
 - জী ।  আপনাদেরই করতে হবে ।  এই মাপের একটা ড্রইংরুমের সবগুলো দেয়াল বই দিয়ে সাজাতে কত টাকা লাগবে সেটা আপনারা ঠিক করে আমাকে একটা হিসেব দেবেন ।  আমি খুবই ব্যস্ত ।  আমার হাতে সময় নেই ।  আমি শুধু চেকটা লিখে দিয়ে যাই আজ ।  আপনারা বই পরে পাঠিয়ে দেবেন । 
সেলস ম্যানেজারের মাথা ঘুরাতে শুরু করে ।  এসব কি বলছে লোকটা ।  জন্মেও শোনেনি কেউ এভাবে বই কিনতে পারে ।  নির্বাক চাউনিতে তাকিয়ে থাকে কয়েক সেকেণ্ড ।  তারপর কোনমতে একটা জবাব তৈরী করে বলে - 
 - স্যার আপনি ভাববেন না ।  আপনার বাসার ঠিকানাটা দেন ।  আমরা লোক পাঠিয়ে মাপ নিয়ে আসবো ।  তারপর বইগুলো পাঠিয়ে দেবো । 
 - ঠিক আছে ।  আপাততঃ দশ লাখ টাকার চেক রাখেন ।  বেশী কম যা হয় পরে এডজাস্ট করে নেবেন । 
ভদ্রলোক চেক আর ঠিকানা লেখা কার্ড দিয়ে দোকান থেকে বেরিয়ে গিয়ে গাড়িতে উঠলেন । 
গাড়ি চলতে চলতে ভাবছেন ,  শেষবার বই কিনেছিলেন পয়ত্রিশ বছর আগে মেট্রিক পরীক্ষার টেষ্ট পেপার ।  পয়ত্রিশ বছর পর আবারো বইয়ের খোঁজে নেমেছেন ইন্টেরিয়র ডেকোরেটরের অনুরোধে ।   অনেক বছর পর বইয়ের জন্য আবারো নৈকট্য বোধ করছেন তিনি ।  বইয়ের ঘ্রাণসমেত একটা ড্রইংরুমের স্বপ্নে তার ঘুম চলে আসছিল । 
জরুরী কথাটা তখনই মনে পড়লো । 
পকেট থেকে মোবাইলটা বের করে দোকানের নাম্বার টিপতে শুরু করলেন ।  দোকানে ফোন করে বলে দিতে হবে অর্ধেকের বেশী যেন ইংরেজী বা দুর্বোধ্য ভাষার বই হয় ।  যাতে হাবিজাবি লোক এসে বইপত্র হাপিস করে দিতে না পারে । 
বই পড়তে কাউকে বারণ করা চরম অভদ্রতা ।  কিন্তু এটাও তো মানতে হবে -  বইপত্র শুধু কিনলেই হয় না ,  বইপত্র রক্ষা করতেও জানতে হয় ।  স্কুলে পড়া স্বাধীনতার ভাবসম্প্রসারণটির কথা মনে পড়লো তাঁর । 






আশির দশকের চট্টগ্রামের প্রথম বিজয়মেলা



সময়টা কি ১৯৮৮ নাকি ৮৯ ?  ঠিক মনে আসছে না ।  তবে এই দুটো বছরের যে কোন একটা বছরে চট্টগ্রামে  ' বিজয় মেলা '  নামক একটা ব্যাপার চালু হয় সার্কিট হাউসের সামনের খোলা মাঠে ।  ওই মাঠটি তখন শিশুপার্ক হয়নি ।  সার্কিট হাউস তখনো জিয়া স্মৃতি যাদুঘর হয়নি ।  খোলা ময়দানটিতে আমার কোন কোন বিকেলে আড্ডা দিতাম ।  স্টেডিয়ামের উল্টোদিকের এই মাঠে কিছু কাঠের চেয়ার টেবিল বসানো থাকতো দারুল কাবাবের পক্ষ থেকে ।  স্টেডিয়াম মার্কেটে চট্টগ্রামের একমাত্র কাবাবের দোকান ।  সেখান থেকে ট্রেতে করে ধোঁয়া ওঠা কাবাব পরোটা নিয়ে আসা হতো সার্কিট হাউসের সামনের ঢালু ময়দানে ।  আমাদের পকেটে সেই সময়ে কাবাব খাওয়ার পয়সা হয়নি ।  তাই আড্ডা দিতে দিতে কেবল গন্ধ শুঁকেই অর্ধভোজন সেরে মনে মনে বলতাম ,  দেখিস একদিন আমরাও । 
আমাদের সেই সময়ে বিশ্ববিদ্যালয় পাঠের প্রাথমিক ভাগে ,  তারুণ্যের সবচেয়ে উজ্জ্বল টগবগে সময়ে বিজয়মেলার সূচনা হয় ।  আমরা বিনাপয়সায় বিজয়মেলার আয়োজনে খাটতাম ।  কিন্তু সেই বেগার খাটুনীতেও কি তুমুল আনন্দ ছিল ।  সারা দেশে সেই প্রথম নতুন ভাবে বিজয়ের মাস উদযাপন করার শুরু হয়েছিল ।  তখন সারা দেশে স্বৈরাচার এরশাদের বিরুদ্ধে তুমুল আন্দোলন চলছিল ।  ওই মেলাটি যেন পরিণত হয় স্বৈরাচার আর রাজাকার বিরোধী একটা মঞ্চে ।  সেই মঞ্চে বাংলাদেশের সকল শীর্ষ বুদ্ধিজীবি রাজনীতিবিদরা আসতেন ঢাকাসহ সারাদেশ থেকে ।  বিজয়মেলায় মুক্তিযুদ্ধের স্মৃতিচারণের যে অনুষ্ঠান হতো ,  সেই অনুষ্ঠান দেখার জন্য ,  সেই স্মৃতিচারণ শোনার জন্য বিশাল সেই মাঠে তিল ধারণের জায়গা থাকতো না ।  মুক্তিযুদ্ধের চেতনা কি তখন অনেক বেশী উজ্জীবিত ছিল ?  এখনকার মতো সুশীল সমাজ রাজাকার চেতনার মানুষ তখন আমরা চেরাগ দিয়েও খুঁজেও পেতাম না ।  আমি জানি না দেশে মুক্তিযুদ্ধের চেতনার চেয়ে রাজাকার চেতনার চাষবাসে এতটা বাম্পার ফলন কি করে হলো ?  সেই আশির দশকের শেষভাগকে ,  আন্দোলনকে উৎসবে পরিণত করার সবচেয়ে স্মরণীয় কাল বলতে হবে । 
মানুষের চেতনাকে সঠিকভাবে ধারণ করতে পেরেছিল বলে সেই বিজয়মেলা অসম্ভব জনপ্রিয়তা লাভ করেছিল ।  একসময় সেই বিজয়মেলা সারা বাংলাদেশে ছড়িয়ে যায় ।  বর্তমানে সারাদেশে যত বিজয়মেলা হয় তার আদি জননী চট্টগ্রাম সার্কিট হাউজের মাঠের সেই প্রথম বিজয়মেলা ।  আজকে চট্টগ্রামে যারা দায়সারা চেহারার দারিদ্রে জর্জরিত বিজয়মেলা দেখছেন তারা ,  এমনকি গত দশ বছর ধরেও যারা দেখছেন তারাও কল্পনা করতে পারবেন না সূচনার সেই বিজয়মেলাটার চেহারা কতটা মহিমাময় ছিল ,  কতটা মুগ্ধকর ছিল ।  শাহবাগে প্রথম দুই সপ্তাহে যে স্বতঃস্ফূর্ত সৌন্দর্য দেখেছি আমরা ,  প্রথম কয়েক বছর চট্টগ্রামের বিজয়মেলাটাও সেরকম স্বতঃস্ফূর্ততা আর সৌন্দর্য আর মহিমা নিয়ে ছিল ।  দলমত নির্বিশেষে স্বৈরাচার বিরোধী চেতনার সব মানুষ জড়ো হতো সেই মাঠে ।  
তখনো বিজয়মেলার রাজনীতিকরণ করা হয়নি ।  রাজনীতিবিদরা তখনো কেবল অতিথি ।  বিজয়মেলা পরিচালনা করতেন সাংস্কৃতিক ব্যক্তিত্ব কিংবা সাধারণ বিশিষ্টজনেরা ।  প্রথম কয়েকটা বছর সেরকমই চলছিল ।  কিন্তু আস্তে আস্তে বিজয়মেলা কমিটিতে রাজনীতিবিদদের সংখ্যা বাড়তে থাকে ,  বাড়তে বাড়তে বিজয়মেলা একসময় পুরোপুরি রাজনীতিবিদের দখলে চলে যায় ।  দলাদলির এক পর্যায়ে বিএনপি আলাদা বিজয়মেলা করার ঘোষণা দেয় ।  আউটার স্টেডিয়ামের পাশে তারাও আরেকটা মেলা চালু করে এক বছর ।  কিন্তু তাতে ব্যর্থ হয় সঙ্গত কারণেই ।  পরে তারা বিজয়মেলা জিনিসটাকেই নাজায়েজ মনে করতে থাকে হয়তো । 
বিএনপি প্রথমবার ক্ষমতায় আসার  কিছুদিন পর সার্কিট হাউসকে জিয়া স্মৃতি যাদুঘর বানানো হয় ।  সামনের মাঠটিতে শিশুপার্ক তৈরী হয় ।  সবকিছুই বিজয়মেলাকে উৎখাত করার জন্য ।  কিন্তু বিজয়মেলা জায়গা থেকে উৎখাত হলেও বন্ধ হয়নি ।  সার্কিট হাউস মাঠ থেকে সরে যায় পাশের আউটার স্টেডিয়ামে ।  স্মৃতিচারণ মঞ্চ আর মেলা আলাদা হয়ে যায় ।  আস্তে আস্তে মেলায় ধুলোবালির সাথে নানান উৎপাত যুক্ত হতে থাকে ।  একসময় বিজয়মেলা তার সাংস্কৃতিক চরিত্রটা হারিয়ে হয়ে গেল যেন তেন একটা মেলা ।  দায়সারা একটা অনুষ্ঠান মাত্র ।  যে বিজয়মেলায় সারাদেশ থেকে বিচিত্র সব পণ্যের সমাহার ঘটতো ,  সেই বিজয়মেলা বাজারী পণ্যের মেলা হয়ে গেল ।  এখনো বিজয়মেলা হয় প্রতিবছর ।  কিন্তু এই বিজয়মেলা একটা সাইনবোর্ড মাত্র ।  বিজয় মাসের কোন আমেজ তাতে নেই ,  সেই চেহারা ,  সেই গন্ধ ,  সেই ভাষা ,  সেই চরিত্র কিছুই নেই । 
আমি ২০১৩ সালের বিজয় দিবসের প্রায় সন্ধিক্ষণে সেই  আদি বিজয়মেলাকে খুব বেশী মিস করছি ।  কারণ ডিসেম্বরের পরাজিত শত্রু জামাত শিবির হায়েনাদের তাণ্ডবে এই বছর বিজয়ের গন্ধ কলুষিত হয়েছে রক্ত আর মাংসপোড়া গন্ধে ।  আমি আশংকায় আছি মুক্তিযুদ্ধের শক্তি ক্ষমতায় থেকেও যে দুঃসাহসে মাথা তুলেছে এই দানবের শক্তি ,  রাষ্ট্রক্ষমতায় মুক্তিযুদ্ধের শক্তির অভাবে সেই দানব কতটা লাঞ্ছিত করবে কতটা পদপিষ্ট করবে এই বাংলাদেশকে ? 






প্রতিপক্ষ যখন মানুষ



১ . 
আমি নিরপেক্ষ মানুষ না ।  আওয়ামী লীগ দুর্নীতি বাটপারি করেছে বলে বিএনপিকে ভোট দিয়ে জামাতকে ক্ষমতায় আনবো না ।  বরং ভোটদানে বিরত থাকবো ।  কিন্তু জব্বার সাহেব দোদুল্যমান  ( তাঁর ভাষায় নিরপেক্ষ মানুষ )  ।  গতবার নৌকায় ভোট দিলেও তিনি এবার বিএনপিকে ভোট দেবার নিয়ত করেছেন ।  টেক্সিতে যাচ্ছিলেন দোকানে ।  দোকানের কাছের মোড়ে এসে অবরোধের কবলে পড়ে হঠাৎ ছুঁড়ে দেয়া বোমায় টেক্সিসহ আপাদমস্তক ঝলসে যান তিনি ।  ঝলসানো শরীরে জব্বার সাহেব বুঝতে পারলেন যারা গণতন্ত্রের  নামে আন্দোলন করছে ,  যারা তাঁর কাছে ভোট ভিক্ষা করবে কয়েকদিন পর ,  তারা আসলে তাঁর কথা ভাবছে না ।  তাদের চোখে অন্য স্বপ্ন ,  অন্য জিঘাংসা ।  তিনি বাধ্য হলেন তার ভোট দেবার নিয়ত বদলে ফেলতে । 
২ . 
বাসভর্তি কাজের মানুষ ।  চাকরী বাঁচাতে ছুটছে ।  হঠাৎ একঝাঁক ককটেল আর পেট্রোলবোমার আক্রমণে বাসচালক দ্রুত থামাতে গিয়ে প্রায় উল্টে দেয় গাড়ি ।  ততক্ষণে ভেতরে আগুন ধরে গেছে ।  ভাগ্যবান বিশ পঁচিশজন হাত পা ছড়ে বের হয়ে আসতে পারলো ,  আরো পনের বিশজন বেরুতে বেরুতে ঝলসে আধা কাবাব এবং একজন সম্পূর্ন কাবাব হয়ে মারা গেলেন ।  ওই বাসের যাত্রীদের বিরাট অংশ ধানের শীষের ভোটার হতে পারে জেনেও যারা বোমা ছুড়ে ,  তারা কি ভোটের জন্য আন্দোলন করছে ? 
৩ . 
ট্রেন লাইন উপড়ে হাজার হাজার মানুষকে নানা জায়গায় আটকে রাখা হয়েছে ,  উল্টে গেছে বগি ,  হতাহত হয়েছে মানুষ ।  তীব্র ভোগান্তিতে লাখ লাখ মানুষ ,  পরীক্ষার্থী ।  দেশে কি যুদ্ধ চলছে ?  কে কার বিরুদ্ধে যুদ্ধ করছে ?  ট্রেনে করে কি শত্রু দেশের সেনাবাহিনী চলাচল করে ?  ট্রেনে বাসে গাড়িতে টেক্সিতে করে যারা যাতায়াত করে তারা তোমাদের শত্রু ?  তোমাদের হরতাল অবরোধে কেউ কাজে যেতে পারবে না ,  স্কুলে যেতে পারবে না ,  অসুস্থ হতে পারবে না ,  হাসপাতালে যেতে পারবে না ,  বড়জোর মরতে পারবে ।  যারা কোথাও যেতে চায় তারাই তোমাদের শত্রু ?  তাদের বিরুদ্ধেই তোমাদের আন্দোলন ?  অবরোধ মানে দেখামাত্র আগুনে ঝলসে দেয়া ?  হরতালের সংজ্ঞা কি ?  অবরোধের সংজ্ঞা কি ?  পার্থক্য কি ? 
৪ . 
১৮ দলের মিছিলে যাদের কন্ঠ সবচেয়ে সোচ্চার ,  সবচেয়ে তীব্র ,  সেই জামাত শিবিরের কন্ঠে সবচেয়ে সোচ্চার হয়ে বাজে  -  বিপ্লব বিপ্লব ,  ইসলামী বিপ্লব ।  দেশে গণতান্ত্রিক আন্দোলনের ছদ্মবেশে ইসলামী বিপ্লবের প্রস্তুতি চলছে ?   যারা গণতন্ত্রে বিশ্বাসী তারা ইসলামী বিপ্লবের স্লোগান সহ্য করে কি করে ?  যদি বিএনপিও ইসলামী বিপ্লবের স্বপ্ন দেখে থাকে ,  তাহলে আর নির্বাচন ,  গণতন্ত্র ইত্যাদির জন্য মায়াকান্না দেখিয়ে কি কাজ ।  আন্দোলনের ভণ্ডামি না করে সরাসরি বিপ্লবের ঘোষণা দিয়ে মাঠে নামুক । 
বিশ্বাস করার যথেষ্ট কারণ রয়েছে ,  এখন যারা আন্দোলনের নামে দেশব্যাপি নৈরাজ্য চালাচ্ছে ,  তাদের উদ্দেশ্য নির্বাচন নয় ,  গণতন্ত্র নয় ,  এমনকি তাদের প্রতিপক্ষ সরকার মনে হলেও তাদের আসল প্রতিপক্ষ মানুষ ,  তাদের প্রতিপক্ষ বাংলাদেশ ।  
মানুষকে প্রতিপক্ষ বানিয়ে কেউ কখনো জিততে পেরেছে ইতিহাসে ? 






সন্তানকে মাঝে মাঝে  ' না '  বলুন



এই বিষয়ে আমার লেখার কথা না ।  অন্ততঃ এখনো সময় হয়নি বলে মনে করি ।  কারণ পিতা হিসেবে আমি নবীন ।  মাত্র শিক্ষানবিশকাল পার করছি ।  তার উপর অযোগ্যতার নজির আমারো যথেষ্ট ।  তবু এই দেশে ফেল করা ছাত্র যেমন গাইড বই লেখে ,  তেমনি আমিও একখান লেখা তৈরী করে ফেললাম ।  লিখতে বাধ্য হয়েছি চারপাশের কিছু প্রবীনদের সন্তান মানুষকরণ প্রকল্পের বেহাল দশা দেখে ।  লিখতে যাচ্ছিলাম ক্ষোভ নিয়ে কিন্তু পরে ভাবলাম ক্ষোভকে দর্শনে পরিণত করি ।   ( আহ !  আমাদের রাজনীতিবিদরা যদি তাদের সকল ক্ষোভকে অন্য লোকের গাড়ি ভাঙার বদলে একটা দর্শনে রূপ দিতে পারতো ?  )  এটা একেবারেই নিজস্ব জীবন দর্শন ।  দর্শনটা কারো কাজে লাগলেও লাগতে পারে ,  না লাগলেও ক্ষতি নেই । 
লেখাটা শুরু হয়েছে এই ভাবনা থেকে  -   " একটা মানুষের সারাজীবনের কর্মযজ্ঞের সফলতার আলো মাত্র একটা কুসন্তানের জন্য ম্লান হয়ে যেতে পারে "  । 
তারপর মনে হয়েছে  -   " সন্তান পালনে অতিমাত্রার যত্ন সেই সন্তানের জীবনকে অযোগ্য করে তুলতে পারে ।  " 
উপরের দুটি কথা কি বিশ্বাস করেন ?  করতেই হবে ।  কারণ আমি নিজেই দেখেছি  -  যাদের অনেক আছে ,  তারা সন্তানকে কখনো অভাব অনুভব করার সুযোগ দেন না ।  জীবনের ভিন্ন কোন চেহারা তাদের দেখতে হয় না বলে তারা বাইরে বঞ্চিত পৃথিবী সম্পর্কে অজ্ঞ থেকে যায় ,  যে অজ্ঞতা তাদের ভবিষ্যতে কখনো অন্ধকার ডেকে আনতে পারে ।  অভাব অনুভবের শিক্ষাটা স্কুল কলেজে হয় না ,  ঘরের আঙিনাতেই হয় ।  তবে অধিকাংশ পিতামাতা বিদ্যালয়ের বাইরে এই জীবন শিক্ষার গুরুত্ব বুঝতে অক্ষম । 
তাই বলি ওহে সামর্থ্যবান পিতামাতা -  আপনার অনেক আছে ।  তবু সন্তানকে মাঝে মাঝে  ' না '  বলুন ।  না না না ।  না বলা পাপ নয় ।  কিছু কিছু না তার জীবনের মহৌষধ হতে পারে ।  তাকে অভাব উপলব্ধির সুযোগ দিন ।  চাহিবামাত্র সবকিছু হাজির করা থেকে বিরত থাকুন ।  কিছুটা অভাবের ছোঁয়া পেলেই আপনার সন্তান মানুষ হবার সুযোগ পাবে । 
শিক্ষাযুদ্ধে আপনার সন্তানকে বলুন  -  জেতার চেষ্টা করতে হবে ,  তবে মাঝে মাঝে হেরে গেলে ক্ষতি নেই । 
কারণ -  আংশিক শ্রেষ্ঠ জীবনের চেয়ে সম্পূর্ন গড়পড়তা জীবন অধিক কাম্য । 
সবশেষে জীবনের ভরকেন্দ্র নিয়ে কথা ।  অধিকাংশ সামর্থ্যবান পিতামাতা পারলে সন্তানের বইয়ের পাশাপাশি জীবনের ভারও নিজের কাঁধে নিতে চান ।  এটা ভুল ।  হাইস্কুলে ওঠার পর সন্তানকে নিজের শরীরের ভারটা নিজের পায়ে বহন করতে দিন ।  তাহলে দেখবেন বিশ্ববিদ্যালয় পাশের পর সে নিজের জীবনের ভার নিজে বহন করতে পারছে । 
কথা শেষ ! 






আরশিতে অন্যমুখ



আমি খুব আয়নাবিমুখ মানুষ  ( ছিলাম )  ।   ‘ ছিলাম ’  শব্দটিকে যে কারণে ব্র্যাকেটবন্দী করতে হলো সেই কারণটি জানতে হলে একটি নাতিদীর্ঘ গল্প শুনতে হবে ।  ঘটনাটি যুগপৎ বিব্রতকর এবং অবিশ্বাস্য ।  
 
সেদিন শনিবার ।  অফিস থেকে ফিরে চোদ্দতলা ফ্ল্যাটের দখিনের বারান্দায় আরাম চেয়ারে বসে প্রাকবর্ষণ মেঘপুঞ্জের রঙ চাঞ্চল্য দেখছিলাম বেলা শেষের আলোয় ।  বৃষ্টি শেষের মিঠে শীতল বাতাস যখন চোখের পাতায় আদর করে ,  আপনাতে চোখ মুদে আসে ।  দিনভর কাজ ক্লান্ত শরীরে এমন ঘুম বিরল নয় ,  তাছাড়া গত রাতের অনিদ্রাপ্রসূত ঘুমের একটা তাগিদও সক্রিয় ছিল ।  তবু এখনো বিকেলের চা খাইনি ,  শিউলি রান্নাঘরে চায়ের কাপে চামুচ নাড়ছে ,  এমতাবস্থায় ঘুমিয়ে পড়লে চলবে ?  কিন্তু চোখের পাতা না পারছে নিজের নিজের ওজন ধরে রাখতে ,  না পারছে অক্ষিগোলকে আলো দিতে -  চোখ খোলা রাখার সমস্ত প্রচেষ্টা বিফলে গেল ।  ঠিক তখনই স্ফুরিত বায়ুর একটা আনন্দ ঘুর্ণি এসে নাসিকাছিদ্র চুলকে দিয়ে মগজের কোষে একটা আলোড়ন তুলে আমার অস্তিত্বকে দেহজ বন্ধন থেকে মুক্ত করে কোথাও বিলীন হয়ে গেল  । 
ঘটাং করে গেট বন্ধ করার শব্দে ঘুম ছুটে গেল আমার ।  আমি গার্ডরুমের একটা টুলে বসা ।  পার্কিং এরিয়াতে একটা গাড়ি ঢুকেছে ।  সঙ্গে সঙ্গে সাত্তার মিয়ার খিস্তি -   ‘ ওই মনসুইরা রাইতে চুরি করতে গেছিলি নিকি ?  নাজমুল স্যার আসছে গাড়ির ভেঁউ  হুনোস না ?  এতক্ষণ চিল্লাইতেছি গেট খোল গেট খোল ,  হারামজাদা নাক ডাকে !  এই অবেলায় কিসের ঘুমরে জানোয়ারের বাচ্চা !  ’ 
আমি অবাক ।  এই বেয়াদব বলে কি ?  আমাকে টুলে বসতে দেখে সে মনসুর বলে ভাবছে নাকি ।  আমি মনসুর হবো কেন ?  মনসুর তো এই শিফটের আরেক দারোয়ান ।  ব্যাটা বলে কি নাজমুল স্যার আসছে ।  আরে আমি ,  আমিই তো .  .  .  .  .  
তখনি চোখে পড়লো নিজের পোষাকে ।  আমি নাজমুল হলে এই নীল ইউনিফর্ম কেন আমার গায়ে ?  তাহলে খানিক আগে আমি যে দেখলাম আমি চোদ্দ তলার বারান্দায় চেয়ারে  বসে হাওয়া খাচ্ছি !  আবার এখন নাজমুল সাহেব নাকি অফিস থেকে এল ।  কি সব গোলমালের মতো লাগছে ।  আর কি ফালতু কথা বলে লোকটা !  আমাকে দেখেও চিনতে পারছে না আমি কে ?   কিন্তু এখন যা দেখছি সেটা তো মিথ্যা না ।  আমার বুকের নেমপ্লেটে মনসুরই লেখা ।  গালে হাত দিয়ে খসখসে না কামানো দাড়ি গোফ ।  অথচ সকালেই শেভ করেছি অফিস যাবার আগে ।  তাহলে খানিক আগের আমিটা কি স্বপ্নের আমি ? 
ঝিমুনি কাটেনি  এখনো ।  মাথার চুলের ভেতর ঘাম ।  ঘুমালে ঘাম হয় আমার ।  আচমকা কাঁচা ঘুম ভেঙ্গে গেলে মাঝপথে থমকে যাওয়া স্বপ্নগুলো যেমন ঘোর লাগে চোখে পেঁজা তুলোর মতো ভেসে বেড়ায় আমার কাছে সেরকমই লাগছে ।  আমি কি দীর্ঘ একটা স্বপ্ন দেখে উঠলাম ?  নইলে নিজেকে আমার নাজমুল সাহেব মনে হচ্ছে কেন ?  শিউলি রান্না ঘরে চা বানাচ্ছিল ,  আমাকে বলছিল একটু ধৈর্য ধরে বসতে ।  আরেকটু হলে চা টা খেয়ে আসা যেতো ।  আবার এখন মনসুর হয়ে  ‘ সিকিউরিটি ফাইভ ’  কোম্পানীর ইউনিফর্ম পরে বসে আছি ।  
সাত্তার মিয়া এসে চায়ের ফ্লাক্স হাতে দিয়ে বললো  ‘ ঐ যা .  .  .  ভুলু শেখের হোটেল থেকে একটা চা নিয়া আয় ,  সাথে দুইটা সেঁকা পরোটাও আনিস ’  ।  আমি অবাক হয়ে তাকিয়ে থাকলাম ।  কেন যেন মনে হচ্ছে সাত্তার মিয়া কোথাও ভুল করছে ।  নিশ্চয়ই ভুল ।  যে আমাকে হরদম স্যালুট দেয় ।  সে আমাকে চা আনতে পাঠাচ্ছে !  আমি কি সত্যি মনসুর ?  কেমন অদ্ভুত লাগছে ।   প্রতিবাদ করার সাহস পেলাম না ।  চুপচাপ চা আনতে উঠে গেলাম ।  
হোটেলে গিয়ে ডান পকেটে হাত দিয়ে বুকটা ছ্যাত করে উঠলো ।  মানিব্যাগ কই ।  আমার টাকা ?  ক্রেডিট কার্ড ?  নাহ ওগুলো তো মনসুরের থাকার কথা না ।  ওসব নাজমুল সাহেবের ।  আমার মানে মনসুরের বুক পকেটে বিশ টাকার একটা নোট আছে ।  তবু আমি মনসুর হিসেবে নিজেকে মানতে পারছি না ।  
চায়ের দোকানী আমাকে দেখে পরিচিত হাসি দিল ।  কিন্তু এই দোকানে আমি কখনো ঢুকিনি মনে হলো ।  আমি হাসলাম না ।  টাকা দিয়ে চা পরোটা নিয়ে ফেরত আসলাম গেটে ।  চায়ের ফ্লাক্স গার্ডরুমে রেখে গেটের বাইরে এসে উপরের দিকে তাকালাম ।  এখান থেকে চোদ্দ তলার ফ্ল্যাটটা দেখে যাচ্ছে না স্পষ্ট ।  বারান্দায় কেউ আছে ? 
টুলে গিয়ে বসলাম চুপচাপ ।  সাত্তার মিয়া আধকাপ চা আর একটা পরোটা দিল ।  আমি বিমর্ষ মুখে চায়ে পরোটা চুবিয়ে খেলাম ।  গেটে আমার ডিউটি কতক্ষণ ?  সাত্তার মিয়াকে জিজ্ঞেস করতে ভরসা হলো না ।  খিস্তি করবে ।  লোকটার মুখ খারাপ ।  হাতে ঘড়ি নেই ।  পকেট থেকে মোবাইল বের করলাম সময় দেখতে ।  এটা কার মোবাইল ?  নকিয়ার ঘষা স্ক্রিনের অতি পুরোনো একটা মোবাইল ।  সাড়ে ছটা বাজে ।  মনে পড়লো গেটে ১০টার পর বদল হয় ডিউটি ।  বুকের ভেতর কেমন অস্থির লাগছে ।  সবকিছু অস্বাভাবিক । 
দশটার পর আমি কোথায় যাবো ?  মনসুরের বাসা কোথায় ?  আমি কিছুই মনে করতে পারলাম না ।  আমার কেবলি মনে হচ্ছে আমি লিফটে উঠে ১৪ বোতামে চাপ দিলে বাসায় পৌঁছে যাবো ।  কিন্তু ওটা যদি নাজমুল সাহেবের বাসা হয় ,  তাহলে আমার বাসা কোথায় ?  আমি রাতে কোথায় খাবো ?  পকেটে হাত দিয়ে দেখি খুচরা সাত টাকা আছে ।  পকেটে এত কম টাকা নিয়ে মানুষ কী করে দিন কাটায় ?  
রাত সাড়ে নটা বেজে গেছে ।  খিদে লেগেছে জব্বর ।  আধকাপ চা আর একটা পরোটা খেয়ে কতক্ষণ টেকা যায় ।  বাসায় গেলে নিশ্চয়ই খাবার মিলবে ।  কিন্তু বাসা কোথায় ?  টাকা পয়সাও তো নাই হাতে ।  এই সাত টাকা দিয়ে কিভাবে বাসায় পৌঁছানো যায় ।  
সাত্তার মিয়া ডিউটি শেষের গোছগাছ সারছে ।  আমি তাকিয়ে ভাবছিলাম কী করা যায় ।  আমার সমস্যাটা এখনো পরিষ্কার না ।  ওই স্বপ্নটাই আমাকে ভেজালে জড়িয়ে দিয়েছে ।  এখন কিছুই মনে পড়ছে না আমার ।  আমি জানতাম আমি নাজমুল ।  এই খানিক আগেও ।  স্বপ্ন কি এতই স্পষ্ট হয় ?  ওটা স্বপ্ন হলে আমি নিশ্চয়ই মনসুর ।  যদিও মনসুরের কিছুই জানা নেই আমার ।  ঠিকানা ,  পরিবার ,  বাসা কিছুই জানি না ।  কিন্তু আমাকে তো কোন একটা বাড়িতে ফিরতে হবে ।  কোথায় ফিরবো তাই তো জানি না । 
একটা কৌশল বের করলাম ।  নিশ্চয়ই সাত্তার মিয়া মনসুরের বাসা চেনে ।  সাত্তার মিয়াকে বললাম ,   ‘ ভাই আমার মাথাডা হঠাৎ ঘুরতেছে চোখ খুলতে পারতেছি না ।  তুমি কি আমারে বাড়িত দিয়া আসবা ?  ’ 
সাত্তার বললো ,   ‘ ঐ আমি বাড়িত যামু না তোরে বাড়িত পৌঁছামু ?  আমার বাড়ি চাক্তাই রোড আর তোর সেই ফইল্যাতলী বাজার ।  তোরে দিয়া পৌঁছাইতে পৌঁছাইতে তো আমার রাইত ভোর হইয়া যাইবো ।  তারচে তুই এহানে এট্টু শুইয়া থাক ,  রাইত আরেট্টু গভীর হইলে ঠিক হয়া যাইবো ।  তহন চইলা যাইস ।  আমি বুড়া মানুষ আমারে কষ্ট দিস না ।  ‘ 
আমি মরিয়া হয়ে বললাম ,   ‘ তুমি না গেলে হইব না ভাই ।  এট্টু দয়া করো ।  আমি একলা গেলে মাথা ঘুরাই পইড়া যাবো রাস্তায় ’  ।  সাত্তার মিয়া মুখে বিরক্তির সাড়ে তিন কুঁচকি তুলে রাজী হলো । 
রওনা দেবার আগে হঠাৎ মনে হলো চোদ্দ তলার ফ্ল্যাটে একটু যাবো ?  সাত্তার মিয়াকে বললাম ,   ‘ তুমি এট্টু দাঁড়াও ,  আমি আসতেছি ।  নাজমুল স্যারের ধারে একখান কাজ আছে ’  ।  
সাত্তার মিয়া অবাক হলেও কিছু বললো না ।  আমি লিফটে উঠে ১৪ বোতামটা টিপ দিলাম অভ্যস্ত হাতে ।  লিফট উঠছে ধীরে ধীরে ।  লিফটের আয়নায় আমি নিজের মুখটা দেখে চমকে উঠলাম ।  এটা আমি ?  আমাকে আমি আগে কখনো দেখিনি এভাবে !   মনসুরের চোয়াল ভেঙ্গে পড়েছে ।  মুখে কাঁচাপাকা না কামানো গোঁফদাড়ি ।  বিশ্বাসই হচ্ছে না ওটাই মনসুর ,  মুনসুরই আমি ।  তবু লিফট যতই উঠছে মনে হচ্ছে আমি নিজের বাসায় ফিরছি ।  লিফটের বন্ধ দরোজার দিকে তাকিয়ে ভাবছি এই দরোজাটা আলীবাবা চল্লিশ চোরের গুহার পথ খুলে দিয়ে আমাকে নিশ্চয়ই অভাবিত ঐশ্বর্যের পথ দেখাবে ।  আমি অধীর আশা নিয়ে একটা মিরাকলের জন্য অপেক্ষা করি ।  
লিফটের দরোজা খুললো ।  সেই চিরচেনা লবি ।  টাইলস মোড়ানো দেয়ালে ঝোলানো লাল রঙের অগ্নি নির্বাপক যন্ত্র ।  সিলিং জুড়ে ঝকঝকে ঝাড়বাতি ।  ওই তো ১৪এফ আমার বাসা ।  আমার ,  নাকি নাজমুল সাহেবের ?  একটু আগে যে মুখটা আয়নায় দেখেছি ওটা তার বাসা হতে পারে না ।  ওটা বড় জোর স্বপ্নের বাসা । 
তবু মিরাকলের আশায় আমি কলিং বেল টিপি ।  শিউলি মানে শিউলি ম্যাডাম এসে দরোজা খোলেন ।  আমার বুকটা ছ্যাত করে উঠলো ।   ‘ কি ব্যাপার মনসুর ,  এত রাতে কী সমস্যা ?  ’  এমন কঠিন সুরে বললেন ,  ভয়ে আমার জিব অসাড় হয়ে গেল ।  
কোনমতে  ‘ সরি মেডাম ।  আমি তেরো তলায় যা‌ইতেছিলাম ,  ভুলে এদিক .  .  .  .  ’  বলে লিফটের দিকে ফিরে গেলাম ।  পেছনে দরোজা বন্ধ করার শব্দটা আমার অন্তরাত্মা কাঁপিয়ে দিল ।  কোনো মিরাকল ঘটলো না । 
মুরাদপুর থেকে বাসে উঠলাম আমরা ।  জিইসি মোড়ে নেমে গিয়ে রাস্তা পার হলাম ।  এবার একটা টেম্পুতে ।  টেম্পু করে অলংকার মোড় ।  অলংকার মোড়ে নেমে আরেকটা বাসে উঠি ।  এই বাস গিয়ে থামলো নয়াবাজার মোড় ।  সেখানে নামতেই দেখি গুড়ি গুড়ি বৃষ্টি শুরু হয়েছে ।  সাত্তার মিয়া একটা অস্পষ্ট খিস্তি করল রাস্তায় নেমে ।  আমাকে কিংবা বৃষ্টিকে -  বোঝা গেল না ।  
চুপচাপ হাঁটছি সাত্তারমিয়ার হাত ধরে রেখে ।  কোনদিকে যেতে হবে জানি না ।  নিজের বাসাটা চিনতে পারছি না বললে সাত্তারমিয়া মশকরা ভেবে রাস্তায় ফেলেই চলে যাবে ।  তার চেয়ে অসুস্থতার ভাণ করে থাকি । 
হাঁটতে হাঁটতে গলি ঘুপচি পেরিয়ে একটা ড্রামশেডের দরোজা দেয়া ঘরের সামনে এসে দাঁড়ালো সাত্তার মিয়া ।  এটাই আমার বাসা ?  কে আছে বাসাটায় ?  খুব অস্বস্তি হচ্ছে ।  কয়েকবার কড়া নাড়ার শব্দে দরোজা খুললো ঘোমটা দেয়া একটা মেয়ে ।  সাত্তার মিয়ার দিকে বিস্ময়সূচক দৃষ্টি ।  আমাকে দেখে এমন করে উঠলো যেন বহুকালের আপনজন ।   “ কী হইছে তোমার ?  কী হইছে অর সাত্তারভাই !  ” 
সাত্তার মিয়া আমাকে ঘরে ঢুকিয়ে দিয়ে বললো ,   ‘ তেমন কিছু না ভাবী ।  শইল এট্টু খারাপ লাগতেছিল ।  আমারে কইল সঙ্গে আইতে ।  এবার অসুবিধা নাই ।  ঘুমাইলে ঠিক হয়া যাবে ।  খেয়ে একটা ঘুম দে ।  আমি যাই এলা ।  বহুত দের হয়া গেল ।  রাত কাবার হয়া যাইবো পৌঁছাইতে ’  ।  বিড়বিড় করতে করতে সাত্তারমিয়া বিদায় নিল । 
সাত্তার মিয়া যাবার পর আমি আরো বিব্রতকর অবস্থার মধ্যে পড়ে গেলাম ।  আমার হাত ধরে বললো ,   ‘ কত্ত শুকায় গেছো তুমি !  বও ,  আমি খাবার নিয়া আসি ।  তুমি মুখ হাত ধুয়া নাও ’  । 
পাশের রান্নাঘর থেকে দ্রুত ভাত বেড়ে আনলো মেয়েটা ।  বললো  ‘ আমি অহনো না খাইয়া বইসা আছি ।  তুমি এত দেরী করলা ক্যান আইজ ।  কিরাম খারাপ লাগছিল শইলে ?  খাটনি বেশী হইছে ?  বইসা আছো কেন ,  জামাকাপর ছাড়ো ,  যাও হাতমুখ ধুয়া নাও ।  বালতিত পানি আইনা রাখছি ’  ।  
আমি বাথরুমের আধো অন্ধকারে দেখি একটা বালতির মধ্যে লাল মগ ।  আমি মগে হাতমুখ ধুয়ে নিলাম ।  গোসল করতে ইচ্ছে করছে ।  রাতে আমার গোসল করার অভ্যেস দীর্ঘদিন ।  অফিস থেকে ফিরে গোসল না করে খেতে পারি না ,  ঘুমাতে পারি না ।  কিন্তু এখন বাথরুমে পানি বলতে এই এক বালতি ।  এটা শেষ করলে সারারাত কিভাবে চলবে ?  এরা বাইরে থেকে পানি এনে বাথরুমে খরচ করে ?  কলে তো পানির কোন লক্ষণ দেখি না । 
হাতমুখ ধুয়ে আসার পর ঘরটাকে ভালোমতন দেখলাম ।  মেয়েটা মানে বউ অবাক ।  বললো ,   ‘ খাইতে বসো ,  কী দেখতাছো অমন কইরা ।  আজকে ঘরদোর মুছতে পারি নাই ।  পানি আসে নাই কলে ।  এই নিয়া চাইর দিন ।  এরাম আর কয়দিন চলবো ?  বাড়িওয়ালা খবরও নেয় না ।  তুমি এই বাড়ি বদলাও ’  । 
আমি চুপচাপ খেতে বসলাম ।  এই মেয়ে যদি আমার বউ হয় আমি তাকে কী নামে ডাকবো ।  ওর নাম কি ?  নিজের বউকে তো আর জিজ্ঞেস করা যায় না তোমার নামটা কী ?  
আমার কী হয়েছে বুঝতে পারছি না ।  যেখানে চাকরী করি সেখানকার সবকিছু মনে আছে ।  কিন্তু নিজের ঘরের কিছু মনে নাই ।  তাহলে কি আমি মনসুর না ?  আমি কি আসলে নাজমুল ?  যদি ওটা স্বপ্ন হতো তাহলে আমি মনসুরের বাসা মানে নিজের বাসা নিজের বউ কিছুই চিনতে পারছিনা কেন ?  কী আজব এক সমস্যায় পড়লাম ।  
খাওয়া শেষে দরোজা খুলে বাইরে গেলাম ।  আকাশ একটু পরিষ্কার এখন ।  বৃষ্টি থেমে যাবার পর মেঘ সরে গিয়ে চাঁদ উঠেছে এক ফালি ।  পেছন থেকে মেয়েটা এসে কাঁধে হাত রাখলো ।  আমি শিউরে উঠলাম ।  মায়াভরা গলায় বললো ,   ‘ কী হইছে তোমার ?  আইজ এত আনমনা কেন ?  কিছু হইছে ?  অহনও কী খারাপ লাগতেছে শইল ?  ’  
 - না ,  এখন খারাপ লাগে না ।  চিন্তা কইরো না বউ । 
 - বউ ?  হিহিহি তুমি আমারে বউ কয়ে ডাকলা শেষ পর্যন্ত !  কত বার কইছি একবার বউ ডাকো ।  বিয়ার এক বছরেও তোমার মুখে বউ ডাক শুনিনাই ।  আইজ বউ ডাকলা তুমি শিউলি বেগমরে ? 
মেয়েটা হাসতেই থাকে ।  আমি চমকে যাই এর নামও শিউলি শুনে ।  নাজমুল সাহেবের বউয়ের নামও শিউলি ।  ঘটনা কোনদিক থেকে কোনদিকে গড়াচ্ছে বুঝতে পারছি না ।  কোন মতে কাষ্ঠ হেসে বললাম - 
 - না মানে বউ তো মনে মনে ডাকি ।  আইজ মুখে কইলাম আর কি ।  
 - রাত অনেক হইছে আসো শুয়া পড়ি
শিউলি হাত ধরে টানলো ।  আমি আবারো শিউরে উঠলাম ।  এই মেয়ের সাথে ঘুমাতে হবে আমাকে ?  এই ভ্যাপসা গরমে ?  একটা চৌকির উপর কাঁথা বিছানো ।  কোনায় একটা সবুজ মশারি গুটানো ।  বালিশ দুটো কী ময়লা !  গা ঘিনঘিন করছে ।  কিন্তু উপায় কি ?  কোথায় পালাবো ?  আমি তো চাইলেই স্বপ্নের নাজমুল হয়ে যেতে পারবো না ।  কী একটা স্বপ্ন এসে আমার সব বদলে দিল ।  স্বপ্নে ছিলাম নাজমুল এখন মনসুর ।  সিকিউরিটি মনসুর ।  যার একটা বউ আছে ,  বিয়ে করছে বছরখানেক আগে ।  আবার নাজমুল সাহেবের বউয়ের নামও শিউলি ।  তাকে দেখে বুকের ভেতর কেমন করে উঠছিল ,  কিন্তু সে তো আমাকে চিনলো মনসুর হিসেবে ।  আসলে আমি তো আপাদমস্তক মনসুরই ।  কিন্তু আমার ভেতরে কেন একজন নাজমুল ঢুকে গেল ।  কেন আমি ভাবতে লাগলাম আমি মনসুর নই ।  
শিউলি আমাকে টেনে বিছানায় শুইয়ে মশারি টাঙিয়ে দেয় পরম যত্নে ।  তারপর সে নিজে এসে ঘনিষ্ট হয়ে শোয় ।  আমি জানি মেয়েরা কখন এত কাছে আসে ।  ভয়ে কাঠ হয়ে থাকি তাই ।  আমার সাড়া না পেয়ে শিউলি ধরে নেয় আমি ঘুমিয়ে পড়েছি ।  একসময় সেও ঘুমিয়ে পড়ে ,  আমি তার নিঃশ্বাসের শব্দ শুনতে পাই ।  
একটু সরে আমি ঘুরে শুই ।  চোখ বন্ধ করে থাকি জোর করে ।  ঘুম আসে না ।   কী ভোল চক্করে পড়ে গেলাম বুঝতে পারছি না ।  বাইরে অনেক দূরে একদল কুকুর হল্লা করছে ।  একটা রাতজাগা ট্রেনের হুইসেল শোনা গেল কোথাও থেকে ।  শ ’ খানেক মশা মিছিল করছে মশারির বাইরে ।  সুযোগ পেলে রক্ত চুষে হাড় মাংস এক করে দেবে ।  আকাশ থেকে পাতাল ,  পাতাল থেকে আকাশ ভাবতে ভাবতে ঘুমিয়ে পড়ি সেই অচেনা ঘরে । 
খুট করে কেউ বাথরুমের লাইট জ্বাললো ।  শব্দে ঘুম ভেঙ্গে গেলেও চোখ বন্ধ রাখি ।  চোখ বন্ধ রেখেও বুঝতে পারছি বাথরুমের দরোজাটা খুললো ।  সেই আলোতে ঘরটা উজ্জ্বল হয়ে গেছে ।  বাথরুমের দরোজা বন্ধ হলো ,  নিভে গেল আলোটা ।  এরপর আমি চোখ খুললাম ।  আরে এই তো আমি আমার পরিচিত ঘরে ।  বাথরুমে গেল শিউলি ।  আমাদের চোদ্দ তলার ফ্ল্যাট এটা ।  এই যে আমি ,  আমি তো এখন নাজমুল !  খানিক আগে দুঃস্বপ্ন দেখছিলাম নিশ্চিত ।  
কিছুক্ষণ আগে মনসুর হয়ে ফইল্যাতলীর এক ঘিঞ্জি বস্তির চৌকিতে ময়লা বালিশে মাথা দিয়ে ঘুমিয়ে ছিলাম ,  আমার পাশে বড় বড় নিঃশ্বাস টেনে ঘুমাচ্ছিল আরেক শিউলি ।  কোনটা স্বপ্ন ,  কোনটা সত্যি ।  আমি কে ?  
শিউলি যখন বাথরুম থেকে বের হয়ে আমাকে চোখ খোলা দেখলো তখন বললো ,   ‘ তুমি এখনো ঘুমাওনি ?  কি ব্যাপার ?  ’ 
ব্যাপার বলতে গিয়েও থেমে গেলাম ।  ঝামেলা লাগতে পারে বললে । 
উঠে বাথরুমে গিয়ে আয়নার দিকে তাকালাম প্রথমে ।  হ্যাঁ এই তো আমি ।  সেই চিরসুখী নাজমুল ।  ওই তো চোখ নাক মুখ ।  ওখানো কোথাও মনসুর নেই ।  তাহলে খানিক আগে আমি দুঃস্বপ্ন দেখছিলাম ?  এখন আমি আমার সত্যি পরিচয়ে উদ্ভাসিত ।  বাথরুমের বাতি নিবিয়ে বিছানার দিকে যাই ।  কিন্তু শুতে ভরসা পাই না ।  আবার ঘুমালে কী হবে ?  ঘুমাতে আমার ভয় করছে ।  কেননা আমি যতবার ঘুমিয়ে পড়েছি ততবার আমার পরিচয় বদলে গেছে ।  
হিসেব করে দেখেছি মনসুর আর নাজমুলের মধ্যে পরিচয়ের ব্যবধান একটা ঘুমের মাত্র ।  এখন বিষয়টা বুঝতে পেরেছি ।  এখন যদি ঘুমাই তাহলে জেগে উঠে দেখবো আমি মনসুর হয়ে গেছি ।  আবার মনসুর যদি ঘুমায় তাহলে জেগে উঠে দেখবে সে নাজমুল হয়ে গেছে ।  এরকম বিচিত্র একটা ব্যাপার ঘটছে । 
তাই না ঘুমানোর সিদ্ধান্ত নিলাম ।  বেডরুম ছেড়ে স্টাডিতে আসলাম ।  এখানে সব বইপত্র লেখালেখির জিনিসপাতি ছড়ানো ।  অফিস থেকে ফেরার পর এই জায়গাটাতেই সময় কাটে আমার ।  ঘড়িতে রাত তিনটা বাজে ।  মাত্র তিন ঘন্টা ,  এরপর ভোর হয়ে যাবে ।  ইলেকট্রিক কেটলিতে চা বানালাম বড় এক মগ ।  চিনি ছাড়া চা খেয়ে গলাটাকে ঘষামাঝা করলাম ।  ল্যাপটপ খুলে খুটখাট লেখাজোকার চেষ্টা করতে গেলে টের পেলাম ঝিমানি আসছে ।  না ,  না ঘুমানো চলবে না ।  চোখে পেঁয়াজ ঘষে দিতে হবে প্রয়োজনে ।  কথায় না কাজে পরিণত করতে হবে ওটা । 
সত্যি সত্যি রান্নাঘরে গিয়ে পেঁয়াজ খুঁজতে লাগলাম ।  এমনিতে কখনো রান্নাঘরে ঢুকি না ।  কোথায় যে এসব রাখে কিচ্ছু পাওয়া যায় না ।  কিছুক্ষণ খোঁজার পর কিচেন টেবিলের নীচে একটা ঝুড়িতে পাওয়া গেল ।  পেঁয়াজ নিয়ে বসলাম ,  এবার ছুরি পাই না ।  ছুরি পাওয়া গেল চামচের বাক্সে ।  ছুরি নিতে গিয়ে বাক্সটা ফসকে গেল হাত থেকে ।  ঝনঝনাৎ শব্দের এক রণদামামা বাজতেই শিউলি ঘুম ভেঙ্গে ছুটে এসে দেখতে পেল আমি রান্নাঘরের মাঝখানে আস্ত একটা পেঁয়াজ হাতে দাঁড়িয়ে ।  সে অদ্ভুত একটা দৃষ্টি দিয়ে আমার দিকে তাকালো যেন আমি মাঝরাতে খিদের জ্বালায় রান্নাঘরের পেঁয়াজ চুরি করছি ।  পেঁয়াজ আর লাগেনি ,  সেই দৃষ্টির ঝাঁজেই আমার ঘুম পালিয়ে গেল ।  
পরদিন বিকেলে অফিস থেকে ফেরার সময় গাড়ির হর্ন দিতেই সালাম দিয়ে গেট খুলে দিল সাত্তার মিয়া ।  গেট পেরোতে গিয়ে গার্ডরুমের টুলে মনসুরকে ঝিমাতে দেখে চমকে গেলাম ।  ব্যাটা এখন ঘুমাচ্ছে !  !  কী সর্বনাশ !  ঘুমালেই সে তো এখন নাজমুল হয়ে যাবে ।  দ্রুত গাড়ি পার্ক করে রেখে গার্ড রুমে এসে একটা হুংকার দিলাম ।   ‘ তোদের এতবড় সাহস !  ডিউটির সময় ঘুমাস ?  অসময়ে যে ঘুমাবে তার চাকরী চলে যাবে !  !  এটা ঘুমানোর চাকরী না !  !  ঘুমানোর জন্য তোমাদের বেতন দেয়া হয় না !  !  একদম ঘাড় ধরে বের করে দেবো বদমাশের দল ’  । 
গর্জন শুনে ভ্যাবাচেকা খেয়ে দাঁড়িয়ে পড়লো মনসুর ।  সাত্তার মিয়া ভীষণ বিব্রত এবং অবাক ।  সে পুরোনো লোক ।  আজকে সাত বছর এই ফ্ল্যাটে উঠেছি কখনো কাউকে একটা বকা দেয়া দূরে থাক ,  সিকিউরিটির দিকে কখনো তাকাতেও দেখেনি ।  সেই ঠাণ্ডা কলিজার মানুষ আজকে এতটা ক্ষেপে যাবার কারণ কি ।  আমি ফিরে যেতে যেতে শুনলাম মনসুরকে বকাঝকা করতে থাকলো সে ।  তোর জন্য স্যার আইজ এত ক্ষেপছে হারামজাদা ।  জুতায় বাইর কইরা দেবো তোরে ।  কালকে ভং করলি শরীল খারাপ ,  বাড়িত পৌঁছায় দাও ।  দিলাম পৌঁছায়ে ।  তার এই পুরস্কার দিলি আইজ ?  ’ 
সাত্তার মিয়ার কথা শুনে লিফটের বোতাম টিপতে ভুলে গেলাম ।  তাহলে আর কোন সন্দেহ নেই ।  ওটা স্বপ্ন ছিল না ।  গতকাল আমিই ছিলাম মনসুর ।  তাহলে গতকালের নাজমুলটা কি মনসুরই ছিল ?  রাতে কি সেই ঘুমিয়েছিল শিউলির পাশে ?  নাকি ঘুমায়নি ?  শিউলির সাথে কিভাবে কী করে কাটিয়েছে গতরাতটা !  !  হারামজাদা সেজন্যই এখন ঝিমাচ্ছে ?  
লিফটে ঢুকে বোতাম টিপে দিলে উপরে উঠতে থাকি ।  সেই সাথে মাথায় একটা চরম ক্রোধও মাথাচাড়া দিয়ে উঠতে থাকে ।  ক্রোধ বাড়তে বাড়তে ক্লান্তিতে রূপান্তরিত হচ্ছে ।  এত সময় লাগে ১৪টা ফ্লোর শেষ হতে !  হাঁটু মুড়ে বসে যেতে ইচ্ছে করছে এখানেই ।  ঘুমে জড়িয়ে আসছে দু চোখ ।   চোদ্দ তলায় উঠে বাসার কলিংবেল টিপতে শিউলী এসে দরোজা খুলে দিল ।  আমি বাসায় ঢুকে সোফায়  বসে জুতো খুলতে খুলতেই কাত হয়ে শুয়ে পড়লাম ।  আমার চারপাশ অন্ধকার হয়ে আসছে । 
যখন ঘুম ভাঙ্গে তখন আমি গেটের টুলে বসা ।  সাত্তার মিয়ার গালি বর্ষণ থেমেছে ।  ডিউটি বদলের সময় হয়ে এসেছে ।  বাড়ি ফিরতে হবে ।  আমার মন পড়ে আছে চোদ্দতলার ১৪এফ ফ্ল্যাটটিতে ।  কিন্তু আমাকে এখন টেম্পুতে চড়ে ,  বাসে ঝুলে ফিরে যেতে হবে ফইল্যাতলী বাজারের ঘুপচি ঘরে ,  যেখানে ময়লা বিছানায় শিউলি আমার জন্য ভাত বেড়ে বসে আছে । 
 =  =  =  =  =  =  =  =  =  =  =  =  =  = 
রহস্যময় ঘটনাটা আমি কারো কাছে বলিনি লজ্জায় ,  নিজের কাছেও  এর কোন ব্যাখ্যা নেই ।  ধরে নিয়েছি এই পৃথিবীতে ব্যাখ্যাহীন আরো অনেক ঘটনার মতো এটিও থেকে যাবে ।  চিরকাল আয়নাবিমুখ থেকেও সেই ঘটনার পর থেকে আমাকে প্রতি মুহুর্তে আয়না দেখতে হয় ।  আমি শুধু ঘরেই আয়না দেখি না ,  আমার পকেটেও থাকে একটা আয়না ।  প্রতিদিন বাড়ি ফেরার সময় গাড়ির রিয়ার ভিউ মিররে চেহারা দেখে নেই ,  বাসায় ঢোকার আগে দেখি পকেট আয়নায় ।  নইলে  ‘ মনসুর কী ব্যাপার ,  কী সমস্যা তোমার !  !  ’   –  বলে ঝাড়ি খেতে হবে যে কোন সময় ।  গেট দিয়ে ঢোকার সময় দেখে নেই মনসুর জেগে আছে কিনা ।  হ্যাঁ মনসুর জেগে আছে এবং তার হাতেও একটা আয়না । 







হরতালের দিনলিপি এবং একটি আড়িপাতা বিদেশী সংলাপ



হরতালের তৃতীয় দিন আজ ।  চুড়ান্ত আন্দোলনের প্রথম কিস্তির হরতাল আজ শেষ হবে ।  এত বয়সেও হরতালে সরকারের কি ক্ষতি আজো বুঝতে পারিনি ।  তবে দেশের ক্ষতি ,  মানুষের ক্ষতি এটা কিছুটা বুঝি ।  সেই হিসেবে আমার নিজের ক্ষতি খুব কম ,  আমার সামর্থ্যের মধ্যে আছে এখনো ।  সংক্ষেপে বলতে গেলে দৈনিক আর্থিক ক্ষতি যাতায়াতের নানা বাহন বাবদ নগদ সাড়ে তিনশো টাকা  +  কয়েক মাইল হাঁটার পরিশ্রম  +  ঘন্টা দুয়েক সময়  +  আর কিছু পথের ভোগান্তি  =  সফল হরতাল ।  অফিস যাতায়াতে কিছুদূর হাঁটি ,  কিছুদূর রিকশায় চড়ি ,  কিছুদূর টেক্সি টেম্পুতে ঝুলি ,  অথবা যখন যা পাওয়া যায় তাতে ঝুলে পড়ি প্রাণটা পকেটে নিয়ে ।  একটা সুষ্ঠু নির্বাচনের জন্য ,  একটা খাসা গণতন্ত্রের জন্য এইটুকু ভোগান্তি এমন কি বেশী ক্ষতি ।  জীবনের চেয়ে গণতন্ত্রের মূল্য অবশ্যই বেশী । 
এটাই বাংলাদেশ ,  এখানকার এই নিয়ম ।  সারাবছর নানা ইস্যুতে হরতাল মারামারি থাকে ।  শতে শতে মানুষ মরলেও আমাদের গায়ে লাগে না ।  অঢেল জনসংখ্যা আমাদের ।  কোটি খরচ হয়ে গেলেও বেশী লাগবে না ।  একাত্তরে সামান্য ত্রিশ লাখ গেছে যা তিন বছরে ভুরে গেছিলাম ।  আমরা গণতান্ত্রিক দেশ ।  পাঁচ বছরে একবার চুড়ান্ত পর্বের গণতান্ত্রিক খেলা হয় যার নাম নির্বাচন ।  এই খেলা দেখে আসছি ১৯৯১ সাল থেকে ।  নির্বাচনের আগে প্রতিবার কিছু ভোগান্তি হয় মানুষের ,  যার নাম গণতান্ত্রিক ভোগান্তি ।  এদেশে বাস করতে হলে এটা মানতেই হবে ।  উপায় নাই ।  প্রধান দুই দলের মধ্যে ক্ষমতা হস্তান্তরের এটাই সাধু নিয়ম ।  সবাই মেনে নিয়েছে ।  আমিও ।  কোন প্রতিবাদ করি না । 
নিয়ম হয়েছে প্রতিবার সরকার বদলের সময় কয়েক লাখ লোক আন্দোলন সহিংসতা মারামারি করবে ,  আর কয়েক কোটি মানুষ মাথানীচু করে তা মেনে নেবে ।  কালকে আমি যখন অফিস থেকে ফেরার পথে প্রথম কিস্তি হেঁটে আগ্রাবাদ পৌঁছে ফুটপাতে বসে চায়ের কাপে চুমুক দিচ্ছিলাম ,  সামনের রাস্তা দিয়ে শত শত মানুষ কর্মস্থল থেকে হেঁটে ফিরছিল মাথা নীচু করে ।  ভাগ্যবান কেউ কেউ রিকসা টেক্সিও পেয়ে গেছে ।  তবে রিস্ক আছে কোন যানবাহনে থাকলে ।  আন্দোলনকারীরা হুট করে উদয় হয়ে আপনাকে আর আপনার যানবাহন দুটোকে পুড়িয়ে স্বর্গে পার করে দিতে পারে ।  আপনি তাও প্রতিবাদ করবেন না ।  মাথানীচু করে কবরে চলে যাবেন ,  অথবা পোড়া শরীর নিয়ে বাকী জীবন পঙ্গু হয়ে কাটাবেন ।  এসবের কোন প্রতিবাদ করার কিংবা অসন্তুষ্ট হবার নিয়ম নেই ।  গণতন্ত্রের নিয়ম সহনশীলতা । 
সকালে অফিসে আসার আগে একাত্তর টিভিতে যিনি ক্ষমতা দেবেন আর নেবেন তাদের দুদিন আগের টেলিফোনের রেকর্ডকৃত কথা শুনছিলাম ।  কয়েক মিনিট শোনার পর স্ত্রী ফস করে বলে উঠলো ,  দুটোই দেখি কলতলার বুয়ার মতো ঝগড়া করছে ।  আমি শশশশশশ করে চুপ করতে বললাম ।  কথা বোলো না ।  ওরা জাতির মাতা অথবা মাথা ।  আর এখানে এটাই নিয়ম ।  চুপ করে মনযোগ দিয়ে শোনো ।  ওরা যদি বলে এটা আইন ,  তাহলে এটাই আইন ।  যদি বলে এটা সংবিধান ,  তাহলে এটাই সংবিধান ।  যদি বলে আমি হরতাল ছাড়তে পারবো না ,  তাহলে বুঝতে হবে পারবে না ।  এখানে কোন ঝামেলা নেই ।  সব পরিষ্কার ।  দুজনই গণতান্ত্রিক চেয়ারে বসা কিন্তু খুব খেয়াল কৈরা । 
স্ত্রী তবু তেড়ে উঠে বললো ,  তাহলে কালকে যে মোড়ে এক প্রেগনেন্ট মহিলাকে হাসপাতাল যাবার পথে টেক্সি থেকে ধাক্কা মেরে রাস্তায় ফেলে টেক্সিতে আগুন ধরিয়ে দিল সেটা ?  অথবা ক্যান্টনমেন্ট স্কুলের সেই শিক্ষিকা যাকে টেক্সিসহ আগুনে পুড়িয়ে দিল শিবিরের ছেলেরা ,  ওটা ? 
বললাম ,  এসব হলো নির্বাচনের প্রসব যন্ত্রণা ।  তোমার তো ভালো বোঝা উচিত ।  জাতি পাঁচ বছরে একবার গর্ভধারণ করে ।  সেই সময় কিছু ব্যথা বেদনা সৃষ্টি হয় ।  যদি নরমাল ডেলিভারি না হয় তখন সিজার করতে হয় জাতিকেও ।  এখন সময় বলবে আগামী পাঁচ বছরের ডেলিভারী নরমাল না সিজার হবে ।  সিজার হলে আলগা রক্ত লাগে সে তো স্বাভাবিক ।  সুতরাং এসব নিয়ে চিন্তিত হবার কোন দরকার নাই । 
যুক্তিতে কাবু হয়ে চুপ মেরে গেল স্ত্রী  । 
বিদেশী কোম্পানীতে চাকরী করি ।  এখানে বেকুব নাদান লোকজনে ভর্তি ।  কালকে দুই বিদেশী বসে বসে আলাপ করছিল আমি কান পেতে শুনছিলাম । 
 - আচ্ছা তুই জানস এরা কদিন পরপর এরাম করে ক্যান ? 
 - কিরাম করে ? 
 - এই যে হরতাল হরতাল করে গাড়িতে আগুন দেয় ,  সামনে যা পায় তা ভেঙ্গে ফেলে ,  এদের পবলেমটা ঠিক কুতায় ? 
 - তুই কতদিন এদেশে কামলা খাটস ?  
 - এই তো বছরখানেক । 
 - তাইলে তুই বুঝবি না ,  আমি এখানে দশ বছর ধরে আছি ,  আমি বুঝি
 - ক্যান ? 
 - ব্যাটা আমাগো দেশে যে গনতন্ত্রই নাই সেটা এইখানে আসার আগে বুঝবারই পারি নাই
 - কস্কি মমিন ?  মানে কি ? 
 - মানে আমাদের দেশে আওয়াজ ছাড়া ইলেকশান হয় ,  অমনি যখন তখন পেসিডেন্ট বদলায় যায় ,  তোরে ভাইবা পরীক্ষায় একবার পেসিডেনের নাম জিগাইছিল পারস নাই মনে আছে ? 
 - হ মনে আছে ,  আমি নতুন বেডার নাম তখনো মুখস্ত করি নাই বইলা
 - কেমনে করবি ,  ভুল তো কইরা যাইতেছে আমাদের রাজনীতিকগুলা ।  নিয়ম হইল যে বেডা আগামীবার ইলেকশান করবো ,  তার নামে ইলেকশানের দুই বছর আগ থেকে শ্লোগান দেয়া শুরু কইত্তে হয় ।  তারপর ফাইনাল খেলার আগে ইলেকশানের কমসে ছমাস আগ থেকে জ্বালাও পোড়াও মারাও পিটাও করে দেশ ছারখার করে দিতে হবে ।  যাতে গদিতে থাকা ওই বেটা বুঝতে পারে টাইম শ্যাষ আর জনগন বুঝতে পারে নেক্সট কে আইতেছে
 - বুঝলাম ।  কিন্তু জ্বালাও পোড়াও করে লাভ ক্ষতি কার । 
 - লাভ ক্ষতির কথা পরে কইতেছি ।  পথম কথা হইল আন্দোলন জিনিসডা এদের একটা ঐতিহ্য ।  শত শত বছর ধরে এরা পালন কইরা আসতেছে ।  এটা ছাড়া গদি ছাড়ার নিয়ম নাকি নাই । 
 - সেইটা বুঝলাম ,  কিন্তুক জ্বালানি পোড়ানিতে তো লাভের কিছু দেখি না । 
 - আরে বেডা জ্বালা পোড়া করে কি লাভ তুই মুর্খ কি বুঝবি ।  তুই তো ইকোনোমিক্সে গোল্লা পাইছিলি ।  আমি একজাগায় পড়ছি অর্থনীতির চাকা সচল রাখতে হইলে টেকার ছুটাছুটি দরকার ,  টেকা ছুটাছুটি করতে কিছু ভাঙতে হবে তাপর গড়তে হবে ।  তাইলে না টেকাটুকা ছুটাছুটি করবে ।  ঘরে বসে আণ্ডা মারলে তোরে টেকা দিবে কে । 
 - হ এইবার বুঝছি ,  এরা বহুত চালাকের জাত ।  আমরা কত বুকা রে ।  অথচ আমরা এই দেশে আইস্যা বেবসা করতেছি । 
 - ঐ চুপপপ আস্তে ক ,  এরা শুনলে বুঝে ফেলবে আমাদের দেশে গণতন্ত্র নাই । 
গাধার বাচ্চারা কয় কি ?  এদ্দিন আমি ভাবতাম ওই দেশে গণতন্ত্র বেশী ,  আমাদের কম ।  এখন দেখি আমরাই .  .  .  .  .  .  .  .  । 
এমন তৃপ্তি জীবনে আর কোন সংলাপ শুনে পাইনি । 






গোডাইফার



১ . 
সকাল থেকে মেজাজ খারাপ ।  বসের সাথে মুখ কালাকালি চলছে ।  ব্যাটা হাড় কেপ্পন টাকার কুমীর গতকাল এসেই হিসেব নেয়া শুরু করছে অফিসে মাথাপিছু কয় বোতল খাবার পানি লাগে ।  আন্তর্জাতিক গড় নাকি দৈনিক দেড় লিটার ।  গরীব হয়েও আমরা চার লিটার কেমনে খাই সেই হিসাব চাইল এডমিনের কাছে ।  এডমিন যথারীতি মিনমিন করে সুর মিলিয়ে বলেছেন তিনি যথাসাধ্য চেষ্টা করছেন পানি খাওয়া কমাতে ,  কারণ তিনি জানেন পানি বেশী খেলে ঘনঘন বাথরুম পায় আর ঘনঘন বাথরুমে গেলে ফ্ল্যাশ টিপে প্রচুর পানি খরচ হয় ।  এর মধ্যে আর এক কামেল হিসেব করে বের করে ফেলেছে আধ লিটার জলত্যাগ করে এক গ্যালন পানি ফ্ল্যাশ করার ফলে কোম্পানীর মাথাপিছু ক্ষতির পরিমান সোয়া এক গ্যালন ।  এই বিষয়ে পানি সম্পদ বিষয়ক এক কমিটি বৈঠক করে সিদ্ধান্ত নিয়েছে দৈনিক দেড় লিটারের বেশী পানি খেলে সেই বাড়তি পানির নিষ্ক্রমণ ব্যয় সংশ্লিষ্ট ব্যক্তিকে বহন করতে হবে । 
কিন্তু না ।  কমিটির এই সিদ্ধান্তে কোম্পানীর চেয়ারম্যান খুব আনন্দিত হলেও সেলস বিভাগের প্রধান গিয়ে একটা ভেজাল তৈরি করেছেন ।  প্রশ্ন তুলেছেন বাড়তি জল নিষ্ক্রমনের হিসেব রাখার উপায় কি ?  এডমিন কি বাথরুমে ঢুকে কর্মীর পেছনে বোতল হাতে বসে থাকবেন ?  না এটা বাস্তব সম্মত নয় ?  তিনি বরং সুপারিশ করে বলেছেন জল নিষ্ক্রমণ নিয়ন্ত্রন করা অসম্ভব হলেও কমোডের ফ্ল্যাশ নিয়ন্ত্রন সম্ভব ।  এডমিন চাইলে ফ্ল্যাশ ট্যাংকের জলের পরিমান অর্ধেক করে দিতে পারে ,  যাতে এক চাপে অর্ধেক পূর্ণ হয় ।  অথবা কোম্পানী যেন দুই কক্ষ বিশিষ্ট ফ্ল্যাশ ট্যাংক স্থাপন করার ব্যবস্থা করে ।  ততদিন পর্যন্ত অফিসে প্রাকৃতিক কর্মসমূহ নিষিদ্ধ থাকুক ।  এডমিন হেড সকালে অফিসে ঢুকে কাজ শুরুর আগে বাথরুমে আশ্রয় নেয় ।  সেলস ম্যানেজারের কথা শুনে জোঁকের মুখে চুন পড়লো ।  জল যোগ বিয়োগ সংক্রান্ত সকল নিয়ন্ত্রণ আপাততঃ স্থগিত ঘোষণা করা হলো ।  
২ . 
দেশী ভাষায় প্রচুর স্টক হলেও বিদেশী ভাষায় গালিগালাজ ভাণ্ডার আমার নিতান্তই ক্ষুদ্র ।  বিদেশী কারো সাথে ঝগড়া করে তাই সুখ পাই না তেমন ।  স্টুপিড ননসেন্স বাস্টার্ড এসব দিয়ে কতটা পোষায় ?  তাছাড়া এসব তো সবখানে বলাও যায় না ।  খানিক আগে বসের সাথে ঝগড়া লাগার পর ইচ্ছে করলো তারে একটা যুতসই ভদ্র গালি দেই ।  কোন শব্দ খুঁজে না পেয়ে তার ভোঁতা মুখের উপর হুট করে বলে উঠলাম ,  গোডাইফার !  সে কিছুই বুঝতে না পেরে লালমুখে ঝাল চোখে ফ্যাল ফ্যাল করে তাকিয়ে থাকলো ।  তার অর্থ - না - বোঝা - মৃদু - অপমানিত চেহারা দেখে ক্ষতি পুষিয়ে ভীষণ তৃপ্তি পেলাম ।  বুঝুক বা না বুঝুক ,  চাকরী যায় তো চলে যাক -  তবু একটা নতুন ইংলিশ শব্দ তো ভাণ্ডারে যোগ করতে পারলাম !  ।  আসলে আমি বলতে চাইছিলাম  -  দূরে গিয়া মর ! 
গতকাল এক বয়স্ক জামাতী প্রতিবেশী নিকটস্থ জনসভা থেকে ঘুরে এসে যখন তৃপ্তির সাথে বলতে লাগলো  -  আগামী বার ১৮ দল ক্ষমতায় আসলে সবাইকে মুক্ত করে আমরাই সরকার চালাবো এনশাল্লাহ  -  তখনো একটা সঠিক বাংলা গালির খুব অভাব অনুভব করছিলাম ।  আজ হলে বলতে পারতাম  - গোডাইফার রাজাকার ! 






 ই - বুক রিডার



ফাঁকিবাজি জিনিসটা যে একটা আর্ট সেটা প্রথম দেখি মোস্তাফিজের কাছে ।  মোস্তাফিজ ক্লাস নাইনে আমাদের ফার্স্টবয় ছিল ।  ফার্স্টবয়দের কাছ থেকে আমি সবসময় দূরত্ব বজায় রাখলেও মোস্তাফিজ ছিল ব্যতিক্রম ।  কারণ মোস্তাফিজই প্রথম দেখা ফার্স্ট বয় যে ফার্স্ট বেঞ্চে বসে পাটিগনিতের নীচে   ' মাসুদ রানা '  রেখে নির্বিকার চেহারায় ফজলু স্যারের প্রশ্নের উত্তর দিতে পারতো ।  আমাদের ফাঁকিবাজির প্রতিভা থাকলেও মুস্তাফিজের মতো দুর্লভ সাহস ছিল না বলে বসার জন্য পছন্দ ছিল দ্বিতীয় বা তৃতীয় বেঞ্চ ।  বুঝতেই পারছেন কর্মজীবনেও মোস্তাফিজ আমাদের চেয়ে অনেক এগিয়ে ।  এখনো কি সে প্রথম শ্রেণীর ফাঁকিবাজি চালাচ্ছে ?  জানি না । 
তবে আমাদের তৃতীয় শ্রেনীর ফাঁকিবাজি কর্মজীবনে এসেও থামেনি ।  থামবে কি করে ?  ফাঁকিবাজি না করে টেবিলে ঘাড় গুঁজে বলদের মতো খেটে গেলে মাস শেষে গোটা কতক বড় টাকার নোট পাওয়া গেলেও দুনিয়ার সবচেয়ে বড় আনন্দ জানালা থেকে বঞ্চিত থাকতে হয় ।  বাসায় ইন্টারনেট থাকলেও কেন জানি অফিসের ইন্টারনেট অনেক বেশী এন্টারটেইনিং ।  নিজেরে কে বঞ্চিত রাখতে চায় ?  অতএব যে কারণে স্যারের গুড বুকে ছিলাম না ,  একই কারণে বসের গুড বুকেও কখনো নাম উঠেও ধপ করে পড়ে যায় ।  তাতে আমার আক্ষেপমাত্র নেই ,  কারণ আরেক ফাঁকিবাজ বুড়ো ১৩০৯ বঙ্গাব্দেই বলে গেছেন - 
 " সকল ঘাস ধান হয় না ।  পৃথিবীতে ঘাসই প্রায় সমস্ত ,  ধান অল্পই ।  কিন্তু ঘাস যেন আপনার স্বাভাবিক নিষ্ফলতা লইয়া বিলাপ না করে -  - সে যেন স্মরণ করে যে ,  পৃথিবীর শুষ্ক ধূলিকে সে শ্যামলতার দ্বারা আচ্ছন্ন করিতেছে ,  রৌদ্রতাপকে সে চির - প্রসন্ন স্নিগ্ধতার দ্বারা কোমল করিয়া লইতেছে ।  বোধকরি ঘাসজাতির মধ্যে কুশতৃণ গায়ের জোরে ধান্য হইবার চেষ্টা করিয়াছিল; বোধ করি সামান্য ঘাস হইয়া না থাকিবার জন্য ,  পরের প্রতি একান্ত মনোনিবেশ করিয়া জীবনকে সার্থক করিবার জন্য ,  তাহার মধ্যে অনেক উত্তেজনা জন্মিয়াছিল; তবু সে ধান্য হইল না ।  কিন্তু সর্বদা পরের প্রতি তাহার তীক্ষ্ণ লক্ষ্য নিবিষ্ট করিবার একাগ্র চেষ্টা কিরূপ তাহা পরই বুঝিতেছে ।  মোটের উপর এ কথা বলা যাইতে পারে যে ,  এরূপ উগ্র পর - পরায়ণতা  বিধাতার অভিপ্রেত নহে ।  ইহা অপেক্ষা সাধারণ তৃণের খ্যাতিহীন স্নিগ্ধ - সুন্দর বিনম্র - কোমল নিষ্ফলতা ভালো ।   .  .  .  .  .  .  .  .  .  .  .  .  .  .  . সংক্ষেপে বলিতে গেলে মানুষ দুই শ্রেণীতে বিভক্ত -  - পনেরো - আনা এবং বাকী এক - আনা ।  " 
নিঃসন্দেহে আমরা সেই পনেরো আনার অন্তর্ভুক্ত ।  
অফিস ফাঁকি দিয়ে এরকম খাপছাড়া ব্লগ লেখা সম্ভব হলেও মন লাগিয়ে পড়াশোনা হচ্ছিল না ।  অফিসে ফাঁকিবাজি কমাবার চেয়েও জরুরী হয়ে পড়লো নিজের পড়াশোনা ।  বস্তা বস্তা ই - বুক জমে আছে পড়া হয়নি সময়ের অভাবে ।  অথচ রাস্তার জ্যামে বেকার আটকে বসে থাকি ঘন্টার পর ঘন্টা ।  সেই সময়টা কাজে লাগাবার উপায় হলো মোবাইল ডিভাইস খুলে বই পড়া ।  
অবিলম্বে সাধারণ মোবাইল ছেড়ে একটা স্মার্টফোন কিনে ফেলি যেখানে দুনিয়ার তাবত কাণ্ড করা যায় ।  প্রথম কিছুদিন নতুন জিনিস পাবার আনন্দে অতীব পুলকিত ।  বই পড়া ,  গান শোনা ,  নেট খোলা ,  ছবি তোলা ,  ম্যাপিং করা ,  জিপিএস এ নিজের পায়ের তলার মাটির উচ্চতা পর্যন্ত জেনে যাওয়া ,  এমনকি আকাশের সমস্ত তারাগুলো আমার হাতের মুঠোয় পেয়ে গেলাম গুগল স্কাই দিয়ে ।  ছোট্ট এক যাদুর বাক্সের এত কিছু পেয়ে আমি রীতিমত আকাশে উড়ি । 
কিন্তু একদিন মাটিতে নেমে আসতে হয় ।  ২৪ ঘন্টা যাবার আগেই যখন ব্যাটারির চার্জের সবুজ দাগটা অর্ধেকে নামে তখন শুধু মাটিতে নামি না ,  ইচ্ছে করে মোবাইলটাকে যমের দুয়ারে কবর দেই ।  ভুক্তভোগীরা জানেন এখনো পর্যন্ত স্মার্টফোনের সবচেয়ে বড় দুর্বলতা ব্যাটারীর চার্জের সীমাবদ্ধতা ।  কোন কাজ না করে শুধু কোলবালিশ দিয়ে যদি মোবাইলটাকে আপনি বিছানায় শুইয়ে রাখেন তবুও দুদিন পর তার চোখ মেলা পাবেন না ।  
কয়েক মাস ব্যবহার বিরক্তির পর বিকল্পের খোঁজ করতেই একজন ই - বুক রিডারের কথা বললো ।  এই জিনিসের সাথে আমার পরিচয় নাই ।  কোন ব্র্যাণ্ড ,  কত দাম ,  কিরকম চার্জ থাকে ,  কোথায় পাওয়া যায় কিছুই জানি না ।  দুই বন্ধুকে জিজ্ঞেস করতে একজন বললো ওটার চার্জ থাকে দশ ঘন্টা আরেকজন বললো দশ দিন ।  আমি কোন সিদ্ধান্ত নিতে পারলাম না । 
দুপুরবেলা সানাউল নামে একজন ফোন করে বললো তার কাছে একটা ইবুক রিডার আছে আমাজনের তৈরী ।  বারো হাজার নগদে দিলে নিয়ে আসবে অফিসে ।  আমি বারো হাজার টাকা নিয়ে অপেক্ষা করছি সানাউলের জন্য তখন পাশের কলিগ খবর পেয়ে কানে কানে বললো ,  সানাউলকে বিশ্বাস করবেন না ।  টাকা নিয়ে পচা মাল গছিয়েছে সে দুবার ।  এবার আসলে আমাকে খবর দেবেন খপ করে ধরবো ওকে । 
কি এক মুশকিলে পড়লাম ।  এখন ই - বুক রিডার কিনবো নাকি সানাউলকে খপ করে ধরবো ? 






তৈল গর্জন



সকালে অফিসে আসার আগে চা খেতে খেতে দশ মিনিট টিভির নিউজলাইনে চোখ বুলাই ।  ২৪ ঘন্টার মধ্যে টিভি জিনিসটার সাথে এটাই আমার একমাত্র যোগাযোগ ।  
আজ সকালে চ্যানেল ঘুরাতে গিয়ে এটিএন বাংলায় আটকে গেলাম অচিন এক ভদ্রলোকের গর্জিত ভাষণে ।  নিউইয়র্কের হিলটন হোটেল থেকে লাইভ সম্প্রচার চলছে প্রধানমন্ত্রীর অনুষ্ঠান ।  যুক্তরাষ্ট্রের পতাকাযুক্ত টাই পরে সেই ভদ্রলোকের বক্তৃতা গর্জন ।  সামনে মাইক থাকলেও রাজনৈতিক ভাষণগুলো কেন যেন গলা ,  কান ও গগন বিদারী হয় ।  এই ভদ্রলোকের চেহারা দেখে আমাদের পাড়ার খুইল্লা মিয়ার কথা মনে পড়লো ।  ইলেকশানের আগে তার গলায়ও অসুরের শক্তি ভর করতো । 
মাইকের শব্দক্ষেপন ক্ষমতা যতই থাকুক ,  নেতা নেত্রীর চোখে পড়ার জন্য গলার ভলিউমের হয়তো আরো বাড়তি শক্তির দরকার হয় ।  হোটেলটা ভাড়া করা হয়েছে সীমিত ঘন্টার জন্যই ।  ফলে ভদ্রলোককে অনিচ্ছা সত্ত্বেও তার গর্জন সমাপ্ত করে পরবর্তী বক্তাকে আহবান করতে হয় ।  
নতুন বক্তা  ( গর্জক )  মাইকের সামনে এসে নানা বিশেষণ সম্বলিত সম্বোধন সেরে বললেন ,  আমি তেমন কিছু বলবো না ,  শুধু একটা কথাই বলবো ,  অতি সংক্ষেপে ।  
সেই  ' সংক্ষিপ্ত '  কথাটি বলার জন্য গলার যে স্কেল দরকার সেই স্কেলে পৌঁছার জন্য আরো পাঁচ মিনিট ধরে উন্নয়নের হাওয়া বইয়ে দিলেন যা দেশের মাথাপিছু আয় ১০৪৪ ডলার থেকে শুরু করে কুড়িল ও যাত্রাবাড়ি উড়াল সড়ক ধরে হাতির ঝিল হয়ে চুড়ান্ত ঘুর্নিঝড়ে রূপ নিল ।  
অতঃপর পর তিনি বিকট গর্জন করে বলে উঠলেন - 
 " বাংলাদেশের এই উন্নয়নের জোয়ার যদি অব্যাহত থাকে এবং আগামী নির্বাচনে যদি আওয়ামী লীগ জয়লাভ করে ,  তবে আগামী কয়েক বছর পর ঢাকা শহরের সাথে তুলনা করতে হবে এই নিউইয়র্ক সিটিকে !  !  !  সুতরাং .  .  .  .  .  .  .  .  .  .  " 
অফিসের দেরী হয়ে যাচ্ছে বলে বিনোদনের বাকী অংশটুকু থেকে বঞ্চিত হয়ে বেজারমুখে বের হয়ে গেলাম ঘর থেকে । 






অনাগত অন্ধকার



১ . 
অফিসের কাজগুলো গুছিয়ে দুপুরে ইন্টারনেটে ক্লিক করতেই বিরক্ত লাগলো ।  হোমপেজ এরর ।  আবারো গেছে নাকি ?  দুদিন পরপর এ এক হ্যাপা ।  কখনো ফাইবার কেটে যায় ,  কখনো আইএসপির ইউপিএস জ্বলে গেছে ,  কখনো সার্ভার ডাউন ।  আইটিতে ফোন করলাম ।  আইটির ছেলেটা এসে দেখে বললো ,  আপনার হোমপেজ সমস্যা ।  হোমপেজে ফেসবুক ছিল ।  ফেসবুক নাকি কোথাও খুলছে না ।  ওটা বদলে হোমপেজ গুগল করে দিল ।  এবার খুলছে ।  আমি তেমন রেগুলার ফেসবুকার নই ।  তাই পাত্তা দিলাম না ব্যাপারটাকে । 
পরদিন পত্রিকায় দেখলাম ,  সরকার ফেসবুক ব্যান করেছে বাংলাদেশে ।  ধর্মীয় অনুভুতিতে আঘাত দিয়ে লেখালেখি হচ্ছিল ফেসবুক স্ট্যাটাসে ।  এবার নড়ে চড়ে বসলাম ।  ঘটনা তাহলে এই ?  এতক্ষণে মনে পড়লো ফেসবুক না থাকায় আমি দশ দিগন্তে ছড়িয়ে থাকা আত্মীয় বন্ধু পরিবারের কাছ থেকে আংশিক বিচ্ছিন্ন হয়ে গেলাম ।  এখন একটু খালি খালি লাগতে শুরু করেছে । 
২ . 
ফেসবুক না থাকাতে স্কাইপে চালু করলাম অনেকদিন পর ।  রাতে বাসায় ফিরে স্কাইপেতে কথাবার্তা আড্ডাবাজি করি প্রবাসী বন্ধুবান্ধব আত্মীয় স্বজনের সাথে ।  তেমন অসুবিধে হলো না ।  রাতে ঘুমোবার আগে ,  ঘন্টাখানেক লেখালেখি করি ব্লগে ।  সেও এক আড্ডাবাজিই বলা চলে ।  গত কয় বছরে নেশা হয়ে গেছে ।  ফেসবুকের চেয়ে এখানেই যেন আমার স্বস্তি বেশী ।  পরিবারের বেরসিক লোকজন বলে এটা নাকি আমার ব্লগাটাইটিস রোগ ।  সপ্তাহখানেক পর একদিন দেখলাম ,  ব্লগটা খুলছে না ।  আরেকটা ব্লগে ক্লিক করলাম ,  সেও খোলে না ।  যতগুলো ব্লগ আছে তালিকায় সবগুলোই এরর দেখালো ।  ঘটনা কি ?  তালিকার বাইরের দুটো ব্লগের ঠিকানা জানা ছিল সেখানে ক্লিক করে দেখলাম খুলছে ।  ওই ব্লগে কখনো যাই না কেবল ফুল পাখি ইহকাল পরকাল রান্নাবান্না ইত্যাদি নিয়ে ব্যস্ত থাকে বলে ।  দেশ পরিস্থিতি কিছু নিয়ে তাদের মাথাব্যথা নেই ।  ওই ব্লগগুলো খোলা ,  বাকীগুলো বন্ধ ,  ব্যাপার কি । 
জানা গেল সরকার কমিউনিটি ব্লগের একটা কালো তালিকা করে ব্যান করেছে সাইটগুলো ।  আমি খুব আহত হলাম ।  ভার্চুয়াল জগতে আমার চিন্তাভাবনাগুলো প্রকাশের একটা আশ্রয় হয়ে উঠেছিল ব্লগ ।  আজ থেকে সেই খোলা জানালাটা বন্ধ হয়ে গেল ?  কি আর করা ।  তবু ভাবলাম স্কাইপে আর জিমেইল থাকলেই চলবে আমার ।  আর ইউটিউব তো আছেই । 
৩ . 
স্কাইপে আর জিমেইল চ্যাটে আমার সবচেয়ে ভালো সময় কাটে রুবিনাকে নিয়ে ।  ওর সাথে এত বিষয়ে কথা বলা যায় ,  এত বৈচিত্র থাকে আড্ডায় ,  যেটা আর কারো সাথে হয় না ।  কবিতা ,  গান ,  সিনেমা ,  রাজনীতি ,  দর্শন ,  শিল্পকলা ,  রাস্তার যানজট ,  পরিবেশ দুষণ ,  আকাশ - বাতাস - ফুল - পাখি - চাঁদ - মহাকাশ - নীহারিকা ,  দুনিয়ার হেন জিনিস নেই আমরা কথা বলি না ।  অনেক বিষয়ে মিল পাওয়াতেই হয়তো রুবিনার সাথে জমে উঠলো আমার ।  দুজনে ভিন্ন দেশে থাকলেও প্রতিদিনের যোগাযোগের কল্যাণে মনে হয় সে যেন পাশের বাড়ির মেয়ে ।  
রুবিনা আমার প্রিয় বন্ধু ।  কিন্তু তার বাইরেও কিছু কি গড়ে উঠেছে যা আমরা এখনো প্রকাশ করিনি ?  
থাক সেকথা ।  বরং রুবিনা আমাকে নতুন একটা জগত চিনিয়েছে সেটার কথা বলি ।  সংক্ষেপে বলতে গেলে রুবিনা আমার সিনেমাগুরু ।  দুনিয়ার হেন সিনেমা নেই সে দেখেনি ।  ওই জায়গায় আমি অকাট মুর্খ ।  স্টার মুভিজ আর এইচবিওর দুচারটে ইংরেজী ছবি ,  আর কখানা উপমহাদেশীয় হিন্দি বাংলা ছবি বাদে আমার দেখা ছবির তালিকা বিশটাও হবে না ।  রুবিনার সাথে পরিচয় হবার পর সে আমাকে ইউটিউবে সিনেমা খুঁজতে শেখালো ।  আমাকে একেকদিন একেক লিংক দেয় আর আমি খুঁজে পাই হলিউড বলিউডের বাইরে বিশাল একটা জগত ।  এশিয়া ইউরোপ ল্যাটিন আমেরিকা এমনকি আফ্রিকার অঘোর জঙ্গলে তৈরী ছবিও আমি পেয়ে যাই ইউটিউব খনিতে ।  অভ্যেস হয়ে গিয়েছিল সপ্তাহে অন্ততঃ চারটা মুভি দেখা ।  বিষুদবার রাতে দুটো ,  শুক্রবার দিনে দুটো । 
গত বিষুদবারে ইউটিউব খুলতে গিয়ে আটকে যাই ।  একটা মেসেজ আসে ,  দিস সাইট ইজ আনএভেলবল ইন বাংলাদেশ ।  ইউটিউবও ব্যান ?  আমার সিনেমা দেখা বন্ধ হয়ে গেল ।  রুবিনাকে বলে দিলাম আর যেন লিংক না পাঠায় । 
৪ . 
ব্লগ ,  ফেসবুক ,  ইউটিউব বন্ধ হবার পর একমাত্র খোলা জানালা জিমেইল আর স্কাইপে ।  সেখানে আছে বেশ কজন বন্ধুবান্ধব ।  আছে সবচেয়ে প্রিয় রুবিনা ।  মা সেদিন রুবিনার কথা জিজ্ঞেস করলো ।  জিজ্ঞেস করার ভঙ্গিতে কিছু একটা অনুমান করলাম ।  কিছুদিন ধরেই মা মিনমিন করছিল বয়স ত্রিশ পার হয়ে যাচ্ছে আর আমি এখনো কোন ভবিষ্যত চিন্তাভাবনা করছি না কেন ।  তিনি না থাকলে আমাকে দেখবে কে ।  একমাত্র সন্তান হলে যা হয় । 
আমি মাকে আগেই বলেছিলাম আমার একজন বন্ধু আছে লণ্ডনে পড়ছে ।  কোন ইঙ্গিত দেইনি ।  তবু মা কি ভেবেছেন কে জানে ।  তবে রুবিনাকে মার অনুসন্ধানের কথা বলাতে সে হেসে ফেললো ,  বললো  -  চাচীকে বলে দিও আমার বিয়ে ঠিক হয়ে আছে এখানকার এক ইঞ্জিনিয়ারের সাথে ।  তাহলে কিছু সন্দেহ করবে না ।  
রুবিনার কথাটা শুনে আমার বুকের মধ্যে ধ্বক করে উঠলেও আমি হেসে উড়িয়ে দিলাম ।  হয়তো রুবিনা আমাকে সেভাবে নেয়নি ।  আমারই হয়তো ভুল হয়েছে ওকে বুঝতে ।  ওর কথাটা সত্যি কিংবা হেঁয়ালী সেটা যাচাই করতে গেলাম না আর । 
সেদিন রুবিনা স্কাইপেতে বলছিল ,  তোমাকে একটা পিডিএফ ফাইল পাঠিয়েছি জিমেইলে চেক করে দেখো তো ।  ওটায় কিছু ডেটা আছে আমাকে ওয়ার্ডে কনভার্ট করে দিতে হবে ।  
আমি জিমেইল খুলতে গিয়ে সেই মেসেজটা পেলাম ,  দিস সাইট ইজ আনএভেলবল ইন বাংলাদেশ ।  জানলাম গুগলের সকল সার্ভিসই বন্ধ করে দেয়া হয়েছে বাংলাদেশে ।  এমনকি তার পরদিন থেকে স্কাইপে ইয়াহু সহ সকল কমিউনিকেশন টুলস ব্যান ।  আমার দৈনিক রুবিনাপর্ব ওখানেই খতম বলা যায় । 
৫ . 
আরো তিন মাস পর । 
দেশে এখন ইন্টারনেট নেই ।  ইমেইল নেই ।  সীমিত মোবাইল সার্ভিস আছে যাতে শুধু কথা আর টেক্সট চলে ।  সবাইকে বলা হইছে কম্পিউটারে শুধু টাইপ করা চলবে ।  কোন রকম তসবির ( ছবি )  রাখা চলবে না ।  তসবির দেখা গেলে কম্পিউটারের মালিককে তিন বছরের জেল দেয়া হবে ।  ভিডিও দেখা গেলে যাবজ্জীবন ।  
মুছে ফেলা হলো কোটি কোটি ডিজিটাল ছবি ভিডিও ।  টিভি স্টেশানগুলো বন্ধ হয়ে গেল ।  ছবি তোলার স্টুডিওগুলো বন্ধ হয়ে গেল ।  গার্মেন্টস ফ্যাক্টরী বন্ধ ।  অফিস আদালত কোথাও নারী নেই ।  মিডিয়ার মধ্যে শুধু চালু থাকলো রেডিও ।  আর রেডিওতে শুধু তেলাওয়াত আর সংবাদ ।  সংবাদে আখেরী মন্ত্রনালয়ের বাণী প্রচার করা হয় ।  তথ্য মন্ত্রনালয়ের নাম বদলে আখেরী মন্ত্রনালয় বানানো হয়েছে ।  যারা মানুষকে শুধু আখেরাত সম্পর্কে বয়ান করবে ।  দোজখের ভয়ভীতি প্রচার করবে ।  আমার রেডিও নাই ।  সেদিন সিড়ি দিয়ে ওঠার সময় নীচতলার খোলা দরজা দিয়ে কিছু মোল্লার উচ্চকন্ঠ ভেসে আসছিল ,  ওখানে কে একজন বলছিল ,   " বিগত সরকার দেশকে আইয়ামে জাহেলিয়াতের যুগে নিয়ে গিয়েছিল ,  শুধু একটা কাজের জন্যই তাদের ধন্যবাদ দেয়া যায় ,  সেটা হলো আইসিটি আইনের ৫৭ ধারার সংশোধনী .  .  .  .  .  .  .  .  .  .  "  আমি সিঁড়ি ভেঙ্গে তিনতলায় উঠে গেলাম ,  বাকীটা শোনা হলো না । 
বাসায় ফিরে খাওয়া সেরে রাতে শোবার আগে ভেন্টিলেটর থেকে একটা চটের বস্তা নামালাম ,  ওখানে কিছু পুরোনো বইপত্র ,  পত্রিকা ।  তার ভেতর একটা চানাচুরের ঠোঙ্গার মধ্যে সিমবিহীন এণ্ডরয়েড মোবাইল ফোন লুকোনো ।  দেশে ছবি দেখা যায় এমন সব মোবাইল ফোন বাজেয়াপ্ত করে পুড়িয়ে ফেলা হয়েছে ।  আমি সাহস করে এটা লুকিয়ে রেখেছিলাম ।  দরোজা ভালোমতে আটকে ফোনটা খুলে চার্জে দিলাম খাটের নীচে ।  রুবিনার কয়েকটা ছবি আছে এটায় ,  আজ ওকে দেখতে ইচ্ছে করছে খুব ।  কতদিন কথা হয়না ।  দেশে এখন নারী পুরুষের মধ্যে ফোনে কথা বলাও নিষিদ্ধ ।   কয়েক বছর আগে দেখা আফগানিস্তানের ছবি ওসামার কথা মনে পড়লো ।  ওটা দেখে হেসেছিলাম ।  এখন নিজেকে দেখে হাসছি ।  
আয়নার দিকে তাকিয়ে আমার সত্যি হাসি পায় নিজেকে দেখে ।  পুরুষের দাড়ি রাখা বাধ্যতামূলক করা হয়েছে ।  মুশকিল হলো আমার দাড়ি দিতে কিপটেমো করেছে প্রকৃতি ।  আমার কেবল থুতনিতে একগোছা দাড়ি আছে  ।  ওগুলো লম্বা হবার পর নিজেকে ছাগলের মতোই লাগছে দেখতে ।  রুবিনা আমাকে দেখলে সত্যি সত্যি ছাগু বলেই ডাকতো হয়তো । 






সেই রোববারে



শেখ মুজিব রোড ধরে গত ত্রিশ বছর আসা যাওয়া করছি কিন্তু এই দোকানটা কখনো চোখে পড়েনি ।  
যমুনা ভবনের পাশে একটা খালি জায়গা ,  তার পাশেই দোকানঘরটা ।  হ্যাঁ ,  দোকানঘরই ।  ঘর এবং দোকান দুটো মিলে টু - ইন - ওয়ান ।  শহরে এরকম দোকান দেখা যায় না ।  দোকানের পেছনে আবাসিক ব্যবস্থা ।  দোকানীর কাঁধের উপর দিয়ে উঁকি দিয়েও দেখা যায় পেছনের ঘরটিতে রয়েছে একটা চৌকি ,  তাতে বিছানা পাতা ,  চৌকির নীচে খানকতক ডেকচি ,  একটা স্টোভ ,  নানান সাইজের কিছু বৈয়াম ইত্যাদি সাংসারিক উপাদান ।  বোঝাই যাচ্ছে রাতের বেলা এখানে কেউ থাকে । 
দোকানদারকে সিগারেট দিতে বলে দাঁড়িয়ে দাঁড়িয়ে দেখছিলাম ভেতরটা ।  দিনের বেলায়ও কেমন ঘুটঘুটে অন্ধকার বাসা বেঁধে আছে দোকানটায় ।  প্রাচীন একটা গন্ধ ভেতরে ।  মালপাত্র তেমন কিছু নেই দোকানে ।  ক্ষয়ে যাওয়া ব্যবসা প্রতিষ্ঠান ।  কাঠের কালচে তাকগুলোয় কয়েকটা সস্তা বিস্কুটের প্যাকেট ভাঁজ করে রাখা ,  কয়েকটা চানাচুর চিপসের প্যাকেট ঝোলানো একপাশে ।  সামনে কাঁচের একটা সিগারেট শোকেস ,  তার উপর চকলেটের বৈয়াম ।  আর তেমন মূল্যবান কোন সামগ্রী নেই ।  দোকানের সাইজের চেয়ে মালপত্র বড়ই নগণ্য ।  এই দোকানের আশেপাশে কোন ঘরবাড়ি মার্কেট কিছুই নেই ।  যমুনা ভবনটা যেমন নিঃসঙ্গ ,  তেমনি দোকানটাও ।  আগ্রাবাদের এই জায়গার উল্টোদিকে বিশাল সব দালান ,  অফিস পাড়া কিন্তু এই পাশে কেমন ছমছমে নির্জনতা ।  
সেই নির্জনতাকে পাহারা দিয়ে বসে আছে এই দোকানী যার চেহারায় আবার দোকানের অন্ধকারত্বের বিন্দুমাত্র ছাপ নেই ।  মধ্যবিত্ত আভিজাত্যের ছাপ সেখানে ।  এই দোকানে এরকম মানুষ বেমানান ।  চেহারায় অন্ধকারত্বের ছাপ না থাকলেও কপালের যে ভাঁজ সেখানে কি একটা প্রশ্ন যেন ঝুলে আছে ।  আমাকে সিগারেট দেবার পর থেকে ওখানে প্রশ্নবোধক ভাঁজ লক্ষ্য করছি । 
আমার গাড়ি আসতে দেরী হচ্ছে ।  সিগারেট শেষ হওয়া পর্যন্ত দোকানের ঝাঁপের নীচে দাড়িয়ে থাকবো বলে ঠিক করি ।  এখানে দাঁড়িয়ে কেমন যেন ভালো লাগা ভর করেছে হঠাৎ ।  এই দোকানটায় আগে কখনো আসিনি ,  তবু এখানে কেমন এক প্রাচীন নস্টালজিয়া ভর করেছে ।  যেন অনেক বছর আগে আমি ছিলাম এখানে কোথাও ।  আমার বাবা এককালে এদিকে কোথাও থাকতেন শুনেছি ।  
ঝিরঝির বৃষ্টি শুরু হলো হঠাৎ ।  আমি আরেকটু ভেতর ঘেঁষে দাঁড়াই ।  দোকানের টিনের চালে ঝমঝম শব্দটা ভালো লাগছিল মাটির সোঁদা গন্ধের সাথে । 
আমি সিগারেটের ধোঁয়া ছাড়তে ছাড়তে দোকানীর মুখের দিকে তাকাই ।  কপালের সেই ভাঁজটা আরো সন্নিবদ্ধ হয়েছে ।   
কিন্তু প্রশ্নটা কি ?  আমি সাইকোলজিস্ট নই ,  তবু আমার অনুমানকে সত্য প্রমাণ করে প্রশ্নটা অবশেষে লোকটার ঠোঁটের গোড়ায় এসে যায়  - 
 - কেমন বুঝছেন ? 
প্রশ্নটা আমাকে করা ।  কিন্তু হঠাৎ করে এই প্রশ্ন কেন ?  কি বুঝছি বলতে চাইছেন ?  প্রশ্নটাই তো বুঝতে পারছি না ।  নাকি বুঝেও না বোঝার ভাণ করছি ।  ছোট্ট করে জিজ্ঞেস করি - 
 - কী ? 
লোকটাও তেমন সংক্ষেপে বললো 
 -  অবস্থা ? 
কিসের অবস্থা ?  যদিও এবার আমি মনে হয় বুঝে ফেলেছি কিসের কথা ইঙ্গিত করছে লোকটা তবু কিছুক্ষণ বিরতি নিলাম জবাব দিতে ।  লোকটার মুখমণ্ডল দেখে আঁচ করার চেষ্টা করলাম কিরকম উত্তর দিলে সুবিধা হয় ।  আজকাল লোকজন প্রশ্ন করে পছন্দের উত্তর খোঁজে ।  বিশেষতঃ রাজনৈতিক প্রশ্ন ।  অবস্থা বোঝাতে আজকাল রাজনীতির হালচালই বোঝানো হয় ।  এই লোকও তাই কিনা বোঝার চেষ্টা করলাম ।  বুঝতে পারলাম না ।  অচেনা জায়গায় নিরপেক্ষতাই নিরাপদ ।   আধনিরপেক্ষ ভঙ্গিতে বললাম - 
 - এখনো চলছে ,  সামনে চলবে কিনা বুঝতে পারছি না । 
 - আমিও তাই ভাবছি ,  গতমাসে গ্রামে গিয়ে যা দেখে এলাম .  .  .  .  .  . 
 - আপনার গ্রাম কোথায় ? 
 - নোয়াপাড়া
 - ও
 - আপনার ? 
 - কদলপুর
 - এবার বোধহয় আর পারা যাবে না । 
 - কি ? 
 - এদেশে থাকা ।  পাকিস্তান আমল থেকে এ পর্যন্ত ছ ' বার পুড়ছে ? 
 - কি পুড়ছে ? 
 - আমাদের বাড়ি
 - কে পোড়ালো ? 
 - আর কারা ,  ওই তারা ,  যারা আবার আসতেছে ,  এবার সাথে আছে হেফাজত হুজুরের দলও ,  আর রক্ষা নাই
এটুকু শুনে আমি চুপ করে গেলাম ।  কি বলবো বের করতে পারছি না ।  আমার মুখ দিয়ে কোন আশ্বাস বের হলো না ।  বলতে পারলাম না ,  ভয় নেই আমরা আছি ,  ওরা কিছু করতে পারবে না ।  আমার কল্পনার শিউরে ওঠা চোখ তখন রাউজানের নোয়াপাড়া ।  সাকা চৌধুরী জেল থেকে হাসতে হাসতে বের হয়ে তালিকা করছে তার বিরুদ্ধে স্বাক্ষী দিতে গিয়েছিল কে কে ।  
ভদ্রলোক আমাকে নিশ্চুপ দেখে কি বুঝলেন জানি না ।  তবু তিনি নামোল্লেখ না করে গত পাঁচ দশকের সংক্ষিপ্ত উৎপীড়ন বর্ননা করতে লাগলেন ।  এই খাতে সাকা পরিবারের অবদান বিস্তৃত ।  এবার আর শেষ রক্ষা হবে না মাধববাবুদের ।  মানে এই ভদ্রলোকের ।  
কিন্তু আমাকে কেন বলছেন এসব ।  আমি কি করবো ?  হয়তো আমাকে বলা যায় বলে ভেবেছেন ।  কিন্তু আমিও যে ঝামেলা দেখে  চুপচাপ কেটে পড়া লোক ।  শুনতে তাই অসহায় লাগলো ।  প্রসঙ্গ পাল্টাতে জিজ্ঞেস করলাম - 
 - আপনি এখানে কতদিন ,  মানে এই দোকান .  .  .  .  .  . 
 - এই তো ৫৩ বছর
এমনভাবে বললেন ,  যেন এই সেদিন ।  আর আমি আমার জন্মপূর্ব ইতিহাস ভ্রমণ করতে চলে গেলাম ।  এত বছর ধরে লোকটা এই দেশে এত অত্যাচার সহ্য করেও টিকে আছে ।  ছয়বার ঘর পুড়েছে ,  কিন্তু সপ্তমবারে আর ভরসা পাচ্ছে না ।  এই দোকানের যে চেহারা ,  সপ্তমবার অগ্নিদগ্ধ হলে আর বোধহয় টিকবে না ।  আমি মনে মনে ভদ্রলোকের সাথে একমত হলেও মুখে কিছু বললাম না ।  
ততক্ষণে গাড়ি চলে এসেছে আমার ।  আমি যেন হাঁপ ছাড়ার উপায় পেলাম ।  জলদি বললাম  -  আসি তবে ।  চোরের মতো মুখ নিয়ে গাড়িতে উঠে গেলাম ।  
কিছুদূর যাবার পর গাড়িতে চোখ বন্ধ করতে যেন ভদ্রলোকের অসহায় মুখটা আমাকে ব্যাঙ্গ করতে লাগলো ।  আমি চোখ বন্ধ করে দেখতে পারলাম দুই পাটি দাঁত হাসছে ,  আর ঝকঝকে উঠোনের একটা হলুদ বাড়ি আগুনের লেলিহান শিখায় কৃষ্ণবর্ন ধারণ করেছে । 
আমি ড্রাইভারকে থামতে বলে গাড়ি থেকে নেমে গেলাম ।  একটা রিকশা নিয়ে ফিরতি পথ ধরলাম ।  বৃষ্টি তখনো ঝরছিল ।  খানিক ভিজে গেলেও দোকানঘরের সামনে নেমে এক দৌড়ে ঝাঁপির নীচে চলে গেলাম ।  ভদ্রলোকের মুখে কোন ভাবান্তর নেই ।  যেন জানতেন আমি ফিরবো ।  দোকানের দরোজাটা খুলে দিয়ে বললেন , 
 - ভেতরে আসেন দাদা ,  এই সময় আদা দিয়ে এক কাপ চা খেলে ভালো লাগবে
আমি চায়ের কাপ হাতে দোকানের ভেতরে পেতে রাখা মলিন তক্তোপোষে উঠে বসলাম ।  আমাদের আরো অনেক গল্প রয়ে গেছে ।  আমি সকল কাজকে ছুটি দিয়ে ওই দোকানের ৫৩ বছরের অন্ধকারের মধ্যে নিমজ্জিত হয়ে গেলাম একটা দিনের জন্য । 






চড়



আমাদের সবাইকে তাজ্জব করে প্রফুল্ল আমার কানের উপর বিশাল একটা থাবড়া মেরে বসলো ।  আমি কখনো ভাবিনি এই জায়গায় আমাকে কখনো থাবড়া খেতে হবে ।  কুংফু কারাতের সকল প্রতিরক্ষা ব্যর্থ হয়ে আমি গড়িয়ে পড়লাম ৯ নম্বর মাঠের কোনায় । 
হারামীটাকে আমি একটু আগেই আইসক্রিম কিনে খাওয়ালাম ।  আইসক্রিমের ঝোল এখনো তার ঠোঁটের কোনায় লেগে আছে ।  তবু সে এভাবে মারতে পারলো ? 
প্রফুল্লের শরীরটা সাইজে আমার দ্বিগুন ।  একই ক্লাসে পড়লেও আমরা তাকে ভয় করি ।  সে হরদম মার দেয় সহপাঠিদের ।  এটাই তার বন্ধুতার অন্যতম নিদর্শন ।  তবে ঘনিষ্ট বন্ধু ছাড়া অন্যদের সে তেমন মারপিট করে না ।  কোন কুক্ষণে যে আমরা তার ঘনিষ্ট বন্ধু হতে গেছিলাম । 
কয়েক মাস আগ থেকে আমরা কয়েকজন কারাতে শিখতে শুরু করি গোপনে ।  তাকে জানতে দেই না যে তার মার খাওয়া থেকে বাঁচতে অথবা তাকে একদিন যুতমতো শিক্ষা দিতেই আমরা কারাতে শিখছি ।  আমাদের সাথে ছিল পড়ুয়া নাজমুলও ।  সে চশমা পরে কোমরে হলুদ বেল্ট পরে ক্লাব ঘরে যখন তার টিঙটিঙে শরীরকে নাচায় তখন আমাদের ওস্তাদ মাসুদ ভাই পর্যন্ত হেসে ফেলে ।  ভাগ্যিস প্রফুল্লের থাবড়াটা তার কানে পড়ে নাই নইলে মাঠ পেরিয়ে রাস্তায় গিয়ে পড়তো সে । 
আসলে প্রফুল্লের দোষ কি ।  আমরা কারাতে শেখার পর ড্যাম কেয়ার ভাব ধরে চলতে ফিরতে শুরু করি কলোনীতে ।  প্রফুল্ল আড্ডা মারতে ডাকলেও পাত্তা দেই না ।  মাসুদ ভাই বলেছে আর কদিন গেলে আমাকে কমলা বেল্ট দেবে ।  কমলার পর আসবে নীল ,  নীলের পর সবুজ ।  তারপর সোজা ব্ল্যাক বেল্ট ।  কতদূর গেলে প্রফুল্লকে সাইজ করা যাবে সেটা আমরা বুঝতে পারছিলাম না ।  তবে ব্লেকব্যাল্ট পেলে আমরা ব্রুস লীর কাছাকাছি পৌঁছে যাবো তাতে কোন সন্দেহ নেই  ( নাজমুলের ধারণা )  ।   যাই হোক ,  আমাদের টার্গেট আপাততঃ কমলা ।  ওই পর্যন্ত গেলে প্রফুল্লকে অন্ততঃ ঠেকানো যাবে । 
গিয়াস একটা হারামজাদা ।  পড়াশোনা ছেড়ে দিয়েছে ক্লাস ফাইভেই ।  কিন্তু বন্ধু হিসেবে ঝুলে আছে এই মেট্রিক পর্যন্ত ।  কাজকর্ম কিছু করে না ।  সারাদিন গুলতানি মারে ,  টাংকিবাজি করে আর ফুক ফুক করে বিড়ি টানে ।  আমরা জানি সিগারেট খাওয়া খারাপ তাই শত লোভ দেখালেও আমরা সেই পথ মাড়াই না ।  মাসুদ ভাই বলছে কুংফু কারাতের আসল জিনিস হলো দম ,  বিড়ি সিগ্রেট দম নষ্ট করে ।  সুতরাং গিয়াস আমাদের বিপথে নিতে পারে না । 
গিয়াসের সাথে প্রফুল্লের কোন একটা ভালোরকম বোঝাবুঝি আছে ।  প্রফুল্ল ডাক দিলে গিয়াস যে কোন কাজে ঝাঁপিয়ে পড়ে ।  আবার গিয়াস ডাক দিলেও প্রফুল্ল তাই করে ।  আমাদের সাথে প্রফুল্লের কোন সমস্যা নাই ,  অতিরিক্ত খাতিরও নাই ।  তবু গিয়াসের সাথে প্রফুল্লকে আমাদের অসহ্য লাগে ।  প্রফুল্ল বড়লোকের সন্তান ।  খান্দানে সৈয়দ ।  তার পূর্বপুরুষ আফগানিস্থানের কোন এক প্রদেশ থেকে আগত ।  তবু সে গিয়াসের মতো বাউণ্ডুলে ছেলের সাথে এত খাতির রাখে ।  আমাদের পেটে পেটে আরো ঈর্ষা জমা হতে থাকে ।  আমরা মনে মনে প্রফুল্লকে গিয়াসের বিরুদ্ধে ক্ষেপিয়ে দেবার পরিকল্পনা করি ।  গিয়াসই একমাত্র বন্ধু যে তার মার খায় না । 
পরিকল্পনা মাফিক আমরা প্রফুল্লের আড্ডার আহবানে সাড়া দেই ।  আমরা চারজন ।  আমি ,  মোখতার ,  রুবেল আর নাজমুল ।  পাঁচজনে চারটা আইসক্রিম নিয়ে বসে পড়ি ।  মোখতারের পেটে অসুখ সে আইসক্রিম খাবে না ।  প্রফুল্লকে আইসক্রিম খাওয়াতে খাওয়াতে আমরা ঘটনাটা বলতে শুরু করি । 
আমি না ,  প্রথমে শুরু করে মোখতার ।   তারপর রুবেল ,  তারপর নাজমুল । 
গিয়াসকে গতকাল সন্ধ্যায় সিজিও বিল্ডিং এর কোনায় একটা জঘন্য খারাপ কাজে দেখা গেছে । 
মোখতার বললো ,  সে একটা খারাপ মেয়ের পেছনে পেছনে হাঁটছিল ।  
রুবেল বললো ,  সময়টা সন্ধ্যা ,  ওই মেয়েরা ওই সময়ে বের হয় । 
নাজমুল বললো ,   মেয়েটা খুব সাজগোজ করা ,  যেরকম করে ওই মেয়েগুলো । 
আমি তখনো চুপ ।  প্রফুল্লও চুপ । 
মোখতার বললো ,  তোকেও খারাপ করে ফেলতে পারে ।  মেয়েমানুষ নিয়েই যত খারাপ কারবার । 
রুবেল বললো ,  সাবধান দোস্ত ।  গিয়াসের খাসলত ক্লাস ফাইভেই খারাপ ছিল ।  পলিকে নিয়ে টানাটানি করছিল স্কুলে ,  মনে নেই ? 
নাজমুল বললো ,  ওকে আর বিশ্বাস করা যায় না । 
আমি এখনো চুপ ।  প্রফুল্ল ভাবছে । 
আসলে গিয়াসকে দূর  থেকে সন্ধ্যের সময় একটা মেয়ের পেছনে পেছনে যেতে দেখেছিলাম আমিই ।   অতদূর থেকে নীল রঙের একটা চকচকে কামিজ বাদে আর কিছুই বোঝা যায়নি ।  বাকীটা আমরা মশলাপাতি দিয়ে রান্না করে প্রফুল্লের মুখে তুলে দিয়েছি ,  কারণ সে নারী সংক্রান্ত কোন কেলেংকারীকে ভয় পায় । 
এবার মুখ খুললো প্রফুল্ল ।  তার আইসক্রিম খাওয়া প্রায় শেষ ।  কাঠি চুষতে চুষতে জিজ্ঞেস করলো - 
 - কোন দিন দেখলি ? 
প্রশ্নটা আমাকে উদ্দেশ্য করে নয় ।  কিন্তু যেহেতু পরিকল্পনা আমার তাই আর কেউ জবাব দেবার আগে আমিই খপ করে ধরে নিলাম প্রশ্নটা । 
 - গতকাল
 - গতকাল ? 
 - হ্যাঁ
 - কটায় ? 
 - সন্ধ্যে সাড়ে ছটায়
 - সাড়ে ছটায় ? 
 - মসজিদে তখন আজান হচ্ছিল
 - সিজিও বিল্ডিং এর কোন গেটে বললি ? 
 - পশ্চিমের গেটে ।  কলোনীর সোজাসুজি যে গেট । 
 - মেয়েটা নীল রঙের কামিজে ছিল ? 
 - হ রে দোস্ত ।  একদম চকচকে মাল ।  গিয়াইস্যা খবিস হলেও জিনিস চিনতে ভুল করে নাই । 
এই কথা শেষ হবার সাথে সাথে আমার কানের উপর আধমনী থাবড়াটা এসে পড়েছিল । 
আমার মাথাটা এখনো ঘুরছে ।  মাঠে শুয়ে সর্ষেফুল আর আকাশ দেখছি ।  বাকী তিনজন হতভম্ব । 
ঘটনা কি বুঝতে পারছি না আমরা কেউ । 
হিতে কেন বিপরীত হলো ? 
গিয়াসকে সে এত পছন্দ করে আমাদের কথা বিশ্বাসই করলো না ? 
কিন্তু তাই বলে এত ক্ষেপে যাবার কি আছে ? 
মুখ দিয়ে যেন আগুন ঝরছে তার ।  আমি মার ঠেকানো দূরে থাক ,  কথা বলার ,  প্রতিবাদ করার সমস্ত শক্তি সাহস হারিয়ে ফেললাম ।  তবু এক নাজমুলই অনেক সাহস সঞ্চয় করে মিন মিন স্বরে আত্মপক্ষ সমর্থনের সুরে জানতে চাইল
 - দোস্ত ,  তাহলে কি আমরা ভুল দেখেছিলাম ? 
আগুনমুখো প্রফুল্ল এবার চোখ লাল করে দাঁতে দাঁত চেপে ফ্যাসফ্যাসে কন্ঠে বললো , 
 - শুয়োরের বাচ্চারা !  ওই মেয়েটা আমার আপা !  !  কালকে আপার সাথে বাসায় ফেরার পথে আমি লাকী প্লাজার ওখানে গিয়াসকে পেয়ে বলছিলাম আপাকে একটু এগিয়ে দিতে ।  আমি বাজার করে পরে যাবো ।  আর তোরা কিনা .  .  .  .  .  .  .  .  !  ! 
এরপর  .  .  .  .  .  . আমাদের চোখে হাজার হাজার সর্ষেফুলের নাচন ।  প্রফুল্লের না দেয়া চড়গুলো আমাদের গালে গালে নেচে নেচে থাবড়া মেরেই চললো ।  ইচ্ছে হলো ৯ নম্বর মাঠের ঘাস মাটি ভেদ করে পাতালে চলে যাই । 






মধ্যরাতের টেলি প্রলাপ



 - মৃত্যু কয় প্রকার ? 
 - দুই প্রকার
 - কি কি ? 
 - স্বাভাবিক মৃত্যু অস্বাভাবিক মৃত্যু
 - ভুল .  .  . মৃত্যু চার প্রকার ।  দুর্ঘটনায় মৃত্যু ,  অসুস্থতার মৃত্যু ,  অপাঘাতে মৃত্যু ,  আত্মহত্যা মৃত্যু
 - কথা তো আমার লাইনেই ।  দুর্ঘটনা আর অসুস্থতা হলো স্বাভাবিক মৃত্যু ,  অপাঘাত আর আত্মহত্যা হলো অস্বাভাবিক
 - আরো একটা মৃত্যুর কথা বাদ গেছে
 - কোনটা ? 
 - শর্ট সার্কিট
 - এটা কেমন ? 
 - এটাকে ডাক্তারেরা বলে স্ট্রোক ।  অসুখ নাই বিসুখ নাই ,  দুর্ঘটনা নাই ,  দুম করে শর্ট সার্কিট হয়ে গেল মাথায় । 
 - ফাজলামি করো ? 
 - ফাজলামি না ,  ইতরামি বলতে পারো
 - মানুষকে নিয়ে ইতরামি ? 
 - না .  .  .  নিজেকে নিয়ে ,  আমার ধারণা আমি শর্ট সার্কিটে মরবো
 - তুমি কি মানুষ না ? 
 - আমি অমানুষ
 - সেজন্যই মৃত্যু নিয়ে গবেষণা করছো ? 
 - গবেষণা করছি না ,  কিন্তু বিশাল একটা ভাবনায় পড়ছি
 - কিসের ভাবনা ? 
 - মৃত্যুর পর মানুষ কোথায় যায় ? 
 - তুমি সেদিন বললা মানুষ মাটির সাথে মিশে যায়
 - সে তো আমি নাস্তিক বলেই ,  তুমিও কি মাটির সাথে মিশে যাবে ? 
 - মাথা খারাপ ?  আমি নাস্তিক না ।  আমি ধার্মিক মানুষ ,  মাটির সাথে মিশবে আমার দেহ ,  আত্মা আমার ঘুরতে থাকবে জগতময়
 - এই তো ,  দেখো তুমিও দার্শনিক বাতাসে নড়তে শুরু করেছো
 - দার্শনিকেরা কি অধার্মিক ? 
 - দার্শনিকেরাও ধার্মিক হতে পারে তোমার মতো ।  যারা গাছেরও খাবে তলারও কুড়োবে
 - আমি মানছি না ।  ধর্ম নিয়ে আমার যে জ্ঞান তোমারও সেই জ্ঞান ।  কিন্তু আমার জ্ঞান নিয়ে আমি আস্তিক ,  তোমার জ্ঞান নিয়ে তুমি নাস্তিক
 - আমি নাস্তিক ,  কারণ আমি মৃত্যু পরবর্তী কোন গন্তব্যে বিশ্বাস করি না
 - তোমার এই অবিশ্বাসের জন্য তোমাকে কেয়ামত পর্যন্ত গজবের আগুন পোহাতে হবে
 - আর তোমাকে কি বেহেশতের সুবাস দিয়ে ঢেকে রাখবে ? 
 - তা কেন ,  কিন্তু আমার বিশ্বাসের জোর আমাকে যন্ত্রনা থেকে রক্ষা করবে । 
 - বিশ্বাসের জোর কতদিন থাকবে ? 
 - সেটা নির্ভর করবে বিশ্বাসটা কতো মজবুত তার উপর
 - তোমার বিশ্বাস কতোটা মজবুত ? 
 - সেটা দিয়ে তোমার কাজ কি ? 
 - জানতে চাইছি তুমি কতো বছর ঠেকিয়ে রাখতে পারবে
 - অন্ততঃ কয়েকশো বছর
 - হাসতে ইচ্ছে করছে
 - কেন
 - তুমি আমার উপর তিন মাসের একটা বিশ্বাস রাখতে পারোনি , 
 - তোমার কথা আলাদা
 - আলাদা কেন
 - তুমি একটা অমানুষ ।  নাস্তিকেরাই এরকম অমানুষ হয়
 - আর যারা দীর্ঘকালের বন্ধুতাকে মুহুর্তের ভুলে উচ্ছেদ করতে বলে তারা
 - তুমি কথা ঘুরিয়ে অন্য দিকে নেয়ার চেষ্টা কোরো না
 - আচ্ছা ধরো তিনশো বছর তুমি বিশ্বাস দিয়ে ঠেকিয়ে রাখবে কবর যন্ত্রনা ,  এই তিনশো বছর পরে যদি কেয়ামত না হয় ? 
 - তা তো হবেই না ।  কিন্তু তিনশো বছরে আমি পারিপার্শ্বিক অবস্থাগুলো সম্পর্কে ধারণা নিয়ে ফেলতে পারবো ,  মুর্দাপ্রহরীদের সাথে খাতির করে নিতে পারবো
 - তোমার কথা শুনে মনে হচ্ছে কবর হলো থানা বা জেলখানার মতো যেখানে প্রহরীদের সাথে খাতির করলেই আরামে থাকা যায়
 - শোনো তোমাদের ডারউইনই তো বলেছে অভিযোজনের কথা , 
 - তুমি এখন ডারউইনে বিশ্বাস করতে শুরু করেছো ?  বাহ উন্নতি হয়েছে তোমার
 - ধুরো বিশ্বাস করবো কেন ,  একটা উদাহরণ দিলাম মাত্র
 - উদাহরণ দেবার জন্য একজন মোল্লা মওলানার নাম পাইলা না ? 
 - তা পাবো না কেন ,  কিন্তু তাদের কথা তো তুমি বিশ্বাস করবা না , 
 - আমি যাকে বিশ্বাস করবো তাকে দিয়ে আমাকে উদাহরণ দিলে আমি কি ধার্মিকতার দিকে অগ্রসর হবো
 - তোমার মাথায় নিরেট পাথর ,  তোমাকে বোঝানো আমার কম্ম নয় । 
 - এই তো তুমি চট করে এক্সট্রিম হয়ে যাচ্ছো ।  আস্তিকতার এইটা একটা বড় সমস্যা ।  যাদের বিশ্বাস যত কঠিন ,  তারা তত বেশী এক্সট্রিম । 
 - আর অবিশ্বাসীরা বুঝি একেবারে জলের মতো তরল
 - আমাকে দেখেও কি তা বোঝা যায় না ? 
 - তুমি একটা থিউরিষ্ট এভিল .  .  . 
 - যে স্বর্গের যাত্রীদের নরকের টিকেট কেটে দেয়
 - আমাকে নিয়ে তাই করোনি ? 
 - তোমার উপর জোর খাটিয়েছি ? 
 - জোর খাটাওনি কিন্তু দিনের পর দিন তোমার এভিল থিউরিগুলো আমার মগজে ঢুকিয়ে একটা যুদ্ধ বাঁধিয়ে দিয়েছো
 - সেই যুদ্ধে কে জিতলো ? 
 - জিতলো আমার বিশ্বাস
 - যুক্তি জিতলো না কেন ? 
 - বিশ্বাসের শক্তি বেশী ছিল বলে
 - সংখ্যায় যুক্তিরা বেশী থেকেও শক্তিশালী বিশ্বাসের কাছে হেরে গেল ।  এটাকে রাজনীতির ভাষায় কি বলে জানো ? 
 - কি বলে ? 
 - তার আগে একটা প্রশ্নের জবাব দাও
 - বলো
 - মধ্যপ্রাচ্যে এক ইজরায়েলের বিরুদ্ধে দশটা আরব দেশ যুদ্ধ করে পারেনি ,  কেন জানো ? 
 - জানি
 - কেন ? 
 - ইজরায়েলের অস্ত্রের জোর বেশী ,  পারমাণবিক অস্ত্রের মালিক ওরা
 - তাই সংখ্যায় বেশী হয়েও আরব দেশগুলো হেরে গেছে , 
 - ঠিক তাই
 - বিশাল আরবের বিরুদ্ধে ক্ষুদ্র ইজরায়েলের এই বিজয়কে তুমি সমর্থন করো ? 
 - প্রশ্নই ওঠে না
 - তাহলে তোমার বিশ্বাসের সাথে আমার যুক্তিরা হেরেছে ওটা কেন সমর্থন করছো ? 
 - তুমি এটার সাথে ওটা মেলাবে ?  একটা হলো ধর্ম ,  আরেকটা রাজনীতি
 - বন্ধু ,  এখানেই গোলমাল ।  ধর্মে বিশ্বাসের রাজত্ব আর রাজনীতিতে অবিশ্বাসের ।  তবু ধর্ম আর রাজনীতি মিলে রাষ্ট্রকে নিয়ন্ত্রণ করে । 
 - আমি তোমার সাথে এই বিষয়ে এখন আর তর্ক করতে চাই না
 - কিন্তু আমার আরো কথা বলার ছিল
 - তোমার বলার থাকলেও আমার শোনার সময় নাই ।  আমাকে এখন ঘুমাতে হবে .  .  .  .  . কাল সকাল সকাল উঠতে হবে । 
 - ঠিক আছে আজকের মতো রাখছি ।  
 - গুড নাইট ! 






তুই পাকিস্তানের বেজন্মা



অবশেষে তুই জিতে গেলি ,  আর - 
হেরে গেল আমার রক্ত ধোয়া বাংলাদেশ ? 
বেশ্যা রাজনীতির নষ্ট পাশার দানে বিক্রি হলো মানবতা ?  
ছমাস পরেই উল্টে যাবে পাশার দান ? 
বাকী জীবন ধরে খেয়ে যাবি মোরগে মোসল্লাম ? 
জেনে রাখ হে গোলামের বাচ্চা গোলাম , 
বাংলাদেশের মাটি তোকে ক্ষমা করে নাই !  !  ! 
কখনো করবে না !  !  !  ! 
তুই বাংলাদেশের ঘেন্নার ঘেন্না !  !  ! 
তুই পাকিস্তানের বেজন্মা !  !  ! 
বাংলাদেশে গোলাম আজম নামে
আর কোন শিশুর জন্ম হবে না !  !  !  ! 






আসল কথা  :  নকল কথা  :   ' কমিনিষ্ট ' 



নকল কথা : 
মানুষ কেন লেখে ?  এই ভাবনার যে উত্তরটা আমি নিজের কাছ থেকে পাই তা হলো  -  মানুষের চুলকায় বলে লেখে ।  কথা কি অশ্লীল হলো ?  চুলকানি কি অশ্লীল হতে পারে ?  যেমন চুদুরবুদুর ?  চুদুরবুদুর অশ্লীল নয় বলে ঘোষণা এসেছে ।  আমার পড়াশোনা কম ,  ডিকশেনারি উল্টাই না বহুদিন ।  তাছাড়া দিনরাত যেসব শব্দ নিয়ে কারবার তা কেউ ডিকশেনারীতে খোঁজে না ।  তবে বুঝি চুলকানি শব্দটা কখনো কখনো সেমি অশ্লীল ।  ধরেন কারো কথা শুনে আমার ইচ্ছে হলো তার পাছায় একটা গদাম লাথি দিতে ,  অথচ ভদ্রতার খাতিরে দিতে পারছি না ,  সেক্ষেত্রে বলি -   " কি রে ভাই ,  চুলকায় নাকি ?  " 
আসলে সবারই কোন না কোন চুলকানি আছে ,  এই চুলকানি শরীরের না ,  মগজের ।  মানুষের মগজের গ্রে এরিয়াতে হরকে কিসিমের চিন্তাভাবনায় ভরপুর ।  যার যখন যে চিন্তা চুলকায় সে তখন ওই বিষয়ে লেখে ।  যার চুলকানীর সাথে কীবোর্ডের সম্পর্ক ভালো ,  তার লেখা তত ভালো হয় ।  কীবোর্ডের সাথে মগজের সম্পর্কটা ভালো না আমার ,  তবু লিখি হাত চালু রাখার জন্য ।  হাত চালু রাখা মানে হলো বাংলা টাইপের স্পীড ধরে রাখা ।  স্কুল বয়সে যেরকম হাতের লেখা ঠিক রাখার জন্য প্রতিদিন দুই পাতা লিখতে হতো ,  সেরকম ।  
মগজের সাথে সম্পর্কের উন্নতি ঘটাতে না পারলেও আঙুলের সাথে কীবোর্ডের একটা ভালো বোঝাপড়া হয়েছে গত পাঁচ বছরে ।  ফলে ব্লগ দিয়ে ইন্টারনেট চালাতে আর অসুবিধা হয় না ।  দেশে কোনদিন যদি মোল্লারা ক্ষমতায় আসে ,  আফগান স্টাইলে আমাকেও ধরে নিয়ে সিলিং এর সাথে পা বেঁধে জিজ্ঞেস করা হবে ,  কেন ব্লগ লিখিস ?  জ্ঞান হারাবার আগে আমার প্রথম উত্তর হবে  -  চুলকায় বলে লিখি । 
আমাদের পাড়ায় এক বক্তা ছিল যিনি মঞ্চে উঠে প্রথমেই বলে নিতেন ,   " ভাই আমি কম কথার মানুষ ,  বেশী কথা পছন্দ করি না ।  আমার বক্তব্য অতি সংক্ষিপ্ত হবে ,  আজে বাজে কথা বলে আমি আপনাদের মূল্যবান সময় নষ্ট করতে চাই না ।  মাত্র দুটি বাক্যে আমার বক্তৃতা শেষ করবো ।  আজকাল কেউ কেউ মাইকের সামনে দাড়ালে থামতেই চাই না ।  মানুষের সুবিধা অসুবিধা নিয়ে তাদের কোন চিন্তা ভাবনা নাই ।  তাই আমি আপনাদের বেশীক্ষণ বিরক্ত করবো না ।  অতি সামান্য কথায় আমার বক্তৃতা শেষ করে দিব .  .  .  .  .  .  .  .  .  .  .  "  কমসে পনেরো মিনিট ত্যানা পেঁচানোর পর তিনি তার  ' সংক্ষিপ্ত '  বক্তৃতা শুরু করতেন ।  আমিও চামে কয়েকটা চাপা মেরে দিলাম ।  এবার আসল কথায় আসি । 
আসল কথা : 
আমি ধর্মভীরু মানুষ ।  মানে ধর্মকে ডরাই ,  তার চেয়ে বেশী ডরাই যারা ধর্মের ডাণ্ডা হাতে নিয়ে ঘুরে ।  ক্লাস নাইনে থাকতে কলোনীর মিল্লাত ভাই বললেন ,   " এসো নামাজ পড়ি "  ।  তারপর আমি টুপি নিয়ে মিল্লাত ভাইয়ের সাথে মসজিদে যাতায়াত শুরু করলাম ।  আমাদের দলের সবাই মোটামুটি মসজিদে হাজির ।  খেয়াল করলাম নামাজের পর দোতলায় আরেকটা আসর বসতে শুরু করেছে যেখানে যাবার জন্য মিল্লাত ভাই ব্যাপক জোরাজুরি করতেন ।  এত সুন্দর মানুষ ,  অনুরোধ ফেলতে ইচ্ছে করে না ।  তাই আছরের পর মিলাদে দাওয়াত দিলে ঠিক মোনাজাতের সময় হাজির হয়ে জিলিপিগুলো সংগ্রহ করে আবার মাঠে খেলতে চলে আসি ।  আমাদের মসজিদে যাতায়াতে মিল্লাত ভাই খুশী হলেও তাদের দোতলার সেশানে আগ্রহ সৃষ্টি করাতে না পেরে তিনি হতাশ ।  এবং হতাশা বিরক্তিতে রূপান্তরিত হলো যখন দেখলো মসজিদে যাওয়া দলের চেয়ে জিলাপি সংগ্রহের দলে লোক ভারী হয়ে গেছে দেখে ।  একদিন জুমার নামাজে প্রকাশ্যে বলে ফেললেন ,  এই ব্যাটা মসজিদে আসে ঠিক ,  কিন্তু সে হলো  ' কমিনিষ্ট '  ।  তখনো আমি ঠিক জানতাম না  ' কমিনিষ্ট '  কি জিনিস ।  কলেজে ওঠার পর বুঝেছি ওই শব্দটা হবে কমিউনিষ্ট ।  আরো বড় হয়ে বুঝেছি কমিউনিষ্ট হওয়া কত শক্ত কাজ ।  আদতে আমি কখনোই কমিউনিষ্ট ছিলাম না ,  তবু কেন জানি মোল্লারা আমাকে কমিউনিষ্ট ডাকতে পছন্দ করতো ।  তিনটা উল্লেখযোগ্য  ' কমিনিষ্ট '  অভিজ্ঞতার কথা লিখবো আজ - 
১ . 
আমার এক বন্ধুর সাথে মেসে থাকতো পাড়ার মসজিদের ব্যাচেলর ইমাম ।  আমি বন্ধুর সাথে আড্ডা মারতে গেলে কোন কোন সময় হুজুরও অংশগ্রহন করতো তাতে ।  একবার কথা উঠলো সাইক্লোন নিয়ে ।  নানা কথার পর দুয়েক পাতা বিজ্ঞান পড়া আমি দুম করে জ্ঞান জারি করলাম ,   " আজকাল আমেরিকা রাশিয়া চেষ্টা করতেছে বোমা মেরে সাইক্লোন ধ্বংস করে দিতে "  ।  
আমার কথা শেষ করা মাত্র হুজুর লাফ দিয়ে উঠে বললেন ,   " নাউজুবিল্লাহ !  !  !  তুমি এসব কি কথা বলতেছো ,  সাইক্লোন - ঝড় - তুফান এগুলো আল্লাহর কুদরত ,  এগুলোয় বোমা মারবে মানুষ ?  কি রে মিজান তোর বন্ধু কি কমিনিষ্ট নাকি ?  " 
২ . 
আরেকবার এশার নামাজ পড়তে গেছি হঠাৎ মুসল্লি হয়ে ।  বাদে এশা হুজুর কিছু বয়ান করতে চাইলেন মুসল্লীদের উদ্দেশ্যে ।  বেশীরভাগ মানুষ এই সব শোনে না ।  কয়েকজন বাদে সবাই চলে গেল ।  আমিও কেন যেন রয়ে গেলাম শয়তানের প্ররোচনায় ।  হুজুর বলছেন ,  শ্রোতারা শুনছেন ।  এক পর্যায়ে কথা উঠলো ছবি নিয়ে ।  ছবি তোলা হারাম ,  ছবি রাখা হারাম ,  যে বাসায় ছবি থাকবে সে বাসায় ফেরেশতা ঢুকবে না ।  
শ্রোতারা সবাই মাথা নাড়ছেন ভক্তি ভরে ,  যদিও জানি তাদের প্রত্যেকের বাসার টিভিতে দিনভর নাচগান চলে । 
হুজুর উত্তেজিত স্বরে বলছেন ,   " যাদের বাড়িতে ছবি থাকবে তাদের কোন ইবাদত আল্লাহর আরশে পৌঁছাবে না ,  কারণ ওই বাড়িতে ফেরেশতা ঢুকতে পারবে না ।  সুতরাং ওই বাড়ির বাসিন্দাদের নিশ্চিত দোজখের আগুনে জ্বলতে হবে !  !  !  " 
আমি আর বসে থাকতে পারলাম না ।  আমার বাসায় বিশাল সব পোট্রেট ছবিতে দেয়াল ভর্তি ।  বছরে উনপঞ্চাশ বার জুমার নামাজ পড়েও যদি দোজখবাসী হতে হয় ,  তার আগে একটা প্রতিবাদ করে যাই । 
বললাম ,   " হুজুর পত্রিকার ছবি দেখলেও কি ফেরেশতা ফিরে যাবে নাকি ?  " 
হুজুর হুংকার দিয়ে বললেন ,   " আলবত !  " 
তখন আমি বললাম ,   " হুজুর তাইলে আপনার এত বছরের কোন ইবাদতই তাইলে আল্লাহর আরশে পৌঁছে নাই ।  বাকীদের কথা বাদই দিলাম ,  আপনারে তো প্রতিদিন পত্রিকা হাতে দেখি ।  এখানে কার বাসায় পত্রিকা নাই ?  " 
কথা শেষ না হতেই একটা গুঞ্জন উঠে গেল তৎক্ষনাৎ ।  লোকজন পারলে আমার মুখে আইকা গাম লাগিয়ে দেয় ।  কথাটা বলে কেমন একটা বিমলানন্দ পেলাম ।  হুজুর বিষদৃষ্টিতে আমার দিকে কিছুক্ষণ তাকিয়ে থাকলো ।  মনে মনে হয়তো আমার জন্য হাবিয়া দোজখে সিট বরাদ্দ চাইলো ।  তবে কথা আর বাড়ালেন না ।  বক্তৃতা সংক্ষিপ্ত করে বসতে বসতে বিড়বিড় করে বলছিল  .  .  .  . কমিনিষ্ট কমিনিষ্ট । 
৩ . 
পাড়ার এক আংকেল মারা গেছেন ।  তার বাসায় মিলাদে দাওয়াত ।  পাড়ার বিশ ত্রিশজন মুরব্বীর সাথে বসে আছি ।  হুজুর এলেন ।  পাশের মসজিদের হুজুর ।  মিলাদ শুরু করার আগে হুজুর বললেন ,   " আপনারা মান্যগন্য লোকেরা হাজির আছেন ,  মরহুম এ আহমদ সম্পর্কে কিছু কথা বলবো মিলাদের আগে ।  " 
শুরু হলো কথা ।  মরহুমকে নিয়ে দুই কথার পর হুজুর চলে গেলেন বেগানা নারীদের দিকে ,  ডিশ দেখে দেখে কিভাবে লোকজন নেংটো হয়ে যাচ্ছে ,  রাস্তাঘাটে বেপর্দা নারী ,  ঘরের ছাদে ছাদে শয়তানের জাল ।   শান্তিচুক্তি করে সরকার দেশকে বিক্রি করে দিয়েছে ,  জেহাদ ছাড়া মুক্তি নাই ,  আমেরিকা মুতে ভাসিয়ে দিতে হবে ইত্যাদি জাতের কথাবার্তা । 
আমার প্রায়ই ঝামেলা লেগে যায় হুজুরদের সাথে ।  তাই এবার সিদ্ধান্ত নিলাম মুখে টেপ লাগিয়ে বসে থাকবো ।  এত মুরব্বীর সামনে মুখ খারাপ করার কোন মানে হয় না ।  তাই দেয়ালে হেলান দিয়ে আরাম করে ঝিমাতে লাগলাম ।  বিছানায় ঘুম আসতে আমার ঝামেলা হলেও সভা - সমিতি - সেমিনার - মিলাদ - মাহফিল - খুতবা ইত্যাদিতে আমাকে মড়ার ঘুমে টানে এখানেও হেলান দেয়া মাত্র তলিয়ে যেতে থাকলাম ।  ভদ্রতার জন্য জোর করে চোখ খোলা রাখতে গিয়ে দেখি এই যাত্রায় আমি একা না ,  পাশের বিল্ডিং এর ইদ্রিস চাচাও ইতিমধ্যে নাক ডাকতে শুরু করেছে ।  ফলে আমি আরো ভরসা পেয়ে নিশ্চিন্তে ঢলে পড়লাম দেয়ালে মাথাটা রেখে ।  কিছুক্ষণ পর ধড়মড় করে জেগে উঠলাম ভয়ংকর এক হুংকারে । 
হুজুর গর্জন করে বলছে ,   " যারা আল্লাহর মজলিসে এসে ঘুমিয়ে পড়ে তারা নিশ্চয়ই শয়তানের দোসর এবং কমিনিষ্ট !  !  !  " 
কথাটা আমাকে উদ্দেশ্য করে বলা হলেও আমি নির্লজ্জের মতো হেসে আঙুল দিয়ে দেখালাম ইদ্রিস চাচার দিকে ,  তিনি তখনো অবিরাম নাক ডেকে চলছেন আসর জমিয়ে ।  চাচা সম্ভবতঃ ঘুমের ডেল্টা লেভেল পার হয়ে গেছেন ইতিমধ্যে ।  
ইদ্রিস চাচা পাড়ার সবচেয়ে জাদরেল মুরব্বী এবং এই মসজিদের সবচেয়ে নিয়মিত মুসল্লী ।  হুজুর ওনাকে না দেখে কেবল আমার দিকে নজর দিয়েছিল বলেই সেই গর্জন ।  এবার আর কথা না বাড়িয়ে টুপ করে বসে দোয়া দরুদ পড়া শুরু করলো ।  আর আমি আরেক দফা ঘুম যাবো কিনা ভাবতে লাগলাম । 






আমরা তোমাদের ভুলে গেছি :  অদম্য এক সংশপ্তক  ' হোসেন ফরিদ ' 



নিশ্চিত মৃত্যুর হাত থেকে একবার রক্ষা পেয়ে আবারও যাঁরা সেই মৃত্যুগুহায় ফিরে যাবার জন্য বারংবার জেদ করতে পারে এবং মৃত্যুকে নির্দ্বিধায় আলিঙ্গন করতে পারে ,  তেমন লোককে উন্মাদ বা আত্মঘাতী বলা যায় ,  কিন্তু ১৯৭১ তাঁদের বলেছে সংশপ্তক ।  সেই দুর্লভ সংশপ্তকদের রক্ত দিয়ে তৈরী বাংলাদেশের পতাকার লাল বৃত্তটি ।  তাঁদের যা দেবার তাঁরা সর্বোচ্চ ত্যাগ স্বীকার করে দিয়েছেন ।  যা কিছু পাবার ,  যা কিছু লাভের ,  লোভের ,  উপভোগের সব আমাদের জন্য রেখে গেছেন ।  আমরা তাঁদের দেয়া বিজয় নিয়ে উল্লাস করি ,  দম্ভ করি ,  গর্ব করি ,  দখলবাজি করি ,  এমনকি তাঁদের দেয়া বিজয়ের ফুলফল নির্বিচারে বিনাশও করি ।  অথচ বিনিময়ে আমরা তাঁদের মর্মভেদী আত্মত্যাগের ভুলে যেতে কার্পণ্য করিনা ।  সেরকম একজন হোসেন ফরিদের গল্প পড়বো আজ । 

১ . 
আহমদ মিয়া সন্ধ্যায় বাড়ি ফিরে ফরিদকে না দেখে বুঝে নিলেন ছেলেটা আজকেও কারো না কারো পাল্লায় পড়ে বাইরে গেছে ।  দিনকাল ভালো না ।  পাড়ার আজেবাজে কারো সাথে মিশছে কিনা সেটা ভেবে তিনি শংকিত ।  বয়স সতেরো পেরিয়েছে তবু ডানপিটেমি কমেনি ।  হোসেন ফরিদ পড়াশোনা অসমাপ্ত রেখেই চট্টগ্রাম বিশ্ববিদ্যালয়ের সার্ভে ডিপার্টমেন্টে চেইনম্যানের কাজ নিয়েছিল ।  যে কদিন কাজে ছিল তার রুটিন ঠিক ছিল ।  যুদ্ধ লাগার পর থেকে কাজকর্ম বন্ধ বলে সারাদিন গ্রামে টো টো করে ঘুরে বেড়ায় ভাদাইম্যা ছেলেদের সাথে ।  একদিন লুকিয়ে শহরেও গিয়েছিল ।  যেখানে পাঞ্জাবী সৈন্যদের অত্যাচারে জর্জরিত শহরের মানুষ ,  সেখানে কোন সাহসে শহরে যায় সে ,  ভেবে পায় না আহমদ মিয়া ।  মায়ের আশকারা পেয়ে পেয়ে মাথায় উঠে গেছে ।  আজকে কঠিন বকা দিতে হবে ওর মাকে ।  
আহমদ মিয়া নিজে রেলে কাজ করেন ।  শহরে যাবার দরকার হলে ট্রেনেই যান ।  এই পরিস্থিতিতে ট্রেন অনেক নিরাপদ ।  যদিও যুদ্ধ পরিস্থিতিতে ট্রেন চলাচল অনিয়মিত হয়ে গেছে ।  কখন যে এই যুদ্ধ থামবে !  আহমদ মিয়া রাজনীতি বোঝেন না ।  নৌকার জোয়ারে আর দশজনের মতো শেখ সাহেবকে ভোট দিয়েছেন এবার ।  মাত্র কমাস আগের কথা ,  তার মধ্যেই পাকিস্তানীরা দেশে গজব নামিয়ে ফেললো ।  গত বর্ষায়ও কিরকম প্রাণচঞ্চল ছিল এই এলাকা !  আর এখন চারপাশে কী ভয়াবহ নির্জনতা ।  দিনের বেলায়ও বড় রাস্তায় লোক চলাচল করে না তেমন ।  সবাই মেপে মেপে ঘর ছেড়ে বের হয় ।  তবে বর্ষা নামার পর পাঞ্জাবীদের অত্যাচার একটু কমেছে ।  পাকিস্তানীরা কাদাপানিকে ভয় পায় ।  গেরিলা দলের আক্রমণ আসে অন্ধকারে । 
ফরিদের মা আম্বিয়া খাতুনকে একচোট বকা দিয়ে বাইরের উঠোনে একটা মোড়া নিয়ে বসলেন তিনি ।  মাকেও নাকি বলে যায়নি সে ।  রাত বাড়তে থাকে ।  ফরিদের পাত্তা নেই ।  পাড়ার মধ্যে জানাজানি হলে আরো বিপদ ।  বাড়ি থেকে কোন ছেলে হঠাৎ উধাও হবার অর্থ এখন অনেকে বোঝে ।  তাই সবাইকে জিজ্ঞেসও করতে পারছেন না ।  দেশে তো শত্রুর অভাব নাই ।  কে কখন রাজাকারদের কানে তুলে দেবে খবর ,  তখন এসে বাড়িঘর জ্বালিয়ে দেবে ওরা ।  তার চেয়ে আল্লাহর কাছে হাত তুলে মোনাজাত করা ভালো ।  ছেলে যেখানেই থাকুক ,  নিরাপদে ফিরে আসে যেন । 
কিন্তু একদিন দুদিন করে  মাস গড়িয়ে গেলেও ফরিদ ফেরে না ।  বেঁচে আছে কি মরে গেছে কেউ জানে না ।  পাড়ার লোককে বলা হয়েছে ফরিদ ফুফুর বাড়ি গেছে বেড়াতে ।  ফুফুর বাড়ি বাঁশখালীতে ।  ওখানে সে নিরাপদে আছে ।  শোকাহত আম্বিয়া খাতুন দুই সপ্তাহ বিছানায় অসুস্থ থেকে এখন একটু স্বাভাবিক হয়েছেন ।  আহমদ মিয়া বুকে পাথর বেঁধে কাজে যান ।  সন্ধ্যায় কাজ থেকে ফিরে উঠোনে মোড়া নিয়ে হুঁকো টানতে থাকেন একমনে ।  পাড়ার কেউ এলে গল্পগুজব করেন ,  স্বাভাবিক থাকার চেষ্টা করেন ।  ফরিদের অনুপস্থিতি একসময় সয়ে যায় সবার ।  শুধু মায়ের বুকটা খচ খচ করতে থাকে সারাক্ষণ ।  তখন আম্বিয়া খাতুন ফুঁপিয়ে ফুঁপিয়ে কাঁদতে কাঁদতে উপরঅলার কাছে বিচার দেন । 
২ . 
চট্টগ্রাম বন্দরে ১৫ আগস্ট অপারেশন জ্যাকপটের সাফল্যের পর দ্বিতীয় অপারেশনের জন্য তৈরী হয় আরেকটি দল ।  সেপ্টেম্বরের মাঝামাঝি সেই দল চট্টগ্রাম শহরে প্রবেশ করে ।  দলনেতা মাজহারউল্লাহ মাঝপথে পায়ে আঘাত পেয়ে আহত হলে দায়িত্ব নেন উপনেতা ফারুক - ই - আজম যিনি ১৫ আগস্ট জ্যাকপট অপারেশনে শাহ আলমের দলভুক্ত ছিলেন ।  এবার আগাম কোন টার্গেট দেয়া হয়নি সেক্টর কমান্ডার থেকে ।  টার্গেট নির্ধারণ করতে বলা হয়েছে পরিস্থিতি বুঝে ।  শহরে ঢুকে দলটি বিভিন্ন শেলটারে ছড়িয়ে পড়ে ।  অপারেশন লক্ষ্য নির্ধারণে পরামর্শের জন্য ফারুক খুঁজে বের করেন কাকলী ’ র এনায়েত মওলাকে ।  অপারেশন জ্যাকপটে  ‘ কাকলী ’  নামের বাড়িটা ছিল কমান্ডোদের অন্যতম একটি আশ্রয় ।  জ্যাকপট অপারেশনের পর খোঁজ পেয়ে পাক আর্মি কাকলী রেইড করলে এনায়েত সাহেব নতুন ঠিকানায় আত্মগোপন করেন ।  
এনায়েত সাহেব জানালেন এই মুহূর্তে বন্দরে কোন অপারেশান চালানো অসম্ভব ।  তার চেয়ে বন্দরের বাইরে একটু দূরবর্তী কোন টার্গেটে অপারেশন করা বুদ্ধিমানের কাজ হবে ।  বিশেষ করে বহিঃনোঙ্গরে অবস্থানরত জাহাজের উপর । 
এনায়েত সাহেবের সাথে ঘনিষ্ঠ যোগাযোগ ছিল ইস্টার্ন রিফাইনারির ইঞ্জিনিয়ার আজিজুর রহমানের সাথে ।  কর্মক্ষেত্র পতেঙ্গা হওয়াতে বন্দর এলাকায় গাড়ি নিয়ে নিরুপদ্রব চলাচল করতে পারতেন তিনি ।  অপারেশন জ্যাকপটে তিনি ও তাঁর স্ত্রী সতর্কতার সাথে খুব সহযোগিতা করেছিলেন নৌকমান্ডোদের ।   এছাড়া এনায়েত সাহেবের যোগাযোগ ছিল বাঙালী হিতাকাংখী বিরল প্রজাতির এক পাক নেভি অফিসারের সাথে যিনি পাক বাহিনীর অবস্থান সম্পর্কিত বিভিন্ন গোপন তথ্য সরবরাহ করতেন তাঁকে ।  সেই সূত্রে পাক নেভির অবস্থান সংক্রান্ত খোঁজখবর নিয়ে তিনি আজিজুর রহমানের গাড়িতে করে ফারুককে বন্দর এলাকায় রেকি করতে সাহায্য করেন ।  
সমস্ত দিনভর রেকি শেষে ফারুক  জানালেন বন্দর এলাকায় কোন অভিযান সম্ভব না হলেও বহিঃনোঙ্গরে অপারেশন করা সম্ভব ।  এবং সেটা কর্ণফুলী মোহনার উল্টোদিকে আনোয়ারার গহিরা সৈকত দিয়ে ।  তবে পাক বাহিনীর কড়া নজরদারী এড়িয়ে নদী পার হতে হবে ভিন্ন কৌশলে ।  আনোয়ারায় মোহছেন আউলিয়ার মাজার ।  সেই মাজারে প্রতিদিন অনেক লোক যাতায়াত করে নৌকা করে ।  সেই মাজারে সিন্নি দেবার অজুহাতে শহর থেকে ছাগল ,  চাল চাল ইত্যাদি কিনে নৌকায় করে মাজারভক্তের বেশবাস নিয়ে নৌকা করে নদী পার হতে হবে । 
পরিকল্পনামাফিক পাক আর্মির চোখের প্রায় সম্মুখ দিয়েই একাধিক দলে বিভক্ত হয়ে কমান্ডোরা চলে যায় নদীর ওপারে ।  এবারও পুরো অপারেশন আত্মঘাতী ।  গহিরা পৌঁছে চূড়ান্ত প্রস্তুতি নেয় দলটা ।  নির্বাচিত কমান্ডো দলে মোট ৯ টি মাইন নিয়ে ৯ জন থাকলেও  হঠাৎ করে সেলিম বাঙালী নামে একজন শেষ মুহূর্তে প্রাণভয়ে সরে দাঁড়ানোর সিদ্ধান্ত নিলে সমস্যা হয়ে গেল ।  তাকে বাদ দিয়েই অপারেশনটা করতে হবে এখন ।  এরকম অবস্থায় দলের একজন বিগড়ে যাওয়াও সমস্ত অপারেশনের জন্য বিপর্যয়কর ।  আবার তাকে ছেড়েও দেয়া যাচ্ছে না নিরাপত্তার কারণে । 
আশংকায় ভরা সেই বিপর্যয়ের মুখে হঠাৎ করে পেছনের সারির একটি তরুণ মুখ এগিয়ে এসে জেদ ধরলো তাকে নিতে হবে ।  তরুণটি গত ২৮ আগস্ট এই এলাকা দিয়েই একটি অপ্রচারিত এবং ব্যর্থ নৌ অভিযানে অংশ নিয়েছিল আবদুর রশীদের নেতৃত্বে ।  ছেলেটির বয়স বড়জোর ১৭ / ১৮ ,  মুখে এখনো কৈশোরের চিহ্ন ।  বয়স কম ,  অনভিজ্ঞ ইত্যাদি কারণে দলনেতা তাকে নিতে রাজী হচ্ছিল না ।  কিন্তু ছেলেটা নাছোড়বান্দা ।  সে কঠিন জেদ ধরেছে তাকে নিতেই হবে ।  দ্বিধাদ্বন্দ্বে ভুগতে ভুগতে ফারুক - ই - আজম শেষমেশ রাজী হলেন তাকে কমান্ডো দলভুক্ত করতে ।  
এই জেদী ছেলেটি হাটহাজারীর সেই ঘর পালানো হোসেন ফরিদ ।  
৩ . 
যুদ্ধ শুরু হবার মাস দেড়েক পর ফরিদ একদিন গ্রামের এক ছেলের কাছে জানলো আশেপাশে অনেকে ভারতে গিয়ে ট্রেনিং নিচ্ছে ।  পাকিস্তানীদের বিরুদ্ধে লড়াই শুরু হয়েছে বিভিন্ন জায়গায় ,  ফরিদ যেতে আগ্রহী কিনা ।  এতদিন ধরে এই ডাকের অপেক্ষায় ছিল ফরিদ ।  ডাক পাওয়া মাত্র রক্তে বান ডাকলো ফরিদের ।  বাড়িতে কাউকে কিছু না বলে একদিন নিরুদ্দেশ হয়ে গেল ।  
১৫ আগস্ট অপারেশন জ্যাকপট সাফল্যের মুখ দেখলেও সেই অপারেশনে  তিন গ্রুপের মধ্যে রশিদ আহমদ গ্রুপ অংশ নিতে পারেনি যাত্রাপথে বিঘ্ন ঘটার কারণে ।  সেই রশিদ আহমদ ব্যক্তিগত উদ্যোগ নিয়ে ৬ জনের একটি দল নিয়ে চট্টগ্রাম বন্দরের মোহনার দিকে একটি অপ্রচারিত অপারেশনে অংশ নিয়েছিল ২৮ আগস্ট ।  সেই দলের একজন ছিল হোসেন ফরিদ ।  কিন্তু দলটি অপারেশন সম্পন্ন করতে ব্যর্থ হয় অনভিজ্ঞতার কারণে ।  ব্যর্থ হলেও কেউ ধরা পড়েনি ।  শহরে ফিরে এসে পরবর্তী অপারেশনে অংশ নেবার অপেক্ষা করে গোপন আস্তানায় ।  
কিন্তু গ্রামে গিয়ে একবার মাকে দেখে আসার সময় করতে পারছে না নিরাপত্তার কারণে ।  যে অপারেশনের কাজে নেমেছে তাতে ভীষণ গোপনীয়তা ।  কেউ যেন না জানে ।  ধরা পড়া চলবে না ।  ট্রেনিং এর সবচেয়ে কঠিন পরীক্ষা ছিল ধরা না পড়া এবং ধরা পড়লেও কোন তথ্য ফাঁস না করা ।  ফরিদ ধর্মগ্রন্থ ছুঁয়ে পবিত্র শপথ করেছে ।  প্রাণ গেলেও কারো কোন তথ্য প্রকাশ করবে না ।  
তবে ট্রেনিং এ গিয়ে ফরিদ একটা কঠিন মিথ্যে বলেছিল ।  এই ট্রেনিং এর অন্যতম পূর্বশর্ত ছিল -  কোন পরিবারের একমাত্র ছেলে এই অপারেশনে যোগ দিতে পারবে না ।  এটি একটি আত্মঘাতী অপারেশন যেখানে মৃত্যুর সম্ভাবনা ৯৯ %  ।  পিতামাতাকে একমাত্র সন্তান হারাবার মতো আঘাত না দেয়ার জন্যই ট্রেনিং কর্তৃপক্ষ সেই শর্ত আরোপ করেছিলেন ।  ফরিদ পরিবারের একমাত্র সন্তান -  এই তথ্য গোপন করে কমান্ডো ট্রেনিং এ যোগদান করেছিল ।  
দেশে প্রবেশ করে অপারেশনের উদ্দেশ্যে পাহাড়তলী সরাইপাড়া হয়ে যখন ওরা শহরে প্রবেশ করছিল মধ্যরাতে ,  ফরিদের বুকে মাকে দেখার আকুতিটা প্রচণ্ড বেগে ঝড় তুলতে শুরু করেছিল ।  কিন্তু সেটা জোর করে চেপে রেখে নিজেকে বোঝালো অপারেশানটা হয়ে যাক আগে ,  ফাঁক পেলে একদিন মাকে দেখে আসবো ।  এখন রুটের বাইরে যাওয়া চলবে না ।  সফল হবার জন্য কমান্ডারের হুকুম ও রুট - ম্যাপ ধরে আগাতে হবে প্রতিটা পদক্ষেপে ।  
ফরিদ মায়ের মুখ দেখার আকুতিকে স্থগিত রাখে দেশ মাতৃকার নিরাপত্তার কথা ভেবে ।  
৪ . 
অপারেশন আরো ঘণ্টা দুয়েক পর ।  তিনটা দলকে মোট নয়টি লিমপেট মাইন বুঝিয়ে দিয়ে সবকিছু চূড়ান্ত করে গোটা অপারেশানটা নিয়ে ভাবতে বসলেন দলনেতা ।  সেই সাথে ভাবলেন ফরিদকে নিয়ে ।  দলের মধ্যে সবচেয়ে কনিষ্ঠ ছেলেটি ।  সে আগেও একটা দুঃসাহসী অপারেশনে অংশ নিয়েছে ।  সেবার ব্যর্থ হলেও আবারো সে নিশ্চিত মৃত্যুর মুখোমুখি এই দুর্গম অপারেশনে যুক্ত হবার জন্য জেদ ধরেছে ,  এই জেদের উৎস কী ?  দেশপ্রেম একটা মানুষকে কতটা শক্তিশালী করে ?  স্বাভাবিক সময়ে এরকম আত্মঘাতী একটা পরিকল্পনায় যুক্ত হবার জন্য কোন পাগলও রাজী হবার কথা নয় ।  কিন্তু দেশের মুক্তির যে তীব্র আবেগ সেই আবেগ ভয়ের অনেক ঊর্ধ্বাকাশে বাস করে ।  
মাঝরাতের দিকে নতুন একটা ঝামেলা হয়ে গেল ।  কথা ছিল দুটো নৌকা আসবে ওদের সমুদ্রে নামিয়ে দেবার জন্য ।  কোন কারণে নৌকাগুলো আসেনি ।  আজ সমুদ্র গরম ।  উত্তাল ঢেউ ।  সেই কারণেই হয়তো নৌকার মাঝি সাহস করেনি ।  দলের সবাই দুশ্চিন্তায় পড়ে গেল ।  দলনেতা অনেক খোঁজখবর নিয়েও কিছু পেলেন না ।  আর কোন নৌকা নেই কাছে ধারে ।  সেরকম বিশ্বাসী মাঝি পাওয়া মুশকিল ।  পরিকল্পনা প্রায় ভেস্তে যাবার দশা ।  কিন্তু কমান্ডোরা বললো ,  নৌকা ছাড়াই তারা অপারেশন করতে পারবে ।  ফিরে আসার সময় হয়তো জোয়ার থাকবে ।  দুঘণ্টা সাঁতরাতে হলেও তারা পারবে ।  
নানান অনিশ্চয়তার দোলায় দুলতে দুলতে দলনেতা সিদ্ধান্ত দিলেন অপারেশন হবে ।  রাত তখন সাড়ে এগারোটা পেরিয়েছে । 
ফরিদ তৈরী হয়ে নিল ।  পায়ে ফিন লাগিয়ে ,  কোমরের গামছায় ৫ কেজি ওজনের মাইনটা বেধে নিল ।  তিনজনে একটা দল ।  একটা জাহাজের জন্য তিনটা মাইন বরাদ্দ ।  সমুদ্রে নামার আগে ফরিদ দলনেতাকে বললো ,  আমাকে কলেমা পড়িয়ে বিদায় দিন ।  দলনেতার বুকটা কেঁপে উঠলো অজানা আশংকায় ।  কলেমা পড়ে মাথায় ফরিদের মাথায় ফু দিয়ে দিলেন । 
সমুদ্রে নেমে গেল সবাই ।  তিনটা দল ।  প্রতি তিনজনে একটা দল ।  ফরিদ নুরুল হকের দলে ।   মাঝে নুরুল হক ,  দুপাশে ফরিদ ও গোলাম মওলা ।  তিনজন হাত ধরে সাঁতার কেটে এগিয়ে যাচ্ছে জাহাজের দিকে ।  একটা ব্যাপারে হিসেবে ভুল হয়ে গিয়েছিল ।  নৌকার জন্য অপেক্ষা করতে করতে নির্ধারিত সময় পেরিয়ে যাওয়াতে সমুদ্রের জোয়ারের সময় চলে এসেছে ।  স্রোতের বিপরীতে সাঁতার কাটতে গিয়ে বুঝতে পারলো এটা নতুন ধরনের অভিজ্ঞতা ।  এই স্রোতটা কেমন একটু ভিন্ন ।  ওরা তিনজন হাত ধরে সাঁতরাচ্ছিল ।  মোহনায় লক্ষ লক্ষ চিংড়ির পোনার ঝাঁকের বাধা পেরিয়ে আরো এগিয়ে যাবার পর ত্রিমুখী স্রোতের টান অনুভব করলো ওরা ।  
হঠাৎ প্রচণ্ড এক ঢেউয়ের ধাক্কায় ফরিদ ছিটকে গেল নুরুল হকের হাত থেকে ।  ফরিদ ওদের হারিয়ে ফেললো ,  ওরা ফরিদকে হারিয়ে ফেললো ।  চারদিকে ঢেউয়ের নাচন ,  তীব্র অন্ধকার ,   ডাকতে পারছে না ওদের ,  চিৎকার করার উপায় নেই ,  কেউ শুনে ফেললে মরণ ।  
তবু ফরিদ সাহস হারালো না ।  শুরু হলো এবার একাকী সাঁতার ।  কিছুক্ষণ পর ফরিদ দেখলো জাহাজের দিকে আর আগানো যাচ্ছে না ।  জাহাজের বাতিগুলো সেই দূরেই রয়ে গেছে ।  অনেকক্ষণ সাঁতার দেবার পরও মনে হচ্ছে একই জায়গায় আটকে আছে ।  ঢেউয়ের আঘাতে দিগভ্রান্তি ঘটলো ফরিদের ।  একসময় জাহাজ ,  তীর ,  বাতিঘর কিছুই দেখতে পেলো না সে ।  এভাবে মাঝসমুদ্রে আর কতক্ষণ ।  ডুবে মরতে হবে বেঘোরে ?  কাজটা তো বাকী রয়ে গেল ।  এভাবে মরলে চলবে না ।  তীর খুঁজে তাকে আবারো চেষ্টা করতে হবে ।  সঙ্গীদের কাউকে দেখলো না অন্ধকারে ।  এবার চিৎকার করে ডাকার চেষ্টা করেও লাভ হলো না ।  চারপাশের অন্ধকার ঘিরে শুধু ঢেউয়ের নাচন ।  
হঠাৎ দূরে একটা বাতি চোখে পড়লো ।  ওই তো গহিরার বাতিঘর ।  সে বাতিঘর লক্ষ্য করে সাঁতরাতে শুরু করলো ।  অনেকক্ষণ সাঁতার দেবার পর তীরের কাছাকাছি এসে সমস্ত শক্তি যেন নিঃশেষ হয়ে গেল ।  অজ্ঞান হয়ে লুটিয়ে পড়লো তীরে ।  পেটের কাছে গামছায় তখনো মাইনটা বাধা আছে ,  পায়ে ফিন আটকানো । 
ভোরের আলো ফুটলে ফরিদের জ্ঞান ফিরে আসে ।  সমস্ত শরীর ব্যথা হয়ে আছে ।  প্রচণ্ড পানির পিপাসা ।  গলায় নোনাজল  ঢুকে গেছে ।  সে টলতে টলতে উঠে দাঁড়ানোর চেষ্টা করলো ।  তখনই বুঝলো এটা গহিরা নয় ।  এটা পতেঙ্গা ।  অন্ধকারে ভুল করে সে উল্টোদিকে এসে পড়েছে ।  এখানে তো পাকিস্তানীদের কড়া পাহারা ।  কোথায় পালাবে ?  
ফরিদ পালানোর কোন পথ খুঁজে পাবার আগেই তাকে খুঁজে পেল পাকিস্তানী সেনাদের একটা দল এবং তার শরীরে গামছায় আটকানো মাইনটা দেখে বোঝার বাকী রইল না সে কে ।  অতঃপর সৈন্যদল তাকে ধরে নিকটস্থ ঘাঁটিতে নিয়ে গেল ।  জিজ্ঞাসাবাদ শেষে শুরু হলো নির্যাতন ।  অপারেশন সংক্রান্ত তথ্যের খোঁজে অকথ্য অত্যাচার ।  যতরকমের নির্যাতন কৌশল আছে সবগুলো প্রয়োগ করা হলো ।  ফরিদের চেহারা চেনা যাচ্ছে না ।  রক্তে ভিজে গেছে আপাদমস্তক ।  তবু তার মুখ দিয়ে কোন কথা বের করতে পারলো না ওরা ।  জেদ চেপে গেল পাক বাহিনীর ।  বাঙালের বাচ্চাকে প্রকাশ্যে সাজা দিয়ে দৃষ্টান্ত দেখাতে হবে ।  
রক্তাক্ত ফরিদকে টেনে হিঁচড়ে নেভাল রোডে নিয়ে আসা হলো ।  ফরিদের চেতনা প্রায় লোপ পাবার মুখে ।  ওকে একটা ম্যানহোলে কোমর পর্যন্ত ঢোকানো হলো ।  কোমরের নীচের অংশ ম্যানহোলের ভিতরে ,  কোমর থেকে মাথা পর্যন্ত রাস্তার উপর ।  যেন সে ডুব দিয়ে আছে রাস্তার মাঝখানে ।  দূর থেকে স্থানীয় লোকজন ভীতচোখে তাকে দেখছে ।  ওরা চেনে না ফরিদকে ।  কেন তাকে সাজা দেয়া হচ্ছে তাও জানে না তখনো ।  ফরিদের ত্রাহি চিৎকারে পতেঙ্গা এলাকার বাতাস কেঁপে কেঁপে উঠছিল । 
ম্যানহোলে ঢুকিয়ে দুই সেপাই বগলের কাছে দুপাশে টেনে ধরে আছে ।  সামনে একজন জিজ্ঞেস করছে -  বল এখনো সময় আছে ,  বল তোর সঙ্গীরা কোথায় ,  বল তোদের ঘাঁটি কোথায় ,  বল কোথায় তোদের ট্রেনিং .  .  .  .  .  .  .  .  .  .  .  .  .  .  .  .  .  . ফরিদ কিছুই বললো না ,  সে ওদের কোন কথাই শুনছিল না আর ,  তার কান দিয়ে রক্ত পড়ছে ।  তার পিঠকে পেছন দিকে বাঁকা করে ফেলেছে ওরা ।  মেরুদণ্ডে চাপ পড়ছে ।  ওহহহ কী অসহ্য ব্যথা !  !  !  !  মেরুদণ্ডের হাড় ভাঙছিল মড়াৎ করে ।   সেই শব্দ ফরিদের কানে যাচ্ছে না ।  তার চেতনা লোপ পাচ্ছে ।  শেষ মুহূর্তে সে তখন মায়ের মুখটা মনে করার চেষ্টা করছিল প্রাণপণে .  .  .  .  .  .  .  .  .   “ মা .  .  .  মা  .  .  .  . অমা .  .  .  . মাগো .  .  .  .  .  . তার ঠোঁট নড়ছিল ।  মাকে তার দেখতে যাওয়া হলো না আর .  .  .  .  মা আমাকে ক্ষমা করো .  .  .  .  আমি তোমার জন্য কিছু করতে পারলাম না .  .  . তোমাকে আমি দেখতে পেলাম না .  .  .  . আমাকে তুমি দেখতে পেলে না .  .  .  .  . আমি তোমার জন্য কোন কিছুই করিনি মা .  .  .  .  .  .  .  দেশের জন্য শুধু আমার সামান্য প্রাণটা দিলাম ।  যে প্রাণটা তুমি আমাকে দিয়েছিলে ,  সেই প্রাণ আজ আমি বাংলার মাটিতে রেখে গেলাম ”  । 
সেই রক্তাক্ত হৃদয়শব্দ বোঝার মতো কেউ সেখানে ছিল না ।  ভিনদেশী দুই সেপাই ফরিদের পিঠটা উল্টোদিকে চাপ দিলে ছোট্ট একটা শব্দে মেরুদণ্ডটা ভেঙ্গে গেল চিরতরে ।  সেই শব্দটা বড়জোর শুনতে পেল ম্যানহোলের ঢাকনা ,  সড়কের কাঁকর আর কয়েকটি পাকিস্তানী জানোয়ার ।   দূরে দাঁড়িয়ে থাকা মানুষেরা কেউ সাহস করে এগিয়ে আসতে পারলো না লাশটা নিতে ।  যে লাশ এমন কোথাও ফেলে দেয়া হয়েছে যার কোন চিহ্ন স্বাধীন বাংলাদেশের মানুষ পায়নি । 

  *  *  *      *  *  *     *  *  *     *  *  *      *  *  *     *  *  *     *  *  *      *  *  *     *  *  *     *  *  *      *  *  *     *  *  *  

আমরা ফরিদের সমাধির ঠিকানা না জানলেও তাঁর মহান আত্মত্যাগের কথা জানি ,  আরো জানি এই ফরিদদের আপোষহীন প্রাণের বিনিময়ে আমরা একটি পতাকা পেয়েছি ,  পেয়েছি একটি মানচিত্র ।  তাই ফরিদকে আমরা খুঁজবো সেই পতাকার লাল সবুজে ।  তবু সেই পতাকা উড়লে কেন দাঁড়িয়ে সম্মান জানাতে হয় বলে যেসব অর্বাচীন প্রশ্ন করে ,  তাদের বলি  - শুধু একজন ফরিদ নয় ,  হাজারো লাখো ফরিদের রক্তে পাওয়া যে পতাকা ,  সে পতাকার লাল বৃত্ত একটি রং মাত্র নয় ,  আমাদের পতাকার লাল রং ত্রিশ লাখ শহীদের রক্ত চিহ্ন !  !  
 [ মোহাম্মদ হোসেন ফরিদের গ্রামের বাড়ি পশ্চিম ধলই ,  কাটিরহাট ,  হাটহাজারী ।  বাবা আহমদ মিয়া রেলওয়ের কর্মচারী ছিলেন ।  দেশ স্বাধীন হবার পর হোসেন ফরিদকে মরণোত্তর  ‘ বীর প্রতীক ’  উপাধি দেয়া হয় ।  ]  

১
পাদটীকা১ .  তথ্য সুত্র :  
১ .  কর্নেল  ( অব .  )  শফিক উল্লাহ ,  বীর প্রতীক
২ .  নৌ কমাণ্ডো নুরুল হক
৩ .  নৌ কমাণ্ডো খলিলুর রহমান







তিনশো আটাত্তর



টিভির পর্দা থেকে চোখ সরিয়ে রাখতে চেয়েছিলাম কদিন ।  দৃশ্যগুলো সহ্য হবার নয় ।  কংক্রিটের পিলারের মাঝে কোমর পর্যন্ত আটকে থাকা এক আলতাফের আকুতিভরা বাক্য  ' ভাই আমারে বাঁচান '  আমাকে ঘুমোতে দেয়নি দুদিন ।  এত শত মানুষ মরেছে নির্মমভাবে ,  কিন্তু আলতাফের আটকে থাকার দৃশ্যটাই আমার চোখে আটকে গেছে ।  কারণ পরদিন সকালে উঠে জেনেছি আলতাফ চলে গেছে । 
আমি নিজেকে আলতাফের আটকে থাকা জায়গাটায় নিয়ে কল্পনা করার চেষ্টা করেছি শেষ মুহুর্তে আমি কার মুখ মনে করতাম ।  কাকে দেখার তৃষ্ণা থাকতো আমার চলে যাবার মুহুর্তে ।  আমার দুই প্রিয় সন্তানের কথা মনে হলো ।  রাতে ঘুমোবার সময় পৌনে চার বছরের শিহান গলা জড়িয়ে ধরে দাবী জানায় ,   ' বাবা তুমি কালকে অফিতে দাবে না ,  ঘুম থেকে উতে তোমাকে দেততে আমাল ভালো লাগে ।  '  আমি শেষ মুহুর্তে হয়তো ওর কথাই ভাবতাম ,  ওকে দেখার জন্য কষ্টে ভরে যেতো আমার বুক ।  আমাকে আর কখনো ফিরতে না দেখে ওর কেমন লাগতো ছোট্ট শীর্ণ বুকটাতে ।  আলতাফও কি তেমন কোন প্রিয় মুখের কথা ভাবছিল ? 
আমি আবারো টিভিতে ফাঁকে ফাঁকে চোখ রাখতে শুরু করি আজ সকাল থেকে ।  দুপুরে জানলাম শাহীনূরের কথা ।  শাহীনুরের সাথে থাকা আরো তিন জন ।  বিকেলে জানা গেল বাকী তিনজনের সাড়া মিলছে না ।  কেবল শাহীনুর ।  আমরা অধীর আগ্রহ নিয়ে তাকিয়ে থাকলাম বিকেল থেকে ।  শাহীনুরকে উদ্ধার করার কাজ চলছে ।  আশায় বুক বাঁধে মানুষ ।  এই এক শাহীনুর যেন আমাদের মুখে চ্যালেঞ্জ ছুড়ে দিল ।  পারলে বাঁচাও আমাকে ।  দেখি কত ক্ষমতা তোমার ।  
সাতটা আটটা নটা পেরিয়ে দশটা বাজলো ।  হঠাৎ টিভি পর্দায় উত্তেজনা ।  আগুন লেগেছে উদ্ধার সুরঙ্গে ।  প্রাণ নিয়ে বেরিয়ে আসছে উদ্ধারকর্মীরা ।  আমরা চরম উৎকন্ঠা নিয়ে টিভি পর্দার দিকে তাকিয়ে ।  একজন বললো স্ট্রেচারে করে কাউকে বের করা হলো এইমাত্র ।  শাহীনুর ?  আমাদের মন নেচে উঠলো বিজয়ানন্দে ।  আমরা পেরেছি ।  আরো একটা প্রাণ বাঁচলো অবশেষে ।  
কিন্তু না ।  কয়েক মিনিট পর দেখা গেল মৃতের সংখ্যা ৩৭৭ থেকে বেড়ে ৩৭৮ !  ।  বিরাট একটা ধাক্কা ।  সত্যিকারের ধাক্কা খেলাম আমরা ।  তবে কি শাহীনুর ?  এ যেন ক্রিকেট খেলার শেষ বলে শেষ রান ।  ব্যাটে বলটা লাগলো ঠিকই ,  কিন্তু ব্যাটের কোনায় লেগে ক্যাচ উঠে গেল ।  আউট !  আমরা হেরে গেলাম মাত্র ১ রানের জন্য ।  জিতে গেল মৃত্যুদুত ।  আমাদের ক্ষমা করো শাহীনুর ।  তোমাকে আলোর মুখ দেখাতে পারিনি আমরা ।  
 [ দায়মুক্তিঃ উদ্ধারকর্মীদের সবার প্রতি নতজানু শ্রদ্ধা ,  আপনারা প্রাণবাজি রেখে কাজ করছেন ।  অনেক প্রাণ বাঁচিয়েছেন ।  শাহীনুর বা তার সঙ্গী তিনজনকে নিয়ে আসতে পারেননি বলে আপনাদের কাউকে দায়ী করবে না কেউ ।  আপনারা যা করেছেন আমি ১০০ বার জন্ম নিলেও তা করতে পারতাম না ] 






দুর্গন্ধপ্রিয় সত্য সৈনিক



সুশীল হবার অন্যতম একটা সমস্যা হলো মনের ভাবটা সঠিক সময়ে সঠিকভাবে প্রকাশ করতে না পারা ।  ভদ্র সমাজে অকপটে সব কথা বলা যায় না ।  ধরেন কাউকে দেখে আপনার বলতে ইচ্ছে হলো ,   " ওই শুয়োরের বাচ্চা ,  খা - পো ,  মা - চো ,  পাকিচাটা দালাল ছিল "  ।  কিন্তু সেটা চেপে আপনাকে মসৃন স্বরে বলতে হচ্ছে ,   " লোকটা আদতে খুব বাজে ছিল ,  পত্রিকায় কুৎসা রটনা করতো ,  পাকিস্তানের সমর্থক ছিল .  .  .  .  "  ইত্যাদি ।  এত মোলায়েম কথায় পোষায় বলেন ?  শুয়োরের বাচ্চাকে শুয়োরের বাচ্চা ,  কুত্তার বাচ্চাকে কুত্তার বাচ্চা বলতে না পারলে বাক স্বাধীনতার আছে কি ? 
 ' মাল '  কি একটা অশ্লীল শব্দ ?  না ।  কিন্তু কিছু কিছু মাল অশ্লীল ।  তার একটার কথা বলবো আজ ।  দেশে এখন নানান কিসিমের মাল ।  মাল মানে পন্য -  যা হরহামেশা বেচাবিক্রি হয় ।   মালকে আপনি যখন - তখন কিনতে পারবেন ,  দরকার ফুরোলে পাছায় লাথি মেরে তাড়িয়ে দিতে পারবেন ।  এই মালগুলো বিক্রি হয় রাজনৈতিক দলের কাছে ,  টিভি চ্যানেলের কাছে ,  পত্রিকার কলামে ,  আরো নানান জায়গায় ।  মালের তালিকা দীর্ঘ । 
সেরকম একটা পচে যাওয়া মাল কারওয়ান বাজারের মাম্মুদুর রহমান ।  বেরসিক কোতোয়াল তাকে সম্প্রতি গ্রেফতার করেছে তার মালখানার আস্তানা থেকে ।  গ্রেফতারের পর কোতোয়ালের তীব্র নিন্দা করে মুক্তি দাবী করেছে তার বন্ধুরা ।  বলেছে সময়ের সাহসী সত্যের সৈনিককে বাকরুদ্ধ করার জন্য এই গ্রেফতার ।  তার গ্রেফতারের পর ডিমের দাম হালিতে দুইটাকা করে বেড়ে গেছে কেন জানা যায়নি অবশ্য । 
তার বরবাদ বন্ধুরা তাকে সময়ের সাহসী  ' সত্য সৈনিক '  বলে অভিহিত করছে বলে আশ্চর্য হবার কোন কারণ নাই ।  এই বরবাদ মালগুলোর হালও নাই পালও নাই ।  এরা সকালে ডান বিকালে বাম ।  কখনো মুক্তিযোদ্ধা কখনো রাজাকার ।  আসলে এদের দিগদর্শন যন্ত্রটাই নষ্ট ।  বরবাদের কথা জনগন বিশ্বাস না করলেও সত্যের সৈনিকের প্রতি কিছু জনগণের আগ্রহ থাকতে পারে ।  তাই মাম্মুদুর কি ধরনের সত্য সৈনিক তা সংক্ষেপে বলছি । 
সৃষ্টিকর্তা শরীরের প্রত্যেক প্রাণীর অঙ্গপ্রত্যঙ্গের কাজ / ব্যবহার নির্দিষ্ট করে দিয়েছে ।  সব অঙ্গের কাজই সত্য ,  কিন্তু সব সত্য প্রকাশ করা যায় না ।  কিছু সত্য ড্রইং রুমে ,  কিছু সত্য বেডরুমে ,  কিছু সত্য বাথরুমের একান্তে নির্গত হয় ।  অন্যন্য সত্যগুলো আমরা মাঝে মধ্যে প্রকাশ করলেও বাথরুমের সত্যগুলো কমোডেই ফ্ল্যাশ করে শেষ করি ।  
কিন্তু এই সত্য সৈনিক আর দশের চেয়ে আলাদা ।  সে রীতিমত অন্য লোকের কমোড হাতিয়ে সত্যের দুর্গন্ধ ছড়ানোকে তার নৈতিক দায়িত্ব মনে করতো ।  সে নিজে শুঁকতো এবং অনেক লোকজনকে দাওয়াত দিয়ে সেই গন্ধ শোঁকাতো ।  সেই গন্ধ প্যাকেট করে সারা দেশ দুনিয়াতে ছড়াতো ।  দুনিয়াব্যাপী প্রচার করে বলতো -   " দেখো অমুকের হাগুতে কি বিকট গন্ধ ।  না জানি সে কি খায় ,  সে নির্ঘাত গান্ধিক ।  "  হাততালি দিয়ে তার মাল বন্ধুরা বলতো ,   " ঠিকই তো ।  আমরাও গন্ধ পাই ।  তারা অবশ্যই গান্ধিক ।  মাম্মুদুর যদি এই গন্ধ আবিষ্কার না করতো আমরা এই সত্য কোথা থেকে পেতাম ?  "   সুতরাং অনিবার্য হুমকি মাম্মদুরকে অবিলম্বে মুক্তি না দিলে দেশকে লাইনচ্যুত করা হবে । 
পায়ুপথে বায়ুত্যাগের দুর্গন্ধ প্রকাশের একনিষ্ঠ সৈনিক আমার দ্বেষের মাম্মুদুর রহমানের মুক্তি দাবী করে বরবাদ দোস্তেরা আরো বলেন ,  জ্যৈষ্ঠ মাস আসার আগেই মুক্তি দিতে হবে ।  জ্যৈষ্ঠ মাসে ডিমের চেয়ে কাঠাল সস্তা হয়ে যাবে ।  ডিম কোনমতে সহ্য করা গেলেও কাঁঠাল সহ্য করা যাবে না । 
আপনি কি বলেন ? 






পুড়ে যাওয়া  ' যাত্রাবাড়ি পরিবহন '  ,  বিক্ষত মানুষ এবং প্রশ্নবিদ্ধ ইসলামী দলসমূহ



রাবেয়া আখতারঃ
গার্মেন্টসের চাকরীটা চলে গেছে গতমাসে ।  জমানো টাকা প্রায় শেষ ।  নতুন এক জায়গায় চেষ্টা করছিল কদিন ধরে ।  আজকে যোগ দেবার কথা ।  ৩ বছরের ছোট ছেলেটাকে পাশের ঘরে রেখে বেরিয়েছিল ।  মাঝপথে বাসটা হঠাৎ চাকায় তীব্র আর্তনাদ করে থেমে গেল ।  বাসের উপর একের পর এক ইট এসে পড়তে লাগলো ।  যাত্রীরা আতংকিত ।  প্রাণ নিয়ে বেরিয়ে পড়ছে ।  চালক জানালা দিয়ে লাফ দিয়ে পালিয়েছে ।  বাসের সবগুলো জানালা ভেঙ্গে ফেলেছে ।  ইটের আঘাতে বেশ কজন আহত ।  পেছনের জানালা ভেদ করে এটা ইটের টুকরো তার মাথায়ও এসে পড়লো ।  মাথা ফেটে রক্ত পড়ছে ।  বাসের মধ্যে আগুন দেখা গেল ।  কোনমতে লাফ দিয়ে পড়লো বাস থেকে ।  ফাটা মাথা নিয়ে আধখানা জীবন নিয়ে দৌড়ে পাশের ফুটপাতে হুমড়ি খেয়ে পড়লো ।  আর কিছু মনে নেই ।  রাবেয়ার ফাটা কপাল জোড়া লাগতে মাস খানেক লেগেছে ।  আসলে জোড়া লাগেনি ।  স্বামী পরিবার সহায়সম্বলহীন রাবেয়ার চাকরীটা পাওয়া হয়নি ।  মাথার চিকিৎসা করাতে গিয়ে জমানো টাকা শেষ ।  ছেলেটার জন্য দুধ কেনা হয়নি এই এক মাস ,  আর কখনো কেনা হবে কিনা জানে না সে ।  জমানো টাকা শেষ হয়ে কর্জের শুরু ।  এরপর ভিক্ষা করতে হবে ,  নইলে শরীর বেচতে হবে ।  কোনটা সহজ রাবেয়া এখনো জানে না । 

আলেয়া বেগমঃ
মা খুব অসুস্থ ।  সরকারী হাসপাতালে ভর্তি আছে ।  প্রচণ্ড শ্বাসকষ্ট ।  ডাক্তার যে ওষুধ দিয়েছে সেটা নাকি কলাবাগান লাজ ফার্মা ছাড়া কোথাও নাই ।  ঘন্টা দুয়েকের মধ্যে ওষুধটা না দিলে মারাত্মক কিছু হয়ে যাবে ।  সে হাসপাতাল থেকে দ্রুত বেরিয়ে বাসে উঠে পড়েছিল ।  গাড়ির সামনের দিকে বসেছিল ।  হঠাৎ আক্রমনের মুখে পড়ে বাস ।  ইটের প্রথম আঘাতটা তার জানালাতেই পড়ে ।  ইট পাশ কেটে ড্রাইভারের দিকে চলে গেলেও ,  ভাঙ্গা কাঁচের খোঁচা লেগে হাতের চেটো কেটে গেছে ।  আরো ইট আসতে থাকায় সে প্রাণপনে লাফ দিয়ে পড়েছে গাড়ি থেকে ।  ছুটে ফুটপাতের দিকে যেতে না যেতেই দেখলো আগুন জ্বলছে বাসে ।  মায়ের ওষুধ কেনার কথা ভুলে গেল কিছুক্ষণের জন্য । 
সুফিয়া খাতুনঃ
বোনের বাচ্চা হয়েছে গতরাতে ।  সিজারের বাচ্চা ।  ভগ্নিপতি সারারাত হাসপাতালে ছিল ।  সকাল থেকে ওকে ডিউটি দিতে বলেছিল ।  তাই সকালে নাস্তা করে বেরিয়ে পড়েছিল ।  কিন্তু মাঝপথেই আক্রান্ত হলো বাস ।  ভাগ্যকন্যা সে ,  নামতে গিয়ে ধাক্কার আঘাত ছাড়া তেমন কিছু হয়নি ।  মীরপুর যাবার উপায় উপায় খুঁজতে থাকলো আতংকিত হয়ে । 

জয়নাল আবেদিনঃ
দিনাজপুর থেকে ঢাকায় আগেও কয়েকবার এসেছে সে ।  নানান কাজের ধান্ধায় ঘুরেছে এদিক সেদিক ।  এখানে থাকার কোন জায়গা নাই তার ।  পরিচিত দুয়েকজন আছে তাদের ঘরে কোনমতে মাথা গুঁজে ।  ঢাকা এত বড় শহর যে রাস্তায় বেরুলেই ভয় করে ।  হারিয়ে যাবার ভয় ।  প্রতিবার আসলে রাস্তাগুলো অচেনা লাগে ।  এত মানুষ চারদিকে ।  যেখানেই যায় সেখানেই মানুষের ভীড় ।  এই শহরে কোন খালি জায়গা দেখেনি সে ।  রাস্তায় ,  গাড়িতে ,  ফুটপাতে ,  মার্কেটে ,  সবখানেই গিজগিজ করছে অসংখ্য মানুষ ।  আজকে মানুষ কম ছিল বলে বাসটা দেখে নিজেকে ভাগ্যবান মনে করে উঠে গিয়েছিল ।  হাতের মুঠোয় ধরা ছিল দুটো নোট ,  একশো আর দশ টাকার নোট ।  লুঙ্গির উপর শার্ট পরা থাকলেও শার্টের পকেটে টাকা রাখে না পকেটমারের ভয়ে ।  বাসের রড ধরে দাঁড়িয়েছিল ,  বাসটা ছুটতে ছুটতে হঠাৎ থমকে দাঁড়ালো ।  আচমকা বাসের গায়ে এসে পড়তে লাগলো আধলা ইট ,  আস্ত ইট ।  মুহুর্তে কেয়ামতের চিৎকার ।  লোকজন সবাই যে যেদিকে পারলো হুড়মুড় করে নামতে শুরু করলো ।  সে বুঝতে পারলো না কি ঘটছে ।  কিন্তু পাগলের মতো সেও জানালার ফাঁক দিয়ে লাফ দিতে গিয়ে কাঁচের আঘাতে হাত কেটে ফেললো ।  কাটা হাত নিয়েই ছুট দিল অন্ধের মতো ।  পেছনে তাকাবার সাহসও করলো না ।  অনেকদূর যাওয়ার পর ফিরে দেখলো বাসটিতে আগুন জ্বলছে ।  বেঁচে গেছে সে ।  কাটা হাতের দিকে তাকিয়েও খারাপ লাগছে না তাই ।  তবে ভয় পেয়েছে সে ভীষণ ।  নাহ এই শহরে থাকা যাবে না ।  কাজও পাওয়া গেল না ।  গ্রামে ফিরে যাবে আজই ।  শহরের কাজের গুষ্টি মারি ।  কোনদিকে যাবে রাস্তা খুঁজতে গিয়ে খেয়াল হলো হাতটা খালি ।  টাকাগুলো কোথায় পড়ে গেছে বুঝতেই পারেনি ।  এখন তার বাড়ি ফেরার কি হবে ?  এই জায়গা থেকে বাস টার্মিনাল যাবার উপায় কি ?  মাথা ঘুরে উঠলো তার ।  খিদায় দুশ্চিন্তায় । 
রফিকুল ইসলামঃ
অবসর গ্রহনের দশ বছরের মধ্যে শরীরের অসুখবিসুখ চুড়ান্ত পর্যায়ে পৌছে গেছে ।  ডেমরায় এক কবিরাজের কাছ থেকে ওষুধ আনতে যাচ্ছিলেন তিনি ।  খালি বাস পেয়ে উঠে বসেছিলেন ।  ঢাকা শহরে মাঝপথে সিট পাওয়া সাত আসমানের ভাগ্য ।  গন্তব্য অনেক দূর ,  ভাগ্য লুফে নিয়ে তিনি চোখ মুদে বসে থাকলেন সীটে ।  এটা তার অফিস জীবনের অভ্যেস ।  বাসে সিট পাওয়া যেতো তখন ।  উঠেই ঘুমিয়ে পড়তেন ।  কখনো কখনো গন্তব্য পার হয়ে যেত ।  তখন ফিরতি বাস ধরতে হতো ।  এখনো অভ্যেসটা আছে ।  হঠাৎ কি হলো বুঝলেন না ।  গাড়ির কাঁচ ভাঙতে শুরু করলো ঝনঝন করে ।  বাসে কেউ আক্রমন করেছে ।  আজ তো হরতাল না ,  এমন হচ্ছে কেন ।  ভাবনার অবকাশ পেলেন না ,  একটা ইট তাঁর পাশের জানালায় এসে পড়লো ,  কাঁচ ভেঙ্গে ইটের টুকরোটা সরাসরি আঘাত হানলো ঘাড়ে ।  জ্ঞান হারিয়ে পড়ে যাচ্ছিলেন ,  কিন্তু কোন এক সহযাত্রী তাকে টান মেরে বাস থেকে নামিয়ে আনলো ।  টেনে হিচড়ে রাস্তার একপাশে ছুড়ে ফেললো ।  চশমা খুলে পড়ে গেছে ,  চোখের সামনের দুনিয়াটা ঝাপসা লাগছে ।  চশমা ছাড়া অচল মানুষ তিনি ।  যেটুকু দেখা যাচ্ছে তাতে বুঝতে পারলেন বাসটিতে আগুন জ্বলছে । 
এতক্ষণ যাদের কথা শুনলেন এরা সবাই যাত্রাবাড়ি পরিবহনের যাত্রী ।  গাড়িটায় আরো বেশ কিছু যাত্রী অল্পের জন্য প্রাণে বেঁচেছে ।  প্রত্যেকেরই আলাদা আলাদা গল্প আছে ।  সবার কথা বলার মতো জায়গা এখানে হবে না ।  
আমরা বরং এবার যাত্রাবাড়ি পরিবহনের মালিক আবদুল আলীর গল্পটা শুনিঃ

বাসটিতে যাত্রী খুব বেশী ছিল না ।  আজকাল রাস্তাঘাটে বের হতে ভয় পায় লোকজন ।  কখন কি শুরু হয় কেউ জানে না ।  যেখানে সেখানে ভাঙচুর অগ্নিসংযোগ ।  কোন পূর্বঘোষিত কর্মসূচী ছাড়াই ।  বাংলাদেশের রাজনীতিতে সারপ্রাইজ নাশকতা সফলভাবে প্রতিষ্ঠিত করেছে জামাত শিবির ।  বড় দল বলে পরিচিত বিএনপিও ছোটভাই জামাতের পথ অনুসরণ করার চেষ্টা করে ।  নাশকতায় বিএনপির পারদর্শীতা নাই জামাতের মতো ।  তবু সে প্রাণপন চেষ্টা করে যায় ।  অন্ততঃ রানার্স আপ তো হতে হবে ।  এসব আশংকা সত্ত্বেও রাস্তাঘাটে গাড়ি চলাচল বন্ধ থাকে না ।  
আগামী তিনদিন হরতাল ।  আজকে যদি কিছু কামিয়ে নেয়া যায় সেই উদ্দেশ্যে ড্রাইভারকে গাড়ি নিয়ে বের হবার অনুমতি দিয়েছিল যাত্রাবাড়ি পরিবহনের মালিক আবদুল আলী ।  সারা জীবনের সঞ্চয় দিয়ে এই পুরোনো বাসটা কিনেছিল সাড়ে এগারো লাখ টাকায় ।  যার মধ্যে ব্যাংকের ঋন সাত লাখ টাকা ।  সেই সাত লাখের মধ্যে এখনো তিন লাখ টাকা বাকী ।  মাসে যত আয় হয় তার অধিকাংশ চলে যায় ব্যাংকের কিস্তি দিতে ।  দৈনিক আয়ের অর্ধেকটা স্টাফের বেতন ভাতায় চলে যায় ।  গাড়ির পার্টস বদলানো মেরামত ইত্যাদি খাতে প্রতিমাসেই ৫ থেকে ১০ হাজার টাকা আলগা খরচ লাগে । 
সুতরাং এইসব খরচ বাদ দিয়ে গাড়ি থেকে যে আয়টা আসে তাতে পাঁচজনের পরিবারটা খুব কষ্ট করে চলে ।  কোন কোন মাসে চলে না ।  ধারকর্জ করে চালাতে হয় ।  পরিশোধ করা হয়নি তেমন ধারের পরিমান বাড়ছে প্রতি মাসেই ।  বউ কয়েকবার বলছে এই গাড়িটার খোরাক যোগাতেই সব টাকা শেষ ।  গাড়িটা বিক্রি করে দাও ।  কিন্তু আবদুল আলী গাড়িটা বিক্রি করতে রাজী হয়নি ।  তার বিশ্বাস আল্লাহ একদিন সুদিন দেবেই ।  গেলবার ধানের শীষ হেরে যাওয়াতে খুব আফসোস লেগেছিল ।  লোকে বলে জামাতের সাথে জোট করার জন্যই ভরাডুবি হলো ।  তবে এবারের খেলা বুঝতে পারছে না আবদুল আলী ।  গতবার ধানের শীষের পিছনে ঘুরেছে পাল্লা ,  এবার পাল্লা আগে ধানের শীষ পিছে ।  ব্যাপারটায় তার বিরক্ত লাগছে ।  অস্বস্তি লাগছে ।  দাড়িপাল্লার লোক আল্লার কথা বললেও সে জানে এরা একাত্তরে কি করেছে ধর্মের নামে ।  তবু নৌকার উপর বিরক্ত হয়ে ধানের শীষেই ভোট দেবে এবারও ।  নৌকার সরকার ডুবোডুবো প্রায় ।  দুপুরে খেতে বসে মাছের বাটি থেকে ঝোল নিতে নিতে ভাবছিল বেশীদিন নাই আর ,  মাত্র এক বছর পরেই দিন বদল শুরু হবে । 
কিন্তু এক বছর লাগলো না ।  আবদুল আলীর দিনটা দশ মিনিটের সামান্য এক ঝড়েই বদলে গেল ।  সোমবার দুপুরবেলা ড্রাইভার শুক্কুর মিয়া ফোন করে জানালো তার গাড়িটা পুড়িয়ে দিয়েছে জামাত - শিবিরের ঝটিকা কর্মীরা ।  আবদুল আলী স্তব্ধ হয়ে গেল শুনে ।  তারপর মাছের ঝোল মাখানো গরম ভাত ফেলে উঠে গেল মনে মনে  ' কুত্তার বাচ্চা '   ' শুয়োরের বাচ্চা '   ' খানকি রাজাকারের বাচ্চা '  গালি দিতে দিতে ।  আগামী এক বছর টিকে থাকার মতো আর কোন সম্বল রইলো না তার ।  কোন শুয়োরের বাচ্চা এখন তার পাশে এসে দাঁড়াবে না । 
                                                              =  =  =  =  =  =  =  =  =  =  =  =  =  =  =  =  =  = 
এটি সম্ভবতঃ বাংলাদেশে গত এক মাসে ঘটা কয়েকশো নাশকতার সবচেয়ে কম সহিংস ঘটনা ।  এখানে মাত্র একটা বাস পুড়েছে ,  কয়েকজনের মাথা ফেটেছে ,  মালিক সহ কয়েক যাত্রীর কপাল পুড়েছে ।  সর্বমোট আর্থিক ক্ষতির পরিমান দশ লাখের বেশী হবে না ।  এখানে কোন মানুষ খুন হয়নি ,  জ্যান্ত পুড়িয়ে মারা হয়নি কাউকে ,  কুপিয়ে ফালা ফালা করা হয়নি কারো মুখমণ্ডল ।  ভাগ্যবান যাত্রীরা পোড়া কয়লা হবার আগেই বাস থেকে নেমে যেতে পেরেছিল ।  উত্তরার সেই ব্যাংক অফিসারের কথা মনে আছে ?  ভুলে গেছেন বলে দোষ দেবো না ,  ওটাকে ভুলিয়ে দিয়েছে আরো আরো অনেক ভয়াবহ ঠাণ্ডা মাথার নাশকতা ।  বাঁশখালী ,  চাপাইনবাবগঞ্জ ,  নোয়াখালি ,  গাইবান্ধা কিংবা সাতকানিয়ার ঘটনা লেখার মতো শক্তিশালী কলম নেই আমার ।  তাই লিখছি না ।  আর কেউ লিখুক ।  আমি শুধু বলি ,  বাংলাদেশ পুড়ছে ।  যারা পোড়াচ্ছে তারা বাংলাদেশকে নিজের দেশ মনে করে না ।  অবশ্যই মনে করে না ।  নইলে ভয়াবহ বিদ্যুত সংকটে পতিত একটা দরিদ্র দেশের বিদ্যুত কেন্দ্র পুড়িয়ে দেবার মতো ঘটনা কোন মানুষ ঘটাতে পারে না ।  চল্লিশ হাজার মানুষ অন্ধকারে দিন কাটাবে আরো বহুদিন । 
এভাবে সমগ্র বাংলাদেশকে যারা আরো অন্ধকারের দিকে ঠেলে দিচ্ছে কিংবা ঠেলে দেবার পরিকল্পনা করছে তাদেরকে ভালোবাসবে বাংলাদেশের মানুষ ?  সেই সব অন্ধকারের জীবদের যারা বুকে করে প্রশ্রয় দিচ্ছে তাদেরকে ভালোবাসবে বাংলাদেশের মানুষ ?  জিজ্ঞেস করুন আবদুল আলী কিংবা রাবেয়া ,  আলেয়া ,  সুফিয়া ,  জয়নাল আর রফিকুল ইসলামকে ।  জিজ্ঞেস করুন আতংকিত দুর্ভোগে পড়া লাখ লাখ মানুষকে ।  উত্তর পেয়ে যাবেন । 
                                                               =  =  =  =  =  =  =  =  =  =  =  =  =  =  =  =  =  =  =  =  = 
অতঃপর সহিংসতাপ্রবণ ইসলামী দলগুলোর প্রতি - 
ইসলাম একটা শান্তির ধর্ম বলে প্রবাদ শুনি ।  কিন্তু আজকাল ইসলামী দলের মিছিল দেখলে দোকানপাট বন্ধ করে রাস্তাঘাট জনশূন্য হয়ে যায় কেন ?  কোন শান্তির আশ্বাসে ?  ভয় দেখিয়ে বোমা ফাটিয়ে গনজাগরণ মঞ্চে লোক সমাগম কমাতে চেষ্টা করতে পারেন আপনারা ,  কিন্তু মানুষের বুকে জায়গা পাবেন ?  শাহবাগে লাখ লাখ মানুষ শান্তিপূর্ন অবস্থান করেছে দিনের পর দিন ,  তাদের কেউ জোর করে ডেকে আনেনি ।  শাহবাগের লাখো মানুষের এত বিক্ষোভে কোথাও আতংক সৃষ্টি করেনি ।  বরং সেই জনজোয়ারে আনন্দের ছাপ উৎসবের ছাপ ছিল ।  কিন্তু আপনাদের কয়েকশো মানুষের মিছিলও সৃষ্টি করে তীব্র আতংকের ।  কেন করে ,  বুঝতে পারেন ?  তারা এখন আর মাঠে নাই তার মানে এই না যে তারা শাহবাগের সেই দাবী বুক থেকে মুছে আপনাদের দাবিকে বুকে তুলে নিয়েছে ।  তারা সবাই বাড়ি ফিরেছে ঠিক ,  কিন্তু তারা আবারো মাঠে নামতে পারে যে কোন সময় । 
সুস্থ মানুষ মাত্রেই জানে ইসলামের কলংক এই জঙ্গীবাদ ।  আপনারা যখন তখন যাকে তাকে নাস্তিক ডাকছেন মুরতাদ ঘোষণা করছেন ।  কিন্তু কে কতটা আস্তিক কতটা নাস্তিক সেটা তার আল্লাহ জানে ।  তার বিশ্বাসের পাপপূন্যের হিসাব সে - ই দেবে শেষ বিচারের দিনে ।  আপনি না ।  আপনাদেরকে কেউ নিয়োগ দেয়নি তার ঈমানের দায়িত্ব নিতে ।  আপনারা নিজের ঈমানের দায়িত্ব নিয়ে থাকলেই ভালো করবেন ।  আমি একজন সাধারণ মুসলমান কিন্তু আমি কোন জঙ্গী সার্টিফায়েড মুসলমান হতে চাই না ।  হাজার বছরের মিলিত সংস্কৃতির দেশ আমাদের এই বাংলাদেশ ।  এই সংস্কৃতির সাথে ইসলামের ঘোরতর কোন বিবাদ ঘটেনি কোনকালে ।  ধর্ম আর সংস্কৃতি এখানে পাশাপাশি বহমান ।  একাত্তরের চেতনা বলে যে জিনিসটা বলি ,  সেটার সাথেও ধর্মের কোন বিরোধ নেই ।   এমনকি মদিনা সনদেও একটা সহনশীল সমাজের কথা বলা হয়েছে ।  যারা পড়েননি তাদের জন্য একটা কপি দিলাম এখানে । 
 *  * মদীনা সনদের মূল বিষয়বস্তু : 

১ )  সনদপত্রে স্বাক্ষরকারী সম্প্রদায়সমূহ ইসলামী রাষ্ট্রের অধীনে একটি সাধারণ জাতি গঠন করবে । 
২ ) হযরত মুহাম্মদ  ( সঃ )  ইসলামী রাষ্ট্রের রাষ্ট্রপ্রধান থাকবেন । 
৩ )  কোন সম্প্রদায় গোপনে কুরাইশদের সাথে কোন প্রকার সন্ধি করতে পারবে না কিংবা মদীনা বা মদীনাবাসীদের বিরুদ্ধে ষড়যন্ত্রে কুরাইশদের কোনরুপ সাহায্য - সহযোগীতা করতে পারবে না । 
৪ )  মুসলিম ,  খ্রীস্টান ,  ইহুদী ,  পৌত্তলিক ও অন্যান্য সম্প্রদায় ধর্মীয় ব্যাপারে পূর্ণ স্বাধীনতা ভোগ করবে ।  কেউ কারো ধর্মীয় কাজে কোন রকম হস্তক্ষেপ করতে পারবে না । 
৫ )  মদিনার উপর যে কোন বহিরাক্রমণ কে রাষ্ট্রের জন্য বিপদ বলে গণ্য করতে হবে ।  এবং সেই আক্রমণ কে প্রতিরোধ করার জন্য সকল সম্প্রদায়কে এক জোট হয়ে অগ্রসর হতে হবে । 
৬ )  রাষ্ট্রের প্রতি নাগরিকের অধিকার ও নিরাপত্তা রক্ষার ব্যবস্থা থাকবে । 
৭ )  অসহায় ও দূর্বলকে সর্বাবস্থায় সাহায্য ও রক্ষা করতে হবে । 
৮ )  সকল প্রকার রক্তক্ষয় ,  হত্যা ও বলাৎকার নিষিদ্ধ করতে হবে এবং মদীনাকে পবিত্র নগরী বলে ঘোষণা করা হবে । 
৯ )  কোন লোক ব্যক্তিগত অপরাধ করলে তা ব্যক্তিগত অপরাধ হিসেবেই বিচার করা হবে ।  তজ্জন্য অপরাধীর সম্প্রদায় কে দায়ী করা যাবে না । 
১০ )  মুসলমান ,  ইহুদী ও অন্যান্য সম্প্রদায়ের লোকেরা পরষ্পর বন্ধুসুলভ আচরণ করবে । 
১১ )  রাষ্ট্রের অভ্যন্তরীণ বিরোধ নিষ্পত্তির অধিকার থাকবে রাষ্ট্রপ্রধানের এবং তিনি হবেন সর্বোচ্চ বিচারালয়ের সর্বোচ্চ বিচারক । 
১২ )  মুহাম্মদ  ( সাঃ )  এর অনুমতি ব্যতীত মদীনাবাসীগণ কারও বিরুদ্ধে যুদ্ধ ঘোষণা করতে পারবে না । 
১৩ )  মুসলমানদের কেউ যদি অন্যায় কিংবা বিশ্বাসঘাতকতা করে তবে সবাই মিলে তার বিরুদ্ধে যথোচিত ব্যবস্থা গ্রহণ করবে ।  নিজ সন্তান বা আত্মীয় হলেও এ ব্যাপারে তাকে ক্ষমা করা যাবে না । 
এই সনদের কোথাও সহিংসতা আর জঙ্গীবাদের অবকাশ আছে ?  নাই !  
বাংলাদেশে ইসলাম প্রতিষ্ঠিত এবং সংখ্যাগরিষ্ঠ ধর্ম ।  এই ইসলাম তালিবান স্টাইলে প্রতিষ্ঠিত হয়নি ।  যতদূর জানি এই দেশে ইসলাম প্রচারিত হয়েছে প্রবর্তিত হয়েছে সুফীবাদের মাধ্যমে ,  এই অঞ্চলের সংস্কৃতিকে ধারণ করেই ।  তালেবান স্টাইলের ইসলাম আফগানিস্তান আর পাকিস্তানের কি দশা করেছে এবং করছে সারা বিশ্ব দেখছে ।  আবার  ইন্দোনেশিয়া মালয়েশিয়ার মতো দেশগুলোর দিকে তাকান ।  সেখানেও তালিবানি স্টাইলে ইসলাম প্রবেশ করে নাই ।  এর মানে হলো জঙ্গীবাদ দিয়ে কখনো কোন মতবাদ প্রতিষ্ঠা করা যায়নি ,  যায়না ।  তাছাড়া বাংলাদেশে নতুন কোন জাতের ইসলামের দরকার নাই ।  বাংলাদেশকে আপনারা নতুন করে মুসলমানী করানোর চেষ্টা করলে তার ফল ধ্বংসের দিকেই নেবে আপনাদেরকে ,  বাংলাদেশকে ।  অতএব সময় থাকতে বিভ্রান্তি ঝেড়ে ফেলেন ।  শান্তির পথে থাকেন ।  মানুষের সাথে থাকেন । 
পাদটীকাঃ - 
১ )  চট্টগ্রামের বিভিন্ন মসজিদ আর আলেম সমাজের আলোচনার প্রতি ব্যক্তিগত পর্যবেক্ষণে দেখা গেছে অধিকাংশ আলেম সহিংসতার বিপক্ষে ।  নাস্তিকতার বিপক্ষে কঠোর অবস্থান থাকলেও চট্টগ্রামের সংখ্যাগরিষ্ঠ সুন্নী আলেম সমাজের কোন সমস্যা নেই শাহবাগের গনজাগরণ নিয়ে ।  তাদের অনেকে সংহতি প্রকাশও করেছে গনজাগরণের পক্ষে ।  এমনকি সুন্নী আলেমদের প্রতিপক্ষ বলে পরিচিত হেফাজতে ইসলামকে জামায়াত আমারদেশ পত্রিকার বিভ্রান্তিকর প্রচারণা দিয়ে বিভ্রান্ত করে ব্যবহার করছে নিজেদের স্বার্থে । 
২ )  মদিনা সনদের উইকিসুত্রঃ
 *  * http :  /  / bn . wikipedia . org / wiki /  % E0 % A6 % AE % E0 % A6 % A6 % E0 % A6 % BF % E0 % A6 % A8 % E0 % A6 %  .  .  . 






আকালের রূপকথা



পশুসমাজে শিয়ালের স্থান খুব একটা সম্মানজনক না হলেও রাত বিরাতে তাদের হুক্কাহুয়ার চিৎকার শুনলে মনে হবে এই বনে একটাই মাত্র প্রাণী  - তার নাম শিয়াল ।  অথচ এই বনে শিয়াল ছাড়াও অগুনতি পশু আছে ।  হাতি ,  ঘোড়া ,  বাঘ ভাল্লুক সিংহ বানর গরু ছাগল সব রকমের পশু বাস করে শান্তিপূর্নভাবে ।  
শক্তির দিক থেকে সিংহের চেয়ে বড় কেউ নেই ,  কিন্তু সংখ্যার দিক থেকে গরু এক নম্বর ।  এর কারণ হলো গরু জন্মনিয়ন্ত্রণ ব্যবস্থায় বিশ্বাসী নয় ।  গরুদের মধ্যেও নানান ভাগ ,  বলদ ,  ষাঁড় ,  গাভী ,  বকনা বাছুর ।  
এই বনে গণতন্ত্রের জয়জয়কার ।  তাই বনের রাজা এবং নির্বাচিত প্রতিনিধি সবকটাই গরু ।  এটা নিয়ে সিংহেরা মনে মনে খুব অসন্তুষ্ট ।  কিন্তু গনতান্ত্রিক সভ্য সমাজে শক্তি বেশী হলেও তা সমাজের নেতা হবার ক্ষেত্রে সংখ্যাগরিষ্ঠতা আবশ্যক । 
গরুদের সাথে সবারই সুসম্পর্ক থাকলেও শেয়ালদের সাথে নেই ।  কারণ শেয়ালের দল একাধিকবার বিশ্বাসঘাতকতার পরিচয় দিয়েছে ।  এই বসতি গড়ে ওঠার সময় থেকেই ।  এদের সব শাখা প্রশাখা বিদেশে ।  এরা বনসমাজের নিয়মনীতির বিরুদ্ধে কাজ করেও অজুহাত দেয় বনদেবতার নির্দেশের ।  এদের তেমন কিছুতে নৈপুন্য না থাকলেও দুইটা কাজে এদের নিপুনতা তুলনাবিহীন - 
এক -  রাতের সম্মিলিত হুক্কাহুয়া , 
দুই -  জামাতের সাথে মলত্যাগ । 
এরা সকালে উঠে জামাতের শৃংখলার সাথে মলত্যাগ শুরু করলে তীব্র দুর্গন্ধে বনের সব পশুপাখীকে ওই এলাকা ছেড়ে সরে যেতে হয় ।  এটার বিরুদ্ধে কেউ প্রতিবাদ করতে পারে না কারণ এটা তাদের গনতান্ত্রিক অধিকার ।  এমনকি সংখ্যাগুরুরা গরুর দলও মেনে নেয় এই শৃংখলাবদ্ধ দুষ্কর্ম । 
কিন্তু ব্যাপারটা খেয়াল করে একদিন সিংহের মাথায় অন্যরকম বুদ্ধি খেলে যায় ।  সিংহ ভাবতে থাকে এত শক্তি থাকা সত্ত্বেও বনের সকল নিয়মনীতির মালিক গরু সমাজ ,  এটা কিছুতে মেনে নেয়া যায় না ।  একটা কিছু করতে হবে ।  এবং সেটার জন্য শেয়ালদের কাজে লাগাতে হবে ।  সিংহ গোপনে শেয়ালদের ডেকে বললো তার উদ্দেশ্যের কথা ।  সফল হলে শিয়ালদের পুরস্কারের কথা বলতেও ভুললো না ।  শিয়াল সমাজ কাজে লেগে গেল ।  গরুদের বিরুদ্ধে ক্ষেপিয়ে তোলার চেষ্টা করলো বাকী পশুদের ।  
কিন্তু ছাগলসমাজ বাদে আর কেউ সাড়া দিল না শিয়ালের প্রস্তাবে ।  ফলে শিয়ালদের একা একাই মতলব হাসিলের কাজ করতে হয় ।  যে সাহস তাদের আগে ছিল না ,  সিংহের আশ্বাসে তারা অতি সাহসে বেপরোয়া হয়ে ওঠে ।  তারা রাতের বেলা হুক্কাহুয়া আর দিনের বেলা মলত্যাগের পরিমান বাড়িয়ে দেয় ।  দৈনিক একবারের জায়গায় চারবার লাদি ছাড়ে ।  এই গনতান্ত্রিক অধিকার মেনে নিয়ে বনের শান্তিপ্রিয় পশুরা বিপদে পড়লো ।  এমনকি সর্বোচ্চ গন্ধ সহনশীল বলদরাও তীব্র গন্ধে অতিষ্ট হয়ে গেল । 
সিংহ বাস করে অনেক দূরে ,  ওখানে কোনরূপ গন্ধ পৌঁছায় না ।  কিন্তু বাকী সব পশু দুর্গন্ধের দাপটে নিজেদের আস্তানা ছেড়ে দূরের পাহাড়ে আশ্রয় নিল ।  
পশুদের মধ্যে গাধাকে সবচেয়ে বুদ্ধিহীন ভাবা হতো ।  বুদ্ধিহীন হলেও সে শক্তির মাত্রা বোঝে ।  তাই গরুর চেয়ে সিংহের উপর ভরসা বেশী তার ।  গাধা ভাবলো শেয়ালের এই নিদারুণ অত্যাচারের কথা সিংহের কাছে বলে আসি ।  সিংহ এসে তিন হুংকার দিলে শিয়ালের দল পালাবার রাস্তা খুঁজে পাবে না ।  একদিন সে চুপিচুপি চলে গেল সিংহকে ডেকে আনতে । 
দূর থেকে গাধাকে আসতে দেখে সিংহ বুঝে গেছে সময় এসে গেছে ।  দেরী না করে সিংহ দলবল নিয়ে বেরিয়ে পড়লো বনের কেন্দ্র অভিমূখে ।  বনের কেন্দ্রে হাজির হয়ে সে এসে একটা হুংকার দিতে না দিতেই শেয়ালের দল চুপ ।  তারপর সিংহ ঘোষনা করলো , 
 " ভাইসব ,  আজ এই বন মরুভূমি হয়ে গেছে নানান চক্রান্তে ।  এই মরুভুমিকে আবারো বসবাসের উপযোগী করে তুলতে হবে ।  জাতির ক্রান্তিকালে তাই আমাকে হাল ধরতে হচ্ছে ।  কিন্তু দুঃখের বিষয় এই বনে আর কোন পশু নেই ,  কেবল সিংহ ,  শিয়াল ছাগল আর গাধা ।  সুতরাং জাতির বিবেকের কাছে প্রশ্ন রাখি  - কে হবে নতুন রাজা ?   
শিয়াল ?  না !  শিয়ালের বুদ্ধি আছে ঈমান নাই ।  
ছাগল ?  না !  ছাগলের দাড়ি আছে সাহস নাই ।  
গাধা ?  না !  গাধার মাথা আছে মগজ নাই ।  
সুতরাং আমি -  পশুজাতির এই নগণ্য কাণ্ডারী বাধ্য হয়ে আজ থেকে বনের সকল দায়িত্ব নিজের হেফাজতে নিলাম ।  বনের সকল পশু দীর্ঘজীবি হোক ।  " 
শিয়ালের দল তখন হুক্কাহুয়া করে সমস্ত বন বাদাড় কাঁপিয়ে জিন্দাবাদ দিল সিংহের নামে । 






মিথ্যে চিলের পিছে ছুটেই হয়রান ? 



জুমার খোতবায় ইমাম সাহেবকে বলতে শুনলাম ,   " যারা নবীকে অপমান করে ব্লগ লিখেছে তাদের কঠিন গুনাহ হবে ।  যারা এসব পড়বে তারা গুনাহগার হবে ,  যারা প্রচার করবে তারাও গুনাহগার হবে ।  যারা ইতিমধ্যে পড়েছেন তারা তওবা করুন ,  যারা পড়েননি ,  তারা ভুলেও পড়বেন না "  ।  (  বাস্তবতা হলো যে নাস্তিক ব্লগ হয়তো ১০০ জনও পড়েনি আগে ,  জামাত শিবির আমারদেশ ইনকিলাবের সৌজন্যে সেই ব্লগ পড়া হয়ে গেল কয়েক লক্ষ মানুষের ।  এতগুলো মুসলমানের গুনাহের দায়িত্ব কি নেবে জামাত শিবির বা মাহমুদুর  ?  )  
আমি উৎসুক হয়ে তাকিয়ে ছিলাম এরপর কি ঘোষণা আসে ।  নামাজের শেষে জিহাদের ডাক দেয় কিনা আবার ।  কিন্তু না  ।  মামলা ওখানেই খতম ।  এই ইমাম কোন জিহাদের ডাক দেননি ।  এরকম বক্তব্য ছিল অধিকাংশ মসজিদের ।  আমার আশেপাশে এক ডজন মসজিদ থেকে কোন মিছিল তাণ্ডব হয়নি ।  তাণ্ডব শুরু হয়েছে কেবল বিশেষ রাজনৈতিক এজেণ্ডাপ্রাপ্ত মসজিদগুলো থেকেই ।  যেখানে মফস্বলের খারেজী মাদ্রাসাগুলো থেকে লোক জড়ো করা হয়েছিল সহিংসতার উদ্দেশ্যেই ।  
জামাত - শিবির নানান ইসলামী দলের নামে লিফলেট ছাপিয়ে বাড়িতে বাড়িতে প্রচার করেছে রাজীবের কথিত সেই ব্লগের লেখাগুলো ।  এবং বলা হয়েছে নবীর নামে এসব কটুক্তি এসেছে শাহবাগ গণজাগরণ মঞ্চ থেকে ।  এমন প্রচার করেছে যেন শাহবাগ গণজাগরণ ইসলামের বিরুদ্ধে একটা মঞ্চ ।  ওটা জ্বালিয়ে দিলে দেশে ইসলাম রক্ষা পাবে ।  শাহবাগ আন্দোলনকে এই মিথ্যাচারের মাধ্যমে ইসলামের বিরুদ্ধবাদী প্ল্যাটফর্ম হিসেবে প্রচার করেছে আমারদেশ ইনকিলাব নয়াদিগন্ত ইত্যাদি পত্রিকার সহায়তায় ।  শাহবাগ আন্দোলনের বিরুদ্ধে জিহাদ করার জন্য প্রত্যেক মুসলমানকে আহবান করা হয়েছে ।  
জামাতের এই আহবানে শিক্ষিত সাধারণ মুসলমান সাড়া দেয়নি সঙ্গত কারণেই ।  কারণ জামাতের এই মিথ্যাচার বোঝার মতো ক্ষমতা তাদের আছে ।  কিন্তু এই আহবানে সাড়া দিয়েছে অর্ধশিক্ষিত খ্যাপাটে মোল্লারা যারা জামাতের পুতুল হিসেবে ব্যবহৃত হয়েছে ।  জামাতের জঘন্য মিথ্যাচারে অন্ধ বিশ্বাসেই ঝাঁপিয়ে পড়ে সারা দেশব্যাপী তাণ্ডব চালিয়েছে ।  অতীতেও এরা ইসলাম গেল রব তুলে তাণ্ডব চালিয়েছে বিভিন্ন ইস্যুতে ।  
সারাদেশ জানে শাহবাগ আন্দোলন একাত্তরের চিহ্নিত ধর্ষক ,  খুনী রাজাকার আলবদরের বিরুদ্ধে ।  শাহবাগ মঞ্চ থেকে কখনো ইসলাম বিরোধী বক্তব্য আসেনি ।  যদি কেউ প্রমাণ করতে পারে ,  একটিবারও ওই মঞ্চ থেকে ইসলাম বিরোধী কিংবা নবী বিরোধী কোন বক্তব্য এসেছে ,  তবে আমিও হুজুরদের মিছিলে যোগ দেবো ।  আছেন কোন হুজুর চিলের পেছনে ছোটার আগে নিজের কানটা পরখ করার ? 






লাইনে থাকুন ,  লাইনে রাখুন



রাজীবকে আমি চিনতাম না ,  তার লেখার সাথেও আমার পরিচয় ছিল না ।  যতদূর জানি রাজীব এমন কোন সুপরিচিত জনপ্রিয় ব্লগারও ছিল না জীবদ্দশায় ।  কিন্তু রাজীবের মৃত্যুর পর তাকে নিয়ে তোলপাড় শুরু হয় ।  কারণ রাজীব শাহবাগ আন্দোলনের একজন কর্মী এবং শাহবাগ আন্দোলনের প্রথম বলি ।  আমরা জানি না তাকে টার্গেট করার উদ্দেশ্য কি ।  রাজীবের চেয়ে বহুগুন বেশী জনপ্রিয় ব্লগার ছিল টার্গেট করার মতো ।  তাদের কাউকে না করে রাজীবকে টার্গেট করে প্রায় ঘোষণা দিয়ে হত্যা করা হয়েছে ।  সোনার বাংলা ব্লগের সেই পোষ্টটা রাজীবের আগাম মৃত্যু সংবাদই ছিল ।  এর কারণ কি ? 
রাজীবের প্রতি রাগ অনুরাগ কিছুই নাই আমার ।  রাজীবের মৃত্যুতে আমি আর দশজনের মতোই স্তম্ভিত ।  তারপরপরই ভাবতে বসলাম রাজীবের হত্যাকাণ্ড কে ঘটাতে পারে ?  আমরা কেউই শার্লক হোমস নই ,  তবু ফেসবুকের কল্যানে নানান তথ্য আসতে থাকে বিভিন্ন সুত্র থেকে ।  গত দুদিন ফেসবুকের পাতা ভর্তি ছিল রাজীব সংক্রান্ত লেখায় ।  রাজীবের থাবা বাবা নিকের টুইটার পেজ ,  ফেসবুক পেজ ,  সেই ফেসবুক পেজে নুরানীচাপা নামে একটা  ওয়ার্ডপ্রেস ব্লগ ইত্যাদি ।  অবাক হলাম যে রাজীবের টুইটার আর ফেসবুক পেজটা বানানো হয়েছে ১৬ তারিখে ।  রাজীব মারা যাবার পরদিন ।  নুরানী চাপা ব্লগটাও দেখা যাচ্ছে মডিফাই করা হয়েছে ১৬ তারিখে ।  অর্থাৎ সবকিছুই রাজীব মারা যাবার পর । 
আবার রাজীব মারা যাবার প্রায় সাথে সাথে ইউকেবিডিনিউজ ( ukbdnews . com )  নামক একটা অনলাইন পত্রিকায় রাজীবের নাস্তিকতার খবর প্রচারিত হলো ।  আরো ১৭ ব্লগারকে টার্গেট করে হিট লিষ্ট প্রচার হলো ।  সংবাদটা পড়তে গিয়ে চমকে উঠে খেয়াল করলাম  ১৫ তারিখ রাত পৌনে দশটায় কিভাবে রাজীব সম্পর্কে এত খবর জেনে গেল ওরা ?  ওখানেই প্রথম দেখলাম রাজীব কিরকম নাস্তিক ছিল ,  কিভাবে ইসলাম বিরোধী লেখা লিখতো ,  তার কিছু নমুনাও দিয়ে দেয়া হলো ।   রাজীব মারা যায় নটার দিকে ।  রাজীবের মৃত্যুসংবাদ শাহবাগে আসে রাত প্রায় এগারোটায় ।  অথচ ইউকেবিডিনিউজ রাজীবের মৃত্যুসংবাদ পেয়ে যায় শাহবাগেরও অনেক আগে ।  অনুমান করি রাজীবের মৃত্যুর আগে থেকেই জানতো তারা এই সংবাদ ।  ফলে সাথে সাথে তাদের প্রপাগাণ্ডা মেশিন চালু হয়ে যায় ,  যেটা প্রচারে তারা তৈরী হয়েই ছিল ।  পাক ডিফেন্স ফোরামেও দেখা গেল ওইদিনেই ।  এত দ্রুততার সাথে এই তথ্যগুলো কিভাবে ওখানে পৌঁছালো ?  কারা এটাকে তৈরী করে রেখেছিল ?  কেন রেখেছিল ?  ইনকিলাব ,  আমারদেশ ,  নয়াদিগন্ত সহ জামাতী প্রপাগাণ্ডা মেশিন রাজীবের হত্যাকাণ্ডকে হালাল করার জন্য এসব তৈরী করে রেখেছিল ?  রাজীবকে হত্যা করে শাহবাগ আন্দোলনের কর্মীদের গায়ে নাস্তিকতার কাদা লাগিয়ে পাবলিকের মধ্যে বিভ্রান্তি আর বিভক্তি সৃষ্টি করা ? 
শাহবাগ আন্দোলন শুরুর দিকে ফেব্রুয়ারীর ৮ তারিখে নীচের লেখাটি ফেসবুকে কোথাও কোথাও চোখে পড়েছিল ।  গুজব ভেবে পাত্তা দেয়া হয়নি তখনঃ
গোপন সূত্রে প্রাপ্ত খবরে জানা গেছে শিবির এর কর্মীরা অনলাইন এ বিভিন্ন ফেক আইডির আড়ালে থেকে আন্দোলনকারি সেজে আমাদের প্রিয় নবী মহানবি  ( সাঃ )  ও ইসলাম নিয়ে বিভিন্ন কটুক্তি করার সিদ্ধান্ত নিয়েছে ,  যাতে করে শাহবাগ এর আন্দোলন এর বিপক্ষে তারা মানুষকে আনতে পারে  ,  কাজেই এখন বিভিন্ন পেজে যদি দেখেন কিছু কিছু লোক ইসলাম কে গালি দিয়ে দিয়ে সাহবাগ এর আন্দোলন এর পক্ষে কথা বলে ভনিতা দেখাচ্ছে বুঝবেন ওই ব্যাটা একটা শিবির  ,  শাহবাগ এর আন্দোলন কে নাস্তিকদের সমাবেশ হিসেবে কালিমা দেবার জন্যই এই স্ট্রাটেজি শিবির গ্রহন করেছে । 

রাজীব হত্যার পর আমরা তার সত্যতা দেখতে পাচ্ছি । 
এবার আসুন টাইমলাইনগুলোতে চোখ বুলাই আবারঃ
ফেসবুকের কোথাও কোথাও শিবিরের পরিকল্পনা ফাঁস .  .  .  .  .  .  .  .  .  . ৮ ফেব্রুয়ারী । 
রাজীবকে নিয়ে সোনার বাংলার পোষ্ট  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . ১১ ফেব্রুয়ারী
রাজীব হত্যা করা হলো .  .  .  .  .  .  .  .  .  .  .  .  ।  ।  ।  ।  ।  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  ১৫ ফেব্রুয়ারী  ( আনুমানিক রাত নটায় ) 
রাজীবকে নিয়ে ইউকেবিডিনিউজের নাস্তিকতা প্রচার  .  .  .  .  .  .  .  .  .  .  . ১৫ ফেব্রুয়ারী  ( পৌনে দশটায় ) 
রাজীবের হত্যার খবর পাক ডিফেন্স ফোরামে প্রকাশ  .  .  .  .  .  .  .  .  . ১৫ ফেব্রুয়ারী
রাজীবকে নিয়ে জামাতী মিডিয়ায় নাস্তিকতা প্রচার .  .  .  .  .  .  .  .  .  .  .  .  .  ১৬ ,  ১৭ ,  ১৮ ফেব্রুয়ারী ( এবং চলমান ) 
সুতরাং বিশ্বাস করার যথেষ্ট কারণ আছে যে রাজীবের হত্যাকাণ্ডের সাথে এই টাইম লাইনের একটা যোগসুত্র আছে । 
রাজীবের হত্যাকারীকে ধরার দায়িত্ব সরকারের ।  সরকার কিভাবে কি করবে সেটা তারাই জানে ।  কিন্তু আমাদের মাথাব্যথা শাহবাগ আন্দোলনের ভবিষ্যত ।  এই দায়িত্বটা সরকার পালন করবে না ,  এটা করতে হবে আপনাকে ,  আমাকে ,  আম জনতাকে ,  আম ব্লগারদেরকে ।  কাজটা কঠিন কিছু নয় ।  রাজীবের নামে চলমান এই গুজবকে প্রতিহত করতে হবে ।  এই গুজবকে প্রতিষ্ঠিত হতে দেয়া যাবে না ।  এমন কিছু যেন প্রতিষ্ঠিত হয়ে না যায় যেটা আন্দোলনকে লাইনচ্যুত করবে ।  এমন কিছু যেন না ছড়ায় যেটা শাহবাগ আন্দোলনের প্রতি মানুষের বিশ্বাসকে আহত করে । 
যেহেতু থাবা বাবার নামে তৈরী করা ভুয়া ফেসবুক টুইটার ব্লগগুলো তার মৃত্যুর পর তৈরী করা হয়েছে ,  তাই এটা অত্যন্ত পরিষ্কার যে ওই ভুয়া আইডিগুলো তৈরী হয়েছে রাজীব হত্যার পর শাহবাগ আন্দোলনের নামে দুর্গন্ধ ছড়াতে ।  এই দুর্গন্ধ যেন ছাগুর খোয়াড় ছেড়ে বেশীদূর যেতে না পারে সেটা নিশ্চিত করা প্রত্যেক সচেতন মানুষের দায়িত্ব । 
অতএব ,  লাইনে থাকুন ,  লাইনে রাখুন । 






শাহবাগ থেকে চট্টগ্রামঃ স্বাধীনতা বিরোধী অপশক্তির বিরূদ্ধে গণজাগরণ ২০১৩



দৃশ্যপট আছদগঞ্জ চট্টগ্রামঃ ৯ ফেব্রুয়ারী ২০১৩
কানে মোবাইল গুঁজে চোখ সজাগ রেখে এদিক ওদিক তাকাচ্ছে এক দাড়িয়াল ।  এখনো কেউ আসেনি ।  আগে এসে বোকামী করলো কিনা আক্ষেপ করছে ।  আজকে আন্দরকিল্লার দিকে যাবার সাহস হচ্ছে না ।  পিঠের চামড়া রাখবে না মিছিল দেখলে ।  তাই জেলখানার পাশের রাস্তাটাকে নিরাপদ ভেবে বেছে নেয়া ।  ঐ তো আসছে দুজন ।  খানিক পার পাশের গলি থেকে আর পাঁচজন ।  মোটামুটি বিশ পঁচিশজন হবার পর শ্লোগান শুরু  - নারায়ে তকবীর ।  কিন্তু গলায় আজকে জোর নেই ।  গতরাতে প্রেসক্লাবের জাগরণ মঞ্চ থেকে দেয়া ঘোষণাটা ঘুরপাক খাচ্ছে মাথায় ।  মিনিট দশেক শ্লোগান দিয়ে লালদীঘির কাছে এসে ডানে বামে তাকিয়ে মিছিলের হঠাৎ সমাপ্তি ঘোষণা করলো নেতা ।  তিন মিনিটের মধ্যে দলটা রাস্তা থেকে নাই হয়ে গেল । 
দৃশ্যপট এনায়েতবাজার ,  চট্টগ্রামঃ ১০ ফেব্রুয়ারী ২০১৩
হঠাৎ করে শূন্য থেকে পনের বিশজন জামাতি ঝটিকা বেগে রাস্তার পাশে এক জায়গায় জড়ো হলো ।  একটা ব্যানার ধরে দাঁড়িয়ে ছবি তুললো ।  একজন পাঁচ সাত মিনিটের বক্তৃতা দিল ।  তারপর পড়িমরি করে ব্যানার গুটিয়ে আবারো হাওয়ায় মিলিয়ে গেল । 
দৃশ্যপট পান্থপথ ,  ঢাকাঃ ১২ ফেব্রুয়ারী ২০১৩
কারওয়ান বাজারের দিকে হঠাৎ করে ঝটিকা মিছিল শিবিরের ।  মুহুর্তের মধ্যে বোমা ককটেল গুলি গাড়ি ভাংচুর শুরু ।  রাস্তায় আতংক ছোটাছুটি ।  কিছুক্ষণের মধ্যে পুলিশের পাল্টা আক্রমণ শুরু হলে সব কটা লেজ গুটিয়ে পালিয়ে গেল ,  কিছু লাঠি ফেলে মিলিয়ে গেল জনতার মাঝে ।  পেট্রোবাংলা ভবনের উল্টোদিকের গলিতে ঢুকে পাবলিক হয়ে গেল কয়েকজন ।  পুলিশ খুঁজতে এসে মুশকিলে পড়লো ,  এত পাবলিকের মধ্যে কোনটা শিবির ,  কোনটা মানুষ ।  তখন পাশের বুড়ো লোকটা পুলিশকে উদ্ধার করলো ধাঁধা থেকে ।  বললো ,  ওই তো তিনটা শিবির ।  তিনটাকেই আটক করা হল । 
এই দৃশ্যগুলো কয়েকদিন আগেও এমন ছিল না ।  মাত্র আট নয়দিন আগেও আমরা দেখেছি জামাত - শিবিরের একচ্ছত্র তাণ্ডব ।  আগুন জ্বালিয়ে মানুষ পুড়িয়ে পুলিশ পিটিয়ে কিভাবে নারকীয় পরিবেশ তৈরী করেছিল দেশব্যাপী ।  ঠেকাবার কেউ যেন ছিল না ।  মানুষ ঘৃনা আর আতংকের যোগফলে সিদ্ধান্তহীনতায় ভুগছিল ।  শিবির ভেবেছিল তাদের প্রতিরোধ করার জন্য কেউ মাঠে নামবে না ।  
কিন্তু গত কয়েক বছর ধরে ব্লগাররা যুদ্ধাপরাধের বিচার ,  জামাত শিবিরের অপরাজনীতি এসব নিয়ে কীবোর্ডে ঝড় তুলেছিল ইন্টারনেটে ।  গুলি বোমা বন্দুকের বিপক্ষে কলম কীবোর্ড কি করতে পারে ?  কিভাবে বদলে গেল এই চিত্র ? 

স্বাধীনতা শক্তির বিরুদ্ধে ব্লগ ফেসবুকে কলম / কিবোর্ড নিঃসৃত শব্দগুলো ছড়িয়েছে মানুষ থেকে মানুষে ।  মানুষ তা হৃদয়ে ধারণ করেছে ,  বুকের ভেতর প্রতিবাদের বারুদ হয়ে জমেছে দিনের পর দিন ।  কাদের মোল্লার রায়টা সেই বারুদে একটা স্ফুলিঙ্গের ভুমিকা পালন করেছে মাত্র ।  শুধু একজন কাদের মোল্লার ফাঁসির দাবিতে এতগুলো মানুষ জমায়েত হয়নি ।  এই গণজাগরণ সবগুলো স্বাধীনতাবিরোধী শক্তির বিরুদ্ধে ।  এই জাগরণ দেশব্যাপী জামাত শিবিরের সশস্ত্র তাণ্ডব আর অপ - রাজনীতির বিরুদ্ধে ।  জ্বালাও পোড়াও করে সৃষ্ট আতংকের বিরুদ্ধে ।  জামাতের প্রতি সাধারণ মানুষের স্বাভাবিক দুটো অনুভুতি ঘৃণা আর আতংক ।  শাহবাগ জাগরণে মানুষের মন থেকে আতংক দূর হয়ে কেবল ঘৃণাটা রয়ে গেছে । 

এটা অন্যরকম একটা সময় ।  আমাদের দৈনিক রুটিন বদলে গেছে ।  প্রতিদিন কাজ সেরে সন্ধ্যায় জড়ো হই চট্টগ্রামের শাহবাগ প্রেসক্লাব চত্বরে ।  চেরাগী পাহাড় থেকে শুরু করে আধা কিলোমিটার ব্যাপী একটা রাস্তা প্রতিদিন বিকেলে জনসমুদ্রে পরিণত হয় ।  সব বয়সী মানুষ  - তরুণ যুবক শিশু কিশোর বৃদ্ধ সবাই যোগ দিচ্ছে প্রতিদিন ।  ভিড় যেন প্রতিদিন বাড়ছে নতুন করে ।  ওই এলাকাটা চট্টগ্রামের সাংস্কৃতিক কেন্দ্র হলেও একটা আশংকা ছিল জামাত শিবিরের নিকটবর্তী আস্তানাগুলো নিয়ে ।  একদিকে চট্টগ্রাম কলেজ অন্যদিকে আন্দরকিল্লা ।  এই দুই জায়গা জামাত শিবিরের অন্যতম ঘাটি ।  কিন্তু দেশপ্রেমের চেতনা সকল ভয় ভীতির উর্ধে ।  হাজার হাজার মানুষ সব আশংকা হুমকি উপেক্ষা করে জড়ো হয় প্রেসক্লাব চত্বরে ।  মোমবাতি জ্বালিয়ে বসে পড়ছে রাস্তায় ।  শ্লোগানে শ্লোগানে মাতিয়ে রাখছে মাঝরাত পর্যন্ত ।  

এই জাগরণ থেকে তিনটি ব্যক্তিগত পর্যবেক্ষণঃ
১ .  এই জাগরণ আমাদের মনে করিয়ে দিয়েছে বাংলাদেশের সবচেয়ে গুরুত্বপূর্ণ ঐক্যমন্ত্র হলো মুক্তিযুদ্ধ ।  তাই রাজাকার আর একাত্তরের চেতনাহীন অবশ কিছু লোক ছাড়া সমগ্র দেশ শাহবাগের সাথে একাত্মতা প্রকাশ করেছে । 
২ .  শুধু কলম / কীবোর্ড চেপে কোনদিন মানুষকে জাগানো যায় না বলে যারা হতাশ ছিলেন তারা এখন বুঝতে পারছেন দায়িত্বশীল কলম /  কীবোর্ড টিপেও দেশের মানুষের চেতনাকে জাগ্রত করা যায় ।  
৩ ।  কলম / কীবোর্ড টেপা তরুণেরাও দেশের প্রয়োজনে রাস্তায় নেমে আসতে পারে । 
শাহবাগ জাগরণ বাংলাদেশে দীর্ঘকাল একটা বিস্ময় হয়ে থাকবে ।  আমাদের প্রজন্ম এরকম আরেকটি গনজাগরণের স্বাক্ষী হবে কিনা সন্দেহ ।  আমাদের অনেক হারানো আত্মবিশ্বাস ফিরিয়ে দিয়েছে শাহবাগ জাগরণ ।  ব্লগ ফেসবুকে মেতে থাকা স্বাধীনতার চেতনায় উজ্জ্বল তরুণেরা বাংলাদেশের গর্ব ।  বাংলাদেশের জন্য তারা বুক পেতে দিতে প্রস্তুত । 
পাদটীকাঃ এই আন্দোলন এখনো চলছে ।  জামাত শিবির কদিন ঘাপটি মেরে এখন মাথা বের করে নাশকতা সৃষ্টির চেষ্টা করছে ।  আগামীতে আরো নৃশংসতা দেখার জন্য প্রস্তুত থাকতে হবে বাংলাদেশকে ।  যত চেষ্টাই করুক তাতে জামাতের বিপক্ষে জনমত বাড়তেই থাকবে ।  সাধারণ মানুষের প্রতিপক্ষ হয়ে এমনকি সামরিক বাহিনীও জিততে পারেনি ।  জামাত শিবির তো সেই তুলনায় ছারপোকা মাত্র ।  দেশের একটা অপশক্তি হয়ে থাকাই তাদের ভবিষ্যতের নিয়তি । 






ফেসবুকিং



মধ্য বয়সে এসে এমন একটা ক্যাচালে জড়িয়ে পড়বেন স্বপ্নেও ভাবেননি খবিরউদ্দিন ।  বিশ বছর ধরে সরকারী চাকুরী করে যা কামিয়েছিলেন তা দিয়ে শহরে দুইটা বাড়ি তৈরী করে বউ বাচ্চা নিয়ে সুখেই দিন কাটাচ্ছিলেন ।  আরো দশ বছর এই চাকরীতে আরাম করে কাটানো যাবে । 
কিন্তু একদিন খবির উদ্দিনের টেবিলে একটা কম্পিউটার বসানো হলো ইন্টারনেট সহকারে ।  তিনি জীবনে কোনদিন কম্পিউটার ধরেননি ,  ভাবতেন এটা কেবল অপারেটরের কাজ ।  বুড়ো বয়সে কম্পিউটার নিয়ে কাজ কি ?  তিনি না জানেন টাইপ ,  না চেনেন প্রোগ্রাম ।  কিন্তু সরকারের হুকুম ।  দেশটা ডিজিটাল হচ্ছে ,  টেবিলে টেবিলে কম্পিউটার এখন ।  খবিরউদ্দিনের টেবিল কেমনে খালি থাকে ?  মুশকিলে পড়ে গেলেন খবিরউদ্দিন ।  কম্পিউটার বসলো ।  তবে কম্পিউটার বসানোর পর থেকে ওটা বসেই থাকতো ।  ওটায় কোন কাজই নাই তাঁর ।  কালো বোরকা পরে টেবিলের উপর জড়োসড়ো । 
একদিন বড় সাহেব অফিসে উঁকি দিতে আসলেন ।  সবাই তটস্থ ,  যার যার টেবিলের কাজ গুছিয়ে নিচ্ছে দ্রুত ।  খবিরুদ্দিনের তেমন কাজ থাকে না ,  বসে বসে পত্রিকা পড়েন সারাদিন ।  পত্রিকা পড়ে খবরাখবর সংগ্রহ করে সময় সময় বড় সাহেবের কাছেও গালগল্প করেন ।  বড় সাহেবের পত্রিকা পড়ার সময় নাই ।  মন্ত্রী সচিবের গুঁতো সামলাতে হিমশিম ।  বলা চলে বড় সাহেবের জন্য খবিরউদ্দিনই দেশের সবগুলো হট নিউজের সুত্র ।  তাই বড় সাহেবকে আসতে দেখে পত্রিকার গভীরে ডুবে যায় আরো ।  বড় সাহেব সমস্ত অফিসে চক্কর দিয়ে তার টেবিলের সামনে এসে দাঁড়ায় - 
 - খবিরউদ্দিন সাহেব
 - জী স্যার ! 
 - কি করেন ? 
 - স্যার ,  মিচ্যুয়াল ফাণ্ডের ইন্টারেস্ট রেটে বড় একটা ছাড় দিয়েছে ,  এইমাত্র পড়লাম
 - কোথায় পড়লেন ? 
 - এই তো স্যার ,  এই পত্রিকায়
 - আপনার কম্পিউটার কি নষ্ট ? 
 - না স্যার ,  একদম নতুন এখনো ,  আমি তো ব্যবহার করি না তেমন
 - ব্যবহার করেন না কেন ?  টেবিলে কম্পিউটার দেয়া হয়েছে কি জন্য ? 
 - স্যার .  .  .  .  . মানে .  .  ওখানে তো আমার কাজ নেই .  .  . তাই
 - পত্রিকা পড়াও তো আপনার একটা কাজ
 - জী স্যার
 - পত্রিকা কম্পিউটারে পড়েন না কেন ? 
 - কম্পিউটারে স্যার ,  কি করে পত্রিকা পড়ে আমি ঠিক জানি না
 - জানার চেষ্টা করলেই জানবেন
 - আচ্ছা স্যার
 - কাল থেকে অফিসে পত্রিকা নেয়া বন্ধ ।  কম্পিউটারে বিনামূল্যে পত্রিকা পড়া যায় । 
 - জী স্যার
বিপদে পড়ে গেলেন খবিরউদ্দিন ।  কম্পিউটারে পত্রিকা পড়া শিখতে তো তার বছরখানেক লেগে যাবে ।  এত জটিল সব বোতাম ,  সারা জীবনেও মনে হয় এতসব মুখস্থ হবে না ।  তিনি তাঁর জুনিয়র সহকারীকে ডেকে কম্পিউটারে পত্রিকা খোলার ব্যবস্থা করতে বললেন ।  সহকারী এসবে চটপটে ।  সে দুমিনিটে হাজির করে দিল পত্রিকাটা ।  আশ্চর্যের আশ্চর্য খবির উদ্দিন ।  এত কামেল জিনিস তার টেবিলে আছে অথচ তিনি ব্যবহারই করেননি এতদিন !  সেদিন থেকে খবির উদ্দিন উঠে পড়ে লাগলেন কম্পিউটার নিয়ে ।  কয়েক মাস পরে তো রীতিমত সিদ্ধহস্ত হয়ে গেলেন কম্পিউটারে ইন্টারনেট খোলাখুলিতে ।  পত্রিকার পাশাপাশি তিনি অন্যন্য সাইটগুলো ভিজিট করেন ,  এমনকি ইউটিউব আর ফেসবুকের মতো জিনিসও খবিরউদ্দিনের আয়ত্বে চলে আসে । 
মেয়েটার সাথে ফেসবুকেই পরিচয় ।  বয়সের পার্থক্য সত্ত্বেও মেয়েটার সাথে ঘনিষ্টতায় জড়িয়ে যান ।  সুখ দুঃখের যাবতীয় আলাপ করেন ।  একদিন দেখা গেল খবিরউদ্দিন তার জীবনের গোপনতম কথাটিও মেয়েটাকে বলতে শুরু করেছেন ।  যা কোনদিন তার বউয়ের কাছেও ফাঁস করেনি ।  অবশ্য পুরাতন প্রেমের কাহিনী বউয়ের কাছে শেয়ার করার মতো সাহস সব পুরুষের থাকে না ।  কিন্তু মেয়েটা কেন যেন তাঁর গোপন জগতের অধিকারী হয়ে গেল ।  মেয়েটারও কাহিনী আছে ।  সেও অবলীলায় তার কাহিনী খবিরউদ্দিনের কাছে বলতে থাকে ।  দুজনের গোপন কথা শেয়ার করতে গিয়ে খবিরউদ্দিনের মনে হঠাৎ করে রোমাঞ্চ খেলে যায় ।  তিনি মনে মনে ভাবতে থাকেন মেয়েটা তার সাথে পরকীয়া করছে ।  পরকীয়া মানে নিষিদ্ধ ক্রিয়া ।  যে কোন নিষিদ্ধ জিনিসের প্রতি মানুষের দুর্বার আগ্রহ ।  খবিরউদ্দিনেরও তাই হলো ।  তিনি পত্রিকা পড়া ভুলে এখন ফেসবুকে পড়ে থাকেন ।  সারাদিন চ্যাট করেন ।  মেয়েটাও প্রতিদিন তাঁর জন্য বসে থাকে ।  এতকিছু হলেও মেয়েটার ছবি দেখেননি কখনো ।  ছবি দেখার কথা মাথায় আসেনি তার ।  তার ছবিও মেয়েটা কোনদিন দেখতে চায়নি ।  এরকম অসম বয়সে ছবি দেখাদেখি ব্যাপারটা কেমন যেন ।  তবু একদিন মেয়েটাকে দেখতে ইচ্ছে হলো ।  ছবি পাঠালো মেয়ে ।  অপূর্ব মেঘলা চুলের একটা মেয়ে ।  দেখেই বুকের ভেতর রিনিঝিনি বৃষ্টি শুরু হলো ।  নস্টালজিক হতে হতে অনেক পেছনে চলে গেলেন খবিরউদ্দিন ।  আরো বছর বিশেক আগে .  .  .  .  .  .  .  .  ।  দীর্ঘশ্বাস বেরিয়ে এল তাঁর বুক চিরে । 
প্রতিদিন কাজের চেয়ে মেয়েটার সাথে গোপন আড্ডায় বেশী সময় ব্যয় হতে থাকে খবির উদ্দিনের ।  মনে মনে অপরাধবোধ কাজ করে ।  এমন একটা মেয়েকে নিয়ে তিনি কেন এত আবেগ দেখাচ্ছেন ।  মেয়েটাকে প্রতিদিন না দেখলে কেমন যেন লাগে বুকের মধ্যিখানে ।  ছুটির দিনগুলো তাঁর সময় কাটে না ।  বাজারে গেলে ইচ্ছে করে মাছ সবজির থলেটা ছুড়ে ফেলে কাজের ছুতোয় অফিসে ছুটে যান ।  কিন্তু খোলার দিনেই তাঁর কাজ থাকে না ,  ছুটির দিনে কেমনে যায় অফিসে ?  তবু বাজারের থলে নিয়ে ঘুরে ঘুরে মাছ তরকারী কেনার সময়ও মন পড়ে থাকে মেয়েটার কাছে ।  বুড়ো বয়সের প্রেম বড় জ্বালা দেখি ।  তাঁর আবারো তরুণ হয়ে উঠতে ইচ্ছে করে । 
একদিন ফোন নাম্বার বিনিময় হয় ।  ফোনের কন্ঠ শুনে খবিরউদ্দিনের বুকের জ্বালা ক্রমশঃ উর্ধমূখী হতে থাকে ।  এবার শায়লাকে মুখোমুখি দেখার তৃষ্ণা জাগে তার ।  হ্যাঁ মেয়েটার নাম শায়লা শারমিন ।  সে আদর করে শাশা ডাকেন আজকাল ।  খবিরউদ্দিন অনেক জোরাজুরি করেন দেখা হবার জন্য কিন্তু শাশা বলে সেটা ঠিক হবে না ।  ওরা একই শহরে বাস করে ,  অথচ কেউ কাউকে দেখবে না ,  এটা মানতে পারেন না খবিরউদ্দিন ।  কিন্তু জোর করার সাহসও পান না ।  যদি শায়লা ভুল বোঝে ? 
বড় সাহেবের সাথে বড়লোকী এক দাওয়াতে যেতে হলো বিষুদবার সন্ধ্যায় ।  অথচ প্ল্যান ছিল বড় সাহেব চলে গেলে অফিসে বসে শায়লার সাথে কিছুক্ষণ ফোনপ্রেম করবে ।  কিন্তু নাছোড় লোকটা তাকে নিয়েই পার্টিতে গেল ।  পার্টিটা বিশাল একটা জায়গা জুড়ে ।  মেরিনার্স ক্লাবের লনটা যেন একটা সবুজ পার্ক ।  সেখানে নানান গাছের ঝোপঝাড়ের পাশে টেবিল সাজানো ।  বাগানজুড়ে আলোক সজ্জা ।  বড় সাহেব পার্টিতে ঢুকে জুটে গেল বড় সাহেবদের সাথে ।  খবিরউদ্দিন  একটা মাঝারি এক্সিকিউটিভ ধরনের লোকের টেবিলে বসলেন ।  বিশাল গোলাকার টেবিল ।  এক টেবিলে বারো জনের বসার ব্যবস্থা ।  সেখানে আরো কয়েকজন বসে গল্প করছে ।  খাবার দিতে দেরী আছে কিন্তু সবাই আগেভাগে টেবিলগুলো দখল করে বসে গেছে ।  খবিরের খুব বোরিং লাগছে ,  এখানে তার পরিচিত কেউ নেই ।  হঠাৎ ইচ্ছে হলো শায়লার সাথে কথা বলতে ।  ফোন করলো শায়লার মোবাইলে । 
মিউজিক বাজছে মৃদুলয়ে ।  অচেনা পশ্চিমা কোন সঙ্গীত ।  এসব ভালো বোঝেন না খবিরউদ্দিন ।  মিউজিকের পাশাপাশি মোবাইল টোনও যুক্ত হয়েছে ।  এদিক সেদিন বেজে উঠছে টুংটাং মোবাইল রিংটোন ।  কোনটা মোবাইল কোনটা মিউজিক আলাদা করা যাচ্ছে না সবসময় ।  এই টেবিলেও বাজছে কোন একজনের মোবাইল ।  খারাপ লাগছে না শুনতে ।  কি ব্যাপার ফোন ধরছে না কেন শায়লা ।  অনেকক্ষণ পর ধরলো । 
প্রায় ফিসফিস করে খবির বললো -  হ্যালো ! 
ওপাশ থেকেও ফিসফিস শব্দ এলো - হ্যালো ! 
খবির ফিসফিস করে বললো -  আই মিস ইউ শাশা ! 
ওপাশ থেকে বললো - আমি একটা পার্টিতে এসেছি ,  পরে কথা বলি ? 
এপাশ থেকে খবির বললো -  আমিও একটা পার্টিতে
ওপাশ থেকে বললো -  তাহলে তুমিও পার্টি শেষ করো ,  তারপর কথা বলবো
এপাশ থেকে খবির বললো - পার্টিতে আমার কাজ নেই ,  তাই তোমার সাথে কথা বলি
ওপাশ থেকে বললো - কাজ আমারো নেই ,  কিন্তু এরকম ফিসফিস করে কথা বলতে পারবো না ।  বিশ্রী লাগে ।  আমার টেবিলের উল্টোদিকে এক হাঁদারাম মোবাইল নিয়ে প্রায় টেবিলের নীচে ঢুকে যাচ্ছে । 
খবিরউদ্দিন খেয়াল করলেন ফিসফাস করতে করতে মাথাটা তিনি একটু বেশীই নীচে করে ফেলেছিলেন ।  কিন্তু শায়লার সামনের লোকটাও একই ভঙ্গি করলো ?  ব্যাপার কি ?  হঠাৎ চোখে পড়লো খবিরউদ্দিনের সোজা টেবিলের উল্টোদিকে বসা মোবাইল কানে মাঝবয়েসী মহিলাটাও ফিসফিস করে কথা বলছে ।  চোখ বড় বড় করে মহিলার দিকে তাকালো খবির ।   শায়লা ওপাশ থেকে বললো -  হ্যালো রাখছি ,  বুড়ো হাঁদাটা এখন আমার দিকে ড্যাবড্যাব করে তাকিয়ে আছে ।  খবির দেখলো মহিলা কান থেকে মোবাইলটা নামিয়ে ব্যাগের মধ্যে ঢুকিয়ে রাখলো । 
জমে গেলেন খবির উদ্দিন ।  ফেসবুকের তরুণী শায়লা আর এই মাঝবয়েসী মহিলা একই মানুষ ?  মহিলার দশাসই চেহারার সাথে কন্ঠের কোন মিল নেই ।  খবিরউদ্দিন ঢোক গিলতে লাগলেন এবং ধরা পড়ার আগেই টেবিলটা ছেড়ে পালাবার পথ খুঁজতে থাকলেন ।  বড় সাহেবের গাছে গিয়ে অসুস্থতার অজুহাত দেখিয়ে পার্টি থেকে কেটে পড়লেন । 
পরদিন থেকে খবিরউদ্দিনকে ফেসবুকে দেখা গেল না আর ।  সবকিছুর জন্য সরকারের ডিজিটাল প্ল্যানটাকে শাপশাপান্ত করে দায়ী করলেন খবিরউদ্দিন ।  বড় সাহেবকে বললেন কম্পিউটারে পত্রিকা পড়ে পড়ে তার চোখের বারোটা বেজে যাচ্ছে ।  বড় সাহেব ব্যাপারটা আমলে নিলেন ।  অতএব কম্পিউটারটা আবারো বোরকার আড়ালে চলে গেল ।  খবিরউদ্দিন চলে গেলেন কাগুজে পত্রিকার আড়ালে । 






সোনার পাথর বাটি



১৯৭৫
 - মারি আইসসোছ না ?  মারি ন আইউছ ?  মাইর হাইয়েরে মাইয়া ফোয়ার ডইল্লা ইক্কাই ইক্কাই হাঁদদদে না ব্যাডা ?  যা দুরো ইঁউত্তুন ।  মাইর হাইয়েরে আঁর হাঁছে নোয়াবি ।  চো *  * নীর ফোয়ার মাথা ফুডাই আঁর হাছে আবি ।   ( মেরে আসছস ,  মেরে আসিস নাই ?  মাইর খেয়ে মেয়েমানুষের মতো কাদতেছিস ?  যা দুর হ এখান থেকে ।  মাইর খেয়ে আসবি না আমার কাছে ,   .  .  .  .  . তার মাথা ফুডাই তারপর আসবি আমার কাছে ) 
তীব্র ঝাড়িতে ইউনুস মিয়া তার একমাত্র পুত্র পাড়ার হাড় জ্বালানো সাত বছরের ইসহাক মিয়াকে দুর করে দেয় ।  ইউনুস মিয়ার বিচার আচারের কায়দা ছিল এরকম ।  কর্কশ ।  কুৎসিত ।  ছেলেটা বাপের আশকারা পাবার পর কদিন বাদে সত্যি সত্যি ইট মেরে একজনের মাথা ফাটিয়ে ঘরে এল হাসতে হাসতে । 
 - আজিয়া এক চো *  * নীর ফোয়ার মাথা ফুডাই আসসি ।   ( আজকে এক .  .  .  .  .  .  . ছেলের মাথা ফুটিয়ে আসছি ) 
বাপ তাকে গোল্ড মেডেল দেবার মতো আনন্দে দুহাতে কোলে তুলে নেয় । 
 - এই তো বাফর ব্যাডা ।  এন্ডইল্লা গরিলি গম লাগে ।  নইলে তুই বাঁশখাইল্লা ইনুইচ্চার ফোয়া ন ।    ( এই তো বাপের ব্যাটা ,  এরকম করলে ভালো লাগে ,  নইলে তুমি বাশখালীর ইউনুসের ছেলেই নস ) 

১৯৮০
বুমেরাং !  একদিন ইউনুস মিয়ার কাছে আইসক্রীম খাওয়ার টাকা চেয়ে প্রত্যাখ্যাত হয়েছে ইসহাক মিয়া ।  ঘর থেকে তাড়া খেয়ে রাস্তায় নেমে এবার নিজের বাপের চোদ্দ গুষ্টি উদ্ধার করা শুরু করলো ।  বাপবেটা দুজনেই যুদ্ধংদেহী ।  বাপ ঘরের মধ্যে লাটি হাতে বসে আছে ।  ইসহাক মিয়া ঘরে ঢুকতে পারছে না মারের ভয়ে ।  কিন্তু রাস্তায় দাঁড়িয়ে খিস্তি করেই যাচ্ছে ।  আমাদের কানে তালা লেগে যাবার যোগাড় তার বাক্যবাণে ।  তার একটা চরম বাক্য হলো  -  " চো *  * নীর ফোয়া বাফর গুষ্টি মারি ।  তুই কি ন মরিবি ?  তুই মইরলে তোর হবরত যাইয়েরে ফত্তিন উগ্গা গরি লাথি মাইরগুম ।   (  .  .  .  .  .  .  .  .  . তুই কি মরবি না ?  তুই মরলে তোর কবরে প্রত্যেকদিন একটা করে লাথি দিয়ে আসবো ) 
১৯৮৫
ততদিনে আমি অন্য এলাকায় ।  একদিন কলেজ থেকে ফেরার পথে পুরোনো এলাকা পার হবার সময় মুখোমুখি হলাম ইউনুস মিয়ার বউয়ের ।  আলুথালু বেশ ।  সে ছুটে এসে বললো ,   " অবা তুই ইসহাকরে ইক্কিনি গরি ডাহ না ।  ইতে গরত ন আইয়ের ।  উন্দি গোস্বা অইয়েরে হারাই হারাই গালিগালাজ গরের ।  "   ( তুমি ইসহাককে একটু ডেকে আনো ,  সে ঘরে আসছে না ,  রাগ করে ওদিকে দাড়িয়ে গালাগালি করছে )  ।  স্কুলে যদিও ইসহাক আমাদের সাথে পড়তো কিন্ত ক্লাস এইটের পর তাকে আর স্কুলে দেখা যায়নি ।  বখে গিয়েছিল ।  পকেটে ছুরি নিয়ে ঘুরে বেড়াতো ।  স্কুল সেখানেই ইস্তফা ।  তার সাথে আমাদের কোন যোগাযোগ নাই অনেক বছর ।  এখন শুনছি ছিনতাইও করে ।  তবু এক সময়কার প্রতিবেশী বলে ডেকে আনার সাহস করলাম ।  নালাপাড়া বাজারের মসজিদের কাছে গিয়ে দেখলাম এই ভর দুপুরে মদ খেয়ে দুলছে আর খিস্তি করছে অবিরাম ।  তার সাঙ্গপাঙ্গরা অশ্লীল ভঙ্গীতে হাসতেছে ।  ইসহাকের চোখ লাল ।  আমাকে দেখে চিনতেও পারলো না বোধহয় ।  অচেনা এমন দৃষ্টিতে তাকালো ,  তাতে আমি শিউরে উঠলাম ।  তবু কাছে গিয়ে সাহস করে বললাম ,  " ইসহাক ,  তোরে তোর মা ডাকের ।  "  কথা শুনে ইসহাক এমন একটা খিস্তি করলো ,  আমি কানে দুহাত দিয়ে একটা রিকশায় উঠে পালালাম জায়গা ছেড়ে । 
১৯৯০
একদিন খবর পেলাম খুন ধর্ষন ডাকাতি ছিনতাই ইত্যাদি অভিযোগে ইসহাকের যাবজ্জীবন সাজা হয়ে গেছে ।  এলাকাবাসী স্বস্তি পেল ।  আমরাও খুশী হলাম উপযুক্ত সাজা হয়েছে বলে । 
২০০৫
মানুষ তো মানুষ ,  খোদ সময়ই চমকে গেল সেদিন ।  কয়েক বছর আগে ছাড়াপ্রাপ্ত জেল ফেরত ইসহাক হাজি ইসহাক মজুমদার হয়ে ইলেকশানে দাঁড়িয়েছে ।  সেই ইসহাক !  !  শুধু দাঁড়ালো না ,  হাজিসাব ইলেকশানে জিতে এলাকার কমিশনারের মসনদে আসীন হলো ।  জাতীয়তা সনদের জন্য আমাকে একদিন তার দরবারে হাজির হতে হলো বিব্রতবোধ চেপে ।  দুই দশক পর দেখা হলেও দাড়িগোফের জঙ্গল ভেদ করে সেই সুফি শয়তান পুরোনো ইসহাককেই খুঁজে পাওয়া গেল ।  তবু বাল্য পরিচিত হিসেবে জাতীয়তা সার্টিফিকেটের সাথে এক কাপ চাও জুটে যায় বোনাস !  
কমিশনার অফিস থেকে বেরিয়ে চেয়ারম্যান সার্টিফিকেটটা খুলে দেখলাম ।  মনে হলো সিটি কর্পোরেশানের লাল সবুজ লোগোটা আমার দিকে তাকিয়ে বিদ্রুপের হাসি দিচ্ছে ।  মনে পড়লো ছেলেবেলা থাকে আজ পর্যন্ত  ' সোনার পাথর বাটি '  নামের একটা বিদঘুটে বাগধারার অর্থ কোনদিনই ধরতে পারি নাই ।  আমার বর্তমান অনুভুতিটাকে সেরকম কিছু মনে হলো । 






ভেঙ্গে পড়া বহদ্দারহাট ফ্লাইওভারের নীচে থেতলানো লাশ :  মৃত্যুও কি আমাদের টনক নড়াতে পারবে ? 



 " মানুষটা তখনো বেঁচে ছিল ।  বুক আর মাথা বাদে বাকী অংশ ফ্লাইওভারের ভেঙ্গে পড়া ১০০ টনের গার্ডারের নীচে থেতলে গেছে ।  মানুষটার উর্ধাঙ্গ তীব্র চিৎকার করছে বাঁচার আকুতিতে ।  শত শত মানুষ অসহায় তাকিয়ে আছে চোখে জল নিয়ে ।  টান দিয়ে বের করার ব্যর্থ চেষ্টা করছে ।  কিন্তু এত বড় গার্ডার সরাবার মতো শক্তিমান যন্ত্র এখানে নেই ।  কেটে বের করার মতো দুঃসাহস কারো নেই ।  অনেক চোখের সামনেই নিথর হয়ে গিয়েছিল হয়তো দেহটা ।  আরো অনেক মানুষের থেতলানো রক্তাক্ত অঙ্গপ্রত্যঙ্গ ছড়িয়ে আছে এখানে সেখানে ।  কতোজন মারা গেছে এখনো আমরা জানি না ।  কতোজন মানুষ আংশিক দেহ নিয়ে বাকী জীবন পার করবে আমরা জানি না ।  দুর্বল হৃদয়ের মানুষ আমি ,  যত দ্রুত সম্ভব পালিয়ে এলাম বহদ্দারহাট থেকে ।  আমার অনেকগুলো রাত কাটবে অস্থির নির্ঘুম অথবা জীবন্ত দুঃস্বপ্নে ।  "   ( ১ )  

মাননীয় সরকার , 
আমরা আর মানতে পারছি না ।  যে ফ্লাইওভার নির্মানের জন্য চট্টগ্রামের একটা অংশ গত তিন বছর ধরে ভয়াবহ চেহারা নিয়েছে সেই ফ্লাইওভার তৈরী হবার আগেই আমাদের মাথার উপর ভেঙ্গে পড়ছে ।  সেই ফ্লাইওভার কোনদিন তৈরী হলে আমি তার উপর কিম্বা নীচ দিয়ে চলাচল করতে রাজী হবো না ।  আমরা কেউ জানি না কোন কোন পিলারের নীচে আমাদের মৃত্যু নকশা পুঁতে রেখেছে ঠিকাদার । 
আপনার কাদের কিভাবে নির্মানকাজ বন্টন করেন জানি না ।  কিন্তু যাদের কাজ দিয়েছেন তারা এই কাজের জন্য আদৌ যোগ্যতা রাখে কিনা ,  আপনারা তা যাচাই করেন না ।  বহদ্দারহাটে যে মানুষগুলো বেঘোরে মারা পড়লো ,  সেটা দুর্ঘটনা নয় ,  পরিষ্কার খুন ।  এই খুনের জন্য যতটা দায়ী নির্মান প্রতিষ্ঠান ,  ততটাই দায়ী সিডিএ  ( চট্টগ্রাম উন্নয়ন কতৃপক্ষ )  ।  তারা অযোগ্য লোককে কাজ দেবার বিনিময়ে ঘুষ নিয়ে বাড়িতে ঘুমিয়েছে । 
যে ফ্লাইওভার নির্মান করার জন্য ,  নির্মান প্রতিষ্ঠানের ভুল পরিকল্পনার কারণে ওই এলাকায় বসবাসকারী আর আর ওই এলাকা দিয়ে চলাচলকারী লাখ লাখ লাখ মানুষ গত তিন বছর ধরে জঘন্য জীবন যাপন করছিল ,  সেই ফ্লাইওভার এতটাই ঠুনকো যে চালু হবার আগেই ভেঙ্গে পড়ছে আপনা আপনি ।  চালু হবার আগেই যে ফ্লাইওভার এতগুলো প্রাণ নিল ,  চালু হবার পর নেবে আরো কতো শত জীবন ? 
শুনুন মহাশয় ,  ভিক্ষা চাই না ,  কুত্তা সামলান ।  আমাদের আর ফ্লাইওভার চাই না !  !  !  আমাদের ফ্লাইওভারের স্বাদ মিটে গেছে ।  আপনি সিডিএকে বলুন সমস্ত নির্মানকাজ বাতিল করে আমার আগের রাস্তা ফিরিয়ে দিতে ।  গার্ডারের নীচে চ্যাপটা হওয়ার বদলে আমরা বরং দু ঘন্টা যানজটে কাটাবো ।  আমরা আমাদের আগের রাস্তা ফেরত চাই !  ! 

সবশেষে মাননীয় সরকার ,  যত দ্রুত সম্ভব সিডিএকে অযোগ্য প্রতিষ্ঠান ঘোষণা করে তার সংস্কার করুন ।  সিডিএ নিজেই একটি জরাজীর্ন দুর্নীতিগ্রস্থ প্রতিষ্ঠান ।  সিডিএ কি কি দুর্নীতিতে লিপ্ত ,  সেটা জানার আগ্রহ থাকলে একটা মেইল ঠিকানা দিয়ে জনগনের কাছ থেকে অভিযোগ আহবান করুন ।   ( ৩ ) 
 ( ১ )  প্রত্যক্ষদর্শী
 ( ২ )  ছবিসুত্র :  দৈনিক আজাদী
 ( ৩ )  অরণ্যে রোদন






ঘুমাও দেশ ! 



১ . 
খাবার টেবিলের ওপর দু ' দল পিঁপড়ে মুখোমুখি ।  মাঝখানে ছোট্ট এক টুকরো পরিত্যক্ত সন্দেশ ।  মিষ্টি দানার দখল নিয়ে দিনের পর দিন হাতাহাতি মারামারি ।   সংখ্যাগরিষ্ঠ পিপড়েরা জানে না একদল ঘুণপোকা নিঃশব্দে খেয়ে যাচ্ছে কাষ্ঠশাঁস ।  নিজেদের স্বার্থের কামড়ানিতেই ভীষণ ব্যস্ত ওরা ।  তারপর ছয় পায়ে দাঁড়িয়ে একদিন দেখলো আচমকা এক ছিদ্রপথ গলে মাটিতে পড়ে যাচ্ছে সন্দেশ দানাটি ।  কুপমণ্ডুক পিপড়ের দল অসহায় চোখে তাকিয়ে দেখলো কোত্থেকে এক টিকটিকি এসে সন্দেশ দানাটি মুখে নিয়ে পগার পার । 
 . 
২ .  
গত ১২ ঘন্টার মধ্যে তিনটা সংঘর্ষের সংবাদ চট্টগ্রামেরই তিনটা জায়গায় ।  চুয়েট ,  চট্টগ্রাম বিশ্ববিদ্যালয় এবং শহরের সিআরবি এলাকা ।  তিনটাই ছাত্রযুবলীগের অন্তর্কোন্দল ।  বহুকাল প্রতিপক্ষ রাজনৈতিক দলে মারামারি হয় না ।  বিপক্ষ কোন শক্তি নাই ,  বকা দেবার কেউ নাই ।  কাঁহাতক আর বসে থাকা যায় ।  সংঘর্ষ মারামারিতে ইমেজ নষ্ট হবে ?  মানুষের ক্ষতি হবে ?  দলের বারোটা বাজবে ?  দেশ জাহান্নামে যাবে ?  সো হোয়াট ?  কিচ্ছু এসে যায় না ।  আমাদের আর কোন কাজ নাই ,  পড়াশোনা নাই ,  খোলা মাঠে শরীরচর্চার অবকাশ নেই ।  অবসরে তাই নিজেরা নিজেদের কামড়ে খাই ।  নিজেদের মাংস খাওয়া এখন খুব জরুরী ,  খুব দরকারী কাজ । 
 . 
৩ . 
ঘুণপোকারা কথা বলে না ।  ব্লগ - ফেসবুক - পত্রিকা কাঁপায় না ।  টকশোতে ঝড় তোলে না ।  নিঃশব্দে ব্যস্ত সময় কাটায় আর .  .  . আমাদের জন্য তৈরী করতে থাকে নতুন আরেকটি সংবাদ শিরোনাম ।  আমাদের কেউ কেউ পরবর্তী হেডলাইন হবার অপেক্ষায় আছে ।  ঘুমাও দেশ ! 






টার্গেট পুলিশ না বাংলাদেশ ? 



আপাততঃ  জামাত শিবিরের প্রধান প্রতিপক্ষ পুলিশ ।  বাংলাদেশে পুলিশ বাহিনী বরাবরই একটু বিশৃংখল আর ঢিলেঢালা ।  এদেশে পুলিশের অন্যতম একটা ধর্ম হলো এরা দুর্বলের প্রতি হিংস্র সবলের কাছে নতজানু ।  এরা দুর্নীতিতে প্রথম শ্রেণীর ,  কিন্তু রাজনৈতিকভাবে ব্যবহৃত হয় পণ্যের মতো ।   সরকারের মেয়াদ এখন শেষদিকে এবং জনপ্রিয়তায় ব্যাপক ধ্বস ।  জনতার কাছে পুলিশ হলো সরকারের অংশ বিশেষ ।  তাই পুলিশ পেটালে ,  পুলিশের গাড়ি পোড়ালে জনতার একাংশ খুশী হয় ।  পুলিশ পেটানো মানে সরকার পেটানো ।  এই সুযোগে জামাত শিবির এক ঢিলে তিন পাখি মারছে - 
    ১ .  পুলিশের মধ্যে আতংক সৃষ্টি করা যাতে তারা শিবিরের বিরুদ্ধে বেশী বাড়াবাড়ি না করে  ( রিমান্ডে নিয়ে পুলিশ কিন্তু পেঁদিয়ে শোধ নিতে পারে ) 
    ২ .  যুদ্ধাপরাধীর রায় হবার পর দেশে হিংস্রতা ছড়াবার আগাম প্রস্তুতি  ( এটা সরকারের জন্য সতর্ক সংকেত ) 
    ৩ .  সরকারবিরোধী আন্দোলনে বিএনপির চেয়ে নিজেদের অধিক শক্তিমান প্রমান করা ।   ( এটা বিএনপির জন্য দুঃসংবাদ ) 
কেউ কেউ বলছে পুলিশের প্রতি শিবিরের এই আক্রমন সরকারের সাথে লড়াই করার প্রাথমিক মহড়া ।  পুলিশের উপর হাত পাকানোর পর অন্য বাহিনীর দিকে নজর দেবে ।  ওদের প্রতিপক্ষ শুধু পুলিশ না ।  ওদের প্রতিপক্ষ সমগ্র বাংলাদেশ । 
প্রতিপক্ষ যদি সমগ্র বাংলাদেশ হয় তাহলে জামাত - শিবিরকে গনতন্ত্রের নামে বুকে জায়গা দেয়া রাজনীতিবিদদের একটু ভাবতে হবে ।  তারা জানে না ,  তাদের বুকে লাথি মেরেই শিবির ডিগবাজি দেবে ।  সংখ্যায় শিবির খুব বেশী না ।  কিন্তু দুষ্টলোকেরা সংখ্যায় কম থেকেও ব্যাপক অনিষ্ট করতে পারে ।  শিবিরের সাথে অন্য দুষ্টদের পার্থক্য হলো ,  শিবির আল্লাহর নাম নিয়ে দুষ্টামি করে ফলে তাদের দুষ্টামিকে হালাল বলে ধরে নেয় বিএনপির মতো দলগুলো ।  এই প্রশ্রয় তাদেরকে সমগ্র বাংলাদেশে দুষ্টামি করার সাহস যোগায় । 
শিবিরের বর্তমানের ঝটিকা আক্রমন কৌশল এক রকমের যুদ্ধ কৌশল ।  এটা সেনাবাহিনীতে শেখানো হয় ।  আক্রমনের সাথে একধরনের প্রপাগাণ্ডাও বাজারে ছড়ানো হয় নিজেদের শক্তি সম্পর্কে কয়েকগুন বাড়িয়ে বলে ।  বর্তমান মিডিয়া তাদের এই কৌশলের সহায়ক হিসেবে ব্যবহৃত হচ্ছে অজান্তেই । 
শিবিরের সাম্প্রতিক গুজবের মধ্যে অন্যতম হলো ওদের দুই লাখ ক্যাডার তৈরী আছে সমগ্র বাংলাদেশে ।  গতকালের একটা পত্রিকায় পড়লাম ।  আসল কথা হলো শিবির তাদের অভ্যন্তরীণ তথ্যগুলো খুব গোপনে সংরক্ষণ করে ।  যাতে তাদের শক্তি সম্পর্কে সাধারণ মনে একটা ধোঁয়াশা থেকে যায় সবসময় ।  ওরা সেসব তথ্যই শুধু ছাড়ে যা ওদের সম্পর্কে জনমনে আতংক সৃষ্টি করে  ।  মজার ব্যাপার হলো এ তথ্যগুলো ছড়ানো হয় তাদের বিপক্ষ কোন দলের মুখপাত্র দিয়ে ।  জামাত শিবিরের মূল শক্তি হলো সাংগঠনিক দক্ষতা ,  ঐক্য আর হিংস্রতা ।  যেটা জনগনের মধ্যে একেবারেই নেই ।  এমনকি বাকী সব রাজনৈতিক দলের কারোরই নেই । 
বাংলাদেশের আগামী দিনগুলো জামাত শিবির আরো বিশৃংখল করে দেবে ।  আরো হিংস্রতা ছড়াবে ।  আমাদের মানসিকভাবে প্রস্তুত থাকতে হবে ।  যদি প্রতিরোধ করতে চাই ,  তবে ন্যুনতম ঐক্য থাকতে হবে শিবির বিরোধী স্বাধীনতা পক্ষের সবগুলো দলের মধ্যে ।  আশির দশকের শেষভাগে চট্টগ্রাম বিশ্ববিদ্যালয়ে  ' সর্বদলীয় ছাত্র ঐক্য '  দিয়ে আমরা শিবির মোকাবেলা করেছিলাম ।  তখন বিএনপিও এই ঐক্যের অংশ ছিল ।  এখন স্বাধীনতা পক্ষের দল হিসেবে বিএনপিকেও সিদ্ধান্ত নিতে হবে ।  কোন পক্ষে যাবে ?  বিএনপির সবচেয়ে বড় দুর্বলতা সাংগঠনিক পঙ্গুত্ব ,  ফলে জামাত শিবিরকে ছাড়া এদের কোন রাজনৈতিক কর্মকাণ্ড চলছে না গত কয়েক বছর ধরে ।  তাদের প্রশ্রয়েই বেড়ে উঠেছে আজকের ঢাকা শহরের জামাত শিবির ।  এখনকার একটা ভুল সিদ্ধান্তে দশ বছর পরে হয়ত চরম খেসারত দিতে হবে বিএনপিকে । 
সবশেষে আশার কথা ।  জামাত শিবির হলো বাংলাদেশের পরাজিত শক্তি ।  এরা হিংস্রতা ছড়াতে পারবে ,  চরম অনিষ্ট করতে পারবে কিন্তু বিজয়ী হতে পারবে না ।  বিজয় আমাদের ।  বিজয় বাংলাদেশের !  !  একাত্তরেও ,  এখনও !  ! 






স্যাম্পল



জুবিলী রোডের এটিএম বুথ থেকে বের হবার পর থেকেই লোকটা পিছু নিয়েছে ।  
ফুটপাতে আরো লোক চলাচল করছে ।  আলাদা করে কাউকে সন্দেহ করা মুশকিল ।  কিন্তু এই লোকটাকে সন্দেহ করতে হলো ।  আমি সিগারেট কিনতে থেমেছিলাম এক খানে ।  সেই লোকটা আমাকে পেরিয়ে গিয়েও দাঁড়িয়ে পড়লো ।  আমি সিগারেট ধরিয়ে হাঁটতে শুরু করে লোকটাকে পাশ কাটালাম ।  খানিক পর লোকটা আবারো পিছু পিছু ।  আমি রাস্তা পেরিয়ে ওপারে গেলাম ।  লোকটাও রাস্তা পেরিয়ে ওপারে ।  কৈশোরে মাসুদ রানা পড়ে আসা আমি বুঝে গেলাম লোকটা আমাকেই টার্গেট করেছে । 
এটিএম বুথের উল্টোদিকে রাস্তায় দাঁড়ানো ছিল দাড়িওয়ালা হাড়গিলে চেহারার লোকটা ।  বয়স চল্লিশের বেশী হবে না ।  দাড়ি দেখে আজকাল সুফী ভাবে না কেউ ।  দেওয়ানহাটের মোড়ে সেদিন চোখে সামনেই দাড়িয়াল একজন ভদ্রচেহারার লোক একটা মেয়ের গলার চেন টান দিয়ে ভীড়ের মধ্যে পগারপার । 
আমি যাবো কাটাপাহাড় নন্দনকানন পেরিয়ে ,  বৌদ্ধমন্দির ফেলে চেরাগী পাহাড় ঘুরে জামালখান রোডে ।  প্রতিদিন সন্ধ্যার পর এই রাস্তায় হাঁটি ,  স্বাস্থ্য রক্ষার হাঁটা ।  আজকে হাঁটতে বেরিয়ে একটা কাজও সেরে আসবো ।  
লোকটা পিছু পিছু আসতে দেখে ঠিক ভয় না ,  তবে কেমন অস্বস্তি লাগছে ।  কি চায় লোকটা ?  
কাটা পাহাড়ের কাছাকাছি এসে কোনা চোখে দেখলাম ,  লোকটাও সিগারেট ধরিয়েছে ।  স্বস্তি লাগলো লোকটাকে সিগারেট ধরিয়ে ডানে মোড় ঘুরে মুসলিম হলের দিকে চলে যেতে দেখে ।  এতক্ষণের চেপে রাখা নিঃশ্বাসটা ছাড়লাম এবার ।  হাতের সিগারেটে শেষ টান দিয়ে ফেলে দিলাম ।  
আবারো হাঁটা শুরু ।  সোয়া আটটা বাজে ।  ফিরতে হবে নটার মধ্যেই ।  দ্রুত পা চালিয়ে ডিসি হিলের কাছাকাছি আসতেই পেছন থেকে একটা সিএনজি টেক্সি হুঁশ করে পাশ দিয়ে যাবার সময় ছোঁ মেরে হাতের প্যাকেটটা নিয়ে দ্রুতবেগে পেরিয়ে গেল ।  আমি চিৎকার করার সুযোগই পেলাম না ।  নিমেষেই হাওয়া হয়ে গেল টেক্সিটা । 
আমার কাজটা ভেস্তে গেল ।  প্যাকেটে মোড়ানো জিনিসটা ওদের কোন কাজে না আসলেও আমার সাড়ে তিন বছরের ছেলেটার খুব কষ্টের ফসল ।  এক সপ্তাহ ধরে কোষ্টকাঠিন্যে ভুগছে বলে সেনসিভ ল্যাব থেকে তার স্টুল স্যাম্পল টেষ্ট করাতে বলেছিল ডাক্তার ।  গত দুদিন ধরে আমাদের অনেক কসরত করতে হয়েছিল স্যাম্পলটা পেতে ।  তীব্র কষ্টে ছেলেটার কান্নায় আকাশবাতাস ভারী হয়ে গিয়েছিল ।  
ভেবেছিলাম জিনিসটা সুন্দর করে নিয়ে যাই ।  এটিএম বুথে ডিপোজিট খাম পাওয়া যায় ।  ওখানে ঢুকে স্যাম্পলটা এমনভাবে প্যাকেট করেছিলাম দেখে ওটাকে টাকার বাণ্ডিল বলে মনে হচ্ছিল ।  এখন আরেকটা স্যাম্পল পেতে কেয়ামত হয়ে যাবে ।  ঘড়ি আর মানিব্যাগটা নিয়ে গেলেও এত খারাপ লাগতো না । 






আলস্যের জয়গান



শিরোনাম ধারন নেয়া হয়েছে বাট্রাণ্ড রাসেলের কাছ থেকে ।  আর এই বিষয়ে লেখার উৎসাহ পেয়েছি জেরোমের  ' থ্রী ম্যান ইন আ বোট '  থেকে ।  যেখানে আমার মতো তিনজন কর্মক্ষম অলসের বর্ননা আছে ।  ওই বইটা পড়ার পর থেকে আলস্য নিয়ে আমার আর কোন বিব্রতবোধ নেই । 
১ . 
আলস্যের মতো আনন্দ আর কি আছে ?  
জীবনটা শুয়ে বসে আলস্যে কাটিয়ে দেবার জন্য যা যা করা দরকার সব করতে রাজী আছি আমি ।  আমাকে বেশীরভাগ লোক ভুল বোঝে ।  যারা আমাকে দশ বছর আগে দেখেছে তারা ভাবে দুনিয়াতে আমার মতো ব্যস্ত লোকের সংখ্যা হাতের আঙুলে গুনে দেয়া যায় ।   ( ভোর ছটা থেকে রাত বারোটা অবধি আমার দম ফুরোবার অবকাশ ছিল না )  ।  আর যারা আমাকে বর্তমানে দেখছে তারা ভাবে আমি চিরকাল আলস্যভরা জীবনই কাটিয়ে গেছি ।   ( এখন আমি উল্লেখযোগ্য কোন কাজ করি না )  ।  দুই দলের ধারণাই ভুল ।  আসলে একসময় আমি খুব কাজ করতাম ।  খুঁজে খুঁজে কাজ বের করতাম ।  দিনের পর দিন ছুটিবিহীন সময় কাটিয়েছি ।  দৈনিক একটা ঘন্টাও ছিল না আলস্যের আরামে কাটাবার উপায় ছিল না ।  নাকমুখচোখ গুজে বিনা প্রতিবাদে কাজ করে গেছি । 
কিন্তু আমার ভেতরের সেই কাজের মানুষটা একদিন মরে গেল ।  সেও আজ বছর দশেক হবে ।  তারপর থেকে আমাকে যারা চেনে ,  কুঁড়ের বাদশা বলেই জানে ।  তবে গতর খাটানো বন্ধ হলেও মাথা খাটানো বন্ধ হয়নি ।  কিন্তু কথায় বলে অলস মস্তিষ্ক শয়তানের কারখানা ।  দেহ অলস হবার পর মস্তিষ্ক সচল হয় ,  কিন্তু অলস দেহে সক্রিয় হয় শয়তানের মস্তিষ্ক ।  শয়তান আমাকে কাজে ফাঁকি দেবার উপকারিতা সমূহ শিখিয়ে গেছে দিনের পর দিন ।  আমি হয়ে উঠেছি বোদ্ধা ফাঁকিবাজ ।  এখন আমি জানি কিভাবে সিরিয়াস মুডে কাজ ফাঁকি দিতে হয় ।  যেদিন আমি এই শয়তান বিদ্যায় পারদর্শী হলাম ,  সেদিনের পর থেকে আমাকে আর পেছনে তাকাতে হয়নি ।  তরতর করে এগিয়ে গিয়েছি । 
২ . 
ফাঁকিবাজি ছাড়া ব্লগিং করা যায় না ।  তাই ব্লগিং জগতে ফাঁকিবাজি হালাল ।  
কেউ কাজ ফাঁকি দিয়ে ব্লগায় ,  কেউ পড়াশোনা ,  কেউ কেউ আবার বউ বা বন্ধুকে ফাঁকি দিয়েও ব্লগিং করে ।  নেট থাকলে মাথায় ফাঁকিবাজি চাড়া দেবেই ।  চ্যাটিং ,  ফেসবুকিং ,  ব্লগিং .  .  .  .  .  .  . এরকম আর যত ইং আছে ফাঁকিবাজিতে সবগুলোর নাম যুক্ত ।  
একসময় ফাঁকির জগতে চ্যাটিং ছিল সবচেয়ে জনপ্রিয় ।  কাজ ফাঁকি দিয়ে  ( সুশীর ভাষায় কাজের ফাঁকে )  চ্যাট করা লোকের সংখ্যা ধারণার চেয়েও বেশী ।  কারণ যারা কাজ ফাঁকি দেয় না বলে ধরে নেয়া হতো আমি তাদের একজন ।  অথচ বসকে গবেট বানিয়ে নেটিং বা চ্যাটিং করা আমার কর্মজীবনের অন্যতম সাফল্য ।  চ্যাটের পর এলো ব্লগিং আর ফেসবুকিং ।  এই দুটোর মধ্যে কোনটা আগে এসেছে সেটা তর্কসাপেক্ষ ।  কেউ আগে ব্লগিং করেছে তারপর ফেসবুকিং ,  কেউ আগে ফেবুকিং করেছে ,  তারপর ব্লগিং ।  আমি আগে ফেসবুকে নাম লিখিয়েছি ,  তারপর ব্লগে ।  ব্লগের লেখালেখিকে আবার কেউ কেউ ক্যারিয়ারের সাথে যুক্ত করে ।  মুখ ফসকে বলে ফেলে  " আমার ব্লগিং ক্যারিয়ার আজ পঞ্চম বর্ষে পদার্পন করিল .  .  .  .  "  ।  কিন্তু ফেসবুকিং বা চ্যাটিং বলতে কেউ ক্যারিয়ার উল্লেখ করে না ।  যদি হতো ,  তাহলে বলতাম আমার চ্যাটিং ক্যারিয়ার আজ একযুগ পার করিল । 
৩ . 
সত্য কথার ভাত নাই ।  এটা শয়তান প্ররোচিত কথা ।  কিন্তু কথাটা হাতেনাতে প্রমাণ পেয়েছি অনেক বার ।  এখন একটার কথা বলি ।  ডিকশনারীর কাজে আমি WordWeb নামের একটা মাগনা সফটওয়ার ব্যবহার করি ।  গত বছর একদিন বানান চেক করতে ওটায় ক্লিক করলে একটা পপআপ প্রশ্নমালার উত্থান ঘটলো সামনে ।  
প্রথম প্রশ্ন  - তুমি কি গত এক বছরের মধ্যে প্লেনে চড়িয়াছো ?  
আমি ভাবলাম কোন রকম জরিপটরিপ হবে ।  সদাসত্যকথা বলার তাগিদে আগাপাছা না পড়ে  ' ইয়েস '  ক্লিক করে দিলাম ।  
সাথে সাথে আরেকটা পপ আপ এসে জানিয়ে দিল ,   " অদ্য সময় হইতে বিনামূল্যে এই সফটওয়ার ব্যবহার করার ব্যাপারে তোমার উপর নিষেধাজ্ঞা জারি করা হইলো "  ।  
আমি সজ্ঞানে বেকুব বনে গেলাম ।  তারপর পদ্মামেঘনাযমুনা দিয়ে এক বছর চলে গেছে ।  এই বছর আবার বানানের দরকারে সফটওয়ারটা ব্যবহার করতে গিয়ে আবারো সেই পুরোনা প্রশ্ন ।  ন্যাড়া বারবার বেলতলায় যায় না ।  সাথে সাথে টিক দিলাম ,   " নো "  ।  
পরবর্তী সেকেণ্ডেই পপ আপ এসে জানালো ,   " অভিনন্দন !  !  আগামী এক বছর এই সফটওয়ার ব্যবহার করিয়া নিজেকে সমৃদ্ধ করুন "  ।  
বুঝলেন তো ,  কেন সত্য কথার ভাত নাই ? 
৪ . 
স্কুলে থাকতে একজন রহস্যময় ব্যক্তি ছিলেন  ' জনৈক অভিজ্ঞ হেডমাস্টার '  ।  বাজার থেকে কেনা যে কোন নোট বইতে ইনি থাকতেন ।  ইনার উপর ভরসা করে সকল পরীক্ষার আপদ বিপদ পার হবার চেষ্টা করতাম ।  যেহেতু সব বইতে তাঁর নাম থাকতো ,  আমি ভাবতাম নিশ্চয়ই খুব এলেমদার লোক হবেন তিনি ।  একবার পরীক্ষার হলে কোন একটা প্রশ্নের উত্তর মনে পড়ছিল না ।  কেবল মনে আছে ইনার নামটা ।  ফলে উত্তরের জায়গায় লিখে দিয়ে আসছিলাম -   ' জনৈক অভিজ্ঞ হেডমাস্টার '  ।  ভাবছিলাম তেনার নাম শুনে হয়তো কিছুটা নাম্বার ছাড় দিতে পারে মাস্টারমশাই ।  উত্তরপত্রে দুটো হাঁসের ডিম উপহার দিয়েছিলেন দয়ালু মাস্টার ।  আজকাল পোষ্ট লিখতে গিয়ে যখন আলসেমি ভর করে তখন সেই কথাটা মনে পড়ে ।  সিরিয়াস পোষ্ট লিখতে পড়াশোনা দরকার ।  এত কষ্ট কে করে ।  তার চেয়ে ফাঁকিবাজি পোষ্টই শ্রেয় ।  






১৯৭৫ আগষ্ট টু নভেম্বর নিয়ে আরেক দফা ত্যানা প্যাচানি



প্রিয় ক্ষ্যাপা , 
উত্তর লিখতে অনেক দেরী হয়ে গেল ।  ভেবে রেখেছিলাম জেলহত্যার বিশেষ দিনটায় তোমার জবাব দেবো ।  শুরুতেই বলছি ,  ধারণার মতো ভয়ংকর কিছু নেই যদি তা একমাত্র ধারণা হয় ।  এটা আমার কথা না ,  বিখ্যাত কেউ বলেছিলেন ।  আশা করছি এই চিঠি আমার সম্পর্কে তোমার সেই ভ্রান্ত ধারনার পায়ে কুড়োল মারবে । 
তুমি শুরু থেকেই ধরে নিয়েছো আমি জিয়ার প্রতি দুর্বল ।  হ্যাঁ স্বীকার করি ,  তার পরিবারের প্রতি আমি সহানুভুতিশীল ছিলাম ।  মাত্র ৪৫ বছর বয়সের এক তরুণ রাষ্ট্রপতি দুটি কিশোর ছেলেকে রেখে সহায় সম্বলহীন স্ত্রীকে বিধবা করে আকস্মিকভাবে চলে গেল , নাগরিক হিসেবে আমার খারাপ লেগেছিল সেই কৈশোরেই ।  এই সহানুভুতি তার প্রাপ্য ।  ইতিহাস যার প্রাপ্য তাকে বুঝিয়ে দেবার কথা বলে ।  তাই বলে আমি তাঁর সব কাজকে বৈধতা দিচ্ছি না ।  তবে যেটুকু কৃতিত্ব তাকে দিতেই হবে , তা অবশ্যই দেবো ।  তাছাড়া তার বুদ্ধিমত্তা আর বিচক্ষণতাকে কেন অস্বীকার করবো ?  জেনে রাখো পঁচাত্তরের ১৫ আগষ্ট থেকে ৭ নভেম্বর পর্যন্ত যে কজন মূখ্য খেলোয়াড় ছিলো জিয়াকে তাদের মধ্যে সবচেয়ে নিষ্ক্রিয় দেখা গেলেও সেই হলো সফলতম পারসোন্যাল ।  গোটা বসুন্ধরাই বীরভোগ্যা ,  আমি কোন ছার ! 
তবে এটাও ঠিক যে জিয়া দৈহিক ভাবে যতটা নিষ্ক্রিয় ছিল মস্তিষ্কে ছিল তার কয়েকগুন সক্রিয়তা ।  পঁচাত্তরের ১৫ আগষ্ট থেকে ৭ নভেম্বর পর্যন্ত ঘটনাবলীর মূখ্য খেলোয়াড় ফারুক - রশীদ ,  খালেদ -  শাফায়াত ,  তাহের এবং জিয়া এই কজনের মধ্যে জিয়াই একমাত্র খেলোয়াড় যাকে কখনো মাঠে নামতে হয়নি কিন্তু ট্রফিটা তাঁর হাতে এসে ধরা দেয় ।   
বহুল চর্চিত ,  বহুল পঠিত ঘটনা ।  তবু বলছি ।  ভালো করে খেয়াল করো নতুন কিছু পেলেও পেতে পারো ।  পঁচাত্তরের মতলববাজদের মধ্যে প্রথম গোলটা করে ফারুক - রশীদ ।  ১৫ আগষ্টে ছোট্ট একটা সেনাদল নিয়ে সারপ্রাইজ অ্যাটাকে শেখ মুজিবকে সপরিবারে নির্মমভাবে হত্যা করে ক্ষমতা দখল করে ।  তাদের পেছনে জিয়া যুক্ত না থাকলেও নীরব সম্মতি ছিল সেটা আজ সবাই জানে ।  আসলে জিয়া চাইছিল ফারুক - রশীদ বা সেরকম কেউ গোলটা করুক ।  অভ্যুত্থান ঘটিয়ে ফারুক - রশীদ গং খন্দকার মোশতাককে প্রেসিডেন্ট বানিয়ে বঙ্গভবনে গিয়ে উঠলো ।  শফিউল্লাহকে সরিয়ে জিয়াকে সেনাপ্রধান বানালো ।  জিয়া সেনাপ্রধান হলেও যাবতীয় ক্ষমতার কেন্দ্রবিন্দু বঙ্গভবনে ফারুক - রশীদ -  ওসমানী - খলিল - মুশতাকের হাতে  ( জেনারেল ওসমানী আর জেনারেল খলিল ছিল তখন সেনাপ্রধানের উর্ধে মোশতাকের সামরিক উপদেষ্টা )  । 
দিন গড়াতে থাকে ।  আগষ্ট পেরিয়ে সেপ্টেম্বর শেষ হয়ে অক্টোবরও যায় ।  জিয়া কি করছে ?  সেনাপ্রধানের পদে বসে আঙুল চোষার কাজ করে সন্তুষ্ট হতে পারে না আর্মি ইন্টেলিজেন্সে কাজ করা চৌকস অফিসার ।  ধৈর্য ধরার ফাঁকে ফাঁকে তাঁর মাথা খেলে ,  মাথা খোলে ।  সেনাপ্রধান হবার পর জিয়ার যে প্রাথমিক সন্তুষ্টি জন্মেছিল ধীরে ধীরে তা উবে গিয়ে বিরক্তি আসতে শুরু করে যখন সে বঙ্গভবনে মুশতাকের সামরিক উপদেষ্টা হয়ে মাথার উপরে বসে থাকা জেনারেল ওসমানী আর জেনারেল খলিলের কথা ভাবে ।  এমনকি মোশতাককেও অসহ্য মনে হয় ।   রশীদের এক সাক্ষাতকারে জানা যায় জিয়া তখন মনে মনে খুব অস্থির হয়ে উঠেছিল প্রেসিডেন্ট হবার জন্য । 
ওদিকে খালেদ শাফায়াতের অসন্তুষ্টিও চরমে উঠতে থাকে সেনাবাহিনীর চেইন অব কমাণ্ড নিয়ে ।  ফলে ধীরে ধীরে বঙ্গভবন আর ক্যান্টনমেন্টের মধ্যে এক রকম অবিশ্বাসের সৃষ্টি হয় ।  দুই জায়গার মধ্যে শীতল যুদ্ধের পরিবেশ চলে আসে । 
তবে বঙ্গভবনের ব্যাপারে জিয়া এবং খালেদ - শাফায়াতের দৃষ্টিভঙ্গী ছিল ভিন্ন রকমের । 
বঙ্গভবনে ফারুক - রশীদের ব্যাপারে জিয়ার তেমন কোন মাথাব্যথা নেই , তার আপত্তি ওসমানী - মুশতাককে নিয়ে ।  ওরাই জিয়ার ক্ষমতার পথে প্রধান বাধা ।  ওদের সরাতে পারলে জিয়া খুশী । 
আবার ওদিকে ওসমানী - মুশতাকের ব্যাপারে খালেদ - শাফায়াতের আপত্তি না থাকলেও ফারুক রশীদসহ বঙ্গভবনে অবস্থানরত মেজরদের সহ্য হচ্ছিল না ।  কারণটা সঙ্গত ১৫ আগষ্টের আগে রশীদের কমাণ্ডিং অফিসার ছিল শাফায়াত ।  কিন্তু বর্তমান পরিস্থিতিতে রশীদ বঙ্গভবনে আস্তানা গেড়ে যেন শাফায়াতের বস হয়ে গেছে ।  এটা মেনে নেয়া কঠিন ছিল শাফায়াতের ।  বঙ্গভবন থেকে ওদের উৎখাত করে চেইন অব কমাণ্ড প্রতিষ্ঠা করা খালেদ - শাফায়াতের মূল উদ্দেশ্য । 
মোটামুটি এই ভাবেই ক্যান্টনমেন্টের এই দুটি দলের দুই রকমের টার্গেট হয় বঙ্গভবন ।  একদলে খালেদ - শাফায়াত ।  অন্য দলে জিয়া - তাহের । 
১৫ আগষ্টের পর থেকে জিয়া বঙ্গভবনে ঢোকার রাস্তা প্রশস্ত করতে তাহেরের সাথে গোপনে যোগাযোগ রেখে আসছিল ।  কিন্তু কিভাবে কাজে লাগাতে হবে সেটা নিশ্চিত ছিল না ।  এখন বোধহয় সময় এসে গেছে ।  তাহেরকে কাজে লাগাতে হবে ।  জিয়ার গোপন পরামর্শ / সমর্থনে তাহের সাধারণ সৈন্যদের সংগঠিত করতে থাকে বিপ্লবী সৈনিক সংস্থার মাধ্যমে । 
অন্যদিকে ফারুক রশীদের উপর অসন্তুষ্ট অফিসারগণ জড়ো হয় খালেদ শাফায়াতের পেছনে ।  তারা অবশ্য প্রথমে জিয়ার কাছে গিয়েছিল বঙ্গভবনের বিরুদ্ধে অবস্থান নিতে ।  কিন্তু জিয়া রাজী হয়নি বোধগম্য কারণেই ।  জিয়ার পরিকল্পনা ভিন্ন ।  জিয়া তাহেরের সাথে তার কোন পরিকল্পনা ঘুনাক্ষরেও কাউকে জানতে দেয়নি ।  আবার বিদ্রোহ করতে যাচ্ছে জেনেও খালেদ - শাফায়াতের বাহিনীর বিরুদ্ধেও কোন ব্যবস্থা নেয়নি । 
সিদ্ধান্ত নিতে সহায়তা করলো ২ নভেম্বর মাঝরাতে খালেদ - সাফায়েতের নীরব  ‘ অভ্যুত্থানের পর তার গৃহবন্দীত্ব ।  বন্দী হবার পর এক ফাঁকে বেডরুম টেলিফোনে তাহেরের সাথে যোগাযোগ করে পরবর্তী পদক্ষেপ সম্পর্কে গোপন নির্দেশ দিতে ভুল করেনি ।  জিয়াকে সেদিন গৃহবন্দী করে শাফায়াতের দল তার কি বিশাল উপকার করেছিল তা আমরা পরবর্তী ইতিহাস দেখে বুঝতে পারি ।  ওই সিদ্ধান্তটা জিয়াকে রাতারাতি নায়ক বানিয়ে দিয়েছিল ।   ( অবশ্য সেনাবাহিনীতে জিয়াকে হিরো বানাবার প্রকল্প হাতে নিয়েছিল তাহের ।  বিপ্লবী সৈনিক সংস্থার মাধ্যমে সাধারণ সৈনিকদের মধ্যে জিয়ার এমন গ্রহনযোগ্যতা তৈরী করেছিল তাহের যা ৭ নভেম্বর খুব কাজ দিয়েছিল ।  ) 
ওদিকে খালেদ শাফায়াতের এই অভ্যুত্থানের পর বঙ্গভবন থেকে ফারুক - রশীদ গং রণে ভঙ্গ দিয়ে পালিয়ে দেশ ছাড়লো ৩ তারিখ সন্ধ্যায় ।  তবে তার আগের রাতে খালেদ শাফায়াতের নীরব অভ্যুত্থান চলাকালীন গোলমালের সময় ফারুক রশীদের দল জেলখানায় জাতীয় চার নেতাকে খুন করে আসে মুশতাকের অনুমোদনে ।  পনেরই আগষ্টের পর ইতিহাসের আরেকটি জঘন্যতম হত্যাকাণ্ড ।  অভ্যুত্থানের প্রধান শাফায়াত - খালেদ যখন এই হত্যার ঘটনা জানলো তখন অনেক দেরী হয়ে গেছে ,  অবাক লাগে খুনের পেছনে মোশতাকের হাত থাকার সম্ভাবনা জেনেও তাকে প্রেসিডেন্ট পদে বহাল রেখেছিল ।  এই রহস্যটা কখনোই উদঘাটন হবে না বুঝি ?  তাজউদ্দিন আহমদের ডায়েরীটাও উদ্ধার করা যাবে না আর কোনকালে ।  তোমার মতো আমার বিবেকও দুমড়ে যায় আজকের দিনটা এলে ।  বাংলাদেশের প্রথম অস্থায়ী রাষ্ট্রপতি সৈয়দ নজরুল ইসলাম ,  প্রধানমন্ত্রী তাজউদ্দীন আহমদ ,  মন্ত্রিসভার সদস্য ক্যাপ্টেন এম মনসুর আলী এবং এএইচএম কামরুজ্জামান এই চারজনের কাছেই আজীবন অপরাধী থেকে যাবে এই জাতি । 
সেই সময় নিজের ঘরে বন্দী জিয়া খানিক টেনশানে থাকলেও সে জানে সময় আসবে ।  সঠিক সময়ের অপেক্ষা ছিল তার ।  অবশেষে ৬ নভেম্বর মধ্যরাতে সেই মোক্ষম সময়টা এলো ।  মাত্র তিন দিনের মাথায় কর্নেল তাহেরের পরিকল্পনায় এক পাল্টা সৈনিক বিদ্রোহে খালেদ মোশাররফ নিহত হয় , শাফায়াত কপালগুনে বেঁচে যায় । 
জিয়াকে গৃহবন্দীত্ব থেকে মুক্ত করার দু ঘন্টা পরই টু - ফিল্ড রেজিমেন্টে জিয়ার সাথে তাহেরের দেখা হয় ,  কোলাকুলি হয় ।  তবে তার কিছুক্ষণ পরই তাহেরের সাথে রেডিওতে ভাষণ দেয়া নিয়ে বাক বিতন্ডার এক পর্যায়ে বিরক্ত জেনারেল জিয়া বারান্দায় গিয়ে সুবেদার মেজর আনিসকে কানে কানে বললো ,   " আনিস সাহেব ওকে কোনভাবে সরিয়ে দিন এখান থেকে ।  সাবধান বহু পলিটিক্স আছে ।  " 
এটাই জিয়ার প্রথম কিন্তু চুড়ান্ত টেক্কা ।  এই টেক্কাতেই ১৫ আগষ্ট থেকে শুরু হওয়া সব খেলার অবসান ঘটলো ।  ঘুরে গেল তাহেরের জীবনের মোড় ,  ঘুরে গেল বাংলাদেশের রাজনীতির মোড় ।  ৭ নভেম্বর মধ্যরাতের পর বাংলাদেশের ভাগ্যাকাশে নতুন নক্ষত্রের আবির্ভাব ঘটলো ।  এটাই ইতিহাসের অনিবার্যতা ।  তোমাকে স্বীকার করতেই হবে ওই সময়ে জিয়ার চেয়ে যোগ্য (  !  )  আর কোন লোক ছিল না ।  বিশ্বাস করো ,  যদি থাকতো তবে আমি জিয়ার বদলে তাকেই সমর্থন করতাম ।  দুঃখ হয় তুমি সেই যোগ্যতাকে বলো কুটচাল গুদাম ।  রাষ্ট্রনায়কদের মধ্যে এতটা গভীর জলের মাছ হবার যোগ্যতা হোমো এরশাদ বাদে আর কারো ছিল না । 
যাই হোক ,  আজকে আর ত্যানা প্যাচাবো না ।  তুমি তোমার মতো ভালো থেকো ।  মাথাটা ঠান্ডা রাখো নিয়মিত কদুর তেল মেখে । 
ইতি - 
তোমারই দেবযানী
সহায়ক গ্রন্থ : 
 ' তিনটি সেনা অভ্যুত্থান ও কিছু না বলা কথা '  -   লেঃ কর্নেল  ( অবঃ )  এম এ হামিদ পিএসসি







প্রায় দমবন্ধ কয়েকটা দিন



কথা বলা দূরে থাক ,  পানি খেতে ,  এমনকি ঢোক গিলতেও সাহস পাইনি কদিন ।  প্রায় দশ পনের দিন দুনিয়া থেকে বিচ্ছিন্ন হয়ে পড়েছিলাম ।  মানুষের গলায় যে এরকম কোন গজব নামতে পারে আগে জানতাম না ।  কথাবার্তা সব ইশারায় চলেছে ।  মোবাইল ফোন তো হারামই হয়ে গিয়েছিল ।  পরিবারের সব মানুষ আর সহযোগী অর্ধাঙ্গিনী না থাকলে কি ভয়ংকর অবস্থা হতো ভাবা যায় না ।  নাক - গান - গলা বিশেষজ্ঞ পরীক্ষা নিরীক্ষা শেষ করে ঘোষণা দিলেন -  গলার ভেতর ব্যাকটেরিয়ার কাফেলা আস্তানা গেড়েছে বেশ ভালোভাবেই ।  ওরা দালানকোটা তুলে মোটামুটি একটা মহানগরী তৈরী করে ফেলেছে ওখানে ।  ফলে এক ফোঁটা পানি গড়িয়ে গেলেও মরনাঘাত লাগে । 
গরম পানি ,  গরম তরল বাদে আর যে কোন খাবার বন্ধ হয়ে গেল ।  রাতে ঘুম আসে না ,  গলাবন্ধ হয়ে নিঃশ্বাস আটকে যায় প্রায় ।  সমস্ত শরীর জুড়ে অস্বস্তি ।  মাথা কাজ করে না ।  গলা জিহবা থেকে কর্নকূহর পর্যন্ত ব্যথায় টনটন ।  বিছানায় একবার শুই আবার উঠে বসি ।  শুলে মনে হয় দম আটকে যাবে ,  বসলে মনে হয় মাথা ঘুরে পড়ে যাবো ।  ওষুধের কোর্স এগিয়ে যাচ্ছিল ,  দুবেলা দুটো করে দুই এন্টিবায়োটিক  ( Merocef 250 )  +   ( Zox 500 )  ,   দুবেলা দুটো পেইনকিলার  ( Coxia 120mg )  ,  তিন বেলা ভায়োডিন মাউথওয়াশ ,  আর একটা ঘুমের ওষুধ ।   কিন্তু ফলাফল শূণ্য থাকে তিনদিন পর্যন্ত ।  বাড়ছিল হতাশা ।  বুঝতে পারছিলাম মানুষ কোন সময় আত্মহত্যার কথা ভাবে ।  শিশু সন্তান দুটোর কথা ভাবি ।  একজন ছয় আরেকজন তিন ।  ওদের বাকী জীবন কিভাবে কাটাবে আমিহীন । 
নাহ ।  বাজে চিন্তা বাদ ।  সুস্থ হয়ে উঠতেই হবে ।  চারদিনের পর থেকে গলার একটু উন্নতি দেখা যায় ।  আগে ভোর ছটায় জেগে প্রথম বাক্যটি বের করার জন্য তিন ঘন্টা কসরত করতে হতো ।  এখন এক ঘন্টায় পারছি ।  আস্তে আস্তে বেঁচে উঠতে থাকি ।  তবে রাত হলেই আবার আতংক ।  ঘুম না আসলে সমস্যা ছিল না ।  কিন্তু মৃত্যুদূতের নর্তন কুর্দন সহ্য হচ্ছিল না ।  একদিন দেখালাম আমাকে একটা গরম পানির ডেকচিতে চুবিয়ে রেখে সেই ডেকচির চারপাশ ঘিরে আট দশজন মৃত্যুদূত কুড়াল হাতে নাচতে শুরু করেছে ।  চমকে উঠে বসি ।  মৃত্যুদূতেরা একটু আড়ালে চলে যায় ।  আমি জানি চোখ বন্ধ করলেই ওরা ফিরে আসবে ,  তাই ভয়ে চোখ বন্ধ করি না । 
এভাবে সাত দিন পার হবার পর আমি উঠে বসি ।  দশদিনের দিন বারান্দায় গিয়ে বিকেলের রোদ ,  রাস্তায় চলাচলরত গাড়ি ,  আর দক্ষিণাকাশে ঝুলে থাকা শাদা মেঘের পুঞ্জগুলি দেখতে থাকি ।  সেই দিনের আলোতেও একদিন দেখি একফাল অর্ধচন্দ্র এক রঙা ঘুড়ির মতো ভেসে আছে ।  এখনো আশা আছে বৈকি ।  জীবনের রূপরস নতুন করে গ্রহন করার জন্য আবারো তৈরী হই । 
ওশিন এসে গলা জড়িয়ে ধরে চুপ করে থাকে ।  পেছন থেকে সোয়া তিনের শিহান এসে হাতের আঙুল ধরে টেনে টেনে বলতে থাকে  -   ' বাবা তিবি দ্যাকবো ,  তিবি দাও '  ! 
ওর আবদারে অনেকদিন পর আমার মুখে হাসি ফোটে ।  আমি ফ্যাসফ্যাস গলায় কোনমতে উচ্চারণ করি  -   ' আমিও দ্যাকবো !  ' 
এই দুটোর জন্য দীর্ঘসময় বেঁচে থাকার লোভ হয় । 
 [ অসুস্থ সময়ে সবচেয়ে বেশী মনে পড়েছে ব্লগার অনার্য সঙ্গীতের কথা ।  তার প্রিয় ব্যাকটেরিয়া বাহিনীর কবলে আমি কেমন আছি জানাতে ইচ্ছে করছিল খুব ।  পোষ্টটা সে উদ্দেশ্যেই লেখা ] 






আমাদের সেই প্রীতিলতা



১৯২৩ সালের ডিসেম্বরের এক পড়ন্ত বিকেল ।  রেনুদের বাড়ি থেকে আসকারদীঘির পাড়ের নিজেদের বাসায়  ফিরছিল রানী ।  বার্ষিক পরীক্ষা শেষ হলো কদিন আগে ।  রেনু আজ ওদের বাসায় থাকবে ।  হঠাৎ রাস্তায় হৈ চৈ দেখে ওরা থমকে দাঁড়ালো ।  রানী শক্ত করে ধরলো রেনুর হাতটা ।  
একটা গরুর গাড়ি আসছে কাতালগঞ্জের দিক থেকে ।  ওটাকে ঘিরেই হৈ চৈ ।  খাকী পোষাকের পুলিশ ঘিরে রেখেছে গাড়িটা ।  গাড়িতে বিধ্বস্ত চেহারার দুজন লোক বসা ।  গাড়িটা পাশ দিয়ে যাবার সময় ছইয়ে নীচে বসা চাদর পরিহিত একজনকে দেখে রানীর বুকের ভেতরটা কেমন কেঁপে উঠলো ।  অচেনা এক মানুষ তবু কেমন অদ্ভুত এক শিহরণ জাগলো ।  
লোক দুটো নাকি ডাকাত ।  রানী কখনো ডাকাত দেখেনি ।  না দেখলেও আন্দাজ করার ক্ষমতা আছে তার ।  ডাকাতের চেহারা শরীর এমন নিরীহ শুটকো হয় কি করে ?  কিছুতে হিসেব মেলাতে পারে না রানী ।  এই  ডাকাত দল রেলওয়ের ১৭ হাজার টাকা ডাকাতি করেছিল কদিন আগে ।  ঘটনাটা খুব হুলস্থুল ফেলে দিয়েছে শহরে ।  এত বড় ঘটনা এর আগে কখনো ঘটেনি ।  ডাকাত দলের দুজনকে আজ নাগরখানা পাহাড় থেকে রীতিমত যুদ্ধ করে গ্রেফতার করেছে পুলিশ ।  
রানীর মাথায় অনেকদিন গেঁথে ছিল গরুর গাড়ির দৃশ্যটা ।  কিন্তু সে কি জানতো গরুর গাড়িতে বসা চাদর পরা মানুষটির হাতে তার ভবিষ্যতের সুতো ধরা আছে ?  ডাকাত দলের দুজনের একজন হলো ন্যাশনাল হাই স্কুলের সিনিয়র শিক্ষক মাষ্টারদা সূর্যসেন ,  অন্যজন কাস্টমস অফিসের কর্মচারী অম্বিকা চক্রবর্তী । 
রানীকে চিনতে পারছেন ?  খাস্তগীর উচ্চ বালিকা বিদ্যালয়ের ষষ্ঠ শ্রেণীর ছাত্রী প্রীতিলতা ওয়াদ্দেদার ওরফে রানীকে চট্টগ্রাম বাসীও তখন চিনতো না ।   কিন্তু এই রানীকে সমগ্র ভারতবাসী চিনেছিল তার নয় বছর পর ২৪শে সেপ্টেম্বর ১৯৩২ সালে ।  সে তখন টগবগে বিপ্লবী তরুণী ।  মাষ্টারদা সূর্যসেনের অন্যতম সহযোগী ।  এই তরুণী ২৩শে সেপ্টেম্বর ১৯৩২ সালের রাত পৌনে এগারোটার সময় চট্টগ্রামের ইউরোপীয়ান ক্লাব আক্রমন করার পর আহত অবস্থায় পটাসিয়াম সায়নাইড খেয়ে আত্মাহুতি দিয়ে ভারতবর্ষের স্বাধীনতার অন্যতম এক মাইলফলক স্থাপন করেছিল মাত্র একুশ বছর বয়সে ।  
মৃত্যুর পর লাশের সাথে পাওয়া স্বহস্তে লিখিত চিঠিতে ভারতবাসীর উদ্দেশ্যে বলেছিল -  
 “ আমি বিধিপূর্ব ঘোষণা করতেছি যেই প্রতিষ্ঠানের উচ্চ আদর্শে অনুপ্রাণিত হইয়া অত্যাচারীর স্বার্থসাধনে প্রয়োগকারী সাম্রাজ্যবাদী ব্রিটিশ শাসনের উচ্ছেদ সাধন করিয়া আমার মাতৃভূমি ভারতবর্ষে গণতান্ত্রিক শাসন প্রবর্তন করিতে ইচ্ছুক আমি সেই ভারতীয় রিপাবলিকান আর্মির চট্টগ্রাম শাখার একজন সদস্যা ।  
এই বিখ্যাত চট্টগ্রাম দেশের যুবকদের দেশের যুবকদের দেশপ্রেমকে নব - চেতনায় উদ্বুদ্ধ করিয়াছে ।  স্মরণীয় ১৯৩০ এর ১৮ এপ্রিল এবং উহার পরবর্তী পবিত্র জালালাবাদ ও পরে কালারপোল ,  ফেনী ,  ঢাকা ,  কুমিল্লা ,  চন্দননগর ও ধলঘাটের বীরোচিত কার্যসমূহ ভারতীয় মুক্তিকামী বিদ্রোহীদের মনে এক নতুন প্রেরণা জাগাইয়া তুলিয়াছে ।  
আমি এইরূপ গৌরবমণ্ডিত একটি সংঘের সদস্যা হইতে পারিয়া নিজেকে সৌভাগ্যবতি অনুভব করিতেছি ।  
আমার দেশের মুক্তির জন্য এই সশস্ত্র যুদ্ধ করিতেছি ।  অদ্যকার পাহাড়তলী ইউরোপিয়ান ক্লাব আক্রমন স্বাধীনতা যুদ্ধের একটা অংশ ।  
ব্রিটিশ জোরপূর্বক স্বাধীনতা ছিনাইয়া লইয়াছে ।  ভারতে কোটি কোটি নরনারীর রক্ত শোষন করিয়া তাহারা দেশে নিদারুণ দূর্দশার সৃষ্টি করিয়াছে ।  তাহারাই আমাদের রাজনৈতিক ও অর্থনৈতিক ধ্বংসের এবং সকল অধঃপতনের একমাত্র কারণ ।  সুতরাং তাহারাই আমাদের একমাত্র শত্রু ।  স্বাধীনতা লাভ করার পথে তাহারাই আমাদের একমাত্র অন্তরায় ।  যদিও মানুষের জীবন সংহার করা অন্যায় ,  তবু বাধ্য হইয়া বড় বড় সরকারী কর্মচারী ও ইংরেজের জীবন সংহার করিতে আমরা অস্ত্র ধারণ করিয়াছি ।  মুক্তিপথের যে কোন বাধা বা অন্তরায় যে কোন উপায়ে দূর করার জন্য আমরা সংগ্রাম করিতে দৃঢ় প্রতিজ্ঞ .  .  .  .  .  .  .  .  .  .  .  .  .  .  .  .  .  .  “ 
 .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 
আজ সেই বিশেষ দিনে মাষ্টারদা সূর্যসেনের অস্ত্রাগার লুন্ঠনের অন্যতম জীবিত সহযোগী বিনোদবিহারী প্রীতিলতাকে স্মরণ করেছেন চট্টগ্রামের দৈনিক পত্রিকা আজাদীতে - 
রানী এই মেয়েটির ডাক নাম ।  এই রানীর নাম উচ্চারণের সঙ্গে সঙ্গে আমার মনে একটি কবিতা জেগে উঠে । 

ধনে ধান্যে পুষ্পে ভরা ,  আমাদের এই বসুন্ধরা 
সকল দেশের রানী সে যে আমার জন্মভূমি । 
ছোটবেলায় এই কবিতাটি পড়েছিলাম যেখানে আমার জন্মভূমিকে রানী বলে কবি আখ্যায়িত করেছিলেন ।  রানী ছিল সৌন্দর্যের প্রতীক ।  আমি যে রানীর কথা বলতে চলেছি তিনিও নানাগুণে বিভাসিতা একজন রানীর মতোই ।  বহুবছর পরে জেলে থেকে বেরিয়ে এসে এই রানী সম্বন্ধে তার দাদা বিপ্লবী পূর্ণেন্দু দস্তিদার থেকে অনেক দুঃসাহসী খবর পাই এবং আরো জানতে পারি রানীর গায়ের রঙ ছিল কালো ।  চেহারাতো তেমন কোন অপরূপ সৌন্দর্য ছিল না ।  একটা প্রবাদ আছে ,  কানা ছেলের নাম লোকে পদ্মলোচন রাখে ।  এই কালো মেয়েটির নামও মা - বাবা রানী রেখেছে ।  সচেতন ব্যক্তিমাত্রই তাদের প্রিয় জন্মভূমিকে স্বর্গাদপী গরিয়সী মনে করেন ।  শুধু তাই নয় ,  অন্যান্য সকল দেশ থেকে নিজের জন্মভূমিকে  “ অপরূপ সৌন্দর্য সুষমায় পরিপূর্ণ এবং নানাগুণে বিভোষিতা ”  মনে করে সবার শ্রেষ্ঠ বা রানী নামে অভিহিত করেন ।  কিন্তু এই রানী আর কেউ নন ।  তিনি অগ্নিকন্যা প্রীতিলতা ওয়াদ্দেদার ।  তার জন্ম পটিয়া থানার ডেঙ্গাপাড়া নামক একটি ছোট্ট গ্রামে ।  এই গ্রামটি ঐ থানারই ধলঘাট নামক গ্রামের পার্শ্ববর্তী গ্রাম ।  প্রীতিলতার বাবা জগৎবন্ধু সেন এবং মাতা প্রতিভা দেবী ডেঙ্গাপাড়া গ্রাম ছেড়ে শ্বশুরের ভিটে ধলঘাটে স্থায়ীভাবে বসতি স্থাপন করেন ।  পরে কার্যোপলক্ষে চট্টগ্রাম পৌরসভার হিসাবরক্ষক পদে নিযুক্ত থাকায় তিনি চট্টগ্রাম শহরের আসকারদিঘির দক্ষিণপূর্ব কোণার একটি মাটির দেয়াল দেওয়া ঘরে সপরিবারে বাস করতেন । 
চট্টগ্রামের একমাত্র মেয়েদের হাই স্কুল অন্নদা খাস্তগীর নামের বিদ্যালয় থেকে প্রীতিলতা ওরফে রানী মেট্রিকুলেশন পাস করেন ।  শৈশবে তার জ্ঞাতি ভ্রাতা পূর্ণেন্দু দস্তিদারের সঙ্গে তার ঘনিষ্ঠতা ছিল ।  পূর্ণেন্দু বাবুর দেওয়া কিছু বইও প্রীতিলতা পড়েছিলেন এবং দেশ সেবায় প্রেরণা লাভ করেন ।  আইএ পড়ার জন্য প্রীতিলতাকে ঢাকায় প্রেরণ করা হয় এবং তিনি ইডেন কলেজে ভর্তি হন ।  সেখানে লীলা নাগের নেতৃত্বে গঠিত দিপালী সংঘের সদস্য হন তিনি ।  ছাত্রনং অধ্যয়নং তপঃ এই আদর্শ সামনে রেখে তিনি দুইবছর পরে ইন্টারমিডিয়েট পরীক্ষায় ইডেন কলেজ হতে কলকাতা বিশ্ববিদ্যালয়ের অধীনে মেয়েদের মধ্যে প্রথম এবং ছেলেমেয়ে উভয়ের মধ্যে পঞ্চম স্থান অধিকার করে তার উৎকৃষ্ট মেধার পরিচয় দেন ।  কলকাতা বিশ্ববিদ্যালয়ে কোনো একজনের আই এ পরীক্ষায় প্রথম স্থান অধিকার করা অত্যন্ত দুরূহ কাজ ।  ধীর স্থির বুদ্ধিমতী এবং অপূর্ব মেধার অধিকারী প্রীতিলতা দুর্লভ এ স্থান লাভ করতে সক্ষম হয়েছে ।  মা - বাবার আনন্দের সীমা ছিল না ।  তাদের মেয়ে প্রীতিলতা রানীর যোগ্যতা অর্জন করেছে ।  তাকে অনার্সসহ বি . এ পড়ার জন্য বেথুন কলেজে ভর্তি করানো হয় ।  এই সময় ১৯৩০ সালের ১৮ই এপ্রিল মহানায়ক মাস্টার দা সূর্যসেনের নেতৃত্বে চট্টগ্রামে যুব বিদ্রোহ সংঘটিত হয় এবং চট্টগ্রামকে চারদিনের জন্য বিপ্লবীরা স্বাধীন করে রাখেন ।  ২২শে এপ্রিল চট্টগ্রামের উত্তর সীমান্তে জালালাবাদ পাহাড়ে বিপ্লবীদের সাথে ইংরেজ সৈন্যের সম্মুখযুদ্ধ হয় ।  শেষে আধুনিক অস্ত্রশস্ত্রে সজ্জিত ব্রিটিশ বাহিনীর প্রায় দুই ঘণ্টা যুদ্ধের পর যুদ্ধক্ষেত্র পরিত্যাগ করে পালায় ।  সেই এক লোমহর্ষক অসীম সাহসিকতাপূর্ণ বিপ্লবীদের প্রথম সম্মুখযুদ্ধ । 

এই ঘটনা খবরের কাগজে প্রচারিত হওয়ার সঙ্গে সঙ্গে প্রীতিলতা চট্টগ্রামের বিপ্লবীদের অসম সাহসিক কর্মকাণ্ডে মুগ্ধ হন এবং বিপ্লবীদের কাজে যোগ দেওয়ার জন্য অস্থির হয়ে পড়েন ।  কোনো মেয়ে বিপ্লবী দলে আছে এমন কারো সাথে তার পরিচয় ছিল না ।  পুরুষদের মধ্যে আপন মাসতুতো ভাই পূর্ণেন্দু দস্তিদার গ্রেপ্তার হয়েছেন ।  অতঃপর চট্টগ্রাম এসে মাস্টারদার সঙ্গে ও অন্যান্য বিপ্লবীদের কাজে সাহায্যের জন্য ব্যাকুল হয়ে পড়েন ।  ঐ বছরই ইন্সপেক্টর জেনারেল ক্রেইজকে কলকাতা যাবার পথে চাঁদপুরে হত্যা করার জন্য মাস্টার দা ,  রামকৃষ্ণ বিশ্বাস ও কালিপদ চক্রবর্তীকে চাঁদপুর পাঠান ।  দুর্ভাগ্যবশতঃ ভুলে ক্রেইজের এডিকং ইন্সপেক্টর তারিনা মুখার্জী নিহত হন ।  এতে রামকৃষ্ণের ফাঁসি এবং কালিপদ চক্রবর্তীর যাবজ্জীবন দ্বীপান্তর দণ্ড হয় ।  এই সময়ে ফাঁসির আসামি রামকৃষ্ণ বিশ্বাস আলীপুর সেন্ট্রাল জেলে বন্দি ছিলেন ।  প্রীতিলতা জানতে পেরেছিলেন মনোরমা রায় নামে তার এক মাসিমা তার আত্মীয় অন্য এক ফাঁসির আসামি দীনেশ মজুমদারের সঙ্গে দেখা করার জন্য মাঝে মাঝে আলীপুর সেন্ট্রাল জেলে যান ।  আত্মীয় ছাড়া অন্য কাউকেও জেলে গিয়ে ফাঁসির আসামির সঙ্গে দেখা করা নিষিদ্ধ এই কথা জেনেও প্রীতিলতা ,  রামকৃষ্ণ বিশ্বাসের দূর সম্পর্কীয় আত্মীয় হয় এই মিথ্যা পরিচয় দিয়ে আলীপুর জেলারের কাছে আবেদন পাঠান ।  সৌভাগ্যবশতঃ আবেদনটি গৃহীত হয় এবং রামকৃষ্ণের সঙ্গে দেখা করার জন্য প্রীতিলতা অনুমতি পান ।  এর পূর্বে রামকৃষ্ণের মা ,  বাবা ,  দাদা - দিদি কিংবা অন্য কোন আত্মীয় রামকৃষ্ণের সঙ্গে দেখা করার অনুমতি প্রার্থনা করেন নি ।  তাই অনুমান করা হয় প্রীতিলতা করুণাবশতঃ সাক্ষাতের অনুমতি লাভ করেছিল । 
বিশেষত জেলার ছিলেন একজন আয়ারল্যান্ডের অধিবাসী ।  যদি দরখাস্ত পরীক্ষা করে প্রীতিলতা যে রামকৃষ্ণের আত্মীয় নন এই সত্য ঘটনাটি পুলিশ বা জেল কর্তৃপক্ষ জানতে পারে তবে নিশ্চয়ই প্রীতিলতার ওপর নির্যাতন ও শাস্তির ব্যবস্থা নেওয়া হত ।  তা জেনেও দুর্জয় সাহসের ওপর ভর করে প্রীতিলতা ফাঁসির আসামির সাথে দেখা করার আবেদন করেন ।  অথচ সে তাকে কোনো দিন দেখেও নাই শুধু খবরের কাগজে নাম পড়েছিল এবং কৌতূহল নিয়ে মৃত্যুর অপেক্ষারত বিপ্লবীকে দেখার জন্য প্রলুব্ধ হয়েছিল ।  এটা একটা দুঃসাহস বটে । 
দেখতে দেখতে বিএ পরীক্ষার তারিখ এসে গেল ।  আশা ছেড়ে দিয়ে যেকোনো ভাবে বিএ পাস করে চট্টগ্রামে মা - বাবার কাছে ফিরে আসার জন্য পরীক্ষা দিতে মনস্থির করল এবং ডিস্টিংশনে বিএ পাস করে চট্টগ্রামে ফিরে আসল ।  তখনও অপর্ণাচরণ গার্লস স্কুল প্রতিষ্ঠিত হয় নাই ।  গোলাপ সিংহ লেনের পশ্চিম দক্ষিণ প্রবেশ পথে যে খালি জায়গাটা ছিল স্থানীয় জনসাধারণের উদ্যোগে সেখানে একটি বেসরকারি মেয়েদের স্কুল প্রতিষ্ঠিত হয় ।  তখন পর্যন্ত এই স্কুলে ক্লাস এইট পর্যন্ত পড়ানো হত ।  প্রীতিলতা এই স্কুলে প্রধান শিক্ষিকার পদে যোগদান করেন এবং ১৯৩২ সালের ২৪ সেপ্টেম্বর পাহাড়তলী ইউরোপিয়ান ক্লাব আক্রমণের দায়িত্ব পাওয়া পর্যন্ত ঐ বেসরকারি বালিকা বিদ্যালয়ে কার্যে নিযুক্ত ছিলেন ।  পরে এই স্কুল বর্তমানে প্রতিষ্ঠিত জায়গায় স্থানান্তরিত হয় এবং অপর্ণাচরণ নামক সীতাকুণ্ডের এক পণ্ডিত লোকের কাছ থেকে কয়েক সহস্র টাকার বিনিময়ে জমি ক্রয় করার কারণে তাঁর নামানুসারে স্কুলটি নামকরণে কর্তৃপক্ষ রাজি হন ।  তাঁর নামানুসারে এখনও অপর্ণাচরণ বালিকা বিদ্যালয় সগৌরবে চট্টগ্রামের নন্দনকাননে সুপ্রতিষ্ঠিত আছে ।  এই সময়ে একদিন প্রীতিলতার সঙ্গে মাস্টারদা ও নির্মলদার দেখা করার দিন স্থির হয় ।  সে সময়ে প্রীতিলতা তার এক বন্ধুর বাড়িতে বেড়াতে যাবেন এই কথা মা বাবাকে বলে ধলঘাট গ্রামে সাবিত্রী দেবীর বাড়িতে গিয়েছিলেন ।  দুর্ভাগ্যবশতঃ ঐ বাড়িটি পুলিশ সন্দেহবশতঃ ঘেরাও করেছিল এবং গভীর রাত্রে পুলিশ বেস্টনি দিয়ে বাড়িটিকে ঘিরে বাড়ির দোতলার  ( মাটির কৌটা )  ক্যাপ্টেন ক্যামরেনের নেতৃত্বে মাস্টারদা সহ বিপ্লবী দলকে ধরার জন্য অগ্রসর হচ্ছিল তখন সিঁড়ির মুখে পাহারাদার বিপ্লবী নেতা নির্মল সেনের গুলির আঘাতে ক্যাপ্টেন ক্যামরেন নিহত হন ।  সঙ্গে সঙ্গে ক্যামরেনের সঙ্গীরা এই বিপ্লবী নেতাকেও গুলি করে হত্যা করে ।  এই সময়ে সাময়িক বিশৃঙ্খলার মধ্যে মাস্টারদা ,  প্রীতিলতা ও অন্য এক বিপ্লবী ভোলা সেনকে নিয়ে বাড়ির পেছন দিকে এক গড়ায়ের  ( ছোট পুকুর )  মধ্যে কচুরিপানাতে লুকিয়ে থাকেন ।  অত্যন্ত দুঃখের বিষয় ,  গড়ায়টিতে নামার পূর্বে শুকনো পাতার মর্মর শব্দ শুনে গুর্খা সৈন্যের গুলিতে ভোলা সেন মৃত্যুবরণ করেন ।  ঘণ্টা দুই তল্লাশির পর সাবিত্রী দেবী ও তার ছেলেকে গ্রেপ্তার করে দুইটি মৃতদেহ সহ পুলিশ নিজেদের ক্যাম্পে চলে গেলে মাস্টার দা প্রীতিলতাসহ জ্যৈষ্ঠপুরার অন্য একটি আশ্রয় কেন্দ্রে গিয়ে ভোররাত্রে উপস্থিত হন এবং প্রীতিলতাকে শহরে চলে গিয়ে স্কুলে হাজির থাকার নির্দেশ দেন যাতে পুলিশ অনুমান করতে না পারেন যে প্রীতিলতা ধলঘাট গ্রামে সাবিত্রী দেবীর বাড়িতে ছিলেন ।  এই ঘটনার পর প্রীতিলতা কোনো দুরূহ বিপ্লবী কাজে অংশ নিয়ে মৃত্যুবরণের আকাঙক্ষার কথা জানান মাস্টারদাকে ।  মাস্টারদাও মনে মনে একজন বিপ্লবীকে মৃত্যু পথযাত্রী করতে চেয়েছিলেন যাতে নারী সমাজ ও দেশপ্রেমে উদ্বুদ্ধ হয় এবং স্বাধীনতা সংগ্রামে যোগ দেয় ।  তাই অনেক বিপ্লবী যুবক এবং নেতা থাকা সত্ত্বেও সেই জালিয়ানবাগের হত্যাকাণ্ডের প্রতিশোধ নেওয়ার জন্য বিপ্লবী মহানায়ক মাস্টার দা প্রীতিলতাকে মনোনীত করেন ।  ১৯৩০ সালের ২৪ সেপ্টেম্বর প্রীতিলতা ও তার সহযোগীরা ইউরোপিয়ান ক্লাব আক্রমণ করেন এবং আক্রমণে সফলতা লাভ করেন ।  এতে মাস্টারদার দীর্ঘদিনের প্রতিশোধ নেওয়ার আকাঙক্ষা বাস্তবে পরিণত হয় ।  কিন্তু প্রীতিলতার সাতজন বিপ্লবী বন্ধু যারা ক্লাব আক্রমণে অংশ নিয়েছিল তাদের পালাতে আদেশ দিয়ে নিজে ক্লাবের কাছাকাছি একটি স্থানে বসে ধীর স্থির চিত্তে পটাশিয়াম সায়ানেট খেয়ে বীরত্বের সঙ্গে আত্মাহুতি দেন ।  এই সেই রানী ।  এই সেই জগৎবন্ধু সেন ও প্রতিভাদেবীর আদুরে কন্যা রানী বা প্রীতিলতা ওয়াদ্দেদার ।  এমন দুঃসাহসিক দেশপ্রেমিক নারী ছিলেন প্রীতিলতা ওয়াদ্দেদার ।  
এভাবে স্বেচ্ছায় নিজের জীবনকে দেশের জন্য উৎসর্গ করার কথা ভাবতে পারে তেমন অসমসাহসী নারী এক শতকে কয়জন জন্ম নেয় একটা দেশে ?  যে শহরে প্রীতিলতা বড় হয়েছে ,  সে শহর এখন অনেক বড় হয়েছে ,  যে রাস্তায় প্রীতিলতা হেঁটেছে ,   সেই রাস্তা এখন মহাসড়ক হয়েছে ,  প্রায় একটা শতক চলে যাচ্ছে ,  তবু প্রীতিলতা আমাদের বুকের গভীরে অনুপ্রেরণা যোগায় প্রতিনিয়ত ।  যে কোন অবিচারের বিরুদ্ধে রুখে দাঁড়াবার সাহস যোগায় ।  আজকে দিনটায় খুব মনে পড়ে যায় চট্টগ্রামের চিরতরুণী রাণীকে ,  আমাদের গর্ব প্রীতিলতাকে । 
 =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  = 
তথ্য সংশয় - ১ :   প্রীতিলতার আত্মাহুতি দিবস নিয়ে দুরকমের তথ্য পাওয়া যায় ।  ২৩শে সেপ্টেম্বর ও ২৪শে সেপ্টেম্বর ।  হিসেব করে দেখলে ২৩ সেপ্টেম্বর রাতকেই অধিক যুক্তিযুক্ত মনে হয় । 
তথ্য সংশয় - ২ :  প্রীতিলতা মেট্রিকুলেশান পাশের সন নিয়েও দুরকমের তথ্য দেখা যাচ্ছে ।  ১৯২৭ ও ১৯২৮ ।  বিনোদ বিহারী সহ বেশ কিছু সুত্রে ১৯২৮ ,  আবার পূর্নেন্দু দস্তিদার ও কয়েকজনের সুত্রে ১৯২৭ ।  এটি নিয়ে আরো অনুসন্ধানের অবকাশ রয়েছে বলে আমার ধারণা । 
 =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  = 
আগ্রহীদের জন্য লিংক :  
 উইকিপিডিয়া । 
 দৈনিক আজাদী
 =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  = 
পাঠসুত্র - 
১ ।  অগ্নিযুগের চট্টগ্রাম  -  কালীপদ চক্রবর্তী
২ ।  চট্টগ্রাম বিদ্রোহের সংক্ষিপ্ত ইতিহাস ও মূল্যায়ন -  গনেশ ঘোষ
৩ ।  ব্রিটিশ বিরোধী আন্দোলনে চট্টগ্রামের নারী -  আনোয়ারা আলম
৪ ।  ব্রিটিশ ভারতের প্রথম মহিলা শহীদ অগ্নিকন্যা প্রীতিলতা  -  বিনোদবিহারী চৌধুরী
৫ ।  দেশের নারীদের প্রতি শেষ আবেদন  -  প্রীতিলতা ওয়াদ্দেদার
৬ ।  উইকিপিডিয়া ও বাংলাপিডিয়া
৭ ।  চট্টগ্রাম বিদ্রোহের সংগঠন ও প্রস্তুতি  -  অনন্ত সিংহ






 লাইফ উইথ লিমিটেড ইন্টারনেট 



একটা সময় ছিল যতক্ষণ অফিসে থাকতাম ততক্ষণ ইন্টারনেটে যুক্ত থাকতাম ।  মানে আমার পিসিটা সার্বক্ষণিক ইন্টারনেট সংযোগ প্রাপ্ত ছিল ।  এক যুগেরও বেশী সময় এই সুবিধা নিয়ে কাজ করেছি ।  অফিসের কাজের ফাঁকে ফাঁকে ইন্টারনেট ঘুরে বেড়াতাম ।  অগুনতি ওয়বের মধ্যে গুগল ,  ফোরাম ,  ফেসবুক ,  ব্লগ ইত্যাদির ভেতরই সেঁদিয়ে যেতে থাকি ক্রমশঃ ।  বছরের পর বছর কেটে গেল ,  একটা সময় এসে দেখা গেল কাজের ফাঁকে ফাঁকে আর ইন্টারনেটে ঘুরছি না ।  ইন্টারনেটের ফাঁকে ফাঁকে কাজ করছি ।  এমনকি কখনো কখনো কোনটা আসল কাজ তাই ভুলে যাচ্ছি ।  আজকের কাজ কালকে ,  কালকের কাজ পরশুতে চলে যাচ্ছে ।  
একদিন বেজে ওঠলো ঘন্টা ।  সুনজর পড়লো উঁচুমহলের ।  আমাকে পরিশোধিত করার সিদ্ধান্ত নেয়া হলো ।  সেই উদ্দেশ্যে মুক্ত ইন্টারনেট জগত থেকে বিচ্ছিন্ন করে কেবল কেজো ওয়েবসাইটের সাথে যুক্ত করে দিল আমাকে ।  তার বাইরের কিছুতে ঢোকা নিষেধ ।  এমনকি গুগল সার্চও নিষিদ্ধ । 
শনির যুগের সূচনা হলো ।  বরাবরই দরকারী কাজের প্রতি আমার প্রবল অনীহা ।  বসে বসে খেতেই বেশী আগ্রহ ।  তার উপর কাজ না করতে করতে আমি ভুলেই গেছি কি আমার কাজ ছিল ।  অফিসে এসে ঝিম ধরে বসে থাকি ।  এমনকি প্রতিদিন কেন অফিসে আসি তাও জানি না ।  বাসার সামনে অফিসের গাড়িটা এসে দাঁড়ায় নির্ধারিত সময়ে ,  আমি প্রতিদিন তাতে চড়ে অফিসে আসি ।  বিকেল সাড়ে পাঁচটায় আবার অফিসের নীচে নামি ,  গাড়িটা আমাকে বাসায় নামিয়ে দিয়ে যায় ।  মাঝখানের সময়টুকু আমি কেন অফিসে থাকি এটা বুঝতে পারছি না ।  আবার না থেকেও কী উপায় । 
ইন্টারনেট থেকে বিচ্ছিন্ন হবার পর আমার মস্তিষ্ক আর ঠিকভাবে কাজ করছে না ।  আমি পিসি খুলে মনিটরের দিকে ফ্যালফ্যাল করে চেয়ে থাকি ,  মেইল চেক করি ,  কেজো মেইল ,  কেজো মেইলের মতো বিরক্তিকর জিনিস দুনিয়াতে আছে কিনা জানি না ।  এরা পারে কেবল কলিজায় একটু পর পর খামচি দিতে ।  এই খাইছি তোরে ,  পাইছি তোরে ,  পালাবি কোথায় জাতীয় হুমকি ধমকিতে ভর্তি থাকে ।  শিপমেন্ট লেট হলো ,  ডকুমেন্ট ভুল হলো ,  মিসিং হলো কুরিয়ার প্যাক ,  সাইবার আপলোড লেট পেনাল্টিতে পড়ে গেছে ইত্যাদি নানারকমের বিদঘুটে ইঙ্গিতময় খবর আসে ।  এসবে মন দিতে গিয়ে আমি দিন দিন দুর্বল হয়ে যাই ।  ভিটামিন খেয়ে এই অসুখ সারছে না ।  ডাক্তারের কোন টেষ্টে কিছু ধরা পড়ে না । 
আমি জিমেইলে ঢুকতে পারি না ,  বন্ধুদের সাথে যোগাযোগ রাখতে পারি না ,  ব্লগে ঢুকতে পারি না ,  লেখালেখি করতে পারি না ,  ফেসবুকে ঢুকতে পারি না ,  স্ট্যাটাস দিতে পারি না ।  জীবনে আর বাকী রইল কি ।  আমার পুরো বিশ্বটা সীমাবদ্ধ হয়ে গেছে হঠাৎ করে ।  এই সীমাবদ্ধ জীবনে বাঁচার ইচ্ছেটাও উবে যায় মাঝে মাঝে ।  কিন্তু ভেজালের যুগে মরারও নিশ্চয়তা নাই ।  তাই মরে না গিয়ে দার্শনিক হয়ে ভাবতে লাগলাম .  .  .  .  .  .  .  .  . 
প্রথমঃ মানুষ বাঁচে বাতাস মানে অক্সিজেন দিয়ে
দ্বিতীয়ঃ মানুষ বাঁচে পানি দিয়ে
তৃতীয়তঃ মানুষ বাঁচে ভাত খেয়ে
চতুর্থত মানুষ বাঁচে জীবিকা দিয়ে
পঞ্চমতঃ মানুষ বাঁচে স্বচ্ছলতা দিয়ে
ষষ্ঠতঃ মানুষ বাঁচে স্বাচ্ছন্দ্য দিয়ে
এখানে ছয়টি বাঁচার মধ্যে একটা ধারাবাহিক সম্পর্ক আছে ।  যার বাতাস আছে সে চায় পানি ।  যার পানি আছে সে চায় ভাত ।  যার ভাত আছে সে চায় নিয়মিত আয় / জীবিকা ।  যার জীবিকা ঠিক আছে সে চায় স্বচ্ছলতা ।  যার স্বচ্ছলতা আছে সে চায় স্বাচ্ছন্দ্য জীবন ।  পৃথিবীতে জীবিত সব মানুষ প্রথম তিনটির অন্তর্ভুক্ত ।  অনাহারে মারা যাবে কিংবা যাচ্ছে সেরকম কিছু মানুষ বাদ দিলে ৭০০ কোটি মানুষই প্রথম তিনটি দলের অন্তর্ভুক্ত ।  তার এক ধাপ উপরে আছে জীবিকা ।  মানে আয়ের একটা উৎস আছে এদের ।  এরকম মানুষের সংখ্যা ৮৫ শতাংশ ধরলে ১৫ শতাংশকে কর্মহীন ধরা যায় ।  পনের শতাংশ কর্মহীন মানুষও ভাত খেয়ে বেচে আছে কোনমতে ।  ৮৫ শতাংশের মধ্যে স্বচ্ছলতা আছে হয়তো ৩০ শতাংশের ।  ৫৫ শতাংশ কোনমতে জীবিকা নির্বাহ করে বেঁচে থাকে ।  ৩০ শতাংশের মধ্যে স্বাচ্ছন্দ্য নিয়ে বেঁচে আছে কতো শতাংশ ?  যারা ঘরের খেয়ে ইন্টারনেট গুঁতানোর সময় পায় তাদেরকে নিশ্চয়ই স্বাচ্ছন্দ্য গ্রুপের অন্তর্ভুক্ত করা যায় ।  সেই স্বচ্ছন্দ গ্রুপের একাংশ বাঁচে ইন্টারনেট দিয়ে ! 
আমার এত ভণিতা তাদের উদ্দেশ্যে যাদের জীবনে অক্সিজেনের সংকেত বদলে গেছে ।  অক্সিজেনের দুটি মৌলিক উপাদানের মধ্যে ইন্টারনেটও ঢুকে বসে আছে ।  নতুন জাতের এই যৌগটাকে H2ONET ( এইচটুওনেট )  বলা যায় ।   এরা সাধারণ বাতাসে বাঁচতে পারে না ।  কিংবা বাঁচাটা দুর্ভোগ বা শাস্তি হিসেবে দেখে ।   আমি দিনের যতটা সময় জেগে থাকি ,  বসে থাকি ততক্ষণ ইন্টারনেট থাকা চাই ।  এমন না যে ইন্টারনেট থাকলেই আমি চরম কোন কাজ করে দেশ দুনিয়া উদ্ধার করছি ।  কিন্তু বেঁচে থাকার জন্য চারপাশের বাতাসে সারাক্ষণ যেমন অক্সিজেন চাই ,  তেমনি আমার জেগে থাকার প্রতিটা মুহুর্তে ইন্টারনেট চাই ।  আমি জেগে আছি ,  কিন্তু ইন্টারনেট নেই ,  এটা দুঃসহ একটা ব্যাপার ।  ইন্টারনেট ছাড়া কোন অফিসের কথা কি ভাবা যায় ?  
অবশ্যই ভাবা যায় ।  
এদিকে তাকান ।  আমাদের সামনের অফিসের মফিজের দিকে দেখুন ।  ইপিবির কেরানী হিসেবে দিব্যি আছে ।  তার অফিসে ইন্টারনেট নেই ,  ফ্যাক্স নেই ,  টেলিফোন আছে সারা ঘরে মিলে একটা ।  তবু সে আনন্দে পা নাচিয়ে কাজ করে ,  খসখস করে কাগজ লেখে ,  ধুপ ধুপ করে সিল মারে ,  টেবিলে পা তুলে দিয়ে পত্রিকা পড়ে ।  দুপুরে খাবার পর মুখের উপর ফাইল চাপা দিয়ে ঘুমিয়ে পড়ে ।  ঘুম থেকে উঠে পিয়নকে ডাক দেয় ।  পিয়ন চায়ের কাপ হাতে নিয়ে আসে ।  চা শেষ করে সিগারেট ধরায় ,  ভুস ভুস করে ধোঁয়া ছাড়ে ,  পাশের কলিগের দিকে তাকিয়ে নোংরা কৌতুক করে ।  তার পোষাক আমার চেয়ে ঢিলে ঢালা ,  তার জুতা আমার চেয়ে মলিন ,  তার চুলে জবজবে তেল ।  সে একটা চরম ক্ষ্যাত ।  তার বেতন আমার অর্ধেকের কম ।  তবু সে অনেক সুখী ।  তার দৃশ্যমান কিছুই নেই ,  কোন সৌন্দর্য নেই ,  তবু সে আমার চেয়ে সুখী ।  
আমাদের বাসা কাছাকাছি ।  বাড়ি ফেরার সময় আমি আর মফিজ একসাথে ফিরি ।   আমার সাথে তখন তার পার্থক্য হলো সে পকেট ভর্তি করে  এক তাড়া পাঁচশো টাকার নোট নিয়ে বাড়ি ফেরে আর আমি ফিরি শূণ্য হাতে ।  আমি বছর গেলে সরকারকে ট্যাক্স দেই ,  মফিজকে দিতে হয় না ।  মফিজের দুটি চারতলা বাড়ি আছে ,  আর আমি ছোট্ট ভাড়া বাসায় থাকি । 
আমার আজকাল মফিজ হয়ে যেতে ইচ্ছে করছে ।  ইন্টারনেট বিহীন জগতে মফিজরাই সুখী । 






সার্কিট হাউস রোড



 " হারামীর বাচ্চা হারামী !  !  " 
মেজাজটা বিলা হয়ে গেছে ।  সেই কখন ভাত খাইছি এখনো বিকালের নাস্তা করি নাই ।  বিকালের নাস্তাটা কি হবে তা অবশ্য ঠিক করা হয়নি ।  বিকালের নাস্তাটা সবসময়ই অনিশ্চিত থাকে ।  কখনো কলামুড়ি ,  কখনো বনরুটি -  চা , কখনো কাবাব পরোটাও টুপ করে জুটে যায় ।  
এই রাস্তায় কেবল আমার রাজত্ব ।  এখানে আর কেউ আসবে না ।  বলা আছে ,  অন্য কেউ আসলে ঠ্যাং ভেঙ্গে হাতে ঝুলিয়ে দেয়া হবে ।  সেই কাজটা আমাকে করতে হবে না ।  করার লোক আছে ।  আমাকে শুধু আওয়াজ দিতে হবে গলা উঁচিয়ে ।  সাথে সাথে ব্যবস্থা হয়ে যাবে ।  লাইসেন্স ছাড়া কেউ এখানে আসতে পারবে না । 
স্টেডিয়াম থেকে কাজীর দেউড়ি মোড় ভিআইপি এলাকা ।  এদিকে যেসব গাড়ি চলে ,  যেসব গাড়ি থামে তার প্রায় সবাই শহরের কর্তামানুষের ।  এই রাস্তায় গাড়ি দাড় করায় বড়লোকের উড়ন্ত ছেলেমেয়েরা ।  সারিবদ্ধ কাবাবের দোকান রাস্তার পাশেই ।  ঘ্রাণে অর্ধভোজন হবার জন্য এটার চেয়ে উপযুক্ত স্থান এই শহরে দ্বিতীয়টি নেই ।  ঠিকমতো কায়দা করলে বড়লোকের ছেলেপেলের নেক নজরে না পড়ার কোন কারণ নেই ।  এদের দিল দুইরকম ।  কেউ কেউ অতি দিল দরিয়া ,  কেউ এক্কেবারে বেরহম ।  কোন কোন ছেলেপেলের কাছে শতি টাকার নোটের কম কিছু নাই ।  দু ' তিন বার ভ্যানভ্যান করলে শাঁ করে শতিটাকার একটা নোট বের হয়ে আসে ।  বেশীরভাগ অবশ্য মাফ চেয়ে ভাগানি দেয় ।  আবার কিছু আছে মাফ চাইবার পর মাফ না দিয়ে আরো দুয়েকবার ভ্যানভ্যান করলে কিছু একটা দিয়ে দেয় ,  একটুকরো মাংস বা একটা আধখাওয়া পরোটা ।  সবচেয়ে ভালো কৌশল হলো কয়েক হাত দূর থেকে চোখটা মলিন করে ওদের প্লেটের দিকে তাকিয়ে থাকা ।  এসব করতে হয় লোক বুঝে ।  কিছু হারামী আছে হাড্ডিটাও ছুড়ে দিতে রাজী না ।  গবগবিয়ে সবটা খেয়ে উল্টা ধাবকি দেয় ।  
এর আগে ছিলাম ফ্রি পোর্টের মোড়ে ।  সব ফকিন্নির পোলার বাস ওখানে ।  চেহারা পোষাক সবকিছুতে নাই নাই ।  শালারা আমার চেয়ে ফকির ।  মাসে এক হাজার টাকাও উঠতো না ।  কমিশন দিয়ে কিছুই থাকে না ।  উপাসে মরতে ছিলাম প্রায় ।  বদলির জন্য জোর তদবির করা লাগছে ।  তদবিরের খরচও কম না ।  নগদ দশ হাজার দিয়ে পোষ্টিং নিছি এখানে ।  কর্জ করে টাকা যোগাড় করছি মোটা সুদে ।  তাও সুখ ।  এইখানে দশ হাজার তুলতে দুইমাসও লাগবে না ।  
গালি যারে দেয়া হইছে সে কাঁচের আড়ালে ছিল বলে শুনতে পায়নি ।  নইলে ধাবকি দিত ।  এতক্ষণ তার পিছনে হেঁটে টাইম লস করলাম ।  ব্যাটা হ্যাঁও কয় না আবার নাও কয় না ।  তারপর হুট করে দরোজা খুলে সামনের সীটে উঠে সাঁই করে চলে গেছে সাদা গাড়ি হাঁকিয়ে ।  শালা হারামী ! 
আরেকটা নতুন চিড়িয়া নামছে নীল গাড়িটা থেকে ।  এই গাড়িটা আরো বড় ।  তবে বড় গাড়িকে টার্গেট করে প্রায়ই ঠকতে হয় ।  কঞ্জুশের কঞ্জুশ এগুলো ।  পকেটে মানিব্যাগও থাকে না ।  একবার এরকম গাড়ির এক হারামী মানিব্যাগ খুলে প্লাষ্টিকের কার্ড দেখিয়ে কইছিল ,  " নে , যা লাগে এখান থেকে নিয়ে নে ,  টেকা নাই এইটা আছে খালি "  ।  বান্দরের বাচ্চা !  কেডিড কাডের গরম দেখায় ! 
এখন যে খোদার খাসীটা কালো কাঁচের আড়াল থেকে নামলো তার ওজন কমসে কম সাড়ে এগার মন হবে ।  এইটা ফজুইল্যার ঠিক করে দেয়া ওজন ।  সে এরকম হাতি মানুষরে সাড়ে এগারো মনের কমে দেখে না ।  এইটারে বায়েজিদ বোস্তামী রোডে সন্ধ্যার পরে একলা পাইলে ভুড়ি ফাঁসায়ে দেয়া যেত ।  নাহ ,  এইটার পিছেও টাইম লস হবার সম্ভাবনা ।  এই শালা মনয় বিড়ি খাইতে নামছে ।  সাদা প্যাকেট থেকে সিগারেট বের করে ভুসভুস করে টানে ।  ওর ভুসভুসানি দেখে আমারও সিগারেটের নেশা পায়া গেল ।  কিন্তু এখন সিগারেট খায়া টাইম লস করা যাবে না ।  বিজি টাইম । 
হাতের ক্রাচ যন্ত্রটাকে কায়দা করে ধরে গাছের আড়ালে দাঁড়ালাম ।  একটা দলচ্যুত সবুজ পোষাকের ঠোলাকে এদিকে আসতে দেখা যাচ্ছে ।   ব্যাটা মুততে নামছে মনয় ।  তবু বিশ্বাস নাই ,  কোরবানীর ঈদের মরসুম ,  পয়সাপাতির জন্য কুত্তাপাগল এসময় ।  দেখলে ঝামেলা করতে পারে ।  রেগুলার পয়সাপাতি নিয়েও বেইজ্জতি করে সময় সময় ।  কুত্তার সাথে বন্ধুত্ব করলেও ঠোলার সাথে কভি নেহি ।  এটাও ফজুইল্যার বাণী ।  ফজুইল্যা আসলেই গুরুমানুষ ।  বয়স তিন কুড়ি পার হয়ে গেছে এখনো কি মজবুত শরীর ।  শালার আগের পেশাটাই ভালো ছিল শরীরের পক্ষে ।  কিন্তু এখন আর সম্ভব না ।  দুই পা নাই তার ! 
তয় ফজুইল্যার বুদ্ধিতে কিছুদিন আগে একবার অন্যরকম ডিউটি করছিলাম ।  সন্ধ্যার পর বায়োজিদ বোস্তামী রোডে গেছি ।  ইফতারের পর এলাকাটা কিছুক্ষণ একদম নীরব গা ছমছম অন্ধকার ।  আমরা পাঁচজন ।  প্রথমে ফজুইল্যা ,  তারপর আমি ,  তারপর আরো দুজন , তারপর আরেকজন ।  মানুষ পছন্দ হইলে ফজুইল্যা হাত পাতলো ।  ফজুইল্যারে পার হয়ে মানুষটা আমার সামনে এলে আমি আগায় দিলাম পা ।  ল্যাং খেয়ে দুম করে পড়ে গেল লোকটা ।  পড়ার পর আমার সাথে ঝগড়াঝাটি চলার সময় আমার পরের দুজন আসলো ছুরি আর একনলা হাতে ।  মোবাইল মানিব্যাগ সব কেড়ে নেয়া শেষ হলে গেলে তার পরের জন এসে পাছায় লাথি মেরে তাড়িয়ে দিল লোকটারে ।  আরো কয়জনের কাছ থেইকা টাকাপয়সা হাতায়ে একজনের ভুড়িতে ক্ষুরের খোঁচা মেরে সিএনজিতে পগারপার ।  মদিনা হোটেলে বিরানী খাইছিলাম সেই রাতে । 
এই হাতীটারে ল্যাং মারলে আমার শরীর আস্ত থাকবে না ।  এটারে কেমনে কায়দা করা সম্ভব কয়েক রকম করে ভেবেও কোন রাস্তা পাইলাম না ।  কাছে গিয়ে দাঁড়াতে হাতিটা আমাকে না দেখার ভাণ করে সিগারেটে শেষ টান দিয়ে গাড়িতে উঠে কালো কাঁচের আড়ালে চলে গেলো ।  দাঁত খিচে গালি চলে এল মুখে ,   " খা _ কির পোলা "  ।  কেন জানি না বড়লোকের বাচ্চাগুলারে গালিগালাজ দিয়ে মনে একরকমের শান্তি হয় । 
আর পারা যায় না ।  ক্রাচ যন্ত্রটা গাছের সাথে হেলান দিয়ে আমিও একটা সিগারেট ধরাইলাম ফস করে ।   মেজাজ চড়ে গেছে ।  একটা সিগারেট খেয়ে মাথা ঠাণ্ডা করি ।  দুই দুইটা শিকার ফসকে গেছে ।  সিগারেটে দুই টান দিতেই দেখি সবুজ জামা পাশে চলে আসছে ।  ব্যাটার মতলব কি ?  
 " ওই আগুন দে !  " 
আমি চুপচাপ ম্যাচ এগিয়ে দেই ।  এগুলার সাথে ঝামেলায় যাওয়া যাবে না ।  কইলাম ,   " ওস্তাদ কিরাম আছেন ?  " 
 " টিকেট আছেনি তোর ?  " 
 " আছে ওস্তাদ " 
 " কোন লেবেল ?  " 
 " আপনেদের দোয়ায় সুপারভাইজারির প্রমোশন পাইছি " 
 " তাইলে তো ভালোই কামাস " 
 " আ্ইজ দিনটা বেশী খারাপ ওস্তাদ ।  একদম খালি " 
টেরনিং এর দিন পয়লা টিরিক্স কিন্তুক এইটাই ।  ঠোলা দেখলে সেদিন কামাই একদম খারাপ কইতে হয় ।  নইলে পকেট হাতায়ে দিতে পারে ।  যদিও পকেটে টাকা রাখা হারাম আমাদের ।  টাকা রাখতে হয় আণ্ডুর ভেতর ।  তবুও বিশ্বাস নাই ,  আণ্ডুও হাতায় দেয় কোন কোনদিন ।  কয়েকদিন আগে ফজুইল্যারে পাইছিল এক মামু ।  নেংটা করে আণ্ডু থেকে পয়সা ছিবড়ে নিছে ।  অবশ্য ফয়জুইল্যারও দোষ আছে ।  সে মুখে মুখে তক্ক করছিল ।  মামুদের সাথে তক্ক করা নিষেধ ,  টিকেট থাকলেও ।  
 " ওস্তাদ ঈদে বাড়িত যাইবেন না ?  " 
 " না " 
 " ক্যান ,  বাড়িত কেউ নাই ?  " 
 " আছে  .  .  .  .  . আবার নাই ।  " 
চুপ করে থাকলো মামু ।  আমার আর কথা নাই ।  ব্যাটা গেলেই বাঁচি ।  নিয়ম আছে মামুরা সামনে থাকলে কাম করা যাবে না ।  কিন্তু তার তো উঠার লক্ষণ নাই ।  উদাস মনে বিড়ি টানতেছে তো টানতেছে ।  তারপর নিজে নিজে কথা বলা শুরু করলো - 
 " গত বচ্ছর ঈদের দুইদিন আগে বাড়িত গিয়া বউ বাচ্চারে নিয়া মার্কেটে গেছিলাম ।  আমার পোলাডা নয়া হাঁটতে শিখছে ।  দেড় বছর বয়স ।  টুক টুক ক‌ইরা হাঁটে ।  তারে টুকু বইল্যা ডাকি ।  তার জন্য নীল জুতা ,  লাল জামা ,  হলুদ প্যান্ট ,  মাথায় টুপি ,  এ‌ইডি কিনইয়্যা বাড়িত পৌঁছায় দিয়া আসছি ।  পোলায় কি যে খুশী হইছিল .  .  .  .  .  .  .  .  .  .  .  .  .  .  .  .  .  .  ।  এবার বাড়িত যাবার পারুম না ।  ছুটি নাই .  .  .  .  .  .  . গেলে ঈদের পরে যাইতে পারি ।  " 
 " ঈদের পরে গিয়া আর কি হইব ?  তবু যান ওস্তাদ ।  পোলায় তো এখন আরো বড় হইছে ।  খুশী হইবো ।  " 
 " পোলায় আর বড় হয় নাই ।  " 
 " ক্যান ?  " 
 " যেইদিন টুকুরে রাইখা আসছিলাম বাড়িতে ,  আমি বাড়ি না ঢু‌ইকাই চইলা আসছি ডিউটি ছিল বইলা ।  টুকু তার মায়ের লগে বাড়িত ঢুকতেছিল ।  বাড়ির লগেই পুকুর ।  তার মায়ে কাজের তাড়ায় আগে ঢুইকা যায়  ঘরে .  .  .  .  খেয়াল করেনাই টুকু লগে আসেনি ।  " 
 " তারপর ?  " 
মামু চুপ ।  কিছু বলে না । 
 “ তারপর কি হইলো ওস্তাদ ?  ” 
 " আদঘন্টা বাদে লাশ ভাইসা ওঠে .  .  .  .  .  বাড়িত না ঢু‌ইকা টুকু পুকুরের দিকে গেছিল  ,  মরন তারে ডাকছিল ( ডুকরে ওঠে সবুজ জামা )  .  .  .  .  .  .  .  . আমার টুকু .  .  .  .  .  .  .  . টুকুরে .  .  .  .  .  .  .  . আমি আর বাড়িত গিয়া কি করুম রে ?  "   
ঠোলা মামুরে এতক্ষণে মানুষ মানুষ লাগে ।  তবু আমি বলার মতো কোন কথা খুঁজে পাই না ।  লুলা ভিখারীর অভিনয় করা আমার পাষাণ চোখ দুটোও এবার ঝাপসা হয়ে আসে ! 






বই প্যাচাল



সাধ সাধ্যের বর্ডার লাইনে যাদের বসবাস তাদের জন্য কোন শখই সহজপাচ্য থাকে না ।  বইকেনা ব্যাপারটাও আমার জন্য সহজ ছিল না ।  
সাধারণতঃ হাইস্কুল / ইন্টার বয়স থেকে বইপত্রের রোমাঞ্চকর জগত ব্যাকুল হয়ে ডাকতে থাকে স্থায়ী আসন গাড়ার জন্য ।  স্থায়ী আসন মানে বই কিনে একের পর এক ভাঁজ করে বুক শেলফে সাজিয়ে রাখা ।  হাইস্কুল থেকে বই পড়ার নেশা চাপলেও সংগ্রহে রাখার মতো বই সাজিয়ে রাখার শখটা আমাকে তীব্রভাবে ডাক দিতে শুরু করেছিল ভার্সিটির শুরুতে যখন পরিবারের সাধ আর সাধ্যের মধ্যে স্নায়ুযুদ্ধটা সবেমাত্র শুরু হয়েছিল ।  ফলে বাবা - মার হোটেলে অন্ন - বস্ত্র - বাসস্থান - শিক্ষা - চিকিৎসা সহ সব মৌলিক অধিকারের বন্দোবস্ত থাকলেও  ' আউট বই '  কেনার কোন বাজেট ছিল না ।  বই কেনার জন্য বিকল্প ব্যবস্থার উপর নির্ভর করতে হতো ।  যেভাবে দিন মজুরেরা এক দিনের আয় দিয়ে আজকের খাবারটুকু ম্যানেজ করে সেভাবে বই কেনার ব্যবস্থা হতো কয়েকদিনের রিকশা ভাড়া কিংবা বাজার খরচ থেকে বাঁচিয়ে । 
আমার বই নেশার মূল আসামীকে ধরতে একটু পেছনে যাই । 
আগ্রাবাদ সরকারী কলোনী হাইস্কুলের দক্ষিণ কোনার ছোট্ট লাইব্রেরী ঘরটা যেদিন ছাত্রদের জন্য খুলে দেয়া হলো সেদিন আমার জগতে নতুন একটা পৃথিবী যুক্ত হয়েছিল ।  তখন আমি ক্লাস সেভেনে ।  লাইব্রেরী কার্ডে প্রথম যে বইটির নাম উঠলো ,  সেটি ছিল  ' থ্রি মাস্কেটিয়ার্স '  ।  কার্ডে নাম লিখে যত্নের সাথে বইটা যখন হাতে নেই ,  সেই অনুভুতির রোমাঞ্চ এখনো শিহরণ জাগায় শরীরে ।  বইগুলো কাঁচের আলমারিতে তালাবদ্ধ থাকতো ।  কাঁচের আড়াল থেকে একেকটা বই আমার হাতে লোভনীয় কেকের মতো লাগছিল ।  একেকটা বই হলো একেকটা এডভেঞ্চার ।  যে কোন স্কুলে  ' আউট বই ' য়ের একটা লাইব্রেরী অতি অপরিহার্য অঙ্গ ।  নিজের হাতে বই যোগাড় ওটাই প্রথম হলেও বাবার হাত দিয়ে বই কেনা শুরু হয়েছিল আরো দুই ক্লাস আগে ।  
সময়কে আরো দুবছর পিছিয়ে নেই । 
ক্লাস ফাইভে কি সিক্সে বাবা আমাকে বইয়ের দোকান চিনিয়েছিল প্রথম ।  চট্টগ্রাম নিউমার্কেটের দোতলায় সিঁড়ির পাশেই ইংরেজী এল শেপের বড়সড় একটা দোকান ছিল ।  সেই দোকানে কয়েকটা অনুজ্জ্বল টিউবলাইটের আলোয় কিছু বই কেমন একটা ঝিমধরা ঘ্রান নিয়ে দাঁড়িয়ে থাকতো কাঠের তাকগুলোতে ।  মেঝে থেকে ছাদ পর্যন্ত বিস্তৃত সেই তাকগুলোর মাত্র তিন চারটি তাক বাচ্চাদের নাগালে ।  তার মধ্যেই আমার এডভেঞ্চারের রাজ্য ।  ওই দোকানটি আমার ভীষণ প্রিয় ছিল ।  যদি আমাকে নস্টালজিক স্মৃতির কোন প্রতিযোগিতা করতে বলা হয় ,  তাহলে আমি বইঘর নামের সেই দোকানটির কথাই বলবো সবার আগে ।  আমার সর্বকালের সেরা বইয়ের দোকান ।  কেন যেন ছেলেবেলার প্রিয় জিনিসগুলো কোন প্রতিযোগিতায় কখনোই হারে না । 
সেই দোকানটিতে অদ্ভুত একটা নীরবতা কাজ করতো ।   যেরকম নীরবতা থাকে প্রাচীন উপাসনালায়গুলোতে ,  ঠিক সেরকম নীরব প্রাচীনগন্ধী এক নীরবতার আশ্রয় ছিল বইঘরে ।  আমি সেই নীরবতাকে ভালোবাসতাম ।  কৈশোরে বা তারুণ্যের সূচনায় যতবার নিউমার্কেটে গিয়েছি ততবার অবশ্যই বইঘরে একবার পা দিয়েছি ।  বই না কিনলেও বইয়ের ঘ্রান নিয়ে ফিরে এসেছি ।  
 ' বইঘর '  থেকে কেনা প্রথম দুটো বই  ( আবিষ্কারের নেশায় ,  নানান দেশের ছেলেমেয়ে )  আমার স্কুলের এক সহপাঠি পড়তে নিয়ে আর ফেরত দেয়নি ।  আমার সেই প্রথম কোন বই হারানো ।  বন্ধুটি বই ফেরত দিচ্ছে দেবে করতে করতে একসময় স্কুলই ছেড়ে চলে যায় ।  আমি শোকটা ভুলতে পারিনি বহুকাল ।  তারো প্রায় দুই যুগ পর একদিন সেই বন্ধুটির সাথে রাস্তায় দেখা ।  দুজনে হাত মিলিয়ে চেনা অচেনার বিস্ময় প্রকাশ করতে করতে কথা বলছি ,  কিন্তু আমার প্রথমেই মনে পড়ে গেল সেই বই দুটোর কথা ।  খুব ইচ্ছে হলো জিজ্ঞেস করি ,  বই দুটো  মেরে দিয়েছিল কেন ,  কিংবা এখনো আছে কিনা ?  কিন্তু জিজ্ঞেস করা হলো না ।  এখন আমার হাজার বইয়ের মেলা ,  তবু শৈশবের সেই বই দুটোর শোক ভুলতে পারি না । 
বই কেনা আমার জন্য কেন সহজ ছিল না সেটা বলছি ।  যখন সত্যিকার অর্থে বই কেনার নেশায় পেয়ে বসেছে তখন আমার বিশ্ববিদ্যালয় জীবনের শুরু ,  সেই সাথে অভাবের দিনেরও ।  সামর্থ্য ছিল না নতুন বই কেনার ।  বই কেনা প্রায় বিলাসিতা তখন ।  তাই খুঁজে খুঁজে পুরোনো এডিশানের বই কিনতাম সস্তায় ।  বইয়ের এই ব্যাপারটা খুব ভালো লাগতো ।  বর্তমানমূল্য বলে কিছু ছিল না ।  যে দামে প্রকাশিত ,  সেই দামেই বইটা কেনা যেতো ।  মনে আছে ১৯৬৮ সালে প্রকাশিত ৫ টাকা দামের মোটা একটা বই একই দামে কিনেছিলাম  ' কারেণ্ট বুক সেন্টার '  থেকে ১৯৮৮ সালে ।  
 ' বইঘর '  ছাড়াও তখন যাওয়া শুরু করেছি নিউমার্কেটের / আশেপাশের আরো কয়েকটা দোকানে ।   ' কারেণ্ট বুক সেন্টার '  তাদের অন্যতম ।   ' লাইসিয়াম '  নামের একটা দোকান ছিল একতলায় ।  বিজ্ঞানের বইসহ বিদেশ থেকে প্রকাশিত বইপত্র পত্রিকা পাওয়া যেত ।  রিডার্স ডাইজেস্টের দিকে জুলজুল করে তাকিয়ে থাকতাম কিন্তু উচ্চমূল্যের জন্য কিনতে পারতাম না ।  ভাবতাম যদি কোনদিন বড়লোক হই তবে অবশ্যই রিডার্স ডাইজেস্ট পত্রিকাটির প্রত্যেকটা সংখ্যা কিনে ফেলবো ।  
 ' লাইসিয়াম '  বাদে আরো দুটি দোকান  ' মনীষা '  ,  আর  ' উজালা ' য় মাঝে মধ্যে উঁকি দিতাম ।   ' কারেন্ট বুক সেন্টার '  ছিল নিউমার্কেটের রাস্তার উল্টোদিকে জলসা সিনেমার নীচে  ।  সবচেয়ে বেশী বই কালেকশান ওই দোকানেই ।  
মননশীল বই পছন্দে নিউমার্কেট এলাকার পরে আন্দরকিল্লা ।  যদিও আন্দরকিল্লা মূলত পাঠ্যবইয়ের আড়ত ,  তবু ওখানেও কয়েকটা ভালো দোকান খুঁজে পেয়েছিলাম ।   ' কথাকলি '  ছিল অন্যতম ।  ছোট্ট দোকানটিতে মজার সব বই ।  কালজয়ী উপন্যাস থেকে গুরুগম্ভীর তত্ত্বের বই সবকিছু ছিল ।  তারপর খোঁজ পাই  ' বুক সিন্ডিকেট '  নামে প্রাচীন একটা দোকান ।  জামে মসজিদের উল্টোদিকে দোতলায় ।  সেখানেও বিরল কিছু বই পাওয়া যায় ।  জামে মসজিদ মার্কেটে  ' সুপ্রীম '  নামের একটা দোকানেও ভালো কালেকশান ছিল ।  বই কেনার চেয়ে বইয়ের ঘ্রান নিতেই যেন দোকানগুলোতে ঢুঁ মারা হতো বেশী । 
বই কেনা নিয়ে একটা ভুলতে না পারা একটা ঘটনা । 
ভার্সিটিতে সেকেণ্ড ইয়ারে পড়ছিলাম বোধহয় ।  হাত একদম খালি ।  বই কেনা দূরে থাক ,  বইয়ের দোকানে যাবার বাসভাড়াও নেই ।  আমার বাসা আগ্রাবাদে ।  বইয়ের দোকানগুলো নিউমার্কেট আর আন্দরকিল্লায় ।  বাবার কাছে হাত পাতার মতো অবস্থা নেই ।  সেদিন দুপুরে খাবার পর বিছানায় শুয়ে শুয়ে ভাবছিলাম কি করা যায় ।  তাকের ওপর সাজিয়ে রাখা ইন্টারের পরিত্যক্ত বইগুলোর দিকে চোখ গেল ।  ফিজিক্সের একটা বই আ্ছে প্রায় নতুন ।  হোয়াইট প্রিন্টের বইটা বেশ ভারী ।  দেড়শো টাকায় কেনা ।  
একাডেমিক বইপত্রের প্রতি আমার আজন্ম বিরাগ ।  পরীক্ষা শেষ হবার পরপরই কটকটিওয়ালার ঝুড়িতে যায় ।  এটা যায়নি চেহারা সুন্দর বলে ।  হঠাৎ একটা বুদ্ধি খেললো মাথায় ।  বইটা নামিয়ে একটা পলিথিনে ভরে চুপি চুপি ঘর থেকে বেরিয়ে পড়লাম ।  সোজা আন্দরকিল্লা ।  জামে মসজিদের উল্টোদিকের ফুটপাতে পুরোনো বইয়ের দোকান ।  সেখানে গিয়ে দরদাম করে দেড়শো টাকার ফিজিক্স বইটা বিশ টাকায় গছিয়ে দিলাম ।  কী আনন্দ ,  বিশ টাকার মূল্য অনেক তখন ।   হাঁটতে হাঁটতে নিউমার্কেট এসেছি ।  
উজালায় ঢুকে খুঁজতে খুঁজতে হঠাৎ একটা বইয়ের দিকে চোখ গেল ।   " বাংলাদেশের ছোটগল্প "  ।  গত একশো বছরের কালেকশান ।  এমন লোভ লাগলো এখুনি কিনে ফেলতে চাই ।  কিন্তু দাম দেখে থমকে গেলাম ।  চল্লিশ টাকা ।  নিরাশ হয়ে বইটি রেখে দোকানের বাইরে চলে আসি ।  কিন্তু জায়গাটা ছেড়ে নড়তে পারছি না ।  যদি কেউ এসে বইটা নিয়ে যায় ।  অনেকদিন আগের পুরোনো সংস্করন ,  বাজারে পাওয়া যাবে না এখন ।  
কি করি এখন ?  টাকা তো নাই ।  ছোট্ট একটা সম্ভাবনা উঁকি দিল ।  নিউমার্কেটে শাড়ির দোকানে চাকরী করে এক আত্মীয় ।  তার কাছে যাওয়া যায় ?  এক দোকান কর্মচারীর পকেটে নগদ বিশ টাকা কি থাকবে ?  অবাক হবার কিছু নেই ।  আশির দশকের সেই সময়ে পকেটে পাঁচ টাকা থাকলেও নিজেকে স্বচ্ছল মনে হতো ।  সাহস করে তার কাছে গিয়ে লজ্জিত ভঙ্গিতে বললাম সমস্যার কথা ।  সেই মহানুভব আত্মীয় কোত্থেকে যেন ২০ টাকার বন্দোবস্ত করে দিল এবং আমি বইটা কিনে বাসায় ফিরতে পারলাম ।  কী যে অসাধারণ সেই অনুভূতি !  বইটার দিকে তাকিয়ে আজো সেই রোমাঞ্চ অনুভব করি । 
আরো কিছুদিন পর আবিষ্কার করলাম একটা পুরোনো বইয়ের দোকান  -  অমর বই ঘর ।  
নূপুর সিনেমার পাশেই দোতলায় ঘুপচিঘরের মধ্যে দোকানটা ।  আহ তখন সেই দোকানে ঢুকলে মনে হতো আমি উনিশ শতকের কোন পুরোনো নগরীতে চলে গেছি ।  যে নগরীতে আকাশ থেকে পাতাল পর্যন্ত বইতে ছাওয়া ।  একবার ঢুকলে দু ঘন্টার কমে বেরুতে পারতাম না ।  কঠিন এক নেশা ।  লোভ হতো রিডার্স ডাইজেস্টের প্রতি ।  এমনকি পুরোনো সংখ্যা হলেও ।  এই পত্রিকাটির পুরোনো সংখ্যাগুলোও একেকটা ক্লাসিক ।  অমর বইঘরে পুরোনোগুলো বিক্রি করতো অর্ধেক দামে ।  কিন্তু রিডার্স ডাইজেস্ট কেনার সামর্থ্যে কুলোতো না তাও ।  
ক ' বছর পর পেয়ে যাই আরেকটা বই খনি ।  নূপুর সিনেমার অন্যপাশে একটা মিষ্টির দোকান ছিল -  পূরবী সুইটস ,  সেই দোকানটার আড়ালে দেখি একটা বইয়ের দোকান হা করে বসে আছে ,  লোকজন কেউ নেই ।  
আমি দোকানটায় ঢুকে রীতিমত হতভম্ব ।  দোকানটি খৃষ্টান ধর্মাবলম্বীদের বই বিক্রি করে ।  কিন্তু হতভম্ব হয়েছি ধর্মীয় বইয়ের পাশাপাশি বিরল সব বিখ্যাত ইংরেজী বই থরে থরে সাজানো দেখে ।  সাথে আছে রিডার্স ডাইজেস্টের পুরোনো বেশ কিছু কপি ।  ইংরেজী উপন্যাসের দিকে দামের কারণে কোনদিন হাত বাড়াইনি ।  এগুলো দেখে সভয়ে তাকাতে দোকানী কাছে এসে অভয় দিয়ে বললো ,  এই বইগুলো বিশেষ হ্রাসকৃত মূল্যে বিক্রি করছেন ।  ইংরেজী বই আর ম্যাগাজিনগুলো এক মিশনারীর কাছ থেকে সংগৃহিত ,  যিনি দীর্ঘকাল চট্টগ্রাম বাস করছেন ( দুঃখের বিষয় ভদ্রলোকের নাম ভুলে গেছি )  ।  একাত্তরের মুক্তিযুদ্ধে যার বিশেষ ভূমিকা ছিল ।  পাকিস্তানী সেনাদের হুমকির মুখেও বাংলাদেশ ছেড়ে যাননি তিনি ।  তাঁর নিজের লেখা বইও আছে এ ব্যাপারে ।  ঘরে স্থান সংকুলান না হওয়ার কারণে সম্ভবত কিছু বই বিক্রি করে দিয়েছেন ।  
দোকানী রিডার্স ডাইজেস্টগুলো পাঁচ টাকা মূল্যে বিক্রি করবেন বলাতে আকাশের চাঁদ হাতে পেলাম ।  পরদিন বাবার কাছ থেকে টাকা যোগাড় করে বিরাট সংখ্যক ইংরেজী উপন্যাস আর রিডার্স ডাইজেস্টের বস্তা সংগ্রহ করে ফেলেছিলাম ওখান থেকে ।  দোকানীর সাথে কথা হয়েছিল বইয়ের মালিকের সাথে একদিন দেখা করবো ।  একজন বিদেশী নাগরিক হিসেবে তাঁর মুক্তিযুদ্ধকালীন অভিজ্ঞতা নিয়ে কথা বলবো ।  কিন্তু সেটা আর হয়ে উঠলো না ।  কারণ একদিন দোকানটা বন্ধ হয়ে গেল ।  দোকান বন্ধ হবার সাথে সেই সুত্রটাও হারিয়ে গেল ।  সেই দোকানীর কাছেই ওই ভদ্রলোকের যোগাযোগের সুত্রটা ছিল । 
চট্টগ্রাম শহরের পরিধি বেড়েছে গত দুই দশকে ।  সেই হিসেবে বইয়ের দোকান তেমন বাড়েনি চট্টগ্রামে ।  গত ক ' বছরে মাত্র কয়েকটা নতুন দোকান যুক্ত হয়েছে ।  তার মধ্যে বিশদ বাঙলা ,  বাতিঘর ,  নন্দন সবচেয়ে জনপ্রিয় ।   ' কারেন্ট বুক সেন্টারে '  যাওয়া কমে গেছে অনেক ।  নিউমার্কেট এলাকার ঘিঞ্জি আর যানজট পেরিয়ে ওখানে যাওয়া কঠিন হয়ে যায় ।  তবে  ' কারেণ্ট বুক সেন্টার '  আমার বই সংগ্রহের অন্যতম প্রিয় জায়গা হয়ে থাকবে সবসময় ।  কারেন্ট বুক সেন্টারের মালিক শাহীন ভাইয়ের আন্তরিকতার কথাও ভোলার মতো নয় ।  বই নিয়ে এরকম সুরসিক আড্ডাবাজ মানুষ পাওয়া ভার ।  বাবার তৈরী করা এই প্রতিষ্ঠানের হাল ধরে রেখেছেন এখনো ।  
বইকে হারাতে পারে তেমন প্রযুক্তি কি আবিষ্কার হয়েছে ?  কেউ কেউ বলে হয়েছে টেলিভিশন ,  কম্পিউটার ,  ইন্টারনেটের সামনে লোকের ভীড় বেড়েছে ঠিকই ।  কিন্তু এত এত প্রযুক্তির ভীড়ে ,  নতুন বইয়ের ঘ্রাণ নিতে আজো ভালোবাসি ।  আমার ধারণা এই ভালোবাসার কোন বিকল্প সৃষ্টি হয়নি । 
একটা সময় গেছে যখন বই কিনে গোগ্রাসে গেলার অনেকদিন পর আরেকটা বই কিনতে পারতাম ।  এখন বই কেনা হয় অনেক ,  কিন্তু পড়ে শেষ করা যায় না ।  বেড়ে যাচ্ছে আধপড়া বইয়ের সংখ্যা ।  বয়স বেড়ে যাচ্ছে ,  সময় কমে যাচ্ছে ,  শেষবেলায় অনেকগুলো না পড়া বই রেখে যেতে হবে হয়তো ।  John Burrough - র আশংকা আমার মধ্যেও ।   “ I still find each day too short for all the thoughts I want to think ,  all the walks I want to take ,  all the books I want to read ,  and all the friends I want to see .  ” 






একান্ত ব্যক্তিগত ব্লগরব্লগর



১ .  হুমায়ূন আহমেদ আমার প্রিয় লেখক ছিলেন না ।  কিন্তু তাঁর সঙ্গে কেটেছে আমার তারুণ্যের বেশ কিছু আনন্দময় সময় ।  বইয়ের পাতায় ,  টিভি নাটকে ।  আমার সেই আনন্দের আত্মিক মূল্য অনেক ।  তাই তাঁকে যারা সাহিত্যিকের মর্যাদা দিতে কুন্ঠিত তাদের সাথে আমি কঠোর দ্বিমত পোষণ করি ।  আমার ধারণা হুমায়ূন আহমেদ না লিখলে বাংলাদেশের বিরাট সংখ্যক পাঠক কাশেম - বিন - আবু - বক্কর জাতীয় লেখকের পাঠক হয়ে থাকতো ।  বাংলাদেশের বিশাল সংখ্যার এই পাঠক উত্তরণে হুমায়ূন আহমেদের অবদান কেউ খাটো করে দেখলে সেটা তার সংকীর্ণতার সমস্যা । 
২ .  ঢাকার শহীদ মিনারে আজ লক্ষ জনতার ঢল ।  সবাই হুমায়ূন আহমেদের প্রতি শ্রদ্ধা জানাতে এসেছে ।  এত মানুষের ভীড় আমি আর কোন মৃত্যুতে দেখিনি ।  সাধারণের পাশাপাশি এসেছে কূলীন সমাজও ।  সৈয়দ শামসুল হকের মতো মানুষেরা কফিন ধরে বসে আছে ।   এমন সব মানুষকে দেখা যাচ্ছে শোকের মিছিলে যারা জীবিত হুমায়ূনকে পাত্তা দিত না ।  মৃত হুমায়ূনকে আমার জীবিত হুমায়ূনের চেয়ে শক্তিশালী মনে হচ্ছে । 
৩ .  প্রিয় লেখক না হয়েও হুমায়ূন আহমেদের বেশ কিছু বই আমাকে আনন্দময় সময় কাটাবার অবকাশ দিয়েছে ।  বেশ কিছু বই মাথায় চিন্তার খোরাক জুগিয়েছে ,  চোখের কোনা ভিজিয়েছে ,  হাসিতে তলপেট কাঁপিয়েছে ।   ' আনন্দবেদনার কাব্য '  নামক ছোট গল্পের বইটা তাঁর লেখা আমার প্রথম পড়া বই ।  যে বইটি বহুবার পড়ার পরও প্রায় সমান আনন্দ বেদনা যুগিয়েছে আমাকে ।  বিগত শতকের আশি নব্বই দশকের হুমায়ূন আহমেদকে যদিও একুশ শতকে আর খুঁজে পাইনি ,  তবু আমার তারুণ্যের কিছু উজ্জ্বল মুহূর্তের জন্য আমি হুমায়ূনের কাছে ঋনী । 
৪ .  বাংলা সাহিত্যে সরল গদ্যের জন্য আমার প্রথম পছন্দ ছিল জহির রায়হান ।  জহির রায়হানের পর আমি হুমায়ূন আহমেদকে পেয়েছিলাম সরল গদ্যে সরস বর্ননা দক্ষতায় ।  হুমায়ূন আহমেদের বই জনপ্রিয়তা পাওয়ার অন্যতম একটা কারণ হলো সেই সেন্স অব হিউমার ।  যা তিনি নির্বিকার নৈপূন্যে তুলে ধরতে পারতেন ।  আমরা বলতাম হুমায়ূন আহমেদ হলো ইকোনো কলমের মতো ।  একবার পড়ে রেখে দিতে হয় ,  দুইবার পড়া হয় না ।  কিন্তু সেই একবারে পাঠক একদম খালি হাতে আসে না ।  বেশ কিছুটা সময় আনন্দ বেদনার রেশ থেকে যায় ভেতরে । 
৫ .  দুজন মানুষকে আমাদের কূলীণ সাহিত্যিক সমাজ গ্রহণ করেনি আন্তরিকভাবে ।  কাজী আনোয়ার হোসেন আর হুমায়ূন আহমেদ ।  এই দুজন কোন বিচারে তুলনীয় না হলেও ,  দুটো ব্যাপারে এদের মিল আছে ।  তাই এই মুহুর্তে এই দুজনের কথা মনে আসলো - 
    -  দুজনেই সুস্থ ধারার অসংখ্য পাঠক তৈরী করেছে । 
    -  দুজনকেই সুশীল সমাজ স্বীকৃতি দিতে দ্বিধান্বিত । 
৬ .  হুমায়ূন আহমেদের লেখা আমার আরেকটি প্রিয় বই  ' নির্বাসন '  ।  এই বইটার মধ্যে কি যেন একটা ছিল যেটা আমার সদ্য তরুণ বয়সে একটা মিষ্টি স্মৃতির জন্ম দিয়েছিল ।  কোন কোন প্রিয় গান যেমন কিছু প্রিয় মুহুর্তকে স্মরণ করায় ,  তেমনি এই বইটিও ।  খুব সাধারণ কিছু বইও ব্যক্তিগত নস্টালজিক কারণে প্রিয় হয়ে যায় ,  যেমন হয়েছিল সুব্রত বড়ুয়ার   ' জোনাকী শহর '  বইটি ।  এই বইটিও বিশেষ কিছু দিনকে ,  বিশেষ কিছু মাসকে ,  বিশেষ একটা বছরকে যুগযুগ ধরে স্মৃতিপ্রকোষ্ঠে ধরে রাখবে । 
৭ .  আমার মাইগ্রেন সমস্যা আছে ।  খুবই যন্ত্রনাদায়ক ।  অনেক বছর আগে কেউ একজন বলেছিল হুমায়ূন আহমেদের বই পড়লে মাথাব্যথা ভালো হয়ে যায় ।  সত্যি সত্যি একটা বই পড়তে দিয়েছিল সে ,  এবং মাথা ধরা খালাস এক ঘন্টার রসময় পাঠে ।  গতকালও আমার খুব মাথা ধরেছিল ,  কিছুতে সারছিল না ।  ভাবছিলাম হুমায়ূন আহমেদের বই দিয়ে একটা শেষ চেষ্টা করা যায় নাকি ।  
৮ .  হুমায়ূন আহমেদের লাশ এখনো শহীদ মিনারে ।  সবগুলো টিভি চ্যানেল সরাসরি দেখাচ্ছে ।  এটাও নজীরবিহীন ঘটনা ।  বাংলাদেশে এত সম্মানিত মৃত্যু আর কোন লেখক পায়নি ।  কিছু কিছু বিষয়ে বিতর্কিত হুমায়ূন আজকের দিনটাতে অন্ততঃ বিতর্কের বাইরে আছেন ।  তাঁর পারিবারিক জটিলতাগুলো একটা দিনের জন্য হলেও ঢাকা পড়ে যাক ।  কফিনের পাশে দাঁড়ানো পরস্পরবিরোধী স্বজনেরা একটা দিন ভুলে থাকুক তাদের মনোবেদনা ।  এক বেদনা ঢেকে রাখুক আরো অনেক বেদনা ,  অন্ততঃ একটি দিনের জন্য ।  শান্তিতে ঘুমোন আপনি হুমায়ূন আহমেদ । 
 [ নিজের জন্য লেখা ।  লাইভ টিভিতে শোকের শোভাযাত্রা দেখতে দেখতে লিখেছিলাম ।  কোথাও দেবো না ভেবেছিলাম লেখাটা ।  তবু দিয়ে দিলাম ।  এই মানুষটা আমার তারুণ্যের কিছুটা সময় আনন্দে ভরিয়ে দিয়েছিল ,  সেই ঋনস্বীকার বোধহয় ,  কে জানে !  ] 






বেনাপোল / হরিদাসপুর :  সীমান্তের তিক্ততা



সড়কপথে প্রথমবারের মতো সীমান্ত অতিক্রম করার অভিজ্ঞতা নিয়ে একটা রোমাঞ্চ কাজ করছিল ।  যেহেতু দেশটা ভারত এবং সীমান্ত পেরিয়ে আরেকটি বাংলাদেশ ,  সুতরাং প্রত্যাশিত রোমাঞ্চের পরিমানটা একটু বেশীই ছিল ।  সীমান্তের ওপারে সেই বাংলা যার সাথে আমার পরিচয় কেবল বইপত্রে ।  যেই বাংলায় আমার প্রিয় লেখকেরা বাস করেছেন ,  করছেন এখনো ।  কখনো না গিয়েও সেই বাংলার সাথে পরিচয়টা এতটাই ঘনিষ্ঠ যে না দেখা দেশটিকেও বহুবার দেখা হয়ে গেছে মনের চোখে ।  আকাশপথে যতবার বিদেশ ভ্রমণ করেছি কখনোই দেশের সীমানা পেরিয়ে নতুন দেশে পা রাখার রোমাঞ্চের সুযোগ ছিল না ।  জানা ছিল সড়কপথে যাত্রাও খুব বেশী সুখকর হবে না ।  কিন্তু সেই দীর্ঘ সড়ক ভ্রমণটি আশাতীত ভালো লাগলেও সীমান্তের তিক্ত অভিজ্ঞতাটুকু সেই আনন্দের অনেকটাই জখম করে ফেলেছিল ।  জানি না এরকম বাজে অভিজ্ঞতা অন্যদেরও পোহাতে হয় নাকি আমারই দুর্ভাগ্য ছিল ।  অনেকটা তিতিবিরক্ত হয়েই সেই অভিজ্ঞতাটা লিখে ফেললাম ।  ভারতীয় বন্ধুরা এদেশে প্রবেশের সময় এরকম সমস্যায় পড়েন কিনা তা জানতে পারলে ভালো হতো ।  শিরোনাম দেখেই বুঝতে পারছেন ,  পোস্টটি ভ্রমণবিষয়ক হলেও এই পর্বটি তেতো অভিজ্ঞতার অংশ নিয়ে লেখা ,  সুতরাং ভাষাও খানিক সেরকম হবে ।  
বাসটি যখন বাংলাদেশ সীমান্তের শেষ সড়কটি অতিক্রম করছিল তখন পুবাকাশে সূর্যটা উঠি উঠি ।  পথ কতটা বাকী দেখার জন্য জানালা দিয়ে বাইরে উঁকি দিয়েই আটকে গেলো চোখ ।  ভোরের মৃদু আলোয় আশ্বিনের নবীন কুয়াশা কচি সবুজ ধানক্ষেতের উপর তুষার শুভ্র রং ছড়িয়ে স্থির ভেসে আছে দূর দিগন্ত ব্যাপী ।  এত মসৃণ সৌন্দর্য আমার চেনাজানা গ্রামের কোথাও দেখিনি এর আগে ।  বাংলার মুখ আমি যতখানি দেখিয়াছি যশোহরের সেই ভোরের সৌন্দর্য অতুলনীয় ।  শুধু প্রকৃতি নয় ,  মানুষের ঘরবাড়ি ,  দোকানপাট সবকিছুতে একটা শৃংখলা ,  সুনিপুণ রুচির ছাপ এখানে ।  আমার চেনাজানা বাংলাদেশের সাথে মেলাতে পারি না ।  প্রায় প্রতিটা বাড়ির সামনে ছোট্ট একটি ফুলের বাগান ।  বাংলার রূপ আমি দেখিয়াছি -  এটাই জীবনানন্দের সেই বাংলা ।  রবিঠাকুর বলে গেছেন শতবর্ষ আগে -  দেখা হয় নাই চক্ষু মেলিয়া ,  ঘর হইতে দুই পা ফেলিয়া .  .  .  ।  এই বাংলাতেই কত না দেখা অজানা সৌন্দর্য রয়ে গেছে । 
অতঃপর যাত্রা সমাপন ।  বেনাপোল বর্ডার ।  এপারের দালাল ফন্দিবাজের চিপা এড়িয়ে কাস্টম ইমিগ্রেশান করিয়ে সীমান্ত পার হয়ে যখন জিরো পয়েন্টে তখন পৌনে নটা ।  রোদের তীব্রতা বাড়ছে ।  জিরো পয়েন্ট জায়গাটা একটা খোলা ময়দান ।  দুপাশে দুই দেশের সীমান্ত প্রহরী ।  মধ্যিখানে হাশরের ময়দানে অপেক্ষমাণ বিচারাধীন বান্দাগণ ।  ভারতগামী হাজারখানেক মানুষ জিলিপির প্যাচের মতো অসীম দীর্ঘ বাঁকাচোরা ঘূর্ণিপাকের লাইনে দণ্ডায়মান ।  সীমাহীন সেই প্যাচের একটা লেজে আমি দাঁড়িয়ে পড়লাম ।  লাইনের আগামাথা কিছুই বোঝা যাচ্ছে না ।  একই লাইন একই জায়গা দিয়ে পাঁচ ছয়বার ঘুরে গেছে ।  মাথার উপরে ঠা ঠা রোদ ।  যারা ভাগ্যবান তারা কিছুটা গাছের ছায়া পেয়েছে ।  
পাঁচ - দশ - পনেরো মিনিট গিয়ে এক ঘণ্টা পার হয়ে গেলো ।  তখনো লাইনে একই জায়গায় দাঁড়িয়ে আছি মনে হয় ,  যতটা এগোচ্ছি তাতে অগ্রগতি বোঝা যায় না ।  লাইন নড়ে কি নড়ে না ।  রোদের তাপে চাঁদি পুড়ে যাচ্ছে ।  সামনে কিসের ঝামেলা ,  কেন এত দেরী ,  কেউ জানে না ।  দূর থেকে দেখলাম ভারতীয় সীমান্তে ঢুকার যে পথ সেখানে অনেক সময় নিয়ে একেকজনকে ঢুকতে দিচ্ছে ।  ওটা ইমিগ্রেশানও না ,  কাস্টমও না ।  শুধু ঢুকার প্রবেশ পথ ।  সেই পথ পেরিয়ে কাস্টম আর ইমিগ্রেশানের অফিস ।  ওই গেটে ঢুকতে কেন এত সময় লাগবে বুঝতে পারছি না ।  যেন জেলখানার দাগী আসামীদের সাবধানে ঢোকানো হচ্ছে ।  কড়া ধমক চলছে খানিক পর পর ।  গরম বিরক্তি রাগ সবকিছুর মাত্রা চড়তে থাকে বেলা বাড়ার সাথে ।  সেই পৌনে নটায় লাইনে দাঁড়িয়েছি ,  এখন বাজে সাড়ে এগারোটা ।  লাইন শেষ হয় না তবু ।  ঘেমে কয়েকবার গোসল হয়ে গেছে ।  চরম বিশৃংখল অবস্থা ।  এর মধ্যে আবার সুযোগ পেয়ে কিছু দালাল লাইনের জায়গা বেচাকেনা করছে ,  লাইন ( কার ) চুপি চলছে হরদম ।  যারা পরিবার নিয়ে ,  বয়স্ক মানুষ নিয়ে ,  নারী ও শিশুদের নিয়ে যাচ্ছে তাদের দুর্ভোগ বর্ণনাতীত ।  চরম জঘন্য এক পরিস্থিতি ।  এরকম অবস্থাতেই মানুষের মাথায় খুন চেপে যায় । 
ইচ্ছে করছিল পিছিয়ে গিয়ে ফিরতি পথ ধরি ।  নিখাদ বেড়াতে যাবার জন্য এতখানি ধকল সহ্য করার কোন মানে হয় না ।   এতগুলো মানুষকে বৈধ ভিসা পাসপোর্ট কাগজ নিয়েও ঢুকতে ঝামেলা করছে ভারতীয় পক্ষ ।  যদিও ওই গেট দিয়ে ঢোকার পরেই ইমিগ্রেশান ,  কাস্টম ,  সিকিউরিটি চেক হবে ।  তারপর ভারতে প্রবেশ ।  জিরো পয়েন্টে দাড়িয়ে সিদ্ধান্ত নিয়ে ফেলি জীবনে আর কখনো ভারতে যাবো না ,  গেলেও এই অসভ্য প্রবেশ পথে আর না ।  যে দেশ ইমিগ্রেশানে ঢোকার আগেই এত বিশ্রী বাধার সৃষ্টি করে রেখেছে ওই দেশে ঢোকার ইচ্ছে উবে যায় ।  জানি না ভারতীয়রা এরকম অসভ্যতা শুধু বাংলাদেশীদের সাথে করে নাকি বাকী সবদেশের সাথে করে ।  অথবা বেনাপোল ( পেত্রাপোল )  সীমান্তের চরিত্রই অমন । 
অনেক ভোগান্তি পরিশ্রমের পর সাড়ে বারোটার দিকে সেই মহা কাংখিত গেট পার হয়ে ভারতীয় কাস্টমসে ঢুকার সুযোগ পেলাম ।  ধন্য করে দিল ভারতীয় সীমান্ত বাহিনী ,  তাদের স্বর্গতুল্য দেশে প্রবেশ করতে দিয়ে ।  এরপর কাস্টমসে ঢোকার পথে শুরু কুলী বাহিনীর প্রতিপত্তি ।  কুলী বাহিনীর এই প্রতিপত্তি বাংলাদেশ অংশেও দেখেছিলাম ।  তবে এই অংশে পার্থক্য হলো কুলিহীন যাত্রীদের সাথে কাস্টম অফিসারের হৈ হুংকার এবং আর কুলিসহ যাত্রীদের সাথে কাস্টম অফিসারের এক্সট্রা খাতির ,  তারা লাইনে ওভারটেক করার অনুমতিপ্রাপ্ত ।  কুলিরা কাস্টম করিয়ে দেয় ।  কুলি - কাস্টমসের যৌথ বাণিজ্য সহজে বোধগম্য । 
লোকজনের লাইনের ভিড় দেখে এক কাস্টম অফিসার পৈশাচিক উল্লাস ,   ' বাংলাদেশ থেকে তো সব লোক ভেগে চলে এলো !  '  অফিসার হারামজাদাকে একটা চটকানা দেবার ইচ্ছেটা দমন করলাম নিরুপায় হয়ে ।  আগেও নানান দেশের ইমিগ্রেশান কাস্টমসের বেড়া ডিঙিয়েছি ,  কিন্তু পেত্রাপোল বর্ডারের সেই কাস্টমস অফিসারের মতো অশ্লীল অভব্য আচরণ আর কোথাও দেখিনি । 
অবশেষে বেলা দুটোর সময় ইমিগ্রেশান কাস্টম পেরিয়ে  ভারতে প্রবেশ ।  যে পশ্চিমবঙ্গের জন্য আমার পূর্ব জন্মের এক নস্টালজিয়া কাজ করতো সবসময় ,  যেখানে প্রথম প্রবেশের আনন্দ রোমাঞ্চ এতদিন ধরে জমিয়ে রেখেছিলাম ,  ভারতীয় কতৃপক্ষের নির্দয় আতিথ্য সেটা বিলুপ্ত করে দিয়েছে ।  একটা নতুন দেশে প্রবেশের কোন অনুভুতিই হলো না । 
দুটো সভ্য দেশের কাস্টমস আনুষ্ঠানিকতা করাতে এতটা সময় / শ্রম / বিরক্তি যুক্ত হবার কারণ হচ্ছে দেশ দুটি যথেষ্ট সভ্য হতে পারেনি এখনো ।  তাই খুব বিরক্তির সাথে  দুটো দেশকে উদ্দেশ্য করেই বলছি -   ' বিশ্ব দরবারে তোমাদের রাষ্ট্রনায়করা যতই সভ্যতা বা উন্নয়ন নিয়ে বাকোয়াজি করুক ,  তোমরা এখনো যথেষ্ট বর্বর ।  তোমরা তোমাদের অর্ধশতক পুরোনো সামান্য দুটো সীমান্ত পোস্টকে ন্যূনতম সভ্যতার আলো দিতে পারোনি ।  ' 
স্বদেশপ্রীতি মনে হলেও একটা কথা বলতে হয় যে ভারতের কাস্টমস / ইমিগ্রেশান অংশের তুলনায় বাংলাদেশ কাস্টমস ইমিগ্রেশান অংশ অনেকটা আলোকিত ,  সভ্য ,  আধুনিক ।  মানুষ এবং দালানকোঠা উভয় ক্ষেত্রেই ।  দালানকোঠার বিচারেও ভারতীয় কাস্টমস এলাকা আক্ষরিক অর্থেই গরুর খোঁয়াড়ের চেহারায় ।  স্থানে স্থানে বাঁশের কঞ্চির বেড়া দেখে গরু ছাগলের হাটের কথাই মনে করায় এবং ভেতরের অফিসারের পশুসুলভ আচরণ তার যথার্থতা প্রমাণ করে দেয় । 
 [ পরবর্তী পর্ব :  নস্টালজিয়ার কোলকাতা ,  প্রথম মুগ্ধতা ] 






অল্প কথা



১ .  রোজা আসছে ।  কসম খোদার ,  ভালো হয়ে যাবো এবার ।  একবেলা কম খেয়ে দুইবেলা বেশী খাবো । 
২ .  বেশী কথায় বেশী পাপ ।  ফজুল বাতে সময় নষ্ট না করে ইবাদত করতে না পারার আক্ষেপে মন ভারী করে রাখবো । 
৩ .  ঘুষ খাওয়া হারাম বলে রোজায় ড্রয়ার খুলে রাখবো ।  খোলা ড্রয়ারে কেউ খাম রেখে গেলে বিব্রত হলেও কাউকে না করতে পারি না । 
৪ .  হালিমের বদলে ইফতারীতে ফালুদা খাবো ।  হালিমের টাকাটা পদ্মাসেতুর জন্য জমিয়ে ঈদের পরে আবুলের পকেটে ভরে দেবো । 
৫ .  বেতনের টাকায় জাকাত দেবো ,  ড্রয়ারে গছানো খামের টাকা দিয়ে ঈদের বাজার করবো ।  হারাম টাকার জাকাত নাই ,  কালো টাকার ট্যাক্স নাই । 
৬ .  বাংলাদেশ ব্যাংক নতুন মুদ্রানীতি ঘোষণা করেছে শুনে মুদ্রাস্ফীতি জমে বরফ হয়ে গেছে ।  জানলাম বিশ্বের তুলনায় বাংলাদেশ তিনগুন বেশী উন্নতি করেছে ,  বিশ্বের উন্নতি লক্ষ্যমাত্রা ২ . ৫ %  আর আমাদের উন্নতি ৬ . ৩ %  ।  চাইলে মুদ্রানীতির একটা কপি কালেকশানে রাখতে পারেন । 
৭ .  শিরোনামে দেখলাম  এবার হাইব্রীড গাড়ি এলো বাংলাদেশে ।  খবরে খুঁজে পেলাম না ।  তবু গাড়িটা পছন্দ হয়ে গেল ঈদের স্বপ্ন হিসেবে । 
৮ .  এলাকার কোন সমস্যা ?  মনের কোন দুঃখ ?  এখন থেকে আপনি সরাসরি ডায়াল করতে পারেন এই নাম্বারে ০১৫৫৫৮৮৮৫৫৫  ।  প্রধানমন্ত্রী আপনাদের সুখ দুঃখের কথা শুনবেন । 






ওয়াসফিয়া নাজরীনের সাথে একটি সান্ধ্যকালীন আড্ডা



যাচ্ছিলাম আম কিনতে ।  খবর পেয়েছি ফরমালিন মুক্ত আম এসেছে এক জায়গায় ।  যেতে যেতে ভয় পাচ্ছিলাম এতদিন বিষযুক্ত আম খেয়েছি ,  এখন বিষমুক্ত আম খেলে বদ হজম হবে কিনা ।  কিন্তু গিয়ে আমের দাম শুনে মস্তিষ্কে মারাত্মক প্রতিক্রিয়া হলো ।  বিবেকের কাছ থেকে সমাধান এলো ওই দামের বিষমুক্ত আম খাওয়ার চেয়ে খানিকটা বিষ সয়ে নেয়া ভালো ।  শরীরের নাম মহাশয় ,  যতটুকু সওয়ানো যায় ,  ততটাই  .  .  .  .  .  । 
আম কিনতে ব্যর্থ হয়ে মনে পড়লো বিশদ বাঙলার আলম খোরশেদ জানিয়েছিলেন ওয়াসফিয়া আসছে বুধবার সন্ধ্যার পর ।  আড্ডা হবে ।  ওদিকেই চাকা ঘোরালাম ।  নির্ধারিত সময়ের দেড় ঘন্টা পরে গিয়ে বিশদ বাঙলার ছোট্ট আড্ডা ঘরে জায়গা পাবো কিনা সন্দেহ আছে ।  তবু ঘোর প্রতিবেশী মেয়েটাকে এক পলক দেখে আসার সুযোগ হারাই কেন ।  ঘোর প্রতিবেশী বলাতে অবাক হচ্ছেন ?  একই শহরের বাসিন্দারা সবাই প্রতিবেশীই তো ।  তাছাড়া ওয়াসফিয়া যে পাহাড়ে শৈশব কৈশোর কাটিয়েছে তার একটা পাহাড় পরেই আমার বাসা ।  তার চেয়ে বড় সত্য হলো নিজের শহরের কেউ বিখ্যাত হলে তাকে প্রতিবেশী পরিচয় দিতেই গর্ব হয় । 
নির্ধারিত সময়ের এক ঘন্টা পর সাড়ে সাতটার দিকে বিশদ বাঙলায় ঢুকতেই কর্ণধার আলম ভাই জানালেন আর দশ মিনিটের মধ্যেই অনুষ্ঠান শুরু হবে ,  যানজটের জন্য প্রধান অতিথি শহীদ জায়া বেগম মুশতারী শফি আসতে দেরী করছেন ,  তিনি ওয়াসফিয়াকে সংবর্ধিত করবেন সবার পক্ষ থেকে ।  তিনি এসে পৌঁছালেই শুরু হবে ।  ভেতরে তখনো একটু জায়গা খালি আছে দেখলাম ।  আর কি ,  স্যান্ডেল খুলে ভেতরে বসে পড়লাম ।  সম্পূর্ন ঘরোয়া আয়োজন ।   বিশদ বাঙলার পনের বাই পঁচিশ ফুটের ছোট্ট আড্ডাঘরটি ততক্ষণে নানা বয়সী মানুষে জমজমাট হয়ে গেছে ।  পুরো ঘর জুড়ে কার্পেট বসিয়ে আড্ডার বন্দোবস্ত ।  দেয়ালের একপাশে মুরব্বীদের জন্য একসারি চেয়ার আছে ।  বাদ বাকী ঘরে সবাই পা ছড়িয়ে আরাম করে বসে আছে কার্পেট জুড়ে ।  
অভিযাত্রী কই ?  মেয়েদের মধ্যে কোনজন হবে ?  পত্রিকার ছবির সাথে মিল আছে কিনা বাস্তবে ?  গতকালকের পত্রিকায় শেখ হাসিনার চেয়েও লম্বা লাগছিল ।  সামনের দিকে দেখলাম গাঢ় নীল সুতী শাড়ি পরা একটা মেয়ে লাজুক মুখে মাথা নীচু করে বসে আছে ।  আমার জায়গা থেকে ভালো করে দেখা যাচ্ছে না ।  তবে মাথা তুলতেই বুঝলাম ওই মেয়েটিই ওয়াসফিয়া নাজরীন । 
যানজট পেরিয়ে মুশতারী আপা আসতে প্রায় আটটা ।  ইতিমধ্যে ওয়াসফিয়ার মাও এসে গেছেন ।  যানজট আজকে আমার উপকারই করলো । 
অনুষ্ঠান শুরু হয়ে গেল ।  এটাকে অনুষ্ঠান বললে যুত হয় না ।  পুরো ব্যাপারটাই ঘরোয়া ।  মাইক স্পীকারের বালাই নাই ।  গোল হয়ে মুখোমুখি বসে গল্প করতে করতে প্রজেক্টরে স্লাইড শো দেখা ।  বিশদ বাঙলার পক্ষ থেকে ওয়াসফিয়াকে একটা লাল সবুজ পতাকা চাদর পরিয়ে দিয়ে মুশতারী শফি সংবর্ধনা শেষ করলেন ।  

এবার মূল পর্ব ।  ওয়াসফিয়া তাঁর ছোট্ট জীবনের বিশাল অভিজ্ঞতা ঝুলি থেকে একটু একটু ছাড়তে লাগলেন মুগ্ধ শ্রোতাদের সামনে ।  বিশ্বাসই হতে চায় না ,  এই ছিপছিপে সাদামাটা দেখতে মেয়েটি বিশ্বের সবচেয়ে উচ্চতম স্থানে পা রেখেছে । 
সহজ ,  স্বচ্ছ ,  সরল বর্ননা ।  গুছিয়ে সুন্দর করে কথা বলতে জানে সে ।  সাত মহাদেশের সাতটি চুড়ায় উঠবে ওয়াসফিয়া ।  তিন মহাদেশ শেষ ।   দক্ষিণ আমেরিকা ,  আফ্রিকা ,  এশিয়া ।  ইউরোপের শীর্ষচুড়ার ৩০০ মিটার নীচ থেকে ফিরে আসতে হয়েছিল ঝড়ের কারণে ।  আবার যেতে হবে ওটায় ।  এই ৪টি চুড়ায় উঠতে পারলে মিশন শেষ ।  খোলামেলা আড্ডার মধ্যে প্রচুর গল্প হলো দেড় ঘন্টা ব্যাপী ।  ছেলেবেলার গল্প থেকে বড় হয়ে ওঠা পর্যন্ত গল্পের একাংশে যোগ দিলেন ওয়াসফিয়া জননী ।  প্রশ্নের মুখোমুখি হলো সেও । 
প্রশ্নঃ  আপনি কি গর্ব বোধ করছেন আপনার মেয়ের এভারেষ্ট জয়ে ? 
জবাবঃ আমার মেয়ে মোট ৭ টা চুড়ায় ওঠার জন্য নেমেছে ,  মাত্র তো ৩টায় উঠেছে ।  ও এভারেষ্টে যখন গেছে আমি ভয়ে থাকতাম প্রতিটা মুহুর্ত ,  ঘুমাতে পারতাম না ।  বাকী চারটায় কিভাবে উঠবে ভাবলে আমার বুক আতংকে হিম হয়ে যায় ।  গর্ব নয় আমি আতংকে আছি । 
প্রশ্নঃ মা হিসেবে ওর এত বড় অর্জনের কোন লক্ষণ দেখা গিয়েছিল শৈশবে ? 
জবাবঃ ও বরাবরই শান্তশিষ্ট লাজুক ।  কিন্তু শৈশব থেকেই অসম্ভব জেদী ছিল সে ।  শৈশবেই জেদের চোটে বিছানায় শুয়ে শুয়েও খাট পালংক কাঁপিয়ে ফেলতো ।  
আড্ডার সুরে অনেক কথা বলেছেন ওয়াসফিয়া ।  তাঁর কয়েকটা নীচে দিলাম ।  তবে যেহেতু মগজের মেমোরি থেকে লেখা ,  আক্ষরিকভাবে হুবহু শব্দ ব্যবহার করা যায়নি । 
১ )  আমাকে ২০০৭ এ চীনারা এভারেষ্টে উঠতে দেয়নি আমার ব্যাগে দালাইলামার ছবিসম্বলিত বই ছিল বলে ।  কঠোর ভাবে বলেছিল ,  তুমি জীবনে আর কখনোই তিব্বতে পা রাখতে পারবে না ।  এবার এভারেষ্টে উঠে নেপাল অংশ থেকে তিব্বতের দিকে ৫০ ফুট নেমে গিয়ে দালাইলামার একটি ছবি বরফে পুতে ছবি তুলে এসেছি ।  অনেক দিনের জেদ ছিল আমার ।  পা রাখতে দেবে না আবার ! 
২ )  আমাদের গ্রামের কিছু রক্ষণশীল মানুষের কাছে আমি প্রায় অচ্ছ্যুত ছিলাম আমার ধর্মকর্মহীন জীবন যাপনের জন্য ।  দেশ বিদেশ একা ঘুরে বেড়াই ।  কিন্তু এবার এভারেষ্ট থেকে ফেরার পর সেই রক্ষণশীল মুরব্বীরাই এসে জড়িয়ে ধরে জানাচ্ছে আমার জন্য প্রতিদিন দুহাত তুলে দোয়া করেছে । 
৩ )  এভারেষ্টকে শেরপারা দেবতা মান্য করে ।  কিন্তু এভারেষ্টের চুড়ায় উঠতে হয় জুতা পায়ে ।  দেবতার মাথায় পা দেয়া একটা বেয়াদবী ।  বেয়াদবীর জন্য আগাম মাফ চাইতে একটা পুজার আয়োজন করা হয় ।  পুজার বেদীতে নানান জিনিসপত্রের পাশে অভিযাত্রীদের জুতোগুলো রেখে দেবতার পুজো করা হয় যাতে ওই জুতো পরে এভারেষ্টে উঠলেও দেবতা রাগ না করেন ।  কুসংস্কার আছে যদি কোন কারণে পুজার বেদীটা ভেঙ্গে পড়ে তাহলে সেটাকে অমঙ্গলের সূচক বলে ধরে নেয়া হয় ।  পথে একটা মেয়ের মৃত্যু ঘটলে শেরপারা স্মরণ করছিল মেয়েটার বেদীটা ভেঙ্গে গিয়েছিল পুজা করার সময় । 
৪ )  কিলিমাঞ্জারো কিংবা একোংকাগুয়ার চেয়ে এভারেষ্ট অনেক কঠিন ।  তবু এভারেষ্ট আমার ভেতরে নেশা জাগিয়েছে ।  আমার ইচ্ছে ভবিষ্যতে আমার আমার যতগুলি সন্তান হবে প্রত্যেকটিকে নিয়ে এভারেষ্টে চড়বো ।  
৫ )  আমাকে এভারেষ্ট বিজয়ী বলা উচিত নয় ।  শুনতে ভালো লাগে না ।  বারণ করেছি তবু মিডিয়া এতেই অভ্যস্ত ।  এভারেষ্ট অনেক বিশাল ব্যাপার ,  একে কেউ বিজয় করতে পারে না ,  আমরা কেবল এভারেষ্ট ছুঁয়ে আসতে পারি । 
৬ )  মুক্তিযুদ্ধ যাদুঘর আমাকে বিশাল একটা পতাকা দিয়েছিল এভারেষ্টের চুড়ায় ওড়ানোর জন্য ।  অতবড় পতাকা কেউ নেয় না অভিযানে ।  বেস ক্যাম্পে আমি যখন পতাকাটা ওড়াই ,  সবগুলো ক্যাম্পের মধ্যে ওটাই ছিল বৃহত্তম পতাকা ।  সারা পৃথিবী থেকে আসা অভিযাত্রীরা মনে করে বাংলাদেশ এভারেষ্টে বিশাল এক টীম পাঠিয়েছে । 
৭ )  এভারেষ্ট থেকে ফিরে আসার পর বহুবার পুনরাবৃত্ত হয়েছে একটি মন্তব্য  -   " যখন শুনলা নিশাত আগে উঠে গেছে ,  তোমার কিরকম লাগলো ।  মাঝপথ থেকে ফিরে আসতে ইচ্ছে করেনি ?  নিশাত যখন উঠেই গেছে তখন তোমার আর উঠে লাভ কি ?  "  কেউ কেউ বোঝে না ,  এভারেষ্টে ওঠা কোন প্রতিযোগিতার বিষয় নয় ।  ওঠাটাই যোগ্যতা ।  নিশাত আপা আর আমি কখনোই প্রতিযোগিতা করিনি । 
ওয়াসফিয়ার শৈশব কৈশোরের উল্লেখযোগ্য অংশ কেটেছে চট্টগ্রামে ।  বাবার চাকরীসুত্রে থাকতেন জেমস ফিনলের পাহাড়ে ।  পড়তেন বাওয়া স্কুলে ।  তারপর ঢাকা চলে যান ।  অতঃপর উচ্চশিক্ষা ও গবেষণার জন্য আমেরিকা ,  স্কটল্যাণ্ড ,  তিব্বত ।  তিব্বতে গবেষণা কালীন সময়ে শেরপাদের সাথে বন্ধুতা গড়ে ওঠে ।  হিমালয়ের সাথে জানাশোনাও তখন ।  তাদের কাছ থেকেই ট্রেনিং নিয়েই অভিযাত্রার শুরু । 
কথার শেষ নেই ।  ঘড়ির কাটা দেখে আড্ডা সংকুচিত হলো ।  দশটা বেজে গেছে ততক্ষণে ।  আনুষ্ঠানিকভাবে আড্ডা শেষ করা হলো ।  প্রশ্নোত্তর পর্বও শেষ ।  আড্ডা শেষে ওয়াসফিয়াকে বললাম আমার ছ বছরের জেদী মেয়েটার জন্য কিছু একটা লিখে দিতে ।  সে লিখলো ,   " ডিয়ার ওশিন ,  লিভ ইয়োর লাইফ ,  লাইফ ইজ হোয়াট ইউ মেক ইট ।  লাভ ফ্রিডম "  ।  
বাসায় গিয়ে ওশিনকে বইটা দিয়ে অটোগ্রাফের কথা বলাতে সে বললো ,   " মানেটা বুঝিয়ে দাও বাবা !  "  ।  
মুশকিলে পড়লাম ।  হুবহু অনুবাদ করে দিলে তো আগামীকাল থেকে আর পড়ার টেবিলের কাছ দিয়েও যাবে না ,  ডাইনিং টেবিলের আশপাশ মাড়াবে না ,  স্বাধীনতা ঘোষণা করে ধেই ধেই করে সারা ঘর নেচে তোলপাড় করে ফেলবে ।  তাই বললাম ,   " তোমাকে ওয়াসফিয়া বলেছে বেশী বেশী করে লেখাপড়া করে বড় হতে ,  তাইলে তুমিও হিমালয়ের চুড়ায় উঠে এই বরফের আইসক্রিমে ঘুরে বেড়াতে পারবে ।  "  
এত সুন্দর মিথ্যা আমি জীবনে খুব কমই বলতে পেরেছি । 






গতানুগতিক কয়েকটি নাম ,  সংখ্যা এবং আরেকটি সাধারণ খবর



নুরুল ইসলাম ,  ৪০ ,  তাঁর স্ত্রী রাশিদা বেগম ,  ৩৫ ,  পাঁচটি সন্তান সায়মা ১২ ,  রেহানা ১০ ,  তানিশা ৮ ,  আবু ৪ ,  আন্নি ২ ।  রাশিদার বড় বোন আয়েশা ৪৫ ,  আয়েশার স্বামী বশির ৫০ ,  বশিরের বোন ফরিদা ৬০ ,  ফরিদার ছেলে নাজিম ২০ । 
পড়তে বিরক্ত লাগছে এতগুলো নাম আর বয়স ?  লাগলেও আপনাকে দোষ দেবো না । 
আপনি নিশ্চিন্তে অন্য জরুরী বা আকর্ষণীয় বিষয়ের দিকে চলে যেতে পারেন । 
এই সবগুলো নাম এবং সংখ্যার মধ্যে ১১টা জীবন ।  বোকা কিংবা অতি চালাক কিছু মানুষ । 
পাহাড়ের কোলে বাস করতে গিয়েছিল ওরা ।  অবাক কিছু নয় ।  আরো হাজারো মানুষ এমন জায়গায় বসত করে । 
জন্ম থেকে এই পাহাড়ে কোনদিন ফাটল ধরেনি ,  ধ্বস নামেনি ।  সব ধ্বস ফাটল ধ্বংস ওই দূরের অন্য লোকালয়ের পাহাড়ে । 
ওইদিকের লোকেরাই বারবার পত্রিকার সংবাদ হয় ।  আমাদের এদিকে কখনো হয়নি ।  এদিকের পাহাড় এতটা নির্মম নয় । 
সাত মাস আগে নতুন স্বপ্ন দিয়ে সাজানো ঘরটিতে নিশ্চিন্তে বাস করতে শুরু করেছিল নুরুল ইসলাম স্ত্রীপুত্রকন্যাসমেত ।  
ফেরারী নিয়তি ।  যে দুর্যোগ কোনদিন চোখ পাকায়নি এদিকে ,  সেই ভয়াল দুর্যোগ সেদিন সন্ধ্যায় গজবের সুরমা দিয়ে নজর ফেরালো তাদের দিকে । 
মঙ্গলবার শেষ বিকেলেও এরা জানতো না দুঘন্টা পরে পাকা বাঁশে বোনা এই কাঁচাঘরেই ১১ জনের জীবন্ত কবর হবে । 
আর আমাদের অনুভূতিগুলোও নেহাত পত্রিকার পাতাতেই লেপ্টে শুকিয়ে গেছে ।  
সর্বশেষ আপডেটঃ ২০০৭ এর জুন মাসের ১২৩টি লাশের সাথে দেখা হয়ে গেল ২০১২ সালের ১১৪ টি লাশের ।  চট্টগ্রামে ,  বান্দরবানে ,  কক্সবাজারে । 






এমন ঘন ঘোর বরিষায় ,  কোনো কাজ করিতে মন নাহি চায় 



এমন দিনে - ১
সারারাত ধরে বৃষ্টির গান ।  একই তালে ,  একই লয়ে ।  এতটুকু বিরক্তি আসে না ।  রাতের নিশ্ছিদ্র ঘুমের জন্য বর্ষা সঙ্গীতের চেয়ে ভালো কিছু নেই ।  বর্ষার গানে কিছু একটা আছে ,  কী যেন এক অপার্থিব সুর বাজতে বাজতে প্রবল ঘুম ডেকে আনে ,  চোখ মুদে আসে বালিশে মাথা রাখামাত্রই ।  ঘুমের অতলে ডুবে যেতে যেতেও সেই সুরের রেশ কাটে না । 
গত রাত থেকে অবিরাম ঝরছে ,  ঝরেই যাচ্ছে ক্লান্তিহীন ।  ভোরের পাতলা আলোতে চোখ মেলেও সেই রিমিঝিমি সঙ্গীতের সুর কানে বাজে ।  চোখটা আধেক খুলে আবারো চাদর জড়িয়ে গুটিশুটি ঘুম ।  আলস্য ঋতু বরষা ,  এমন দিনে কে সাত সকালে বিছানা ছাড়তে চায় ?  ছেলে বুড়ো ছাত্র চাকুরে ব্যবসায়ী রিকশাওয়ালা ফেরীঅলা সবাই যার যার আবাসে জড়োসড়ো হয়ে শেষদফা ঘুমের রাজ্যে ।  দিন কাটবে আজ জানালার পাশে বসে ,  সর্ষে তেল মাখানো ,  চানাচুর মোড়ানো ,  ঝালমুড়ির তেজে ।  পাশে রাখা ধোঁয়া ওঠা চায়ের মগ ।  
এমন দিনে - ২
তুমুল বৃষ্টিতে শহর ভেসে যাচ্ছে ।  রাস্তায় পানি জমে গেছে ।  প্যান্ট গুটিয়ে ,  জুতো হাতে নিয়ে ঘর থেকে বেরিয়ে দৌঁড়ে বন্ধ দোকানের ছায়ায় পৌঁছাতে পৌঁছাতে আধভেজা ।  সাথে ছাতা নেই ।  রাস্তায় জনমানব নেই ,  যানবাহন নেই ।  সমস্ত শহর ঘুমিয়ে ।  অফিসে যেতে হচ্ছে ।  বাধ্যতামূলক যাত্রা ।  চাকরী নয় শাস্তি ।  গত রাত থেকে অঝোরে ঝরছে ।  রিকশা নেই ।  টেক্সী নেই ।  বাস নেই ।  সবাই ঘুমে ।  নগরে যেন আমিই একা জেগে ।  রাস্তার পাশে দাঁড়িয়ে ।  দোকানের ফুটো টিনের ছায়ায় ।  আধভেজা শরীরে শীত ।  সিগারেটের তৃষ্ণা ।  দোকানপাট বন্ধ ।  ধারে কাছে হোটেল নেই ।  একটা দুটো পর্দাঘেরা রিকশা যায় ।  ভেতরে ভাগ্যবান যাত্রী ।  কতদূর হাঁটলে একটা রিকশা মিলবে ।  কতোটা ভিজলে অফিসে পৌঁছানো যাবে ।  
আজকের কাজটা জরুরী ?  তেমন না ,  কিন্তু  চাকরীটাই জরুরী ।  এটা বাঁচলে জীবনে অনেক বর্ষা মিলবে ।  হে কপাল ,  একটা রিকশা যোগাড় করো ।  

এমন দিনে - ৩
টিনের চালে বৃষ্টি ঝরে ।  সবচেয়ে কাংখিত বৃষ্টির সুর ,  যে সঙ্গীত কোন রেকর্ড যন্ত্রে হুবহু ধারণ করা যায় না ।  ছবি দেখে কল্পনায় শুনে নিন সেই বর্ষা সঙ্গীত নস্টালজিয়ার সালাদ মাখিয়ে

যারা এই পোষ্ট পড়েছেন তাদের মধ্যে এমন কেউ আছে যিনি জীবনে একবারও মনে মনে দাবী করেননি  -   " তুমুল বর্ষন দিবসে অফিস ,  ক্লাস ,  পরীক্ষা সবকিছু ফাঁকি দেবার অধিকার চাই ?  " 






অশুভ চিত্র



কোন দেয়ালেই ছবিটা মানাচ্ছিল না ।  যেখানেই ঝোলাই মনে হয় ছবিটা টেরা চোখে তাকিয়ে আছে ।  ঘরের চারটা দেয়ালের একটাতেও ফিট করা গেল না ।  ছবিটাতে সবুজ ত্বকের একটা বাচ্চা ছেলে কেমন একটা অদ্ভুত  দৃষ্টিতে তাকিয়ে আছে ব্যাপারটা স্বাভাবিক লাগে না ।  অথচ যখন আর্ট গ্যালারীতে অনেক ছবির ভিড়ে সাজানো ছিল বোঝা যায়নি ।  এই একলা ঘরে ছবিটা সামনে রেখে বসতেও কেমন একটা অস্বস্তি লাগছে ।  ভুল করলাম কিছু ? 

আমি তিনতলা একটা বাড়ির চিলেকোঠায় থাকি ।  বিয়ে থা করিনি বলে স্বাধীন জীবনযাপন ।  বাড়িওয়ালা লোকটা ভালোই ছিল কিন্তু তার স্ত্রী দজ্জালের দজ্জাল ।  লোকমুখে শোনা যায় গত বছর বাড়িওয়ালা যখন হঠাৎ এক ভোরে মারা গেল ,  তখন তার লাশটাও ঠিকমতো কেউ দেখতে পারেনি বাড়িওয়ালীর শীতল চাউনির কারণে ।  নিন্দুকেরা বলে লোকটাকে বাড়িওয়ালী গলা টিপে হত্যা করেছে ।  সেই ঘটনার পর থেকে আমি বাড়িওয়ালীকে এড়িয়ে চলি ।  বাসাটা ছেড়ে দেবো ভেবেছিলাম অনেকবার ।  কিন্তু এত সস্তায় এরকম নিরিবিলি একটা ঘর কোথাও পাবো না ।  আমি অবশ্য সারাদিনই বাইরে থাকি ,  বাড়িওয়ালীর মুখোমুখি হই মাসে একবার ভাড়া দেবার সময় ।  সেই সাক্ষাতেও চেষ্টা করি কোন কথা না বলে থাকতে ।  কিন্তু বাড়িওয়ালী খনখনে গলায় তার চিরায়ত উপদেশ বিতরণ করতে ছাড়ে না ।  উপদেশ দেবার সময় বাড়িওয়ালীর চোখে কোন কোমলতা থাকে না ।  কেমন একটা রাগী কমলা দ্যুতি চোখ থেকে ঠিকরায় ।  গা টা শিউরে ওঠে আমার । 
এই বাড়িওয়ালীই গতমাসে ভাড়া নেবার সময় আমার ঘরে উঁকি দিয়ে বিরক্তি প্রকাশ করে বলেছিল ,   ' এ কেমন ঘর একটা পেইন্টিংও নেই ।  শুনেছি কবি - সাহিত্যিকগন রুচিবান হয় ।  আপনার দেখি রুচির র - ও নেই '  ।  আমি পেইন্টিং এর উচ্চমূল্যের কথা বলাতে ঝামটা মেরে বলে উঠে বলেছিল জীবনে কোনদিন আর্ট গ্যালারীতে গিয়েছি কিনা ।  তারপর আমাকে একটা আর্ট গ্যালারীর নাম দিয়ে বলে ওখানে একটা ছবি আছে যেটা সর্বোচ্চ ডিসকাউন্টে কেনা যাবে ।  রুচি বদলানোর চ্যালেঞ্জ নিতেই ছবিটা কিনতে হলো । 
কিন্তু একটা কৌতুহল বাকী থেকে গেল ।  ছবিটার শিল্পী কে ছিল অনেক চেষ্টা করেও বের করতে পারিনি ।  ছবিটা যেখান থেকে কেনা হয়েছে সেটা শহরের সবচেয়ে প্রাচীন আর্ট গ্যালারী ।  আটত্রিশ বছর এই শহরে বাস করলেও সেই আর্ট গ্যালারির খবর পেয়েছি মাত্র দুদিন আগে ।  এই গ্যালারির আদি ব্রিটিশ মালিক মরে ভুত হয়ে গেছে চল্লিশের দশকেই ।  তারপর পাকিস্তান আমল ঘুরে বাংলাদেশ আমল হয়ে কমপক্ষে পাঁচবার হাত বদল হয়ে বর্তমান মালিকের কাছে এসেছে ।  তাই এই ছবির ইতিহাস সম্পর্কে বর্তমান মালিকের কাছ থেকেও কিছুই জানা গেল না ।  জানার মধ্যে এটুকুই জানা গেছে আর্ট গ্যালারীর সবচেয়ে পুরোনো ছবি হলেও এই ছবিটা আগে কেউ কিনতে আকর্ষণ বোধ করেনি ।  উপযুক্ত ক্রেতার অভাবে ছবিটা এত বছর অবিক্রিত অবস্থায় রয়ে গেছে । 
শতবর্ষ প্রাচীন পেইন্টিং হলেও এর উপর বয়সের কোন ছাপ পড়েনি ।  ফ্রেমগুলো পুরোনো হয়ে রং চটে একাকার হয়ে গেলেও মূল ছবিটাতে কোন ছাপ নেই ।  ওটা থেকে এমন একটা রং বিচ্ছুরিত হচ্ছে যা দেখে মনে হয় মাত্র গতকাল আঁকা ।  ছবির ফ্রেমটা ছিল মোটা কাঠের ।  পোকায় খেয়ে ঝুরঝুর করে ফেলেছিল বলে বাড়িতে আনার পর সেটা থেকে কাঠগুলো খসিয়ে ছবিটাকে আলাদা বের করে নিয়েছি ।  আপাততঃ স্কচটেপ দিয়ে আলমারির পাল্লার সাথে সেঁটে রেখেছি ।  ছবিটা আসলে এমন এক রকমের কাগজের উপর আঁকা যা প্রাথমিক স্পর্শে কাপড়ের মতো মনে হয় ।  সেই জন্যই হয়তো সস্তা মিলেছে ।  কিন্তু কাগজে আঁকা ছবি এতকাল টেকার কথা না ।  তাহলে ?  কেউ একজন মিথ্যে বলছে আমাকে ।  বাড়িওয়ালী নাকি দোকানী ?  কিছু একটা গোলমাল আছে ছবিটাতে ।  ছবিটা এত পুরোনো হতেই পারে না ।  রাতে বিছানায় শুয়ে শুয়ে ভাবতে লাগলাম ।  এতকাল পড়া রহস্যগল্পগুলোর সুত্র ধরে শার্লক হোমস হবার চেষ্টা করছিলাম । 
কারেন্ট চলে গেল হঠাৎ ।  হাতের কাছে মোমটোম নেই ।  দোকানে যেতে হবে ।  বিছানা থেকে উঠতে যেতেই ছবিটার দিকে চোখ গেল ।  এই অন্ধকারেও হাসছে সবুজ বালকটা ।  কেমন কুৎসিত হাসি ।  দাঁতগুলো বেরিয়ে গেছে ।  সবুজ মুখের লাল ঠোটে কালতে তরমুজের বিচির মতো দাঁত ।  ড্রাকুলার চেয়েও ভয়ংকর লাগছে ।  পান খেয়েছে নাকি রক্ত ?  কোথাও এক ফোঁটা আলো নেই ,  তবু অন্ধকারে ছবিটা দেখা যাচ্ছে কি করে ? 
আরো আশ্চর্য ,  আমি দোকানে যাবো ঠিক করেছি ,  কিন্তু ছবির বালকটা ইশারা করে বলছে কোন দরকার নেই !  !  নীচে নামতে গেলে নাকি বিপদ ।  বাড়িওয়ালী দোতলার অন্ধকার সিড়িতে বটি  নিয়ে দাড়িয়ে আছে ।  টুকরো টুকরো করে কেটে রক্ত খাবে ।  এই ছবি কথা বলে !  !  !  কথাটা শোনামাত্র আমার রক্তে ভয়ের বান ডাকলো ।  সারা শরীরে কে যেন সিরিঞ্জ ঢুকিয়ে রক্ত বের করে নিচ্ছে ।  গলা শুকিয়ে আসছে ।  এমন সময় দমাদম শব্দ হলো দরোজায় ।  কেউ যেন দা দিয়ে কোপাচ্ছে দরজার উপর ।  দরোজাটা এমনিতে নড়বড়ে ।  সেই সাথে বাড়িওয়ালির ত্রাহি চীৎকার  ' আগুন আগুন '  ।  কোথায় আগুন ?  নিশ্চয়ই এটা কোন প্রতারনা অথবা আমাকে ঘর থেকে বের করার ফন্দী ।  দরোজার দমাদম আওয়াজ থামছেই না । 
চোখ খুলে গেল আমার ।  দেখলাম জানালা দিয়ে কমলা রঙের আলো আসছে ।  আর আগুনের হলকা ।  সত্যি সত্যি আগুন লেগেছে সামনের বস্তিতে ।  বাড়িওয়ালীর চিৎকার আর দরজায় আঘাত তখনো চলছে ।  আমি শিরশির অনুভুতি নিয়ে দরোজা খুলতেই আমাকে এক হেঁচকায় টেনে বাইরে নিয়ে গেল বাড়িওয়ালী ।  আমার গলা দিয়ে শব্দ বেরুচ্ছে না ,  বাধাও দিতে পারছি না ।  সিড়ি দিয়ে একরকম টেনে হিঁচড়ে আমাকে গেটের বাইরে নিয়ে এল সে ।  যে কোন সময় আগুন বস্তি ছাড়িয়ে এ বাড়িতেও ধরে যাবে ।  প্রচণ্ড গরমে শরীর পুড়ে যাচ্ছে । 
কিন্তু ওই গরমেও শীতের কাঁপুনি দিল গায়ে যখন বাড়িওয়ালী আমার একদম কাছ ঘেষে কেমন ফিসফিস করে বললো ,   " আশ্চর্য মানুষ !  !  এমন মরন ঘুম মানুষের হয় নাকি ?  আরেকটু হলেই তো ঝলসে যেতেন ।  আপনাকে যে আমার খুব দরকার !  "   কথাগুলো বলার সময় খেয়াল করলাম তার চোখ দুটো দিয়ে কমলা রং ঠিকরে বেরুচ্ছে ।  আসলে প্রজ্জ্বলিত আগুনের শিখা ওটা ।  তার ডানহাতটা আমার বামহাতের কবজি প্রায় মুচড়ে চ্যাপটা করে দিচ্ছে ।  আমি হাত ছাড়াতে চাইলে সেই চোখ দুটো এমন কামনার চোখে তাকালো আমি অনড় হয়ে গেলাম । 
আগুন নিবে গেলে ঘরে ফিরে এলাম ।  আগুন লাগার পর কারেন্ট চলে গিয়েছিল ,  এখনো আসেনি ।  যতদূর দেখা যায় আমাদের বাড়িটার তেমন কোন ক্ষয়ক্ষতি হয়নি বলে মনে হচ্ছে ।  কিন্তু টেবিলের কাছে হাত দিয়ে দেখলাম ,  ছবিটা নেই !  অন্ধকারে হাতড়ে টেবিলের আশেপাশে কোথাও ছবিটা পেলাম না ।  সকালে উঠে আবারো খুঁজলাম ।  নেই ছবিটা কোথাও ।  আশ্চর্য !  রীতিমত হাওয়ায় মিলিয়ে গেল ?  এই আগুনের মধ্যে চোর আসার কথা না ।  চোর এসে শুধু ছবিটা নিয়ে গেল ?  ঘড়িটা পর্যন্ত টেবিলে রয়ে গেছে । 
পরদিন রাতে গরম লাগছিল বলে ছাদের দিকে দরোজাটা খোলা রেখে শুয়ে পড়লাম ।  গরমকালে কারেন্ট চলে গেলে প্রায়ই এরকম করি ।  কারেন্ট গেছে সেই দশটায় এখনো আসেনি ।  ঘুম আসছে না ,  তবু অন্ধকারে শুয়ে আছি ।  হঠাৎ ছাদের ওপাশে একটা মূর্তি দেখে তড়াক করে উঠে বসলাম ।  চোর ?  আবার এসেছে ?  ছবিটার কথা মনে হতে হিংস্র হয়ে উঠলাম ।  ড্রয়ার থেকে ছুরি বের করে বেরুলাম আস্তে ।  মূর্তিটা তখনো ঠায় দাড়িয়ে ।  আমি পেছন থেকে খেয়াল করলাম লুঙ্গি পরা খালি গা একটা ছেলে ।  কৈশোর পেরিয়েছে কি পেরোয়নি তেমন ।   ' চোর '  বলে  ঝাপটে ধরে যাবো তখুনি আমার হাত থেকে ছুড়িটা কেড়ে নিল কেউ ।  তাকিয়ে দেখি বাড়িওয়ালী ।  রাত পোষাক পরে ছাদে চলে এসেছে ।  এই পোষাকে কেউ বাইরে আসে না ।  আবছা আলোয় যা দেখা যাচ্ছে তাতে আমার মাথাটা ঝিমঝিম করছে ।  ভয় বা শিহরণ কোনটা হচ্ছে বুঝলাম না ।  আমাকে কিছু বলার সুযোগ না দিয়ে জড়িয়ে ধরলো প্রবল কামনার চোখে ।  দুই হাতে আমাকে পেচিয়ে শূন্যে তুলে ফেললো প্রায় ।  দুহাতের সাঁড়াশি চাপ থেকে মুক্তি পেতে হাঁসফাঁস করছি ।  ছাদের কোনে তাকালাম ছেলেটা পেছন ফিরে দাড়িয়ে আছে নির্বিকার ।  এদিকে কি হচ্ছে তার ধারণা নেই ।  আমি কি করবো বুঝতে পারছি না ।  এরকম কঠিন বাঁধনে আর কোন নারী আমাকে জড়ায়নি ।  আমার পেছনে ছাদের কোমর সমান দেয়ালটা ।  প্রেমের ঠেলায় দেয়ালে পিঠ ঠেকে গেছে ।  এবার বাড়িওয়ালীর মুখটা ঠোটমুখ ছাড়িয়ে গলায় এসে ঠেকলো ,  কিন্তু গলায় চুমুর বদলে বিশাল একটা কামড় !  !  এটাকে মরণ কামড় বলে বুঝতে দেরী হলো না ।  এই পিশাচনীর উদ্দেশ্য বুঝে আমি চীৎকার করে জোরে একটা ঝটকা দিয়ে আত্মরক্ষা করার শেষ চেষ্টা হিসেবে অনেক বছর আগে শেখা একটা জুডোর কায়দা প্রয়োগ করলাম ।  সেই কায়দায় আমার মাথার উপর দিয়ে বাড়িওয়ালী উড়ে গিয়ে সামনের রাস্তায় পড়লো দপ করে । 
ছাদের অপর কোনায় দাঁড়ানো ছেলেটার দিকে তাকালাম ।  এবার সেও নড়তে শুরু করলো ,  খুব দ্রুত ।  আমার রুদ্রমুর্তি দেখে উল্কাবেগে দৌড়ে নেমে গেল ছাদের সিড়ি দিয়ে ।  আমি তখনো এত হতবাক যে নড়াচড়া করার শক্তিও হারিয়ে ফেলেছি ।  তাকে অনুসরণ করতে করতে পারলাম না ।  কাঁধের ক্ষত থেকে রক্ত বেরুচ্ছে তখনো ।  
দেরী করা ঠিক হবে না ।  পুলিশী ঝামেলা হতে পারে ।  খুনের মামলা তো বটেই ।  গোল্লায় যাক সব ।  দরকারি কিছু জিনিসপত্র একটা ব্যাগে গুছিয়ে নিয়ে সেই রাতেই সব ফেলে পালালাম বাড়িটা ছেড়ে ।  প্রাণ বাঁচালাম সেই যাত্রায় ।  কিন্তু পেছনে রয়ে গেল এক অমীমাংসিত রহস্য ।  আজো তার কোন উত্তর পাইনি ।  
ও হ্যাঁ ,  এখানে সেই পেইন্টিং এর ছবি কি করে এলো সেটা জানতে চেয়ে আমাকে বিপদে ফেলবেন না যেন ! 

ছবি :  


 








বাজেট ঢেকুর ! 



ভুতে কিলায় নাই ।  সুখে কিলাইছে ।  তাই জনগণের পেটের ভেতর ট্যাকসোর হাত যতদূর ঢুকানো যায় তার চেয়েও একটু বেশী ঢুকিয়েও তারা হাসে ।  আরেকটু ভেতরে গেলে জনগণ বমি করে দিতে পারে কিংবা ডায়রিয়ায় আক্রান্ত হতে পারে ।  হইলেও কিছু করার নাই ।  সরকারকে সাবধান করা আমার কর্ম নয় ,  আপনারও না ।  আমরা বরং বাজেট নিয়ে কয়েকটা গতানুগতিক ঢেকুর তুলি সংক্ষেপে ।  বলা বাহুল্য এটা কোন বাজেটালুচনা নয় ,  তবে কেউ চাইলে এটিকে শুধুই আলু বলে বিবেচনা করতে পারেন - 
১ .  যথারীতি বাজেট হলো সরকারের ঈদ ,  বিরোধীদলের শোক ।  যারা এই বছর ঈদ করছে ,  তারা দুবছর বাদে আবার শোকের দলে যাবে ,  যারা এখন শোক করছে ,  দুবছর বাদে তাদের ঈদের দিন আসবে ।  এদের নিয়ে আপাততঃ চিন্তা না করলেও চলে । 
২ .  বাজেট আসলে কেউ কেউ কালো টাকার কি হবে সেটা নিয়ে চিন্তায় ঘুম হারাম করে ফেলে ।  ইতিহাস অনেক হাস্যরসের যোগানও দেয় ।  কালোটাকার উপর ২০০৬ সালে হম্বিতম্বি করে ২০০৭এ গিয়ে  সেই সরকারের অর্থমন্ত্রী আর প্রধানমন্ত্রী দুইজনেই কালোকে সাদা বানিয়েছিলেন ক্রসফায়ারে পড়ে । 
৩ .  এই বাজেট কালো টাকার জন্য সুসংবাদ এনেছে ।  সততার জন্য ধন্যবাদ মাননীয় মন্ত্রী ।  যেসব দল বা সরকারের ভিত্তি হলো কালোটাকা ,  তারা যখন কালো টাকার বিরুদ্ধে হুংকার দেয় জনগণ হাসি চাপতে পারে না ।  আপনি অন্ততঃ তা করেননি । 
৪ .  জনগনের জন্য মেসেজ ।  দুর্নীতিই সর্বোৎকৃষ্ট পন্থা ।  সাদা টাকা আয় করে ২৫ %  কর না দিয়ে দুর্নীতি করে ১০ %  খরচ করুন ।  কনভার্টেড সাদা টাকায় দ্রুত বড়লোক হউন ।  
৫ .  আপনি রিটায়ার্ড ?  জীবনে বেশী টাকা কামাতে পারেননি ?  কখনো ঘুষ দুর্নীতির আশে পাশেও যাননি ?  পেনশন আর ডিপিএসের টাকায় কোনমতে সংসার চালাচ্ছেন ?  আপনার কোন টিআইএন নাম্বারের দরকার হয়নি কখনো ?  মরেছেন !  !  আগামী মাস থেকে আপনাকে মাসের খরচ থেকে আরো ৫ %  টাকা ব্যাংকে রেখে আসতে হবে ।  আপনার ওষুধের টাকাটা না হয় সরকারকে দান করে দিলেন ।  আপনি একদিন কম বাঁচলেও দেশের উপকার হয় ।  বোঝেনই তো ,  এসেছে নতুন শিশু ছেড়ে দিতে হবে স্থান । 
৬ .  সরকারের কর আদায় টার্গেট গত বছরের তুলনায় ২১ %  বেড়েছে ।   সুতরাং ২১ ভাগ জনগণ সাবধান ।  পকেট সামলান । 
৭ .  মুহিত বলেছেন ,  এবারের বাজেট বরং ছোটই হয়ে গেছে ।  জিডিপির মাত্র ১৮ . ৪ %  ,  দক্ষিণ এশিয়ার মধ্যে এটা সর্বনিন্ম ।  এর মানে কি বুঝেছেন ?  আপনি বেঁচে গেছেন ।  উনি চাইলে আপনাকে খোজা না করে আস্ত গিলে ফেলতে পারতেন ।  ভাগ্যিস বাংলাদেশে জন্মেছিলেন ।  এমন দেশটি কোথাও খুঁজে পাবে না কো তুমি । 
কথা আপাততঃ এটুকুই ।  এলা বাড়ি যান ।  যেতে যেতে মোবাইলে কথা বলেন ।  বউয়ের সাথে আলু পটল তেল পিয়াজ নিয়ে ঘ্যান ঘ্যান করেন ।  দেশের উপকার হতেও পারে । 






খোলা থাক !  ! 



সেদিন দুনিয়া কাঁপানো সাইরেনটা যারা শুনেছেন তাদের বলছি ছোট্ট ঘটনাটা । 
লোকের কথায় কান না দিয়ে সে নিজেকে নিজেই বড় মনে করতে শুরু করলো ।  সময় হলে সে তার ল্যাপটপ নিয়ে বসে যায় ,  সাথে একটা অপটিক্যাল মাউস ,  ছোট্ট মোবাইল সেট ,  আর অতি অবশ্যই সানগ্লাস ।  ল্যাপটপ চালাতে সানগ্লাস কেন লাগে সেটা বুঝতে একটু সময় লাগতে পারে আপনার ।  আমার চোখে চশমা আছে বলে সহজে বুঝেছি ব্যাপার । 
কেউ বললো মোবাইলে চার্জ নেই ,  সেটটা চেয়ে নিয়ে কানি আঙুল দিয়ে মোবাইলের পিঠ চুলকে চার্জার পিনহোলটা বের করে বলবে  ' চার্জে লাগাও '  । 
একদিন মাতব্বরীটা ডাইনিং টেবিল পর্যন্ত গড়ালো ।  কেউ প্লেট ধুয়ে দিলে নেবে না ।  নিজে সেই কর্মটা করে ভাতটা তুলে দিতে অন্যকে কাজে লাগাবে ।  তারপর প্রয়োজনীয় মাছ তরকারীর সমাহার ঘটলে এলোপাথাড়ি খাওয়া শুরু করবে ।  খেতে খেতে সারা টেবিলময় একাকার করলেও কেউ কিচ্ছুটি বলতে পারবে না ।  দাঁত ব্রাশ করে থুক করে মাথার উপরের বেসিনে ফেলতে হবে থুথু ।  বেসিনের কলটা যত দূরে নাগালের বাইরে থাকুক না কেন ,  কুলি করতে হবে নিজ হাতে । 
সবকিছুই সয়ে নেয়া হচ্ছিল সাইরেনের ভয়ে ।  কিন্তু একদিন নতুন শেখা একটা বাক্যে যখন হুকুম জারি হলো  ' খোলা থাক '  সেদিন আর মেনে নেয়া গেল না ।  কেউ বাথরুমে ঢুকলেই দরোজাটা হা খোলা রাখার হুকুম দিতে লাগলো পৌনে তিন বছরের বিচ্ছু পোলা !  
এটা মেনে না নেয়াতেই দুনিয়া কাঁপানো সেই সাইরেন  -  খোলাআআআআআআআআ থাকককককককককক !  ! 






ট্রানজিট



১ . 
ইতিমধ্যে সৌরজগত ঘিরে পাঁচবার চক্কর খেয়েছে পৃথিবীটা ।  তবু পৃথিবী বা চাঁদ বা সূর্যের ওঠানামায় কোন তারতম্য হয়নি ।  পৃথিবীর ওজোন স্তরের ফুটোটা আরো একটু বড় হয়েছে দক্ষিণ গোলার্ধে ,  উষ্ণতা বেড়েছে নগর ও গ্রামের ।  পার্থক্য বলতে এটুকুই ।  আর সব ঠিকঠাক ।  কিন্তু নিশাতের পৃথিবী অবিচল ,  অপরিবর্তনীয় ।  সৌর আলোর আগুনে বৃষ্টিতে ঝলসে যাচ্ছে দিগন্ত বিস্তৃত রানওয়ে ।  শীতাতপ এয়ারপোর্টে বসে বাইরের উষ্ণতার তেজ টের পাওয়া মুশকিল ।  ভেতরের কাঁচঘেরা জগতটার সাথে বাইরের কোন মিল নেই ।  নিশাতের এই যাত্রাটা কারো জন্য বিশেষ কোন ঘটনা নয় । 
দেড় দশক আগে যখন এরকম একটা বিশাল হলঘর পেরিয়ে রাস্তায় অপেক্ষমাণ ফোর হুইলের গাড়িটায় চড়ে বসেছিল ,  তখন ছিল একরকম শূন্যতা ,  দেশ ছেড়ে আসার নির্বাক শোক ।  আজ দেড় দশক পর আবারো একটা হলঘর পেরিয়ে বিশাল একটা উড়ুক্কু তিমির পেটে ঢুকে যাবার সময়ও একরকম শূন্যতা ।  কী ফেলে যাচ্ছে সে এই দেশে ?  কী এমন অর্জন করেছিল এখানে এসে ?  নিশাত আজ কোন হিসেব মেলাতে যায় না ।  পনের বছরের সবকিছু তার মনে থাকলেও ,  পাঁচ বছর আগের পর্বটা ভুলতে চেয়েছিল ।  কিন্তু স্মৃতি মুছে ফেলার কোন ক্ষমতা মানুষকে দেয়নি প্রকৃতি ।  ওটা যন্ত্রণা দেয়না এখন আর ,  কিন্তু ক্ষতটা রয়ে গেছে ।  নিশাত বরং আনন্দিত হবার চেষ্টা করে ।  দেশে ফিরছে সে ।  কতোগুলো বছর দেশের ঘ্রাণ পায়নি !  আকুল করা ঘ্রাণ  " ওমা অঘ্রানে তোর ভরা ক্ষেতের হাসি "  ।  গান দিয়ে মাথাটা ভরিয়ে রাখবে আগামী ২৮ ঘণ্টা । 
২ . 
আবীরের কথা মনে আছে ?  নিশাতের পুরোনো বন্ধু ।  নিশাত আমেরিকায় ,  সে বাংলাদেশে ।  কখনো মুখোমুখি দেখা হয়নি ।  হ্যাঁ সেই আবীর ঘনিষ্ঠতার চূড়ান্তে এসে যে নিশাতকে পাবার জন্য উঠে পড়ে লেগেছিল ।  কিন্তু নিশাত একটা পর্যায়ে এসে আবীরকে প্রত্যাখ্যান করেছিল ।  ভীষণ একটা কারণ ছিল সেটা চেপে গিয়েছিল সে ।  কিন্তু আবীর পাগলের মতো দেশ ছেড়ে ওর কাছে চলে যাবে বলে ঘোষণা দেবার পর নিশাত ওর সাথে সম্পর্কটাই ছিন্ন করে ।  তারপর আবীর কেমন ছিন্নভিন্ন হয়ে যায় ।  পাঁচ বছর পর আজ রাত বারোটায় সে সিঙ্গাপুর এয়ারলাইন্সে কানাডা যাচ্ছে বিজনেস ভিসায় ।  তার ছয় ঘণ্টার একটা ট্রানজিট আছে সিঙ্গাপুরে ।  সেখানে ওই ছয়ঘন্টায় কি করবে তার একটা খসড়া করে ফেলেছে মনে মনে ।  সময় কাটাবার জন্য কনসার্ট লাউঞ্জটা তার খুব প্রিয় জায়গা ।   কিন্তু খসড়া চূড়ান্ত করার সময় ইমিগ্রেশানের লাইনে তার ডাক এসে গেল ।  এই প্রথম তার বিদেশ যাওয়া নয় ,  কিন্তু যতবার ইমিগ্রেশান পার হয় বুকের ভেতর একটা ধুকপুক করে ।  এই লোকগুলো কেমন করে যেন তাকায় ।  ম্যাগনিফাইং গ্লাস দিয়ে পাসপোর্ট ইত্যাদি চেক করে ।  একবার এক অফিসার কিছু না পেয়েও তার কাছ থেকে ভিক্ষুকের মতো ১০০ টাকা কেড়ে নিয়েছিল ।  টাকাটা দেয়া কঠিন ছিল না ।  কিন্তু মানুষ অত সস্তায় নিজেকে বিকোয় দেখে অবাক লেগেছিল ।  দুঃখও ।  সে নিজে খুব সস্তা হয়ে গিয়েছিল ।  ছুঁড়ে ফেলবার মতো সস্তা হয়ে গিয়েছিল একজনের কাছে ।  ভুলতে চায় সেই ঘটনাটা ।  সেই পর্বটা ।  পারেনি ।  এবার ইমিগ্রেশান পার হওয়াটা অন্যরকম ।  তার ভিসা এক মাসের ।  কিন্তু সে জিন্দেগীতে ফিরবে না বলে সিদ্ধান্ত নিয়েছে ।  
৩ . 
আপনারা ঠিকই ধরেছেন ।  এখানে খুব চেনা একটা নাটকীয় ঘটনা ঘটবে ।  কারণ একই দিনে সিঙ্গাপুর এয়ারপোর্ট দিয়ে নিশাত বাংলাদেশে আসছে ।  ওর ট্রানজিট চার ঘণ্টার ।  সেই চার ঘণ্টা কিভাবে কাটাবে সে জানে না ।  তবু কনসার্ট লাউঞ্জে চলে আসবে নিয়তির নির্দেশে ।  জায়গাটা সময় কাটাবার জন্য আদর্শ ।  সব ঠিকঠাক থাকলে আবীরের সাথে নিশাতের দেখা হয়ে যেতে পারে ।  দুজনের ট্রানজিট টাইম প্রায় কাছাকাছি সময়ে । 
৪ . 
নিয়তির প্ল্যানমতোই এগোচ্ছিল ।  কিন্তু ইমিগ্রেশান অফিসারের সাথে লেগে গেল আবীরের ।  তার সাথে ছোটলোকের মতো ব্যবহার করেছে ওরা ।  অপমান করেছে যেন সে পাচারকৃত চোরাই আদম ।  তাকে দেখেই বললো ,  দেশ থেকে ভাগছেন নাকি ।  কথাটা সত্য বলেই তেলেবেগুনে জ্বলে উঠতে হলো তাকে ।  মুখ দিয়ে কু কথা বেরিয়ে যায় রেগে গেলে ।  ইংরেজিতে গালি দিয়ে উঠতে তাকে ধরে ফেললো একজন ।  পুলিশে দেবে অবস্থা ।  পরে মাফ চেয়ে সমস্যার সমাধান করলো ।  কারণ তাকে দেশ ত্যাগ করতেই হবে ।  ফেরার কোন উপায় নেই ।  জীবনে কারো কাছে এতটা অপমানিত হয়নি সে ।  সেই অপমানের যন্ত্রণায় তার সমস্ত প্ল্যান ভেস্তে গেল ।  সিঙ্গাপুরে গিয়ে যখন পৌঁছেছে তখন সে কনসার্ট লাউঞ্জের কথা ভুলে গিয়ে বারে গিয়ে কয়েক পেগ হুইস্কি খাবে ।  তারপর সোফায় গিয়ে ঘুম । 
৫ . 
নিশাত কারো জন্য অপেক্ষা করছে না ।  কনসার্ট শুনছে একা বসেই ।  সে জানেই না নিয়তির একটা নির্ধারিত খেলা থেকে সে বঞ্চিত হলো ।  মাত্র তিনশো গজ দূরেই অনেক লোকের ভিড়ে ঘুমাচ্ছে আবীর ।  নিয়তি নিশাতকে কিছু না জানালেও দেশের কথা ভাবলেই তার আবীরের কথা মনে পড়ে ।  পাঁচ বছরে কতো কিছু হয়ে গেছে ।  বিয়ে করে সংসারী হয়েছে ছেলেটা এদ্দিনে ।  চুলে পাক আসবে ?  কতো বয়স হবে ওর এখন ?  চল্লিশ ?  চল্লিশে কারো চুল পাকে ?  মন খারাপকে ছুটি দিয়েছিল আমেরিকাতেই ।  তবু এই কথাটা মনে পড়তে কেমন আনমনা হয়ে গেল ।  আবীরকে সে যে কারণে প্রত্যাখ্যান করেছে সেটা সফল হয়েছে নিশ্চয়ই ।  কিন্তু নিশাতের সফলতা কোথায় ?  বাকী জীবনও তার একাই কাটবে ?  চল্লিশের কোন নারীকে কেউ বিয়ে করে না ।  বাঙালী নারী কুড়িতেই বুড়ি নাকি ।  কি সব কুসংস্কার ।  তাকে তো এখনো কেউ বুড়ি বলেনি ।  বিয়ে ব্যাপারটা ভাবলেই তার হাসি পায় ।  লোকজন কেন এই যুগে ওরকম একটা নাছোড় বাঁধনে জড়ায় ! 
৬ . 
নিশাতের খিদে পেয়ে গেছে ।  দু - ঘণ্টা পার হলো মাত্র ।  সময় যেন কাটছেই না ।  একটা ফাস্ট ফুড কর্নারের খোঁজে বেরুলো সে । 
৮ . 
মাথা ধরে গেছে আবীরের ।  সোফাটার মাথায় চকচকে স্টিলের রড ।  ওটায় মাথা চেপে ঘুমিয়েছিল এতক্ষণ ।  ব্যথা ব্যথা লাগছে ।  কাছের টয়লেটে গিয়ে মাথায় পানি দিয়ে একটু ভালো লাগতে সে ভাবলো কনসার্টের দিকে যাবে ।  ব্যাগটা টানতে টানতে এগিয়ে গেল । 
৯ . 
নিয়তি আবারো ফাজলামি করলো ।  আবীর যখন কনসার্টে গিয়ে বসেছে ,  নিশাত তখন দেড়শো গজ দূরের একটা ফাস্টফুড কর্নারে একটা স্যান্ডউইচ গেলার চেষ্টা করছে এক গ্লাস কোক দিয়ে । 
১০ . 
ঘড়ি দেখলো আবীর ।  এখনো বাংলাদেশের সময় দেখাচ্ছে ।  মনে নেই লোকাল টাইম করতে ।  করে লাভও নেই ।  খানিক বাদেই তো আবার বদলে যাবে সময় ।  খিদে পেয়েছে তারও ।  এই ব্যাগ বোঁচকা টানতে টানতে খাওয়া দাওয়া যন্ত্রণা লাগে ।  সে লাউঞ্জের ডানপাশের সারির একটা চেয়ারে ব্যাগগুলো রেখে খাবার উদ্দেশ্যে বেরুলো । 
১১ . 
না ,  সে নিশাতের ওই ফুড কর্নারের দিকে গেল না ।  তার পরিচিত চমৎকার একটা সিঙ্গাপুরি ফুড শপ আছে উল্টোদিকে ।  ওখানে গিয়ে চাওমিন খাবে ।  
১২ . 
নিশাত খাওয়া সেরে ভাবলো আরো দেড় ঘণ্টা !  এদিকে আসার পথে অর্কিডের বাগান দেখেছিল কোথায় যেন ।  খুঁজতে গেল সেটা ।  অর্কিড খুব প্রিয় তার । 
১৩ . 
পেটপুরে চাওমিন খেয়ে আবীর ভাবলো আরো তিন ঘণ্টা বাকী ।  সময় কাটাবার উপায় কি ।  মনে পড়লো ,  ব্রাউজিং কর্নারের কথা ।  নেট ব্রাউজিং করে নেয়া যাক কিছুক্ষণ ।  ব্রাউজিং সেন্টারে গিয়ে ঢুকলো সে । 
১৪ . 
অর্কিড দেখে মন ভরে গেল নিশাতের ।  এখানেও যদি সঙ্গীতের ব্যবস্থা থাকতো ।  কনসার্টের বাদ্যগুলো কি যে মিষ্টি লেগেছে ।  এই প্রথম উপভোগ করতে শুরু করেছে সময়টা ।  অর্কিড দেখা শেষে কনসার্টের দিকে গেল আবার ।  শেষ সময়টা এখানেই কাটুক ।  পকেটের ছোট্ট নোটবুক বের করে হাতের নীল পেন্সিলটা দিয়ে গুটিগুটি পায়ে সংক্ষিপ্ত ভ্রমণ বিবরণ লিখতে বসলো ।  এটা অনেক দিনের পুরোনো অভ্যেস ।  কোথাও গেলে নোট লেখে সে । 
১৫ . 
নেট সার্ফিং করতে বসে চ্যাটে ঢুকে পুরোনো বন্ধু আরিফকে পেয়ে গেল আবীর ।  জানা গেল গত বছর দুবাই থেকে কানাডা চলে গেছে সে ।  একই শহরে আবীরও আসছে জেনে অসম্ভব খুশী হলো এবং গিয়ে তার ওখানে ওঠার জন্য চাপাচাপি করতে লাগলো ।  এক ঘণ্টার বেশী আড্ডা শেষে ওর ঠিকানা লিখে নিতে গিয়ে খেয়াল হলো কলম নেই ।  ব্যাগে রয়ে গেছে ।  আরিফকে অপেক্ষা কতে বলে সে কলমের খোঁজে গেল । 
১৬ . 
নিশাতের ফ্লাইট কল করছে ।  বোর্ডিং কার্ড সংগ্রহ করতে হবে ।  গেট নাম্বারটা দেখে নীল মনিটরের পর্দায় ।  ডানদিকের চেয়ারে একটা মালিকবিহীন ব্যাগ দেখে বহুবছর আগের ওরকম একটা ব্যাগের কথা মনে পড়লো ।   নিজের হাতব্যাগটা নিয়ে বামদিকের প্যাসেজ ধরে ধীরে ধীরে হাঁটতে শুরু করলো । 
ঠিক একমিনিট পর ডানদিকের প্যাসেজ থেকে দ্রুতপায়ে হেঁটে এলো আবীর ।  এসে ব্যাগ রাখার জায়গায় গিয়ে  ব্যাগের সাইড পকেট থেকে কলমটা বের করে নিল ।  খেয়াল করলো পাশের সারির একটা চেয়ারে কে যেন একটা নীল পেন্সিল ফেলে গেছে ।  কলম নিয়ে সে আবার দ্রুত চলে গেল সার্ফিং লাউঞ্জের দিকে । 
বাংলাদেশের উদ্দেশ্যে আজকের একমাত্র ফ্লাইটটি উড়াল দেবার এক ঘণ্টা পরে আবীরের ফ্লাইট কল এলো বোর্ডিং কার্ড সংগ্রহের জন্য ।  নিশাতের ফ্লাইট যখন বঙ্গোপসাগরেরর প্রান্ত ছুঁয়েছে ,  আবীরের ফ্লাইট তখন মালয়েশিয়ার আকাশ পেরিয়ে আরো পূর্বদিকের গন্তব্যে ।  এই প্রথম প্রশান্ত মহাসাগর পাড়ি দেবে আবীর । 
৩১শে মে ২০১২






ছাড়



আমি এই দ্বীপে আসার সুযোগ খুঁজছিলাম অনেক বছর ধরে ।  অবশেষে দ্বীপটিতে আমার একটা অভাবিত আশ্রয় মিললো ।  তুমি আসতে চাইতে না ।  আধুনিক সুযোগ সুবিধা রহিত কোন দ্বীপে তুমি থাকতে চাও না ।  এ যেন স্বেচ্ছা নির্বাসন ।  পৃথিবীর একমাত্র গাড়িবিহীন দ্বীপ ।  তুমি তোমার শখের ফিয়াট গাড়িটা রেখে আসতে হচ্ছিল বলে তিনদিন তিন রাত কেঁদেছিলে ।  আর আমি গাড়ি যন্ত্রনা থেকে মুক্তিলাভের জন্য হন্যে হয়ে উঠেছিলাম ।  মনে আছে তুমি কতোবার দূর্ঘটনায় পড়তে পড়তে বেঁচে গিয়েছো ?  সেই কুফা গাড়িটাকে তুমি এত ভালোবাসতে আমি ভাবতে পারি না ।  গাড়িটা তোমার জন্মদিনের উপহার হলেও ওটার কাছ থেকে মুক্তি লাভের জন্য আমি হন্যে হয়ে সুযোগ খুঁজছিলাম যেদিন গাড়িটা প্রথম নিয়ন্ত্রন হারিয়ে পাহাড় থেকে গড়িয়ে সমুদ্রের দিকে যেতে যেতে জলপাই গাছটার সাথে আটকে দাড়িয়ে গেল ।  আমি ওখানেই ফেলে আসতাম ।  কিন্তু তুমি তা হতে দিলে না ।  ক্রেন এনে গাড়িটাকে উদ্ধার করলে ।  তারপর আবার মেরামত করে রাস্তায় ।  রঙ চটে গেছে গাড়িটার অনেক জায়গায় ।  তবু তুমি নতুন রঙের প্রলেপ দিতে চাও না ।  গাড়িটাকে তুমি এত ভালোবাসতে মাঝে মাঝে আমার ঈর্ষা হতো ।  আমার দেয়া গাড়ি অথচ তুমি আমার চেয়েও গাড়িটাকে বেশী ইজ্জত করতে শুরু করেছো ।  গাড়িটা ফেলে দেবার আমার সকল যুক্তি তর্ককে তুমি স্তব্ধ করে দিতে সেই একটা বাক্য দিয়ে ,  গাড়িটা আমার প্রেমের প্রথম উপহার ।  তাই জীবনের শেষদিন পর্যন্ত প্রেমের উপহারকে আদিরূপে রাখতে চাও ।  অথচ ওরকম একরোখা কোন সেন্টিমেন্টে আমি গাড়িটা তোমাকে দেই নি ।  ভালোবাসার জন্য বছর বছর নতুন উপহার দেয় মানুষ ।  তুমি একটা উপহারকে আজীবনের মওকা ধরে নিয়ে বসে থাকলে জীবনের বাকী থাকলো কি ।  তবু তোমার প্রেমের অটল সিদ্ধান্তে তুমি অনড় থাকতে চেয়েছিলে । 
 -  -  -  -  -  -  -  -  -  -  -  -  -  -  -  -  -  -  -  - 
আমাদের বিয়ের তিন বছর পেরিয়েছে তখন ।  আমাদের প্রেমের কোথাও চিড় ধরেনি ।  সবকিছু ঠিকঠাক চলছিল ।  তবু একদিন বাসায় একটা টেলিফোন এলো রং নাম্বারে ।  দুঃখ প্রকাশ করে লাইন কেটে দিল ওপার থেকে ।  পরের সপ্তাহে সেই নাম্বার থেকে আবারো টেলিফোন ।  এবার ভুল নয় ।  সচেতন ভাবে ।  বললো ,  কথা বলতে চায় আপত্তি আছে কিনা ।  তুমি জানো আমি টেলিফোনে পারদর্শী নই ।  যেসব মানুষ রাতের পর রাত প্রেয়সীর সাথে কথা বলতে পারে আমি তাদের দলে নই ।  আমি দশ মিনিটের বেশী গেলে হাপিয়ে উঠি ।  তুমি বারবার অভিযোগ করতে ।  আমি জানাতাম এ আমার সীমাবদ্ধতা ।   
সেই অচেনা কন্ঠটি যখন জানতে চাইল আপত্তি আছে কিনা ,  আমি  ' না '  উচ্চারণ করেছিলাম ।  তুমি বিশ্বাস করো ,  আমি  ' না '  বলেছিলাম ,  কথা বলবো না বলার জন্যই ।  কিন্তু ওই  ' না '  এর অর্থ যে হ্যাঁ সেটা বুঝতে কয়েক মিনিট লেগেছিল আমার ।  ততক্ষণে অপর পক্ষ কথা বলতে শুরু করেছে ।  এবং দেখা গেল শুনতে আমার খারাপ লাগছে না ।  কারণ ওই পক্ষ শোনার চেয়ে বলতে পছন্দ করছে ।  আর শোনার ব্যাপারে আমার জুড়ি নেই তা তো জানোই ।  আমি চোখ বন্ধ করে শুনতে লাগলাম ।  অবাক হচ্ছো চোখ বন্ধ করেছি কেন ?  কারণ কন্ঠটি এমন একটা সুরে কথা বলছিল যা আমার কৈশোরের প্রথম প্রেমে পড়া মেয়েটির কথা মনে পড়িয়ে দিচ্ছিল ।  আমি কথা শুনতে শুনতে ফিরে গেলাম কৈশোরে ।  যে মুখটা আমি কখনোই ভুলি না সেই মুখটা ভেসে উঠলো টেলিফোন কন্ঠে ।  সেদিন থেকে আমাদের অনর্গল কথা বলার সুত্রপাত হয় ।  আমি নিজেও কখন যে কথা বলতে শিখে গেলাম জানি না ।  দিনের পর দিন মাসের পর মাস আমাদের কথা চলেছে ।  অদ্ভুত ব্যাপার কি জানো ?  আমি মেয়েটার নাম জানি না ।  মেয়েটাও আমার নাম জানে না ।  আমরা কেউ কারো সম্পর্কে কিছুই জানতে চাইনি ।  আমরা কেবল সময় নির্দিষ্ট করে নিয়েছিলাম কথা বলার ।  আমি চাইতাম এমন একটা সময় যখন আমি বাসায় থাকি না ।  কিংবা তুমি যখন বাসায় থাকো না ।  সেও বোধহয় তেমন একটা সময় বেছে নিতো যখন সে একা থাকে ।  আমাদের ফোনালাপের সময়গুলো ছিল পৃথিবীর সবচেয়ে মধুর সময় ।  ঘন্টার পর ঘন্টা কথা বলার পরও আমাদের একবিন্দু ক্লান্তি আসতো না । 
তুমি টের পাওনি বলে অবাক হচ্ছো ?  আমিও অবাক হতাম ।  তোমাকে ঠকাচ্ছি ভেবে প্রথম কদিন আক্ষেপে ভুগেছি ।  পরে ভেবে দেখলাম তোমাকে যতটুকু দেবার ততটুকু দেবার পরেই আমি ওকে সময় দিচ্ছি ।  তোমার কাছ থেকে কোন সময় চুরি করিনি ।  তোমার কাছ থেকে ভালোবাসার কোন ভাগ ওকে দিতে হয়নি ।  সে তার নিজের অংশটাই নিয়েছে ।  হ্যাঁ সে তার নিজের একটা অংশ সৃষ্টি করে নিয়েছিল আমার হৃদয়ে ।  মানুষের হৃদয়টা একটা অদ্ভুত জায়গা ।  এটা অসীম স্থিতিস্থাপক রাবারের মতো ।  যতগুলো মানুষকে তুমি ভালোবাসতে চাও ততগুলোকে বাসতে পারবে ।  যখন তুমি একজনকে ভালোবাসছো তখন মনে হবে তুমি একজনের জন্যই সৃষ্ট ।  যখন দুজনকে বাসতে শুরু করবে তখন দুজনের জন্য জায়গা তৈরী হয়ে যাবে ।  মানুষ ,  পোষা প্রাণী ,  গাছপালা ,  সবকিছুর জন্য ভালোবাসার আলাদা আলাদা খুপড়ি আছে হৃদয়ে ।  সেরকম একটা খুপড়ি বানিয়ে বসবাস করতে শুরু করেছিল সে ।  তোমার সাম্রাজ্যের কোন ক্ষতি হয়নি তাই । 
তোমাকে না ঠকিয়েও ওই নারীর সাথে আমার বন্ধুতা নিরুপদ্রপ ছিল কয়েকটা বছর ।  একদিন যাদুকর লোকটা স্বপ্নে হানা দিল আমার ।  মনে আছে লোকটার কথা ?  তোমার দ্বিতীয় গাড়ি দুর্ঘটনার পর একদিন রাস্তায় হাত দেখিয়ে গাড়িতে উঠে বসেছিল ।  তারপর গল্প করছিল জেবেল পাহাড়ের চুড়ার পাথরের মাথাটি ভুমধ্যসাগরে খসে পড়ার ।  দাবী করছিল সংবাদে যদিও আসেনি কিন্তু ওই ঘটনার জন্য দায়ী তার যাদুদণ্ডটি ।  সে বলছিল তোমাকে দুর্ঘটনার হাত থেকে রক্ষা করার পেছনেও আছে সেই যাদুদণ্ড ।  আমি লোকটাকে অবিশ্বাস করেছিলাম বলে সে কেমন একটা অদ্ভুত হাসি দিয়েছিল ।  সেদিন সেই যাদুকর স্বপ্নে হানা দিয়ে বললো ,  সে তোমাকে সবকিছু বলে দেবে এবং শুধু তাই নয় তোমাকে নাকি আমার কাছ থেকে কেড়ে নেবে ।  আমি চমকে গেলাম ।  জেগে উঠলাম ধড়ফড় করে ।  পাশে শুয়ে তুমি কিছুই জানো না ।  
কয়েকদিন পর আবারো একই স্বপ্ন ।  যাদুকরটি এই শহরেই থাকে ।  শহরের নাড়ি নক্ষত্র সব জানা তার ।  আমার পিছু নিয়েছে ,  বলা যায় তোমার ।  অথবা তোমার আমার দুজনেরই ।  এতদিন পর তোমাকে হারাবার ভয় পেয়ে বসলো আমাকে ।  অথবা ধরা পড়ার ।  আমি তোমাকে হারাতে চাই না আবার ধরাও পড়তে চাই না ।   কৌশলে তাই আমি শহর ছেড়ে পালাবার জন্য রাস্তা খুঁজতে শুরু করি ।  এমন একটা শহর যেখানে আধুনিকতা নেই ,  গাড়ি নেই ,  দালানকোটা নেই ।  আছে কেবল বিরল এক নৈঃশব্দ ,  যেখানে দিনের বেলায়ও ঝিঁঝিঁ পোকার শব্দ পাওয়া যায় ।  এই পরিচিত গণ্ডী ছেড়ে বহুদূরের দেশে । 

 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
অবশেষে আমি এই দ্বীপে পৌঁছালাম তোমাকে নিয়ে ।  এখানে একদম আনকোড়া নতুন জীবন ।  এই দ্বীপে তৈরি কিছুই নেই ।  থাকার একটি ঘর বাদে সবকিছু তৈরী করে নিতে হবে ।  প্রশান্ত মহাসাগরে পথ হারা জাহাজের নাবিকেরা এখানে নির্মান করেছিল সাময়িক আবাস তার উপর ভিত্তি করে গড়ে উঠেছে এই ফরাসী দ্বীপের নাগরিক সমাজ ।  মাত্র দেড়শো ঘর মানব বসতি নিয়ে কখনো একটা শহর হয় ?  এটি হয়েছে ।  সভ্য সমাজ থেকে বহুদূরে এই দ্বীপের সাথে একমাত্র যোগাযোগ বাহন একটা যান্ত্রিক নৌযান যেটা সপ্তাহে একবার নিকটস্থ বৃহৎ দ্বীপটা থেকে রসদপত্র যোগাড় করে আনে ।  প্রতি শনিবার এই দ্বীপটা খালি হয়ে যায় ।  তখন সমস্ত দ্বীপে আমরা দুজন বাদে আর কেউ থাকে না ।  কী অদ্ভুত ব্যাপার বলতো ,  প্রতি সপ্তাহে কয়েক ঘন্টার জন্য আমরা একটা দ্বীপের মালিকানা পেয়ে যাবো ।  এখানে তোমাকে আমাকে কেউ বিরক্ত করবে না স্বপ্নে হানা দিয়েও ।  এই দ্বীপে পা রাখার পরদিন থেকে আমার সেই দুঃস্বপ্নটা নির্বাসনে গেছে । 
আমি সত্য গোপন না করে সব খুলে বললাম ।  তুমি কি আমাকে ঘৃনা করবে এখন ? 
 =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  =  = 
 -  ভয় পেয়ো না ।  এটা একটা গল্প ।  
 -  গল্প ? 
 -  হ্যাঁ ।  একটা বিদেশী ম্যাগাজিনে পড়া গল্প ।  
 -  এই গল্প আমাকে শোনালে কেন ?  এই দ্বীপে আসার সিদ্ধান্ত নেবার পেছনে একটা রহস্য আছে বলেছিলে ।  এটাই কি সেই রহস্য ? 
 -  না ।  তবে আমাদের প্রত্যেকের কিছু না কিছু  ' না বলা গল্প '  থাকে ।  সেই গল্পগুলো বলা হলে জীবনের ছক একরকম থাকে ,  না বলা হলে জীবন অন্যরকম ।  তুমি কি চাও  ' না বলা গল্পগুলো '  সব বলা হয়ে যাক ?  
 - না ! 
 - আমার সেই টেলিফোন নিয়ে কোন কৌতুহল আছে ? 
 - না ,  নেই । 
 - গুড ।  তোমার বন্ধুর চিঠির ব্যাপারটা নিয়েও আমি কিছু বলবো না । 
 - থ্যাংকু । 
 - জীবনে এরকম ছোট ছোট ছাড় দিয়েই টিকে থাকতে হয় । 
 - নিঃসন্দেহে
 - তাহলে চলো বিকেলের কফি পর্বটা সেরে ফেলি ।  একটু পরেই আঁধার নামবে দ্বীপে ।  






দিল্লী কা থালি ! 



নতুন কোন জায়গায় ঘুরতে যাবার আগে প্রতিবার ভাবি বাউণ্ডুলে ব্যাকপ্যাকার হয়ে ঘুরবো ।  কিন্তু শেষমেষ টিপিক্যাল বাঙালীর মতো আরাম আয়েশের অপশনটাই প্রাধান্য পায় এবং ধাক্কাটা পকেটের উপর দিয়েই যায় ।  এবার সিমলা - মানালি ঘোরার একটা পরিকল্পনা হলো চার জনে মিলে এবং কেন যেন তুলনামূলকভাবে কম অভিজ্ঞ আমার উপর পরিকল্পনার দায়িত্ব চলে আসলো ।  নিজেকে তখন দক্ষিণ এশিয়ার একটা দেশের মন্ত্রীর মতো মনে হলো যেখানে অনভিজ্ঞ লোকদের মন্ত্রী বানানো হয় যেন সে ঠেকে শিখতে পারে ।  কে না জানে -  ফেইল ইজ দ্য পিলার অব সাকসেস ! 
আসলে যে চারজন যাচ্ছি তাদের হিল্লি - দিল্লি - তাজমহলের অভিজ্ঞতা থাকলেও সিমলা - মানালির যাবার ব্যাপারে কিছু জানা নেই ।  পরিচিত একজনের রেফারেন্সে দিল্লীর  ' জাভেদ ভাই '  নামের এক লোকের সাথে যোগাযোগ করলে সে দিনরাত হুলস্থুল ফোন করতে লাগলো ।  কিন্তু সে না ইংরেজি পারে ,  আমি না হিন্দি পারি ,  তাই সে হিন্দি - বাংলা মিশিয়ে যখন বলে -  ভাইসাব আপকো কুন চিন্তা লাগবে না ,  ইধার আয়েগা তো সব ঠিক হো যায়েগা -  আমি বুঝে নিলাম তার কাছে গিয়ে পড়লেই সব সমস্যার সমাধান ।  তবু বাংলায় বললাম ,  ভাই টেকা কত লাগবে কও তারপর তোমার কাছে চলে আসতেছি । 
সে আমাদের চারজনের সব তথ্য নিয়ে ঘন্টা দুয়েক পর জানালো কোলকাতা থেকে সিমলা - মানালি পর্যন্ত ঘুরে আসতে লাগবে মাথাপিছু মাত্র ১১০০ ডলার !  !  এর মধ্যে আছে ৫ দিনের হোটেল উইথ  ' কমপিলিমেন্টারি ব্রেকফাস্ট '  ( কেন জানি এই শব্দ দুটো প্রতিটা বাক্যে শোনাতো আমাকে )  এবং কোলকাতা - দিল্লী - কালকা - সিমলা আসা যাওয়ার ট্রেন ভাড়া ।  কিন্তু লাঞ্চ ডিনার এবং সাইটসিইং আমার নিজের !  যার পকেটে সাকুল্যে ৪০০ ডলারের মতো বাজেট তার জন্য সংখ্যাটা রীতিমত হার্ট এটাকের মতো হলো ।  জাভেদ ভাইকে গুড বাই করে দিলাম ।  
ধকল সামলে দুদিন পর গুগল নিয়ে বসলাম ।  নিজে নিজে গেলে কেমনে যাওয়া যায় ।  তিনদিন পর কোন সিদ্ধান্তে আসতে না পারলেও খরচের বাজেট জাভেদ ভাইয়ের অর্ধেকেরও কমে নামিয়ে আনতে পারলাম ।  বুঝলাম ওই ব্যাটা চুড়ান্ত বাটপার ছিল ।  কিন্তু নিজে নিজে সিমলা পর্যন্ত পৌঁছানোর ট্রেন ,  হোটেল বুকিং ইত্যাদি ব্যাপারে ব্যবস্থা হলেও সাইটসিইং ইত্যাদির ব্যাপারে কোন ব্যবস্থা হলো না ।  দোনোমোনোতে রয়ে গেলাম । 
অতঃপর আবারো গুগল করে একটা প্যাকেজ কোম্পানীর সন্ধান পেলাম ।  নাম YV Holidays .   ওরা দিল্লী - মানালি - সিমলা - আগ্রার জন্য ৭ দিনের জন্য চারজনের একটা অফার দিল ৫০০ ডলারে !  !  ৪ জন মানুষের জন্য পাঁচশো ডলার !  এটা ভলভো এসি প্যাকেজ ।  গতবার ছিল বেশীর মুশকিল ,  এবার হলো কমের মুশকিল ।   ৭ রাত ৮ দিনের মধ্যে ২ রাত বাসে কাটবে ,  বাকী ৫ রাত হোটেল ।  হোটেলও খারাপ মনে হলো না অন্ততঃ সাইট দেখে  ( Hotel High 5 Land  -  Delhi ,  Hotel Out Town  -  Manali ,  Hotel Satyam Paradise  -  Shimla )   তার মধ্যে আবার ব্রেকফাস্ট ,  ডিনার ,  দুধ ,  ফলমুল সাইটসিইং সব )  । 
ভাবলাম  ' জাভেদ ভাই '  প্যাকেজের সাথে এতটা পার্থক্য কী করে হয় ।  বলা হলো ,  ৩০ %  অগ্রিম দিতে হবে , বাকীটা সাক্ষাতে ।  আমি সোজাসুজি বললাম ,   ' অগ্রিম এক টাকাও দিতে পারবো না ,  মাঝি নিবা কিনা কও ?  '  কিন্তু ওরা তাতেও রাজী ,  বললো এখানে ( দিল্লী )  চলো আসো ,  এখানে এসেও দিতে পারো সবটা । 
সিদ্ধান্ত নিলাম ,  কপালে যাই থাক ,  ওই প্যাকেজই ধরি ।  কনফার্ম করে দিলাম ।  হোক দিল্লী কা লাড্ডু ।  ধরা খেলে কত আর যাবে ,  মাথাপিছু ১০ হাজার টাকাই তো !  যদি সিমলা - মানালি যাওয়া নাও হয় ,  নাথুস সুইটসের  ' থালি '  খেয়ে সোজা দেশে চলে আসবো ।  আসলে এই জিনিসটার প্রতি আমার বেশ কিছুকাল যাবত লোভ ধরেছে একজনের কাছে গল্প শুনে ,  ছবি দেখে ।  ফলে যখনই দিল্লী যাবার কথা ভাবি তখন নাথুসের থালি চোখে ভাসে ।  ওটার উসিলাতেই এবারে ঘুরার পরিকল্পনা । 






হাউ টু ম্যানেজ ইয়োর পাপ



ধার্মিকদের জন্য ব্যাপারটা মানে এই লেখার বিষয়বস্তু অস্বস্তিকর মনে হতে পারে ।  কিন্তু পাপীরা মনে মনে মুচকি হেসে বলতে পারে -  এতো আমার রোজকার কারবার ,  নতুন করে কি শেখার আছে ?  আসলে শেখানোর কোন চেষ্টা করা হচ্ছে না ।  শেখাবার থাকলে শিরোনাম দিতাম -   ' এসো নিজে শিখি '  ।  এটা কেবল পড়লেই চলবে ।  আসেন পড়তে শুরু করি ।  শুরু করছি রোজার দিনে শৃংখলাবদ্ধ শয়তানের কাণ্ডকীর্তি দিয়ে । 
ভাবছেন রোজার দিনে তো শয়তানকে গরাদে পুরে রাখা হয় ।  তার কাণ্ডকীর্তি নিয়ে কিসের চাপাবাজি ?  সেটা আমারও বিস্ময় ছিল ।  কিন্তু বেশীক্ষণ বিস্ময় থাকবে না ,  যখন আপনি ইরাদ হোসেনকে দেখবেন ।  আসুন পরিচয় করিয়ে দেই ইরাদ হোসেনের সাথে । 
ইরাদ হোসেন একজন নব্য ধনী ,  অতিশয় ভদ্রলোক মানুষ ।  নিয়মিত ধর্ম কর্ম করেন ।  আর দশজনের মতো তিনি ধর্মের সাথে কর্মকে মেলান না ।  ধর্মের কাজ ধর্মের সিস্টেমে করে ,  কর্মের কাজ কর্মের সিস্টেমে চালান ।  দুই সিস্টেমের মধ্যে কখনো বিরোধ বাধে না তাঁর ।  এখানেই তাঁর শ্রেষ্ঠত্ব ।  ইহকাল আর পরকালকে যারা একই সুতোয় গিট্টু দিয়ে বাঁধতে পারে জগতে তাদের উন্নতি ঠেকাবে তেমন শক্তি কারো নেই । 
ধর্মে যাদের অতিরিক্ত মতি আছে তাদের প্রধান কয়েকটি আচার হলো -  নিয়মিত মসজিদে গমন করে জামাতের সাথে নামাজ আদায় করা ,  রোজার দিনে ইফতার করে ঘুম দেবার বদলে খতম তারাবীর জন্য প্রস্তুত হওয়া ,  জুম্মাবারে এগারোটার সময় মসজিদে গিয়ে প্রথম কাতার দখল করে ইমাম সাহেবের বয়ান শোনা ইত্যাদি ।  ইরাদ হোসেন এর কোনটিতেই ব্যর্থ হয়নি কোনকালে । 
ফিরে আসি রোজার দিনে ।  এই মাসটিতে ইরাদ হোসেন বছরের অন্যন্য সময়ের তুলনায় অধিক পুণ্য কামাই করার চেষ্টা করে ।  সুযোগ পেলেই শয়তানকে শাপ শাপান্ত করে ।  ফলে তার পুণ্যের ঘরে বাম্পার ফলন সারা বছর ।  পাপের ঘরটা খা খা শূন্য ।  রোজার দিনে শয়তানের প্রতি বিশেষ ঘৃণা নিক্ষেপ করার মানসে তারাবীর নামাজ শেষ করে আসার পথে শয়তানের দরোজায় গিয়ে কষে অভিশাপ দিয়ে আসে ।  
সেদিন শয়তানের গরাদের কাছে দাড়িয়ে শাপান্ত করার সময় তার পাঞ্জাবির পকেটে কখন যে ইবলিশের বামহাত আলগোছে কিছু একটা ঢুকিয়ে দেয় সে টের পায় না ।  যখন সে টের পায় তখন সে ঘরের কাছাকাছি ।  পাপের বীজটা হাতে নিয়ে সে বুঝতে বাকী থাকে না এটা কার কাজ এবং এটা কিসের বীজ ।  একই সাথে কিসের বীজ বুঝতে পেরেছে বলেই ওটা স্পর্শ করে ইরাদ হোসেন কেমন দুর্বল বোধ করতে থাকে ।  তাই  ফেলে দেবার বদলে বীজটা ড্রয়ারে রেখে দিল ।  ছোট্ট করে ভেবেছে  ' থাক ,  কালকে ফেলবো ,  আজকের মতো রাখি '  ।  
সেই শুরু ।  প্রতিদিন ইরাদ হোসেন তারাবী থেকে ফেরার পথে শয়তানের গরাদে যায় অভিশাপ দিতে ,  ফেরার পথে একটা করে বীজ পকেটে করে নিয়ে আসে ,  বীজগুলো ফেলতে গেলে দুর্বল লাগে ,  তাই জমিয়ে রাখতে রাখতে বিশাল স্তূপ হয়ে যায় ।  তখন সে খেয়াল করে তার পাপের শূন্য ঘরটা এখন আর খা খা করে না ।  পাপপুণ্য সমানতালে মিলে মিশে বাস করতে থাকে দুই পাশের দুটো ঘর জুড়ে । 
ইরাদ হোসেন মাঝে মাঝে অনুতপ্ত হয় ।  তখন সে ধর্মের ব্যাখ্যাসংক্রান্ত বইপত্র খুলে পাপবীজ সংক্রান্ত জ্ঞানার্জন করে ।  দেখতে পায় সকল পাপেরই সহজ সমাধান আছে মুষ্টিমেয় গুরুতর কয়েকটি বাদে ।  ইরাদ হোসেন বোকা নয় ,  তেমন গুরুতর পাপ সে করে না ।  ছোটখাট নিয়ন্ত্রণযোগ্য পাপ সে করে যা প্রতিদিনের প্রার্থনায় ডিলিট হয়ে যায় ।  বরং ধর্মমতে যখন বিশেষ কিছু দিবসে পুণ্যের বাম্পার বোনাস দেয়া হয় ,  তখন বর্তমান ছাড়িয়েও আগামী কয়েক বছরের জন্য পুণ্য সঞ্চিত হয়ে যায় ।  এতটা  পুণ্য একজন মানুষের জন্য বাহুল্যই বটে ।  বিলাসিতাও বলা যায় । 
সে কোনদিন বিলাসিতাকে প্রশ্রয় দেয়নি ।  ইহকালে তো নয়ই পরকালেও না ।  এক জায়গায় পড়েছে কেয়ামতের দাঁড়িপাল্লায় তিল সমান একটা পুণ্য পাহাড় সমান একটা পাপের চেয়েও ওজনদার ।  কেয়ামতের ময়দানের অভিকর্ষ বিজ্ঞান সে বোঝে না ।  কিন্তু বোঝে যে ধর্মগ্রন্থ যা বলে তার সবই সত্য ।  তাই মাঝে মাঝে আজকাল সে বাড়তি পাপ সঞ্চয় করতে থাকে ।  সেই পাপগুলো রাখার সমস্যা দেখা গেলে সে কিছু পুণ্যকে ডিলিট করে ট্র্যাশ বক্সে পাঠিয়ে দেয় ।  তার পুণ্যের ঘর এমনিতেই বড় ,  তাছাড়া বিশেষ দিবসের বাড়তি পুণ্যের চাপ তো আছেই ।  সামান্য কিছু পুণ্য মুছে গেলেও তেমন ক্ষতিবৃদ্ধি হয় না । 
পাপপুণ্যের এই যাত্রায় ইরাদ হোসেন নতুন যাত্রী হলেও সে পেছনে ফেলে দেয় অনেক সিনিয়র পাপীকে ।  
এখানেই সে একটু ভুল করে ,  সে বোঝেনি পাপের প্রতিযোগিতায় এগিয়ে থাকার নিয়ম নেই ।  এটি পুণ্য প্রতিযোগিতার মতো নয় ।  পুণ্য যদি হয় ইউজার নেম ,  পাপ হবে পাসওয়ার্ড ।  তার পুণ্য সবাই দেখবে জানবে ,  কিন্তু তার পাপ কেবল সে একাই জানবে । 
ইরাদ খেয়াল করে দেখলো পাপের বীজগুলো সংখ্যায় এখন পুণ্যের চেয়ে বেড়ে গেছে ।  তবু সে পাপকে সময়মতো ডিলিট করতে পারছে না সময়ের এক অমোঘ নির্দেশে ।  তাই সে বুদ্ধি করে পাপগুলোকি জিপ করে ফেলতে শুরু করে ।  জিপ করে পুরো পাপের ফোল্ডার আপ করে দিল ইন্টারনেটে ।  ফলে তার ঘরের মধ্যে আবারো খা খা শূন্যটা ,  বিদ্যমান পুণ্য দিয়ে সেই শূন্যটা পূরণ করা যাচ্ছে না ।  তখন সে নতুন কিছু পুণ্য ডাউনলোড করে নিয়ে কপিপেষ্ট করতে শুরু করে ।   শীঘ্রই পাপের শূণ্যঘরটাও পুণ্যে ভরপুর হয়ে যায় ।  কপিপেষ্ট পদ্ধতি তাকে পুণ্যশীর্ষে তুলতে সাহায্য করেছে ।  
বিষয়টা খুবই তুচ্ছ ।  ভালো করে খেয়াল না করলে বাইরের কেউ বুঝবে না ।  একদিন সে খেয়াল করলো আজকাল সে গরাদের কাছে গেলে ইবলিশ সালাম দেয়া দূরে থাক ফিরেও তাকায় না ।  গোমড়া মুখে বিপরীত দিকে বসে থাকে ।  সে পাঞ্জাবীর পকেট উন্মুক্ত করে দিলেও তাতে একটা পাপবীজও আমদানি হয় না ।  তাকে পাপ সাপ্লাই দেয়া বন্ধ করেছে শয়তান ?  চিন্তায় পড়লো সে । 
এটা নিয়ে শয়তানের সাক্ষাত সহকারীকে ফিসফিস করে জিজ্ঞেস করা হলে সে বিষন্নমুখে জানায় , 
 " বসের মন খারাপ ,  কারণ নরকে বসের চেয়ারে আরো যোগ্য নতুন লোক অ্যাপয়েন্টমেন্ট দেয়ার জন্য মনোনয়নপত্র আহবান করা হয়েছে ,  তার মধ্যে এমন একজনের নাম এসেছে স্বর্গ নরক উভয় স্থানে অবাধে গমনের পাসপোর্ট আছে যার ।  সুতরাং অদূর ভবিষ্যতে হি ইজ দ্য বস ।  ইবলিশের জন্য এটা এক রকমের পদাবনতি ,  এবং অপমান ।  এই অপমানের শোধ নিতে বস আত্মহত্যা বৈধ করার জন্য বিধাতার কাছে আবেদন করেছে ।  " 
 " সেই মনোনয়ন প্রাপ্ত লোকটা কে তুমি জানো ?  " 
 " তার নাম ইরাদ হোসেন ।  " 






 তিনটি অবুঝ প্রশ্ন এবং একটি জ্ঞানী উপলব্ধি



১ )  জগতে এত ঘুরন্তিস কেন ? 
কৈশোর থেকে প্রশ্নগুলো ঘুরছে ।  পড়াশোনায় মন ছিল না বলে টই টই করে ঘুরে বেড়াতাম ।  তাবৎ মুরব্বীর একই ঝাড়ি -   ' এত ঘুরাঘুরি কিসের ?  লেখাপড়ার কাম নাই ?  '  আরে আজব আমি একা ঘুরি নাকি ?  সারা দুনিয়াটা ঘোরে ।  কেবল পার্থক্য হলো ওরা ঘুরে নির্দিষ্ট বৃত্তাকারে ,  আমি ঘুরি লাইন ছাড়া ।  তবে এইসব ঘুরাঘুরি নিয়ে বিস্তর চিন্তাভাবনা বিকাশ লাভের আগেই মারা গেছে ।  যেটুকু মনে আছে তা বলছি - 
পৃথিবীটা গোল ।  চাঁদটাও ।  এমনকি সূর্যটাও ।  তাবৎ সৌরজগতের ,  এ পর্যন্ত জানা মহাকাশের সবগুলো গ্রহ নক্ষত্র গোলাকার ।  ব্যতিক্রম আছে কিছু গ্রহাণু ,  ধূমকেতু আর উল্কা ,  সেটাকে হিসেবে আনছি না ।  প্রত্যেকটা গ্রহ উপগ্রহ নক্ষত্রের একটা অক্ষরেখা আছে ,  সেই অক্ষরেখায় বৃত্তাকার বা উপবৃত্তাকার রেখায় ঘুরছে সবাই ।  আবার ক্ষুদ্রাতিক্ষুদ্র অনুপরমাণু ভেঙ্গেও একই কারবার ।  ছোট বড় সবাই ঘুরছে তো ঘুরছেই ।  হাতের নখের মধ্যে আটকানো একবিন্দু বালি ,  তার ভেতরেও চলছে অবিরাম ঘূর্ণি ।  এত ঘুরন্তিস কেন ?  কি উদ্দেশ্য তাহার ?   উদ্দেশ্যহীন ঘুরন্তিস প্রকৃতির সাথে যায় না ।  প্রত্যেকটা কাজেরই একটা ইনপুট আর একটা আউটপুট আছে ।  দুটো মিলেই জগতের সকল কর্মযজ্ঞ ।  নিশ্চয়ই এই ঘুরন্তিস এর কোন উদ্দেশ্য আছে যা আমাদের অজানা ।  ঘুরন্তিস এর উদ্দেশ্য বের করা সহজ না হলেও ,  এখান থেকে একটা সাধারণ জ্ঞান শিক্ষা নিলে ক্ষতি নেই ।  যেহেতু দুনিয়ার সবকিছুর আকৃতির মধ্যে ঘুরন্তিসের নেশা মানে বৃত্তের প্রভাব ,  তাহলে ধরে নেয়া যায় বৃত্ত একটি মৌলিক আকৃতি যার জন্ম আদিতে ।  বৃত্ত ছাড়া আর যত আকৃতি সব মানবসৃষ্ট ।  মানে দুনিয়াটা আসলে গোল । 
২ )  একই আকাশে চাঁদ সূর্যের আকার পরিবর্তন হয় কেন ? 
সূর্য যখন দিগন্ত রেখার কাছাকাছি থাকে তখন তার সাইজ দেখছেন ?  কিংবা পূর্ণিমার সন্ধ্যার পূর্বদিগন্তের চাঁদটা ?   ইয়া ঢাউস সোনালী / কমলা থালা যেন ।  কিন্তু একই জিনিস যখন মাথার উপরে থাকে ,  তখন আবার সেই স্ট্যান্ডার্ড সাইজে ফিরে যায় ।  এই তেলেসমাতির রহস্য কি ?  এটা তো আর ভাত চালের ব্যাপার না যে রান্না করার আগে এক সাইজ ,  রান্না করার পরে অন্য সাইজ হয়ে যাবে ।  তাহলে রহস্যটা কি ?  টলেমি আংকেল বলছিলেন যে পৃথিবীর অভিকর্ষ বা বায়ুমণ্ডলের কোন একটা প্রভাব আছে এতে যার ফলে সাইজ এরকম হেরফের দেখায় ।  দুই হাজার বছর এতে কোন দ্বিমত দেখা না গেলেও আধুনিক মহাকাশ বিজ্ঞানীরা তার দাবীটা খারিজ করে দিয়ে বলেছে ,  বুড়া কিছুই জানতো না ।  এখানে কোন ব্যাপারই নাই ।  আগাগোড়া নাকি একই সাইজ দেখা যায় ।  যেটা আমরা বড় ছোট দেখি বলে মনে হয় সেটা আমাদের দেখার ভুল ,  মগজের এরর মেসেজ ।  যার নাম অপটিক্যাল ইল্যুশন । 
আমি আধুনিক বিজ্ঞানীদের গুল্লি মারি ।  আমার বিশ্বাস টলেমি আংকেলের সাথে যায় ।  এখানে অভিকর্ষ কিংবা বায়ুমণ্ডলের কোন ফাঁপর না থাকলে এত বড় জালিয়াতি কারবার লক্ষ লক্ষ বছর ধরে চলতে পারতো না ।  
৩ )  পা দিয়ে হাঁটেন নাকি চোখ দিয়ে ? 
ঘুরাঘুরি কেবল আমিই করি না ।  আপনিও করেন ।  কথা সেটা নয় ।  এই যে এত হাঁটাহাঁটি করেন কখনো ভেবে দেখেছেন কিভাবে হাঁটেন ?  হ্যাঁ ,  পা দিয়ে হাঁটেন জানা কথা ।  কিন্তু অজানা কথা হলো পা হলো একটা ভর দেবার অঙ্গ মাত্র আপনি আসলে হাঁটেন চোখে ভর দিয়ে ।  কিভাবে ?  আপনার আশেপাশে টাইলসের ফ্লোর আছে ?  একফুট বাই একফুট টাইলস ?  যদি থাকে তবে একফুট টাইলসের উপর দিয়ে সোজা সামনে একশো ফুট হেঁটে যান তো !  সাবধান ,  একফুট টাইলসের বাইরে যেন কোনমতেই পা না পড়ে ।  সীমা এই একফুট প্রস্থ টাইলস ।  এর ডাইনে বামে যে টাইলস আছে তাতে যেন পা না পড়ে ।   .  .  .  .  .  .  .  .  .  .  কী ,  পারা গেছে ?  পারার কথাই ।  সোজা একটা কাজ । 
কিন্তু ধরুন এই একফুট প্রস্থ একটা সাঁকো স্রোতস্বিনী নদীর পঞ্চাশ ফুট উপরে বসিয়ে দেয়া হলো ।  এটার উপর দিয়েই আপনাকে নদীটা পার হতে হবে ।  পারবেন ?  এবার চিন্তায় পড়ে গেছেন তাই না ?  হুঁ সেজন্যই বলেছিলাম ,  আপনি আসলে হাঁটেন চোখের মাথায় ভর দিয়ে ।  ফ্লোরে হাঁটার সময় আপনার দৃষ্টি আশেপাশের টাইলসে ভর করে আপনাকে সোজা পথে হাঁটিয়ে নিয়ে যায় ।  কিন্তু নদীর উপর দিয়ে যাবার সময় আপনার চোখকে ভর দিতে হয় জলের স্রোতে ।  ফলে আপনি ভারসাম্য হারাবেন বারবার ,   হয়তো দশ পা গিয়েই নদীতে ঝপাৎ করে পড়ে যাবেন  ।   ( তবে হ্যাঁ কেউ যদি শারীরিক কসরতের কারিগর হয় ,  তাহলে এটা তার জন্য প্রযোজ্য নয় ।  )   এখন বলুন ,  আপনি কী দিয়ে হাঁটেন ,  চোখ দিয়ে নাকি পা দিয়ে ? 
৪ )  এবং কলম বিষয়ে একটি সাম্প্রতিক উপলব্ধি
আমার ধারণা কলম দিয়ে লেখালেখি করতে হলে ৯৯ %  লোকের ব্লগিং নেশা ছুটে যেতো এবং নিশ্চিতভাবে আমি তাদের প্রথম সারিতে থাকতাম ।  সেদিন এক জায়গায় কলম দিয়ে দুই পাতা বাংলা লিখতে গিয়ে হাতের আঙুলগুলো এমন কিমা কিমা হলো যেন স্কুলের তিন ঘণ্টার বার্ষিক পরীক্ষার খাতা জমা দিয়ে বেরুলাম ।   
কম্পিউটারের কাছে কৃতজ্ঞতা ।  বিশ শতকে আবিষ্কৃত হবার জন্য এবং উনিশ শতকে আবিষ্কৃত না হবার জন্য ।   কম্পিউটার ,  ইন্টারনেট ,  অভ্র এই তিনটা বস্তু না থাকলে এতগুলো বই একুশে মেলায় প্রকাশ পেতনা ,  বাঙালী এতখানি লেখালেখি করতো না ,  এতগুলো বাংলা ব্লগেরও জন্ম হতো না -  এটা যেমন সত্য ,   এই আবিষ্কার ১০০ বছর আগে হলে রবি বুড়ো একা যা লিখতো তা পড়ে শেষ করার জন্য একেকটা মানুষের সত্তরবার জন্ম নিতে হতো সেটাও সত্য ।   বেঁচে গেছি ! 






যখন আর কিছুই আগের মতো থাকে না



গল্পগুলো খুব চেনা আর সাধারণ ।  ওরা প্রত্যেকে কাছাকাছি সময়ে আলাদা পরিবারে মানুষ হচ্ছিল ।  বয়েস ৪ - ৬ বছর ।  ২০১১ সালে যে গল্পগুলো ছিল এরকম - 
১ .  অমি প্রতি শুক্রবারের অপেক্ষায় থাকে ।  বাবা বাসায় থাকে সারাদিন ।  বিকেলে ওকে নিয়ে বের হয় ।  হয় শিশুপার্ক ,  নয়তো চন্দ্রিমা ,  নয়তো চায়নীজ ।  ফিরে আসার সময় মুঠোভর্তি চকোলেট আর বেলুন ।  প্রতি শুক্রবার ওর জন্মদিনের আনন্দ । 
২ .  নীহা প্রতি রাতে ঘুমোবার  আগে এক ঘন্টা বাবার গলা জড়িয়ে গল্প শুনে ।  সেই তিন বছর বয়স থেকে গল্প শুনতে শুনতে মুখস্ত হয়ে গেছে বাবার প্রতিটা গল্প ,  তবু বাবার মুখ থেকে শুনতে ইচ্ছে করে ওর ।  প্রতিবার শুনলে মনে হয় এই প্রথম শুনছি ,  বাবা এমন মজা করে গল্প করে । 
৩ .  শায়ানের খুব শখ ঘোড়ায় চড়া ।  বাবাকে কতো করে বলেছে একটা ঘোড়া কিনে দাও ।  বাবাটা কথা শোনে না ।  তাই শাস্তিস্বরূপ প্রতিদিন সন্ধ্যায় বাবাকে ঘোড়া বানিয়ে বিছানাময় ঘুরে বেড়ায় ।  বাবা অফিস থেকে ফিরে চা খেয়ে এসে সানন্দে ওকে পিঠে নিয়ে পংখীরাজ হয়ে যায় । 
২০১২ সালে এসে গল্পগুলো হয়ে যায় এরকম - 
১ .  অমি এখন শুক্রবারের প্রতীক্ষা করে না । 
২ .  নীহা আর প্রতি রাতে গল্প শোনার বায়না করে না । 
৩ .  শায়ান আর প্রতি সন্ধ্যায় পংখীরাজের পিঠে চড়ে না । 
স্থান ভিন্ন ।  কাল ভিন্ন ।  পাত্র ভিন্ন ।  তবু একটা জায়গায় মিলে যায় তিনজনের সমীকরণ । 
সাদা কাপড়ে ঢাকা চারপায়ের একটা বিছানায় করে বাবাকে ওরা নিয়ে যাবার পর থেকে আর কিছুই আগের মতো হচ্ছে না । 






ব্লগরব্লগরঃ তোমার ভাষা বোঝার আশা দিয়েছি জলাঞ্জলি



এক দুপুরের হঠাৎ মেঘ - 
দুপুর হতে হতেই মেঘের বান ডাকলো আকাশে ।  নিঃশব্দে সমস্ত চরাচর ডুবে গেল বিবশ এক অন্ধকারে ।  টেবিলের উপর রাখা বই খাতা কলম সবই ঠিক আছে ,  কিন্তু কলম নিয়ে লিখতে গিয়ে টের পেলাম খাতাজুড়ে সেই মেঘের অন্ধকার কালি ছড়িয়ে গেছে ,  লিখতে পারছি না ।  বন্ধ জানালা দিয়ে দূরে তাকালাম ।  ধুসর অন্ধকার চারদিকে ।  মাথার উপর জ্বলতে থাকা দুটো টিউবলাইটও সেই অন্ধকার ছাড়াতে পারছে না ।  বই খুলে বসলাম ,  সেই বইয়ের অক্ষরগুলো লেপ্টে গেছে অন্ধকারে ।  পড়তে পারছি না ।  তারপরই নামলো ঝুম বৃষ্টি ।  আবার বাইরে তাকাই ।  দিগন্ত অদৃশ্য হয়ে গেছে ,  চারদিকে কেবলই ধোঁয়াশা ।  আমার দুচোখের সমস্ত আলো অর্থহীন হয়ে গেল । 
এবং সন্ধ্যেবেলার ঝালমুড়ি - 
সন্ধ্যার আগে বাসায় ফিরে ঝালমুড়ির আয়োজন হলো পেঁয়াজ কাচামরিচ সরিষার তেল দিয়ে ।  ওশিন তীব্র অভিযোগ করলো ঝালমুড়িতে চানাচুর কেন নেই ।  বৃষ্টিতে দোকানে যাওয়া যাবে না বলে অভিযোগ খারিজ করতে না করতেই শিহান এসে বললো ঝাল মানে ঝালমুড়ি খাবে ।  ওশিন আঙুলে কাঁচামরিচ ছুঁয়ে ওর জিবে ঠেকিয়ে দিতেই নি নি নি .  .  .  .  . করে চেঁচিয়ে উঠলো শিহান ।  পানির সংক্ষিপ্ত প্রকাশ ছেলেটা এক অক্ষরে ভাব প্রকাশে বিশ্বাসী ।  ঝালমুড়ি শেষে একদফা কড়া চা ।  চায়ের কাপ হাতে নিয়ে বারান্দায় বসার শখটা পুরণ হলো না দেখি বৃষ্টির ছাঁটে বারান্দা জল থৈ থৈ ।  চা খেয়ে পত্রিকা খুলে বসেছি ,  অমনি শিহান কোত্থেকে বাদামের টিনটা তুলে এনে পত্রিকার উপর বসিয়ে দিল ।  ইশারায় বললো বাদাম ভেঙ্গে দিতে ।  শুরু হলো বাদামপর্ব ।  বাপ - বেটা বাদাম ভেঙ্গে ভেঙ্গে খেতে শুরু করলাম ।  দুটো বাদাম ভাঙলে একদানা ওকে দেই তিন দানা আমি খাই ।  বানরের পিঠাভাগ  দেখে সে বুঝে ফেললো দুনিয়াতে বিচার নাই ।  আইন নিজের হাতে তুলে নিয়ে সেও প্রতিযোগিতায় নেমে যায় ।  কিন্তু তার আঠারোটা দাঁত দিয়ে আমার বত্রিশ দাঁতের সাথে পাল্লা দিতে না পেরে  আধভাঙ্গা বাদামই গিলে ফেলতে থাকে ।  চোখ পাকিয়ে বললাম ,  পাজিটা তুমি না চিবিয়ে গিলছো কেন ?  কিন্তু সে নির্বিকার ভঙ্গিতে পরবর্তী বাদামের জন্য হাত পাতলো ।  কায়দা তো ভালোই শিখেছে পৌনে তিন বছরের পোলা !  আবার বাদাম ভাঙতে  একটু দেরী করলেই ষড়যন্ত্রের গন্ধ পেয়ে চিৎকার দেয় ,   ' দাদাম '  !  !  ! 
অতঃপর মধ্যরাতের বৃষ্টির আদর
রাত এগারোটার দিকে রেলষ্টেশানে যেতে হবে ।  সুবর্ন এক্সপ্রেসে বোন ভাগ্নীরা আসছে ঢাকা থেকে ।  ঘর থেকে বেরিয়ে বৃষ্টির মুখোমুখি ।  ষ্টেশানে পৌঁছে জানলাম ট্রেন তখনো মীরেরসরাই পার হয়নি ।  আরো এক ঘন্টা লাগবে ।  লম্বা প্ল্যাটফর্মের দুই পাশে খোলা ।  তুমুল বৃষ্টিতে ভেসে যাচ্ছে নগর ।  স্টেশান রোডের হোটেলগুলোর নিয়নবাতি ঝাপসা দেখাচ্ছে ।  প্ল্যাটফর্মে লোকজন তেমন নেই ।  শীত শীত আমেজ ।  ফুলহাতাও মানছে না ঝাপটা শীতল বাতাসে ।  পাশে দাঁড়িয়ে থাকা একটা ট্রেনের ইঞ্জিন চাপা গর্জন করছে ।  তার ছাদের উপর একটা সার্চলাইট জ্বলছে ।  সার্চলাইটের আলোয় বৃষ্টির প্রতিটা ফোঁটা স্পষ্ট ।  লক্ষ লক্ষ বৃষ্টির ফোঁটা ট্রেনের ছাদের উপর ছিটকে পড়ে হাজার কোটি বিন্দুতে লাফিয়ে উঠে সার্চ লাইটের আলোয় সোনালী ঘাসের বর্ন ধারণ করেছে ।  যেন ট্রেনের ছাদের উপর কেউ সোনালী দুর্বাঘাসের কার্পেট বিছিয়ে দিয়েছে ।  তখন বুকের ভেতর বেজে ওঠে ,   ' আমি নই আমার ভেতর অন্য কে এক কথা কয় '  ।  এরকম সময়ে সিগারেটের তৃষ্ণা হয় ।  এদিক ওদিক তাকিয়েও কিছু পেলাম না ।  রাত সাড়ে বারোটা ।  তখনো ট্রেন আসেনি ।  পথে কোথাও আটকে আছে বৃষ্টিতে ।  পকেট হাতড়ে মোবাইল নিলাম ।  কাউকে ফোন করে ঘুম ভাঙাবো ?  নাম্বারগুলো একবার স্ক্রল করে ইচ্ছেটা চাপা দিলাম ।  যারা ঘুমোচ্ছে তারা ঘুমোক ,  মাঝরাতে শাপশাপান্ত শোনার মানে নেই ।  আরো দীর্ঘসময় পরে যখন ট্রেনের বাঁশী শোনা গেল তখন যেন গডোর প্রতীক্ষার অবসান ঘটলো ।  আর আমি ততক্ষনে সিক্ত বৃষ্টির আদরে ।  ফেরার পথে গুনগুন করি - 
বৃষ্টি হচ্ছে আমার শহরে । 
বৃষ্টি হচ্ছে তোমার নগরে । 
বৃষ্টি হচ্ছে বুকের ভেতরে , 
অঝোরে অঝোরে । 
উপসংহার - 
উদ্দেশ্যহীন এই ব্লগরব্লগর লেখা শেষ করে পোষ্ট করতে যাবার আগে নজরে পড়লো আমার বহু পুরোনো একটা লেখায় কোন এক সহৃদয় পাঠক একখানা বোধের অগম্য মহাজাগতিক ভাষার মন্তব্য করেছে - 
 " বকম্বততদ কতবজদত
সকহদকবহদ " 
এটার মানে কি হতে পারে ?  ভাবসম্প্রসারণ করলে এরকম কিছু দাঁড়ায় নাকি ? 
 " বাকোয়াজ করিস না ব্যাটা ,  কতো কথা বলে যাস ,  কোন কথা না বলি , 
তোর ভাষা ,  বুঝার আশা ,  দিছি বানে ভাসায়ে " 
 [  * শিরোনাম কৃতজ্ঞতাঃ রবীন্দ্রনাথ ঠাকুর ] 






অবিশ্বাসখন্ড



বারান্দাটাই যত নষ্টের গোড়া ।  বাড়িটা ওদের হলেও বারান্দাটা ছিল আমাদের ।  আমাদের বটে তবে ওদেরও যাতায়াত আছে ।  বারান্দার একপাশ দিয়ে ছাদে যাবার সিঁড়ি ,  ছাদে যাবার সময় এই বারান্দার রেলিং ধরে খানিকটা জিরিয়ে নেয়া যায় ।  সামনে সবুজ গাছের আড়াল । 
দোতলা বাড়ি ।  ওরা নীচতলায় ,  আমরা দোতলায় ।  এ বাসায় এসেছি মাত্র দুমাস ।   নতুন বাসায় ওঠার পরদিন ভুল দড়িতে কাপড় শুকোনোর অপরাধে আমার শার্টটা ছুঁড়ে ফেলে দিয়েছিল যে মেয়ে ,  তার নাম জুলিয়া ।  আমি তখন ইন্টারে ,  জুলিয়া ক্লাস টেনে ।  ওরা বাড়ি ভাড়া দিয়েছে দড়ি নয় ।  ন্যায্য কথা ।  তবু ন্যায্য কথাটা পছন্দ হয়নি বলে ছাদে রাখা জুলিয়ার শখের গাঁদা ফুলের টবটা লবন পানির আশীর্বাদপ্রাপ্ত হয় সেই রাতেই ।  এরপর অভিযোগ ,  শালিস ,  বিচার ,  আলাপ ,  তর্ক সবকিছু হলেও প্রমাণের অভাবে আসামী বেকসুর খালাস । 
কয়েকদিন পর থেকে মেঘ চেহারায় জুলিয়া এসে দাঁড়িয়ে থাকে সামনের ওই বারান্দায় ।  দাঁড়ানোর ভঙ্গিটা অপেক্ষার হলেও চেহারার মেঘটা বৈশাখী না আষাঢ়ী খেয়াল করা হয় না সাহসের অভাবে ।  ধারণা করি প্রথম ঘটনার নায়িকা হিসেবে অনুতপ্ত ।  দ্বিতীয় ঘটনার নায়ক হিসেবে খানিকটা অনুতাপ আমাকেও গ্রাস করে ।  হলুদ কমলা রঙের উজ্জ্বল ফুটফুটে গাঁদাগুলোর জন্য আমারও হঠাৎ খুব মায়া হতে থাকে ।  এত কষ্টের ফোটানো ফুল .  .  .  . নাহ ,  শাস্তিটা বেশীই হয়ে গেছে ।  তবু  ' সরি '  বললে জুলিয়া গিয়ে বাপের কাছে লাগিয়ে দেয় যদি ,  তাই সংকোচে কিছু না বলে পাশ কাটিয়ে যাই ।  
সকালে যতক্ষণ বাসায় থাকি ,  জুলিয়া বারান্দায় এসে দাঁড়িয়ে থাকে ।  কলেজে যাবার জন্য গেট থেকে বের হবার পর জুলিয়াও নেমে যায় ।  মেয়েটা দুঃসাহসী ,  কোন সন্দেহ নেই ।  আমাকে এক পলক দেখার জন্য কতোটা ব্যাকুল হলে এতটা বেপরোয়া হওয়া যায় ভেবে রোমাঞ্চিত হই ।  নিঃসন্দেহে কাপুরুষ আমি ,  জুলিয়ার সাথে আমার কখনো কথা বলা হয়ে ওঠে না ।  কথা না বললেও এরকম দৃশ্যের পুনরাবৃত্তি দৃষ্টি আকর্ষণ করে পরিবারের ,  পাড়া প্রতিবেশী ,  আর বন্ধুদের ।  বন্ধুদের সন্দেহের আঙ্গুল আর মায়ের কড়া নজর আমার দিকেই ।  তবে যে যাই বলুক আমি কিন্তু মনে মনে খুবই পুলকিত ।  রাগের পরই আসে অনুরাগ । 
আমার পড়ার /  শোবার ঘরটা বারান্দার লাগোয়া ।   একদিন কলেজে যাইনি ।  ঘরে বসে পড়ছি দুপুরে ।  
বারান্দায় কয়েকটা খিলখিল হাসির শব্দ ।  জুলিয়ার সাথে ফিস ফিস কথা বলছে অচেনা কন্ঠ  - 
 - কেউ দেখবে না তো ? 
 - দেখবে না ,  এসময়ে এ বাসায় কেউ থাকে না । 
 - তাইলে তুই চারপাশে খেয়াল রাখ ,  আমি গাছে উঠি
 - ঠিকাছে
 - এ .  .  . মা ,  এগুলো তো শক্ত কাঁচা রে ,  পুরা কষ কষ
 - হোক কষ ,  তবু ছিড়ে নে
 - আরে খাওয়া যাচ্ছে না তো ,  থু
 - থু থু করিস না ,  তাড়াতাড়ি ছিড়ে নে ,  হাতের নাগালে সবগুলো .  .  .  . 
 - এতগুলো কাঁচা পেয়ারা নিয়ে কি করবি
 - ডাস্টবিনে ফেলবো
 - ডাস্টবিনে ফেলবি কেন ? 
 - তো কি করবো ,  এখানে সাজিয়ে রেখে দেবো ? 
 - গাছে না রাখলে পাকবে কি করে ? 
 - পাকাপাকির দরকার নাই
 - কেন ? 
 - পাকতে দিলে হারামীটার দাঁতের নীচে পড়ে যাবে সবগুলো
 - কোন হারামী ? 
 - আবার কার ,  এ বাসার বাঁদরমুখোটার ? 
 - তোদের ভাড়াটে ছেলেটা ? 
 - আবার কে ?  আমার ফুলগুলো নষ্ট করলো ,  এখন ব্যাটা তক্কে তক্কে থাকে কখন পেড়ে নেবে সবগুলো পেয়ারা ।  এত্ত সোজা না .  .  .  .  প্রতিদিন এসে পাহারা বসাই বারান্দায় । 
 - বলিস কি ,  তুই এই বারান্দায় এসে দাঁড়িয়ে থাকিস প্রতিদিন ?  ? 
 - তাতে কি ?  বাড়ি তো আমাদেরই ,  বারান্দাও ।  পাহারা না দিলে পাতাসহ খেয়ে ফেলবে হারামীটা । 
কথা শুনে জানালার এপাশে আমি জমে পাথর ।  দোতলার বারান্দার সামনে একটা ঝাঁকড়া পেয়ারা গাছের ডালপালা সবুজ ছায়া দেয় সারাদিন ।  গাছের মালিক বাড়িঅলা কিন্তু সবুজ ডালপালাগুলো সদ্য ধরা পেয়ারা নিয়ে ভাড়াটের বারান্দায় ঝুঁকে পড়েছে ।  জুলিয়ার দৈনিক প্রতীক্ষা ছিল পেয়ারা প্রতিরক্ষা । 
বিষম খাওয়ার সংজ্ঞাটা মর্মে মর্মে জানা হয়ে যায় সেদিন । 






জনসেবা ফরমূলা



আমি বরাবরই জনহিতৈষী মানুষ ।  সারাজীবন স্বপ্ন দেখেছি কিভাবে মানুষের জন্য কাজ করবো ।  ছাত্রজীবন থেকে স্বপ্ন দেখতে দেখতে কর্মজীবনের মধ্যাহ্নে প্রবেশ করেছি তবু জনহিতকর কর্মে নিয়োজিত হবার সুযোগ পাইনি ।  গ্রামে গেলে গরীব মানুষের ক্লিষ্ট মুখের দিকে তাকিয়ে বুকটা হু হু করে ওঠে ।  কিন্তু শেখ মুজিবের মতো গায়ের চাদর খুলে শীতার্ত মানুষটার গায়ে পরিয়ে দিতে পারি না ।  আসলে আমার গায়ে তো চাদরই নেই ।  গ্রামে গেলে লেদার জ্যাকেট পরি শীত বেশী হলে ।  ওটা তো খুলে দেয়া যায় না ।  তবে ভাবি ,  আগামী শীতে ওর জন্য একটা চাদর কিনে দেবো ।  অথবা জাকাতের সময় কিছু টাকা বাড়িয়ে দেবো ।  অতঃপর শহরে ফিরে যাবার পর এসব উপকারেচ্ছা ভুলে যেতেও কোন অসুবিধা হয় না । 
বছরে ছমাসে যখনই গ্রামে যাই ঘুরে ঘুরে দেখি জরাজীর্ন স্কুল ,  মসজিদ ,  এতিমখানা ,  ভবঘুরে মানুষ ।  এত দীনহীন চেহারা দেখে বুকটা ফেটে যায় করুণায় ।  আমার একবার গ্রামে আসার খরচ দিয়ে এদের পাঁচজনের সাতদিনের খাবার হয়ে যায় ।  আমি গাড়িতে উঠে বসে ভাবি ,   ' হেথায় তুরে এক্কেবারে মানাইছে না গো ,  এই গরীব দেশে দামী গাড়ি চড়িস কেন তুই '  ।  এই গরীব দেশে এত দামী গাড়িতে চড়া উচিত না আমার ।  তবু শান্ত্বনা দেই নিজেকে ,  এই গাড়ির মালিক তো আমি না ।  রুটি রুজির জন্য খোদা যে জীবিকা দিয়েছেন সেই জীবিকার মালিকের গাড়ি ।  অপরাধবোধ খানিকটা লোপ পায় ।  ফিরে আসার আগে মুঠো মুঠো ভাঙতি টাকা ছড়িয়ে আসি দরিদ্র মানুষগুলোর জন্য ।  একবেলা কিছু কিনে খাক ওরা । 
ব্যাপারটা প্রায়ই ভাবায় আমাকে ।  এত দরিদ্র মানুষ ।  এদের জন্য কিছু করা যায় না ?  অন্তত নিজের গ্রামে ?  ভাবতে ভাবতে কয়েক বছর কেটে যায় ।  অনেক জায়গায় লেখালেখি করেছি ।  কেউ কেউ আশ্বাস দেয় ।  ক্ষীন আশ্বাস ।  মন ভরে না ।  বিদেশী অনেক দাতা প্রতিষ্ঠানের কাছে লেখা হলো ।  সম্ভবতঃ বাংলাদেশ থেকে এরকম আরো হাজারো আবেদন গেছে ।  মেইলগুলোর কোন জবাব আসে না ,  স্প্যামবট হয়তো দেখামাত্র বাক্সের বাইরে ফেলে দেয় । 
অবশেষে একদিন ক্রোড়পতি ক্লাবের বন্ধুস্থানীয় মেম্বারদের কাছে তোলা হলো বিষয়টি ।  ওখানে আমার মতো জনহিতৈষী লোক আরো আছে ।  কিন্তু পকেট ঝাড়ার চেয়ে কলম ঝেড়ে জনহিত করার ব্যাপারে ওদের আগ্রহ বেশী ।  তবু ছেঁকে এমন তিনজনকে পাওয়া গেল উদার ,  অলস ,  হালকা ধার্মিক এবং অগাধ বিত্তের মানুষ ।  ওদের টাকা আছে সময় নেই ,  মন আছে শ্রম দেবার ইচ্ছে নেই ।  প্রতি রাতে এক বোতল রেড বা ব্ল্যাক লেবেল লাগে কিন্তু শুক্রবারে জুমার নামাজে হাজির থাকে ।  ঠিক এরকম লোককে খুঁজছিলাম ।  ব্ল্যাক লেবেলের বোতলটা খালি হতেই বাইরে চলে এলাম তিনজনকে নিয়ে ।  তিনজনই বেসামাল অবস্থা ।  তরল সময়ে কথা বলে আরাম আছে । 
 - কি বুঝলা সালেক ? 
 - বুঝলাম সময় চলে যাচ্ছে কিন্তু আমরা মত্ত আছি জাগতিক কাজে
 - টাকাপয়সা কি কবরে নিবা ? 
 - তা কেন নেবো ,  ছেলে মেয়ে ভোগ করবে ? 
 - ছেলেমেয়ে তোমাকে বেহেশতে নেবে ? 
 - তা নেবে কেন ,  তার জন্য খোদাতালা আছে
 - খোদাতালার জন্য কি করছো ? 
 - সব .  .  .  .  .  .  .  . অ্যাঁ ,  এটা কি বললা ,  খোদাতালা কতো বড় মানুষ ,  তার জন্য কি করবো
 - খোদাতালা মানুষ না বেকুব ,  তিনি সৃষ্টিকর্তা
 - ও সরি খোদাতালা ,  মাই মিসটেক
 - তোমার জন্য তো কঠিন আজাব অপেক্ষা করতেছে
 - তুমি কেমনে জানো ? 
 - তোমার বাড়ির সামনে সেদিন একটা অনাথ শিশু সাহায্যের জন্য সারাদিন দাঁড়িয়েছিল ,  তুমি একবার জানলা খুলে তাকাওনি
 - তুমি দেখলা কিভাবে ? 
 - আমি বাড়ি ফেরার সময় দেখলাম ,  দাঁড়ালাম ,  জিগালাম ।  ছেলেটা বললো তোমাদের বাড়িতে নাকি খানাপিনার আসর ছিল ।  দারোয়ান বলছিল বিকালে আসিস ।  সে বিকাল পর্যন্ত দাঁড়ানো ,  কিন্তু শেষমেষ খানা নয় খেদানিই জুটছে ।  সেই দুঃখে কাঁদছিল ,  আমি তারে বাড়ি এনে খাওয়ায়ে দাওয়ায়ে রেখে দিছি ,  সে আমার বাগানের মালির সাথে কাজ করে । 
 - কী বলছো আবুল ,  আমি তো এর কিছুই জানতাম না ।  দাঁড়াও আজকেই দারোয়ান ব্যাটাকে শায়েস্তা করবো । 
 - বেকুবের মতো কথা বলো না ।  শোনো মিয়া জগতে এরকম অবিচার আছে বলে খোদাতালা পাপপূন্য বেহেশত দোজখ দিয়া দিছে ।  দুনিয়ার সবাই তো আর ফেরেশতা না ।  পাপও হবে পূন্যও হবে ।  পাপকাজ যখন বেশী করবা তখন পূণ্যকাজে ব্যয় করে হিসেবটা ঠিক রাখবা । 
 - কি সব আজগুবি কও ।  জীবনে কোন মাওলানার মুখে এরকম কথা শুনি নাই । 
 - শুনবা কেমনে ,  জুম্মার নামাজে যাও সোয়া একটায় খুতবা শুরুর পর ।  বয়ান শুনবা কই থেকে
 - কথা ঠিক ,  আগে গেলে ঝিমানি আসে ,  লজ্জার ব্যাপার মসজিদে ঘুমিয়ে পড়া । 
 - শোনো ,  তুমি তো মনে হয় জাকাতও ঠিকমতো দাও না । 
 - কে বলে দেই না ,  গেল ঈদেও তো এক লাখটাকার শাড়ি লুঙ্গি টাকা দিয়া আসছি গ্রামে গিয়ে ।  কোন গরীব বাদ যায় নাই । 
 - তোমার ব্যাংকে জমার পরিমান কতো ? 
 - তা দিয়া তোমার কাম কি
 - সেইটা ধরেই তো জাকাতের হিসাব ।  সেই হিসাবে তোমার জাকাত যদি এক লাখ হয় তাইলে ঠিক আছে ,  যদি তার চেয়ে বেশী থাকে ,  তার মানে তুমি জাকাত কম দাও ।  তখন হিসাব হবে কেয়ামতের ময়দানে তোমার আর তোমার খোদাতালার মধ্যে । 
 - হায় খোদা ,  আমি তো অত হিসাব করি নাই
 - করো নাই ,  এখন করো ।  তোমাদের মতো অর্থপিশাচদের জন্য খোদাতালা কিছু নিয়ম দিয়ে গেছে ।  সেই নিয়ম পালন করলে আকাম করেও বেহেশতে হুরপরীদের বাতাস খাইতারবা ।  আর নইলে সেই টাকা সাপ হয়ে তোমারে কামড়াইতে থাকবে কেয়ামতের আগপর্যন্ত ।  কেয়ামত তো পরশুদিন না ,  আরো কয়েক লাখ বছর আছে ।  হিসাব কইরা লও মনে মনে । 
সেদিনের আলাপের জের নেশা কেটে যাবার পরও মাথায় ঘুরছে ওদের তিনজনের মধ্যে ।  দোজখের ভয় এখনো আছে লোকজনের মধ্যে ।  এটা খুব ভালো লাগছে । 
প্রস্তাবের খসড়া বানিয়ে একদিন ছুটির দিনে চারজনে বসে হিতৈষী সংঘের নাম সদস্য ইত্যাদি ঠিক করলাম ।  ওরা তিনজনে বছরে বারো লাখ টাকা দিতে পারবে বললো ।  এই ফান্ডের বড় উৎস হলো জাকাত ।  তিনজনেরই প্রতিবছর বিশাল অংকের জাকাত দিতে হয় ।  হিসেব মতো জাকাত আসে জনপ্রতি পাঁচ লাখের উপর কিন্তু এত টাকার শাড়ি লুঙ্গি বিতরণের ঝামেলার কারণে কখনোই জাকাতের টাকা পুরো দিতে পারে না ।  ফলে গত এক যুগে ওদের বকেয়া জাকাত হয়েছে প্রায় দেড় কোটি টাকা ।  এই টাকা কবরের সাপ হয়ে ছোবল দেবে শোনার পর শিউরে উঠলো তিনজনে । 
আসলে আমি ছাড়া আর কেউ গ্রামে গিয়ে জাকাত বিলি করে না ।  আমি প্রতিবার গিয়ে কিছু খুচরা শাড়ি লুঙ্গি আর দশ টাকার বান্ডিল ওড়াই ।  তাতেই প্রভূত সুনাম ।  আমরা চারজনই একমত হলাম জাকাতের বকেয়া টাকাটা জনহিতকর প্রকল্পে ব্যয় করলে কবর আর কেয়ামতের ময়দান দুটোই নিরাপদ । 
রাতে বাসায় এসে ঘুম হলো না আমার ।  জীবনে প্রথম এত বড় একটা কাজে হাত দিয়েছি ।  আল্লাহর কাছে হাজার শোকর দেশে এখনো মহৎ লোকেরা বাস করে ।  আমি নিজের বকেয়া জাকাতের হিসেব করতে ভুলে গিয়েছিলাম ।  আমার জাকাত কত আসে আমি নিজেও জানি না ।  চাকরীজিবি মানুষ ,  চাকরীর টাকায় সংসার চালাই ।  লাখ টাকা মাইনের চাকুরী করেও মাস শেষে দেখা যায় হিসেবের খাতায় আমি আরো জাকাত পাওনা হই ।  স্ত্রীর কল্যানে আমার কোন জমা টাকা নাই ।  মনে মনে কৃতজ্ঞতাবোধ করি রোশনারার প্রতি ।  সে না থাকলে আমার আজ কতো লাখ টাকার জাকাত বকেয়া থেকে যেতো ! 
পরের সপ্তায় গ্রামে গিয়ে জমি বায়না করে এলাম ।  দুই বিঘা জমি পাওয়া গেছে রাস্তার কাছাকাছি ।  এই জমিতে গড়ে উঠবে বৃদ্ধনিবাস ।  দরিদ্র মানুষদের আবাস আর বিনোদন ।  পাশাপাশি থাকবে হাঁসমুরগীর খামার ,  পুকুরে মাছ চাষ হবে ,  সবজি উৎপাদন হবে ।  প্রজেক্ট সফল হলে আশেপাশে আরো জমি কেনা যাবে ।  নিজের ব্যাংক থেকে আড়াই লাখ  টাকা দিয়ে বায়না কর্ম সম্পন্ন হলো ।  আরো লাগবে প্রায় সত্তর লাখ ।  তিন বন্ধুকে প্রকল্পের আজীবন দাতা ও পরিচালক ঘোষনা করলাম ।  উদ্যোক্তা হিসেবে অবশ্য জমিজমা ব্যাংক হিসেব ইত্যাদি আমার নামেই রইল ।  ওদেরকে সাধলাম কিছু দায়িত্ব নিতে ।  কিন্তু চালাক মানুষ ওরা ।  কেউ ঝামেলা নিতে রাজি না ।  সব আমার উপর দিয়ে চাপাতে চায় ।  আমি অর্থ শ্রম দুটোই দিচ্ছি ,  তবে অর্থের চেয়ে শ্রম বেশী ব্যয় করছি ।  জমি বায়না করার পুরো খরচই আমি দিয়েছি ।  আশি লাখ টাকা ব্যাংকে রেখে সত্তর লাখ দিয়ে জমিটা রেজিষ্ট্রি করে নেয়া হলো ।  বাকী আশি লাখ টাকা প্রকল্প ব্যয়ের জন্য ।  এটা কোন কোন খাতে ব্যয় হবে তা জানার জন্য তাদের মোটেও আগ্রহী না দেখে আমি আশি লাখ টাকার ফিক্সড ডিপোজিট করে ফেললাম । 
এক বছর অপেক্ষা করতে হলো হেনতেন করে ।  কারণ বছর শেষে আশি লাখ টাকার বাচ্চা দেবে ।  সেই টাকায় কাজ শুরু হবে ।  এটা আর কাউকে বলা হলো না ।  আশি লাখের প্রথম বছর বাচ্চা দিলে সেই টাকায় প্রকল্পের ঘরবাড়ি তোলা হলো টিন কাঠ ইটের মিশাল দিয়ে ।  হাঁসমুরগী মাছ সবজি ইত্যাদি দেখাশোনা করার জন্য তিন জন লোক রাখা হলো ।  আশ্রমে এখনো কোন বৃদ্ধ আসেনি ।  অসুবিধে নেই ।  আস্তে আস্তে জানাজানি হোক তারপর আসবে ।  আগে আয়ের উৎস গড়ে উঠুক ।  তাদের খাওয়া পরানোর জন্য নিয়মিত আয়ের দরকার আছে । 
কিছুদিন বাদে আরো বিশজন দাতা যোগাড় হয়ে গেল যারা বছরে সম্মিলিতভাবে চার লাখ টাকা দান করবে ।  আয়ের উৎস বাড়তেই থাকে ।  এর মধ্যে কাস্টমার মানে বৃদ্ধ বলতে চারজনকে পাওয়া গেল যাদের দুজনকে বাড়ি থেকে জোর করে নিয়ে আসা হয়েছে ভালো খাবারদাবারের লোভ দেখিয়ে ।  ঘরে খাবার অভাব নেই তাদের ।  তবে এখানে চাকরী হিসেবে থাকতে চায় ।  কয়েকদিন গরু খাসী মুরগী দিয়ে খাওয়ানোর পর তাস খেলতে দেয়া হলো ,  বাড়িতে তাস খেলার উপায় নাই ।  এছাড়া টেলিভিশন গান বাজনা ধুমপানের ব্যবস্থা রাখা হলো ।  মন বসে গেল ওদের খুব তাড়াতাড়ি ।  ঘরে থাকলে বুড়ির ঘ্যানঘ্যানানিতে জান যায় ।  সুনাম ছড়াতে থাকলে দূরের গ্রাম থেকে এলো আরো জনা বিশেক লোক ।  এদের বেশীরভাগেরই ফ্রী হোটেলে আড্ডার লোভেই আসা । 
দুবছর যাবার পর আমিও ভাবছি ,  চাকরীটা এবার ছাড়তে হবে ।  জনকল্যানে পুরোদস্তুর মনোযোগ দিতে হবে ।  প্রকল্পের রমরমা অবস্থা ।  অস্ট্রেলিয়ার এক দুস্ত কল্যান ট্রাস্টকে প্রকল্পের ছবি ইত্যাদি পাঠালে ওরা আগামী বছর তিন লাখ ডলার দান করবে বলে জানালো ।  এত কিছু দেখাশোনা করতে গেলে চাকরীতে মনযোগ বসবে না ।  চাকরী ছেড়ে একটা গাড়ি কিনলাম প্রকল্পের নামে ।  ফতুয়া পরে প্রাডো গাড়িতে চড়তে শুরু করলাম ।  গ্রামের রাস্তা খারাপ ,  ফোর হুইল না হলে চলে না । 
শুরুতেই ঘোষণা দিলাম ,  এই প্রকল্প কোন বানিজ্যিক উদ্দেশ্যে করা হয়নি ।  এখানে সবাইকে স্বেচ্ছাশ্রমে কাজ করতে হবে ।  আমি নিজে কোন বেতন নিবো না ।  কিন্তু কর্মীদের সামান্য বেতন দেবো ,  আর ওদের থাকা খাওয়ার ব্যবস্থা আছে প্রকল্পে ।  পরপর দুবছর সফলতার সাথে পার করার পর পত্রিকায় ইন্টারভিউ ছাপানো হলো একজন সফল জনহিতৈষী কলামে ।  টিভি ক্যামেরা এনে বিস্তারিত প্রতিবেদন তৈরী করা হলো ।  সরকারের কাছ থেকে পুরস্কারের জন্য সুপারিশ করা হলো ।  বিদেশ থেকে আমন্ত্রন এলো কয়েকটা ।  বিদেশী সেমিনারে গিয়ে বক্তৃতা দিয়ে মাত করে দিলাম ।  সম্মানসূচক ডক্টরেট দেয়া হলো কয়েকটা বিশ্ববিদ্যালয় থেকে ।  সাথে ডোনেশানের চেক ।  
ডোনেশানের চেকগুলো ব্যাংকে জমা দিতে দিতে হিসেব করে ফেললাম প্রকল্পের ফান্ডে ইতিমধ্যে জমা হলো সাড়ে চার কোটি টাকা ।  আর ব্যক্তিগত একাউন্টে জমা আশি লাখ  +  ডোনেশানের চেক =  পৌনে আট কোটি টাকা ।  অডিট শুরু হবার আগেই নিজের হিসেব আর প্রকল্পের হিসেব একদম আলাদা ব্যাংকে নিয়ে পাকা করে রেখে দিলাম ।  আট কোটি টাকা নিরুপদ্রপ হবার পর প্রকল্পে অধিক মনোযোগ দিতে পারছি । 
এভাবেই জনসেবার স্বপ্নপুরণের যাত্রা শুরু হলো ।  নিঃসন্তান ছিলাম বলে ভয় ছিল বুড়ো বয়সে কে দেখবে ।  একটা দিক নিশ্চিন্ত হলো ।  বুড়ো বয়সে আর বৃদ্ধাশ্রমের সন্ধান করতে হবে না ।  নিজের আশ্রমে বুড়ো চড়িয়েই খাওয়া যাবে ।  আমার সাথে রোশনারার জৌলুসও বৃদ্ধি বেল বিনাশ্রম সমাজ সেবিকার খাতায় উঠে যাবার পর । 
শেষকথাঃ আসলে জনসেবার চেয়ে মহৎ কর্ম আর হয় না ।  জীবন এমনই হওয়া উচিত ।  জনগণের ভবিষ্যত আর নিজের ভবিষ্যতের যৌথ উন্নয়ন ।  সব মিলিয়েই তো জাতীয় উন্নয়ন ।  শুরুটা তেমন কঠিন নয় ,  শুধু খেয়াল রাখতে হবে আশেপাশে আছে কোন উদারমনা বিত্তবান অলস মানুষ ,  ধর্মে যাদের অল্প মতি আছে ।   






চট্টগ্রামে প্রধানমন্ত্রীর জনসভাঃ প্রচার ক্ষুধার মহামারী 



 [ বিরক্তি চেপে সহ্য করে থাকা ভদ্রলোকের একটা গুন ।  আমি ভদ্রলোক নই বলেই এই গুনটা আমার নেই ।  তাই প্রচন্ড বিরক্তির সাথেই নাগরিক বিরক্তিমূলক লেখাটা লিখছি ।  ] 

আমাদের হাইস্কুলে এক শিক্ষক বলতেন মহাবিশ্বে একজন মাত্র ঈশ্বর সেই কারণে বিশ্বের সবকিছু শৃংখলাবদ্ধ ।  চাঁদ সুরুজ পৃথিবী কারো মধ্যে বিরোধ নেই ।  যে যার গতিতেই চলছে শত শত বছর ধরে ।  একের বেশী ঈশ্বর থাকলে সূর্য একদিন পুবে আরেকদিন পশ্চিমে দেখা যেতো ।  আজ সেই শিক্ষক থাকলে বলতাম ,  স্যার বাংলাদেশের কিন্তু দুজন ঈশ্বর বলেই বাংলাদেশ ভারসাম্য নিয়ে দাড়িয়ে আছে ।  স্যার যদি বলতেন ,  প্রমাণ কি ।  আমি বলতাম - 
 " আগামী ২৮ তারিখ চট্টগ্রামের পলোগ্রাউন্ডে আওয়ামী লীগের মহাসমাবেশ ।  প্রধানমন্ত্রী শেখ হাসিনা ভাষণ দেবেন ।  কিছুদিন আগে এই জায়গায় হয়েছিল বিএনপির সমাবেশ ।  ভাষন দিয়েছিলেন খালেদা জিয়া ।  এই দুটো জনসভা ভারসাম্য তত্ত্বের ছোট্ট একটা প্রমাণ ।  " 
এই সময়ে বাইরের কোন শহর থেকে কেউ চট্টগ্রাম ঢুকলে দিশেহারা বোধ করতে পারেন ।  সমস্ত রাস্তঘাট দালান কোটা বিলবোর্ড ফুটপাত গাছ বাঁশ জুড়ে কেবলি মাথা আর মাথা প্রদর্শনী ।  এখানে রাস্তায় রাস্তায় হাজারো নেতা উপনেতা আতিপাতিছাতি নেতা সহ হরেক কিসিমের মানুষের মুন্ডুর প্রদর্শনী দেখবেন ।  প্রচার ক্ষুধায় আক্রান্ত এই সকল ব্যক্তি সর্বাত্মক চেষ্টা করেছে প্রধানমন্ত্রীকে  সমস্ত তেলের খনি উপুড় করে দিতে ।  এমনি এক পাতিনেতার মুন্ডুর ছবি দেখলাম আগ্রাবাদ থেকে নাসিরাবাদ পর্যন্ত প্রতিটা বৈদ্যুতিক পিলার বিলবোর্ড ছেয়ে ফেলেছে ।  ওই মুন্ডুটা এত বেশীবার প্রদর্শিত হয়েছে রাস্তার নানান বিলবোর্ডে আমার চোখে রীতিমত ম্যাট্রিক্স দেখছিলাম ।  প্রধানমন্ত্রী ভেবে বসতে পারেন ইনি হয়তো চট্টগ্রামের নতুন মেয়র অথবা হবু মেয়র । 
কিন্তু জানা গেছে তিনি যুবলীগের এক পাতি নেতা ।  তার বিজ্ঞাপনের ব্যবসা আছে ।  তাই তার ব্যানার ছাপাবার ক্ষমতা বেশী ।  শুধু তাই না ।  সেই নেতার পক্ষে আরো অনেক ছাতিনেতা ব্যানার ছাপিয়ে রাস্তা ছেয়ে ফেলেছে ।  পাতিদের ভীড়ে হারিয়ে গেছে জাতীয় নেতাদের ব্যানারগুলো ।  যে কারো ইচ্ছে হয়েছে অমনি একটা ব্যানার ছাপিয়ে ঝুলিয়ে দিয়েছে ।  কিছু ব্যানারে দেখা গেছে প্রধানমন্ত্রীর চেয়েও যে ব্যানার ছাপিয়েছে তার ছবির সাইজ বড় ।  প্রচার ক্ষুধার কী মহামারী ।  এরকম হাজার লক্ষ বিলবোর্ড ব্যানারে ঢাকা পড়েছে নগরীর সমস্ত বিজ্ঞাপন বিলবোর্ড ,  দোকানের সাইনবোর্ড ।  কোথাও কোন নিয়ন্ত্রন নেই ।  অনুমতির বালাই নেই ।  রাজনীতির নামে মানুষ খুনই মাফ ,  এতো সামান্য ব্যানার । 
রাস্তায় রাস্তায় এত ব্যানার অপচয় অথচ ব্যানারে এক লাইন প্রয়োজনীয় কথা নেই ।  আর কিছু না হোক সবাই একটা করে সরকারের সাফল্য গাইলেও সরকারের কয়েক হাজার সাফল্য প্রদর্শিত হতে পারতো ।  কিন্তু কেউ তা করেনি ।  সবাই কেবল শুভেচ্ছা আর স্বাগতম জানিয়েছে যান্ত্রিক কপিপেষ্ট কায়দায় ।  এছাড়াও অনেক দাগী আসামীর নামে ব্যানার প্রকাশিত হয়েছে যা ঝুলছে রাস্তার মোড়ে মোড়ে ।   জানতে ইচ্ছে করে কার সম্মান বাড়াচ্ছে এই সব হাস্যকর ব্যানার ?  অপ্রয়োজনীয় শুভেচ্ছা স্বাগতম পূর্ন এই ব্যানারগুলো ভোট কিংবা জনমত বৃদ্ধিতে কোন সাহায্য করবে ?  প্রচারক্ষুধায় আক্রান্ত এইসব নেতা কর্মী বাংলাদেশের কোন কাজে আসে ? 
নাগরিক হিসেবে আমার তীব্র বিরক্তি প্রকাশ করলাম পলোগ্রাউন্ড জনসভা নিয়ে এই সমস্ত ডিজিটাল অপচয়ে ।  প্রচার কাজে প্রযুক্তির এত বড় অপব্যবহার রাজনীতিবিদদের পক্ষেই সম্ভব । 

ছবি :  


 








স্বাধীন বাংলা বেতার কেন্দ্রের অজানা কাহিনী এবং একটি মকসুদীয় ত্যানার উপর চপোটাঘাত



২৬শে মার্চ ১৯৭১ স্বাধীনতার ঘোষণা বিষয়ে হঠাৎ পেয়ে যাওয়া একটা অজানা কাহিনী শেয়ার করার জন্যই লিখছি ।  একটু ভুমিকা দিতে হচ্ছে । 
স্বাধীনতার ঘোষণা বিষয়ে ত্যানা প্যাচানীর তিন দশক পেরিয়ে গেছে ।  সর্বশেষ এবং অভিনব ত্যানাটি প্যাচিয়েছিলেন সৈয়দ আবুল মকসুদ ২০০৬ সালের প্রথম আলোর ঈদ সংখ্যায় ।  তাতে তিনি ২৬শে মার্চের বদলে নতুন একটা স্বাধীনতা দিবস আবিষ্কার করেছিলেন ।  মক্সুদিয় ত্যানাটা ২০১০ সালে ষষ্ঠ পাণ্ডবের মকসুদনামায় আলোচিত হয়েছিল সচলায়তনে ।  গত বছর লেখাটি আরো সংযোজিত অংশ নিয়ে  ' অরণ্য বেতার '  নামে প্রকাশ করেছে প্রথমা প্রকাশনী ।  
বইটার প্রথম কয়েক পাতা পড়ার পর পাঠকের জানা হয়ে যাবে মকসুদ সাহেবের এই নতুন দর্শনের উৎস কি ।  বইয়ের শুরুতে তিনি রাও ফরমান আলীর বইয়ের অংশ কোট করে পাঠকদের নিশ্চিত করেন যে শেখ মুজিব যে ২৫শে মার্চ রাতে পাকিদের হাতে গ্রেফতারের আগে স্বাধীনতা ঘোষণা করেছিলেন সে কথা রাও ফরমান আলী তাঁর বইয়ে লেখেন নি ( পৃষ্ঠা - ২০ )  ।  তাই বঙ্গবন্ধু স্বাধীনতার ঘোষনা দিয়েছেন এই কথায় তিনি বিশ্বাসী নন ।  স্বাধীনতার ঘোষনা বিষয়ক একটা ব্যাপারে রাও ফরমান আলীর মতো পাকি নরপশুর বই থেকে সিদ্ধান্ত দেন ,  তাঁকে বুদ্ধিবেশ্যা ছাড়া আর কি বলা যায় ?  
আবুল মকসুদ বলেছেন  " যারা ২৬ - ২৭ মার্চে চট্টগ্রাম বেতার থেকে ওই ঘোষণা প্রচারের ব্যবস্থা করেছিলেন তাঁরা সকলেই অনধিকারচর্চা করেছেন ,  সীমা লংঘন করেছেন ,  যা স্রেফ মারাত্মক অপরাধের পর্যায়ে পড়ে "  ( পৃষ্ঠা - ২৩ )  
আমি ব্যক্তিগতভাবে একাত্তরে সেরকম  ' অপরাধী ' র সন্ধান করি সুযোগ পেলেই ।  খুঁজতে গিয়ে স্বাধীনতার ঘোষণা প্রচারে সেরকম এক অখ্যাত  ' অপরাধী '  (  !  ) র খোঁজ পেলাম চট্টগ্রামের সাহিত্যিক মাহবুবুল আলমের  ' বাঙ্গালীর মুক্তিযুদ্ধের ইতিবৃত্ত '  বইটিতে ।  ভদ্রলোকের নাম এম এ হালিম ।  তিনি স্বাধীন বাংলা বেতার কেন্দ্রের সূচনাকারীদের অন্যতম ।   ' দৈনিক স্বাধীনতা '  পত্রিকার ৯ মার্চ ১৯৭২ সংখ্যায় প্রকাশিত তাঁর একটি লেখা নীচে দেয়া হলো আগ্রহী পাঠকদের জন্য । 
স্বাধীন বাংলা বেতার কেন্দ্রের গোড়াপত্তনের কাহিনী

এম এ হালিম

২৫শে মার্চ সন্ধ্যা ৬টায় খবর এলো মুজিব ইয়াহিয়া ভুট্টো আলোচনা সফল হয়নি ।  মনে ভয় হলো ,  এবার দেশের ভাগ্যে কি রয়েছে ।  তবে মাইকে প্রচারিত হতে শুনেছি গোলমালের কথা ।  ঘাবড়ে গেলাম ।  আওয়ামীলীগ নেতাদের খুঁজবার চেষ্টা করলাম ।  এমপিএ ইছহাক সাহেবকে পেলাম টিএন্ডটি স্টোরের ওখানে ।  অনেককে তিনি অভয় দিচ্ছেন ।  হঠাৎ খবর এলো হালিশহর ইপিআর ক্যাম্প থেকে বেশ কিছু অস্ত্রশস্ত্র আসছে ।  উনি চলে গেলেন সেসব বুঝে নেবার জন্য ।  যাবার সময় বলে গেলেন কিছু দরকার হলে ওনার খোঁজ করার জন্য । 
তখন ভোর ৫টা ২৬মার্চ ১৯৭১ ।  হাজার হাজার মানুষ রাস্তায় নেমে পড়েছে ।  সবার মুখে একই কথা ,  একই প্রশ্ন ।  কি হবে ?  ঢাকা বেতার কেন্দ্র বন্ধ ।  চট্টগ্রামসহ অন্যনহ বেতারের সাড়াশব্দ নেই ।  সার্বিক খবরের জন্য আগ্রাবাদ বেতার কেন্দ্রে গেলাম ।  তখন বেলা প্রায় সাড়ে সাতটা ।  দেখলাম কজন ইপিআর ও পুলিশ পাহারারত । একজনকে জিজ্ঞেস করলাম বেতারের কাজ চলবে কিনা ।  বললেন -  চালাবে কে ?  কর্মীরা সব এসেছে ,  কিন্তু বলার তো কেউ নেই ।  বেতার ভবনে ঢোকার চেষ্টা না করে সোজাসুজি চলে এলাম আগ্রাবাদস্থিত মোজাফফর সাহেবের দোকান জেকস - এ ।  টেলিফোন করলাম বেতার কেন্দ্রে ,  উত্তরে ঢাকার কোন খবর নেই বললো । 
চারদিকে গোলাগুলির আওয়াজ ।  ভোর রাত থেকে ক্যান্টনমেন্ট ঘেরাও করা হয়েছে ।  শোনা গেল হালিশহর ইপিআর ক্যাম্পে যুদ্ধ চলছে ।  আমাদের আগ্রাবাদ সিজিএস কলোনীতে গোলাগুলি আসতে লাগলো ।  ভয়ে সবাই কম্পিত ।  ইতিমধ্যে ঢাকা বেতার বেজে উঠলো ।  খবর এলো অপেক্ষা করুন ,  একটু পরেই খবর বলছি ।  একটু পরে খবর হলো ,  সকল রাজনৈতিক কার্যকলাপ নিষিদ্ধ করা হয়েছে ।  বুঝতে বাকী রইল না এটা কাদের খবর ।  এতক্ষণ যারা দু এক কথা বুক ফুলিয়ে বলার চেষ্টা করছিল তাদের বুকে কাপুনি শুরু হয়ে গেলো । 
এমন সময় আগ্রাবাদ কলোনী রেশন শপের মালিক গোলাম মাওলা ও মালেক নামের বরিশালের এক বন্ধু শেখ সাহেবের নামে প্রেরিত ইংরেজীতে একটা বার্তা নিয়ে আমাদের ওখানে হাজির হলেন ।  বেলা তখন আটটা । সবাই জড়ো হয়ে গেল ।  পরে কলোনী এসোসিয়েশানের সেক্রেটারী শফিউদ্দিন সাহেব বার্তাটি বাংলায় অনুবাদ করে কলোনী মসজিদের মাইক যোগে প্রচার করলেন ।  ওকে সাহায্য করছেন আমদানী রপ্তানী অফিসের মোজাম্মেল ভাই ।  বার্তার মর্মকথা হলো ,   “ ঢাকার রাজারবাগ ও পিলখানায় পাকিস্তান বাহিনী অতর্কিত আক্রমন চালিয়ে হাজার হাজার বাঙালীসহ ইবিআর ,  ইপিআর ও পুলিশ বাহিনীর লোকদের নিরস্ত্র অবস্থায় হত্যা করেছে ।  তোমরা যে যে অবস্থায় পারো রুখে দাড়াও ।  ” 

ঢাকা বেতার যখন পাক সেনাদের নিয়ন্ত্রনে চলে গেছে তখন অন্যন্য বেতারগুলো তাদের অনুসরণ করতে পারে ।  বিশ্বে যে সব আন্দোলন হয়েছে তাতে দেখা যায় বিপ্লবীরা আগেই বেতার কেন্দ্র নিয়ন্ত্রনাধীন রেখেছে ।  কারণ ,   কেবল বেতার মারফত বিপ্লবের নেতৃত্ব দেয়া সহজ এবং তা কার্যকরী হয় । মনে একটি ধারণা বদ্ধমূল হয়ে গেল যে এবার বাংলা স্বাধীন হবেই ।  .  .  .  . ৭ই মার্চের ভাষনের কথা মনে পড়লো ।  বঙ্গবন্ধু বলছিলেন প্রত্যেক ঘরে ঘরে দুর্গ গড়ে তোল ,  তোমাদের যা আছে তাই দিয়ে শত্রুর মোকাবেলা করতে হবে ।  আমার মনে প্রেরণা জাগলো ।  ভাবলাম যে করে হোক বেতার কেন্দ্র চালু রাখা দরকার । 
তারপর গেলাম আলকরণে এম এ হান্নান সাহেবের বাসায় ।  তাঁকে পেলাম বাসার কাছেই ।  কর্মী পরিবেষ্টিত হয়েএ আলাপ আলোচনা করছিলেন ।  ওনাকে বিষয়টা সংক্ষেপে বলাতে উনি বিশেষ গুরুত্ব নিয়ে উপলব্ধি করলেন ।  আমার প্রস্তাব নিয়ে আলাপ করলাম সবার সাথে ।  এই অবস্থায় সিদ্ধান্ত নেয়া হলো যে যদি বেতার খোলার ব্যাপারে সমর্থ হই ।  তাহলে জনাব হান্নান সরাসরি বেতারে স্বাধীনতা ঘোষনার ভার নেবেন ।  হান্নান সাহেব ওয়াদা করলেন এক ঘন্টার মধ্যে আগ্রাবাদ বেতার ভবনে পৌছাবেন । 
চিন্তিত মনে পৌছলাম আগ্রাবাদ বেতার ভবনে ।  হায় কপাল ।  বেতার ভবন খালি ।  খোঁজ নিয়ে জানলাম ঢাকা বেতারের ঘোষণার পরপরই বেতার কর্মীরা নিরাপত্তার কথা চিন্তা করে বেতার ভবন ছেড়ে নিজ নিজ জায়গায় চলে গেছেন ।  সমস্ত শরীর অবশ হয়ে আসলো ।  দুএকজনের সাথে পরিচয় থাকলেও অনেকেরই বাসা চিনি না ।  এই অবস্থায় খোঁজ করে আবার একত্র করা সম্ভব হবে না ।  হান্নান সাহেব ও অন্যন্য নেতাদের কি জবাব দেবো ।  এতক্ষণ বড় গলায় বলে আসলাম এ কাজের ভার আমার । 
খানিক পর একজনে এগিয়ে আসতে দেখা গেল ।  কাছে এসে বললো ,  হান্নান সাহেব বেতার ভবনে পৌছেছেন কিছু বলার জন্য ।  অথচ এখন দেখছি বেতার বন্ধ ।  মাথায় বাজ পড়লো ।  সঙ্গী শুক্কুর ভাই বললেন ,  রিজিওনাল ইঞ্জিনিয়ার মির্জা নাসির সাহেবকে বলে দেখতে পারেন ।  মির্জা নাসির সাহেব আগ্রাবাদ সিজিএস কলোনীর ডি - তে থাকেন ।  মির্জা সাহেবের সাথে দেখা করে সব খুলে বললাম ।  ইতিমধ্যে তার বাসার সামনে অনেক লোক জড়ো হয়ে গেল । সবার অনুরোধ আপনি আমাদের সাহায্য করুন ।  তখন বেলা প্রায় বারোটা ।  ইতিমধ্যে স্টেট ব্যাংক কলোনী থেকে একখানা কালো রঙের গাড়িতে করে কয়জন আমাদের পাশ দিয়ে যাচ্ছিলেন ।  মীর্জা সাহবের বাসার সামনে ভীড় দেখে একজন গাড়ি থামিয়ে নেমে পড়লেন ।  আগ্রহ সহকারে ব্যাপার জানতে চাইলেন ।  ভদ্রলোকের নাম এম এ হাশেম ।  উনি কোন বানিজ্যিক প্রতিষ্ঠানে কাজ করেন ।  উনি বললেন ওনার গাড়িতে করে বেতার ভবনে পৌছে দেবেন ।  মীর্জা সাহেব বললেন ,   “ কিছুক্ষণ আগে আমার সব বেতার কর্মীরা এসে বলে গেল জীবনের ঝুকি নিয়ে তারা কোন কাজ করতে পারবে না ।  ”  আমি বললাম ,   “ আপনি আমাদের সাথে চলুন ,  তাদেরকেও আমরা নিয়ে আসবো ।  ” 
ইতিমধ্যে ওর বাসার সামনে জনতার হৈ চৈ শুরু হয়ে গেল ।  উপস্থিত সবাই উত্তেজিত হয়ে বললো যে ,   “ মীর্জা সাহেব যে পর্যন্ত যাবেন না ,  আমরা ততক্ষণ এ স্থান ত্যাগ করবো না ।  ”  অবশেষে মীর্জা সাহেব বাধ্য হয়ে আমাদের সাথে বেরিয়ে পড়লেন । গিয়ে আমরা কাসেম সাহেবের গাড়িতে উঠলাম ।  একটু যেতেই উনি বললেন ,  এখানেই থাকেন আমাদের আরেক ইঞ্জিনিয়ার আবদুস সোবহান সাহেব ।  গাড়ি থামলো সোবহান সাহেবের বাসার সামনে ।  মীর্জা সাহেব আমি ও কাসেম সোবহান সাহেবের বাসায় উঠলাম ।  একটু পরেই সোবহান সাহেবকে নিয়ে গাড়িতে উঠে বসলাম । 
সোবহান সাহেবকে ইতিপূর্বে চিনতাম না তবে নাম শুনেছি ।  অসহযোগ আন্দোলনের সময় উনি আওয়ামীলীগের নির্দেশক্রমে বেতার কেন্দ্র চালনার কাজে বেশ দক্ষতা দেখিয়েছেন ।  অনেকেরই মুখে ওর প্রশংসা শুনেছি ।  পরে জানতে পারলাম যে বেলা দশটার পরে যে সব কর্মী বেতার ভবন ছেড়ে এসেছিলেন তাদেরকে নিয়ে সোবহান সাহেব মির্জা সাহেবের বাসায় সিদ্ধান্ত নেন যে বাংলাদেশের পক্ষ হয়ে কোন লোক উদ্যোগী হয়ে আসলে বেতার কর্মীরা সর্বপ্রকারের সহযোগীতা করবেন ।  গাড়ি পৌছুলো বেতার ভবনে ।  ইতিপূর্বে একখানা জীপে করে জনাব এম এ হান্নান কয়জন আওয়ামীলীগ কর্মীসহ আগ্রাবাদ বেতার ভবনে পৌছেছিলেন ।  মির্জা সাহেব সোবহান সাহেবকে কালুরঘাট ট্রান্সমিটার ভবনে যাওয়ার জন্য বললে সোবহান সাহেব বলেন ,  কালুরঘাট থেকেই সবকিছু করা যাবে ,  দুজন দুই খানে থাকার কোন দরকার নাই ।  পরে দুইজনেই কালুরঘাট ট্রান্সমিটার ভবনে যাবার সিদ্ধান্তে উপনীত হন ।   এই সময় হান্নান সাহেব বেতার ভবনে অবস্থান করছিলেন ।  ওকে গাড়িতে নিয়ে ছুটলাম কালুরঘাট ।  দুখানা গাড়ি চললো দ্রুতবেগে ।  জনাব কাসেম ওর গাড়ি দ্বারা যে উপকার করেছেন তা চিরদিন মনে থাকবে । 

আমাদের গাড়ি আঁকাবাঁকা পথ ধরে ডাঃ খাস্তগীর বালিকা বিদ্যালয়ের সামনে পৌঁছালো ।  ।  ড্রাইভার বললো ,  গাড়ির তৈল শেষ হয়ে গেছে ।  ওখানকার পোট্রোল পাম্প লাফার্জ কর্পোরেশান থেকে তৈল নেয়া হলো । হান্নান সাহেব এর ব্যবস্থা করেছিলেন ।  একটু দূরে যেতেই সোবহান সাহেব বললেন ,  দেলোয়ার হোসেন ,  বেতার ইঞ্জিনিয়ার সাহেবের বাসাটা চিনে রাখুন ,  সময়মতো কাজে দেবে ।  উনি থাকেন কাপাসগোলায় ।  দেলোয়ার সাহেব বাসায় ছিলেন ।  মনে হচ্ছিল তিনি এই কাজের জন্যই তৈরী হচ্ছিলেন ।  অবশেষে গাড়ি পৌছালো কালুরঘাট ট্রান্সমিটার কেন্দ্রে । 
সেখানে তখন একমাত্র আমিনুর রহমান পাহারাদার বাদে আর কোন রেডিও স্টাফ ছিল না ।  সে তখন কাজ বন্ধ করে দাড়িয়েছিল ।  সেখানে কয়েকজন পুলিশ আর ইপিআর পাহারারত ছিল ।  মির্জা সাহেব সোবহান সাহেব আর দেলোয়ার সাহেব একযোগে ট্রান্সমিটার চালানোর কাজে লেগে গেলেন ।  আর হান্নান সাহেব কয়েক সহকর্মী সহ স্ক্রীপ্ট লেখার কাজে লেগে গেলেন ।  অল্পক্ষনের মধ্যে বেতার চালু হলো ।  এক ছাত্রবন্ধু প্রথম ঘোষনা করলেন স্বাধীন বাংলা বেতার কেন্দ্র ।  দেশবাসীকে তিনি অনুরোধ করলেন ,  আপনারা অপেক্ষা করুন এখুনি আমাদের চট্টলবীর এম এ হান্নান সাহেব আপনাদের উদ্দেশ্যে ভাষন দেবেন ।  এইভাবে কয়েকবার ঘোষণা করা হলো ।  বেলা ২ - ১০মিনিট ।  হান্নান সাহেব বেতারের সামনে দাড়িয়ে ঘোষণা করলেন এদেশের স্বাধীনতা । 
 নোটঃ এই লেখাটা প্রকাশিত হয়েছিল চট্টগ্রামের প্রখ্যাত ভাষা সৈনিক কবি মাহবুবুল আলম চৌধুরী  ( যিনি লিখেছিলেন একুশের প্রথম কবিতা ,   ' কাঁদতে আসিনি ফাঁসির দাবী নিয়ে এসেছি '  )  সম্পাদিত দৈনিক স্বাধীনতা পত্রিকার ৯ মার্চ ১৯৭২ সংখ্যায় ।  লেখকঃ  এম এ হালিম ,  আগ্রাবাদ সিজিএস কলোনীর বাসিন্দা ,  তৎকালীন কাস্টমস প্রিভেন্টিভ অফিসার '  
পাঠক ,  এই হলো এম এ হান্নানের প্রথম স্বাধীনতার ঘোষনা পাঠে একজন সাধারণ মানুষের ভুমিকা ।  এম এ হান্নানের ওই ঘোষণাটা ২৬শে মার্চ বেলা ২ . ১০ মিনিটে প্রচার হয়েছিল ৫ / ৭ মিনিটের সংক্ষিপ্ত এক অধিবেশনে ।  এই সময়ে বেতারের নিয়মিত কর্মীদের কেউ উপস্থিত ছিলেন না ।  মূল ভুমিকায় যারা ছিলেন তাদের সবাই অপরিচিত মুখ ।  তবে বেলাল মোহাম্মদের উদ্যোগে ২৬শে মার্চ সন্ধ্যা সাড়ে সাতটায় আবারো দ্বিতীয়বারের মতো স্বাধীনতার ঘোষণা পাঠ করেন  এম এ হান্নান ।  এটাই সর্বত্র আলোচিত হয় ।  কারণ সেই সময় উপস্থিত ছিলেন আলোচিত পরিচিত ১০ বেতার কর্মী ।  এদের সবাই মকসুদের চোখে অপরাধী হলেও জনাব মকসুদ স্বাধীন বাংলা বেতার কেন্দ্রের সূচনাকারী হিসেবে কৃতিত্ব দিতে সম্মত হন চট্টগ্রাম বেতারের তৎকালীণ রিজিওনাল ইঞ্জিনিয়ার মির্জা নাসিরুদ্দিনকে মধ্যে যাকে আক্ষরিক অর্থেই সিজিএস কলোনীর বাসা থেকে জোর করে বের করে বেতার কেন্দ্রে নিয়ে যাওয়া হয়েছিল ট্রান্সমিটার চালু করার জন্য ।  পরবর্তী সময়ে যিনি পাকিস্তান সরকারের অনুগত থেকে কাজ করেছেন । 
মকসুদ সাহেব এমনকি ক্যাপ্টেন রফিকের মধ্যেও ততটা দেশপ্রেম পান না যিনি সত্যিকার অর্থে প্রথম বিদ্রোহ করেছিলেন পাকিদের বিরুদ্ধে ।  ২৫শে মার্চ রাতে যার ভূমিকা ছিল সবচেয়ে গুরুত্বপূর্ন ।  তিনি দেশপ্রেম খুঁজে পান মেজর জিয়াতে যাকে প্রায় জোর করে মুক্তিযুদ্ধে সামিল করতে হয়েছিল । 
জনাব মকসুদ ,  ৪১ পৃষ্ঠায় আপনার  ' উই রিভোল্ট '  শিরোনামের জিয়া তোষণ দেখে আমার একচোট হাসি পেয়েছিল ।  কারণ সব জেনেশুনে সোয়াত থেকে অস্ত্র খালাস করার জন্য যাবার সময় আগ্রাবাদে ক্যাপ্টেন খালেকের কাছে বাধা পেয়ে  জিয়া  ' উই রিভোল্ট '  বললেন ।  তারপর কোথায় গেলেন তিনি ?  ২৪ ঘন্টা আগেও রেলওয়ের পাহাড়ে ক্যাপ্টেন রফিকের সাথে সংক্ষিপ্ত মিটিং এ কোন রকম আক্রমন আশংকা উড়িয়ে দিয়েছিলেন পাকিস্তানীদের উপর বিশ্বাস রেখে । 
যে সময়ে শহরের মধ্যে ক্যাপ্টেন রফিকের ইপিআর সামান্য শক্তি নিয়ে প্রাণপন যুদ্ধ করে যাচ্ছিল আর মেজর জিয়া  ' উই রিভোল্ট '  বলে সবচেএ শক্তিশালী ৮ম রেজিমেন্ট নিয়ে কর্নফুলী নদী পার হয়ে বোয়ালখালী পটিয়ার নিরাপদ জায়গায় আশ্রয় নিলেন ।  শুধু তাই না ,  কাপ্তাই থেকে আগত ইপিআর দলকে শহরে যেতে না দিয়ে কালুরঘাট আটকে রাখেন ।  ইতিহাস বলে ৮ম ইষ্ট বেঙ্গল রেজিমেন্ট ২৫শে মার্চ ক্যাপ্টেন রফিকের আহবানে সাড়া দিয়ে প্রতিরোধ গড়ে তুললে পাকিস্তানীরা এত সহজে এতগুলো বাঙালী সৈনিকের প্রাণ নিতে পারতো না ।  এত দ্রুত শহরের পতন ঘটতো না ।  
যে মেজর জিয়াকে ইনিয়ে বিনিয়ে মুক্তিযুদ্ধের একনিষ্ঠ সৈনিক বানাবার চেষ্টা করেছেন আপনি সেই মেজর জিয়ার সিদ্ধান্তহীনতার কারণে সেদিন চট্টগ্রাম ক্যান্টনমেন্টে হাজারের উপর বাঙালী সৈনিক এবং তাঁদের অফিসারকে প্রাণ দিতে হয়েছিল ২০ বেলুচ রেজিমেন্টের হাতে ।  যার মধ্যে ছিলেন  বেঙ্গল রেজিমেন্টের সবচেয়ে সিনিয়র বাঙালী অফিসার লে কর্নেল মুজিবুর রহমান চৌধুরী ।  জিয়া নন ,  এই কর্নেল মুজিবুর রহমান চৌধুরীরই হবার কথা ছিল চট্টগ্রামের বিদ্রোহী সৈনিকদের নেতা ।  তার উদ্যোগেই আরো এক সপ্তাহ আগে এম আর সিদ্দিকীর বাসায় বিদ্রোহের ব্যাপারে বৈঠক হয় চট্টগ্রামের রাজনৈতিক ও সামরিক ব্যক্তিদের সাথে ।  আপনার গবেষণা এসবে আলো ফেলতে পারেনি ,  কারণ আপনার গবেষণার টর্চলাইট রাও ফরমান আলীদের হাতে ।  
জনাব মকসুদ ,  আপনার  ' অরণ্য বেতার '  পাঠ করার পর মনে হয়েছে লেখাটি পাকিস্তানীদের কেউ লিখেছে যারা মুক্তিযুদ্ধের শব্দসৈনিকদের সম্মান দিতে কুন্ঠিত ।  আপনার ধারণাই নেই আপনার বইয়ের কিছু অংশ মহান মুক্তিযুদ্ধ এবং তার সাথে জড়িত ব্যক্তিবর্গকে কতটা অপমান করেছে ,  হেয় করেছে ।  সুশীল ভন্ডামির চমৎকার একটা উদাহরণ হতে পারে আপনার  ' অরণ্য বেতার '  । 






হাকুল্যা



খাওয়াদাওয়ায় অনাগ্রহী লোক আমার অপছন্দ ।  দাওয়াতে গেলে মন ভরে খাবে ,  বুফেতে গেলে খেয়ে পেট উচা করে ফেলবে ,  হাঁটতে বেরুলে চোখ রাখবে আশেপাশে নতুন দোকান খুলছে কিনা ,  কাজে বেরুলে কাজ সেরে আসার সময় কোন তেলে ভাজার দোকানে ঢুকে পড়বে ,  নতুন জায়গায় গেলে ওখানকার সবচেয়ে রসনাময় খাবার দোকানের নাম জানতে চাইবে ,  তেমন লোকই আমার পছন্দ ।  তেমন লোকেরা ভদ্রলোক হয় না সচরাচর ।  আমার বন্ধু তালিকায় ভদ্রলোকেরা তাই নিতান্তই অপ্রতুল ।  যে সমস্ত ভদ্রলোক এখনো বন্ধুতালিকায় টিকে আছে তারা কেউ জন্মগত ভদ্রলোক ছিল না ।  কালের কুসঙ্গে ,  সভ্যতার যাঁতাকলে তারা ভদ্রলোক হয়ে গেছে ।  সুযোগ পেলেই তারা আমার কাতারে নেমে আসে বলেই বন্ধু বলে স্বীকার করি এখনো । 
জন্মগত ভদ্রলোকেরা বড় বেশী যন্ত্রনাদায়ক ।  বাইরে কোথাও খায় না তারা ।  ঝুপড়ি ,  খুপড়ি ,  ফুটপাতের পলিথিন ছাওয়া দোকানের তো প্রশ্নই ওঠে না ,  যে কোন মধ্যম ক্যাটাগরির আবুলের রেস্তোঁরায়ও ঢুকে না এই প্রজাতি ।  এমনকি অতি সুশীল রেস্তোঁরায় খেতে গেলেও বাছাবাছি করে অতিষ্ট করে তোলে ।  সবকিছু বিশুদ্ধ কিনা ,  প্যাকেটের গায়ে এক্সপায়ারি ডেট লেখা আছে কিনা ,  মিনারেল বোতল সীল করা আছে কিনা ইত্যাদি যাচাই করে নাক কুঁচকে খেতে বসে ।  আরে বাপু জগতে সবকিছু যদি ১০০ %  নিষ্কলংক থাকতো ,  আমি দেড়খানা বিএ পাশ দেবার পরেও গত পাঁচ বছর পথে পথে ভ্যান ভ্যান করে ঘুরে বেড়াই কেন ?  তাছাড়া খোদ বিধাতাই চায় না জগতে সবকিছু ঠিকঠাক থাকুক ।  ঠিক না থাকার জন্য বিধাতা দুনিয়ার নানা দেশে কোটি কোটি শয়তানের হাড্ডিকে বছরের পর বছর ধরে পুষছে বাকী জগতের নাভিশ্বাস তোলার জন্য ।  আমি তাই জন্মগত ভদ্রলোকদের কাছ থেকে সাড়ে তিনশো হাত দূরে থাকি । 
এইসব জন্মগত ভদ্রলোকদের দুটো সমস্যার উদাহারণ দেই - 
১ .  কোন দাওয়াতে গেছে ।  সামনে খাবার দেয়া হয়েছে ,  পেটে খিদেও যথেষ্ট ,  তবু এরা হাত গুটিয়ে বসে থাকবে ।  যেন নিতান্ত অনিচ্ছায় দাওয়াতে এসেছে ।  খাসী মুরগার দোলমা কোরমার দিকে অবহেলার চোখে তাকাবে ।  পেটকে কষ্ট দিয়েও এরা তাকিয়ে থাকবে অন্যরা কখন শুরু করে ।  সবার আগে খেতে শুরু করা নাপছন্দ এদের ।  খাওয়া শুরু করলেও এমন ভাবে চিবোবে যাতে দাতের পাটির কিয়দংশও দেখা না যায় ।  খেতে বসে হাসি ঠাট্টা গল্প গুজব এদের কাছে কবিরা গুনার সমতুল্য ।  খিদে পেয়েছে এই কথাটা কোন কুক্ষণেও উচ্চারণ করে না ,  যেন বলামাত্র হাবিয়া দোজখ হাসিল হয়ে যাবে । 
২ .  খিদে পেলে তো বলেই না ,  এমনকি বাথরুম পেলেও বলে না ।  চেপে রাখে প্রাণপনে ।  একবার গাড়িতে দূরে যাচ্ছিলাম কোথাও ।  গাড়িতে দুজন আমার মতো অভদ্র ,  দুজন হাফ ভদ্র ,  আর তিনজন চরম ভদ্রলোক ।  পথে বাথরুম চাপলে আমরা অভদ্র দুজন ড্রাইভারকে বলে নেমে গেলাম রাস্তার ধারের ঝোপের আড়ালে ।  হাফ ভদ্রদুজন নামলো আরো এক মিনিট পর ।  চরম ভদ্র তিনজন নামলোই না ।  ভাণ করলো যেন ওই জিনিস তাদের কখনো হয়না ।  কিন্তু যেইমাত্র গন্তব্যে পৌঁছালাম ,  ওই তিনজন এমন জোরে ছুট লাগালো যেন পাগলা কুকুর তাড়া করেছে ।  গিয়ে ধাক্কাধাক্কি করতে লাগলো পুরুষ টয়লেট লেখা ঘরের দরোজায় ।  বাথরুম একটা ,  তিনজনে তো একসাথে ঢুকতে পারে না ।  লটারী করে একজন ঢুকলো বাকী দুজন পেটে হাত দিয়ে মুখ চুন করে দাঁড়িয়ে রইল বাইরে ।  আমরা তখন পরম সুখে বিড়ি ধরিয়ে নিষ্ঠুর আমোদে উচ্চারণ করি ,   " কেন বাপু এখানে গুঁতোগুঁতি না করে মাঝপথে প্রকৃতির সাথে লীলাটা সেরে এলে এমন কি দোষ হতো ?  "  
প্রকৃতির ডাক প্রকৃতির মাঝেই সামাল দিতে ওস্তাদ আমার অভদ্রলোক বন্ধু রিপন ।  সঙ্গী হিসেবে তাই রিপনকে পছন্দ আমার ।  ওকে যদি একসাথে ডিম - পরোটা - মোগলাইপরোটা - চিকেনতন্দুরী - বাটার নান এক সঙ্গে খেতে দেয়া হয় সে সব খেয়ে দু গ্লাস বোরহানি গলায় ঢেলে বলবে  " আরো একখানা শর্মা মুখে দিয়ে বেরুতে পারলে পেটের তৃপ্তি হতো রে ব্যাটা ।  খেয়ে সুখ হলো না ।  " 
আমরা দুজনের সবচে বড় মিল হলো খাওয়া আর দাওয়ায় ( দাওয়াতে )  ।  শহরের ভদ্র মানুষেরা চরম ব্যস্ত ।  কার্ড দিয়ে ফোন করে দাওয়াত দিয়েও তাদেরকে সহজে হাজির করা যায় না অনুষ্ঠানে ।  ভদ্রলোকদের প্রতিদিন  কয়েকটা করে দাওয়াত থাকে ।  একটা মানুষ কতো খাবে ।  একটা দাওয়াতে খেলে আরেকটায় খেতে পারে না ।  অথচ তাদের জন্যও রান্না করা হয়েছে উভয় অনুষ্ঠানে ।  এরকম বেশ কিছু মানুষের খাওয়া প্রত্যেক বিয়েতে নষ্ট হয় ।  খাবার নষ্ট করা গুনাহ ।  এত টাকা কড়ি খরচ করে মানুষ কেন গুনাহর ভাগীদার হবে ,  এটা মানতে পারে না রিপন ,  আমিও তাকে সমর্থন করি ।  তাই সপ্তাহে অন্ততঃ তিনটা দিন দুজনে মেস থেকে বেরিয়ে চেষ্টা করি জনস্বার্থে কিছু কাজ করতে । 
যদিও জনস্বার্থেই করা ,  তবু কাজটা গোপনে করতে হয় ।  সত্যিকার ভালো কাজ নাকি প্রকাশ্যে না করাই উত্তম ।  জানিয়েছিল মসজিদের ইমাম সাহেব ।  তাছাড়া আমাদের সমাজ এখনো এই কাজগুলোকে ভালো চোখে দেখে না ।  দেখার কথাও না ।  সবগুলো ভালো কাজ সমাজ এখনো চিহ্নিতও করতে পারেনি । 
বিষুদ - শুক্র - শনি এই তিনদিন শহরের কোথাও না কোথাও বিয়ে থাকেই ।  সন্ধ্যের পর দুজনে জামা জুতো পরে বেরিয়ে পড়ি ।  হাঁটতে হাঁটতে ধোঁয়া ওড়াই ।  পাঁচ টাকার বাদাম কিনে চিবোই ।  যেসব রাস্তায় বিয়ের ক্লাব আছে সেসব রাস্তায় হাঁটি ।  যখন ক্লাবগুলোতে ভীড় বাড়তে থাকে তখন কাছাকাছি চলে যাই ।  মোক্ষম সময় হলো বর আগমনের সময় ।  সেই সময় হৈ চৈ থাকে খুব ।  খাবার টেবিলে তাড়াতাড়ি বসিয়ে দেবার তাড়া থাকে কনেপক্ষের ।  আমরা সেই সময়টাতে খাবার টেবিলকে পেছনে রেখে দাঁড়িয়ে থাকি যেন খাবার দিকে কোন মনোযোগই নেই আমাদের ।  তখনই কনেপক্ষের কোন মুরব্বী এসে তিরস্কারের সুরে জানতে চাইবে কে কে না খেয়ে এখনো ঘুরে বেড়াচ্ছে ?  এই ধরনের তিরস্কারগুলো আমাদের বেশ পছন্দ ।  আমরা চাই প্রত্যেক বিয়েতে কিছু শাসন পেতে ।  কোন শাসন ছাড়া ,  এমনিতে চোরের মতো বসে খেলে সেইরকম তৃপ্তি হয় না । 
সেদিন  ' কিং অব চিটাগং '  এ একটা দাওয়াতে ঢুকে পড়েছি ।  খান্দানী লোকের অনুষ্ঠান ।  এরকম জায়গায় একটু বাড়তি ভদ্রতা থাকে আমাদের ।  খেতে বসলে নিজেরা কখনো নিয়ে খাই না ।  কেমন লজ্জা লাগে ।  সেদিনও ছজনের টেবিলে কিছু না নিয়ে চুপচাপ বসে আছি দুজনে ।  বাকী চারজন বেশ করিৎকর্মা ।  ওরা খাদ্য পরিবেশন করামাত্র রেজালা কোরমার বড় বড় টুকরাগুলো ধুপধাপ নিজেদের মধ্যে খালাস করে বাটিটা রেখে দিল ।  আমাদের জন্য কিছুই নেই বাটি দুটোতে ।  অথচ ছজনের টেবিল ,  সবকিছু ছ জনের জন্য দেয়া ।  কি করি ?  মনে মনে ভীষণ ক্ষেপে গেলেও লজ্জায় কিছু বলতেও পারছি না ।  ভদ্রলোকদের যে কোন অনিয়ম চুপ করে হজম করে নেয়াই নিয়ম ।  ঘন্টাখানেকের জন্য আমরা ভদ্রলোক । 
তবে আমি হজম করলেও রিপন হজম করতে পারলো না ।  হঠাৎ করে কারেন্ট চলে গেল ।  জেনারেটার চালু হতে মিনিটখানেক লেগেছে বোধহয় ।  বাতি জ্বলার পর দেখি টেবিলের অবন্টিত আইটেম -  গরুভুনা ,  খাসির কলিজাভুনা ,  টিক্কা কাবাব ইত্যাদির অর্ধেক আমার প্লেটে ,  অর্ধেক রিপনের প্লেটে ।  এবার বাকী চারজনের মুখ অন্ধকার ।  খানিক আগে ওরা অন্যায় করেছে ।  এবার আমরা ।  অন্যায় অন্যায়ে কাটাকাটি বলে ওরাও চুপচাপ হজম করে ফেললো ।  ওদিকে করিৎকর্মা রিপন ছয় কাবাবের দুটো লোডশেডিং সময়ে নিজের মুখেই পুরে দিয়েছিল ।  বাকী চারটার মধ্যে দুটো আমার দুটো তার প্লেটে শোভা পাচ্ছে ।  খাওয়া শেষ হতেই সামনে গরম পানিতে লেবুর চাক দিয়ে হাত ধুতে দেয়া হলো ।  বোকা না আমরা ।  এই গরম পানি দেয়ার মতলব দশ / বিশ টাকা বকশিশ আদায় করা ।  এরকম সময়গুলতে আমরা গরমপানি দেখেও না দেখার ভান করে উঠে গিয়ে বেসিনে হাত ধুয়ে ফেলি ।  কিন্তু এই বয়টা নাছোড় ।  উঠতে যেতেই বলে  " স্যার এখানে হাত ধুতে পারবেন ,  সাবান দিচ্ছি ,  বকশিশ লাগবে না "  । 
কিঞ্চিত অপমানগ্রস্থ রিপন গম্ভীর হয়ে ফতোয়া দিল ,  " বিয়েবাড়িতে টেবিলে হাত ধুলে গৃহস্থের অকল্যাণ হয় ।  " 
 " বিয়েবাড়ি ?  কে কইল আপনারে এটা ?  "  বেয়াড়া অবাক হয়ে তাকালো আমাদের মুখের দিকে ।  পানির বাটি নিয়ে চলে গেল ভেতরে । 
রিপন এদিক সেদিক তাকায় ।  আমিও ।  বিয়েবাড়ির মতোই তো লাগে ।  বর আসেনি যদিও এখনো ।  নাকি অন্য বিষয় .  .  .  .  .  .  .  ?  !  !  !  মরুকগে -  খাওয়া তো শেষ ,  এলা যাইগা । 
কিন্তু যাওয়া হলো না ।  বেসিনে হাত ধুয়ে পাশের টেবিল থেকে একটা পান নিয়ে মুখে তুলতেই পেছন থেকে কলার চেপে টান দিল কঠিন একটা হাত । 
 " বিয়া খাইতে আইছ ?  " 
মাথা ঘুরে উঠলো যখন দেখি কলার ধর্তা আর প্রশ্ন কর্তার পাশেই ঘুষি বাগিয়ে তৈরী বিক্ষুব্ধ চেহারা নিয়ে দাঁড়ানো সেই চারজনের দলটা ।  যাদের চারটা কাবাব আমাদের দুজনের পেটে মোচড় দিচ্ছে এখন । 
ভুল সময়ে ফতোয়া জারির শিক্ষা দুজনের ঘাড় আর পিঠের উপর দিয়ে গেলেও নিজের দোষটা রিপন কিছুতে স্বীকার করলো না ।  এটা যে কোটিপতি বাচ্চার আকিকার পার্টি ছিল সেটা খেয়াল করার দায়িত্ব আমাকে কবে দিয়েছে খোদা মালুম ।  অভদ্রদের নিয়ে এই এক সমস্যা ।  এরা নিজের দোষটা সুচারুভাবে অন্যের ঘাড়ে চাপিয়ে দেবে । 






তথ্য কমিশনঃ ইনফোকমগভবিডি



তথ্য অধিকার আইন সম্পর্কে জানুন ।  তথ্য পেতে সরকারী ও এনজিও দপ্তরের দায়িত্বপ্রাপ্ত কর্মকর্তার নিকট আবেদন করুন ।  আরো জানতে দেখুন www . infocom . gov . bd
অভয় দিচ্ছি সিরিয়াস কোন রচনা নয় ।  ব্যক্তিগত অভিজ্ঞতা শেয়ারমাত্র ।  মোবাইলে এরকম একটা মেসেজের উৎপাত প্রায়ই দেখি ।   এ জাতীয় সরকারী মেসেজের কোন ফজিলত কখনো পাইনি বলে দেখামাত্র খতম করা অভ্যেস হয়ে গেছে ।  তবু আজ কেন যেন বিরক্ত হয়ে infocom . gov . bd তে ঢুকলাম কঠিন ধৈর্য নিয়ে ।  কী এমন তথ্য অধিকার আমি প্রতিদিন হেলায় হারাইতেছি আর প্রতিদিন আমাকে মনে করিয়ে দিচ্ছে সরকার জানা দরকার । 
কেবল আমি না ,  মনে হয় আমার মতো দুই কোটি গ্রামীনের গ্রাহকের কাছে এই বার্তাটা সরকার দিয়ে থাকে গ্রামীণের মাধ্যমে ।  প্রশ্ন আসে ,  এই রকম স্বতঃপ্রণোদিত উপকার করছে কেন ?  বিনে পয়সায় কেউ কারো উপকার এই যুগে করে বলে আমার জানা নেই ।  এই ক্ষেত্রে মেসেজটি দুই কোটি মোবাইল গ্রাহকের কাছে পৌঁছাতে গ্রামীন কতো লাখ টাকা পেয়ে থাকে ?   আমি যদি এরকম ২ কোটি এসএমএস পাঠাতাম গ্রামীনকে দিতে হতো ৫০ পয়সা করে  দৈনিক এক কোটি টাকা ।  ধরে নিচ্ছি গ্রামীন জনস্বার্থে এই সার্ভিসটার জন্য কোন চার্জ নিচ্ছে না ( আসলে নিচ্ছে কিনা জানা সম্ভব ?  )  ।  কিন্তু এই মেসেজগুলো কেন এত গুরুত্বপূর্ন হলো যে প্রতিদিন মোবাইলের স্পেস দখল করে থাকবে এবং প্রতিদিন বিরক্ত করবে ? 
আমি ওয়েবসাইট ঘুরে খুঁজলাম আমার মিস হয়ে যাওয়া অধিকারগুলো ।  কিন্তু তেমন কিছুই পেলাম না যেটা আমার বিগত বর্তমান কিংবা অনাগত জীবনে কোন কাজে আসবে ।  তথ্য কমিশন নামের এই সংস্থাটির প্রয়োজনীয়তা বুঝতেও অক্ষম হলাম তাদের অর্ধসমাপ্ত ওয়েবসাইট দেখে । 
তবু এটার সবচেয়ে মজার অংশটা সবার সাথে শেয়ার করতে ইচ্ছে হলো ।  এই অংশের শিরোনাম কিছু জরুরী প্রসংগ ।  এবং এই অংশের সবচেয়ে দীর্ঘ তালিকাটা হলো - 
কোন কোন তথ্য কর্তৃপক্ষ প্রকাশ বা প্রদান করতে বাধ্য নয়  ? 
কোন কর্তৃপক্ষ নাগরিককে নিম্নলিখিত তথ্যসমূহ প্রদান করিতে বাধ্য থাকিবে না ,  যথাঃ
 ( ক )  কোন তথ্য প্রকাশের ফলে বাংলাদেশের নিরাপত্তা ,  অখন্ডতা ও সার্বভৌমত্বের প্রতি হুমকি হতে পারে
 ( খ )  পররাষ্ট্রনীতির কোন বিষয় যার দ্বারা বিদেশী রাষ্ট্রের অথবা আন্তর্জাতিক কোন সংস্থা বা আঞ্চলিক কোন জোট বা সংগঠনের সাথে বিদ্যমান সম্পর্ক ক্ষুন্ন হতে পারে
 ( গ )  কোন বিদেশী সরকারের নিকট হতে প্রাপ্ত কোন গোপনীয় তথ্য
 ( ঘ )  কোন তথ্য প্রকাশের ফলে কোন তৃতীয় পক্ষের বুদ্ধিবৃত্তিক সম্পদের অধিকার ক্ষতিগ্রস্থ হতে পারে এইরূপ বাণিজ্যিক বা ব্যবসায়িক অন্তর্নিহিত গোপনীয়তা বিষয়ক ,  কপিরাইট বা বুদ্ধিবৃত্তিক সম্পদ  ( Intellectual Property Right ) 
 ( ঙ )  কোন তথ্য প্রকাশের ফলে কোন বিশেষ ব্যক্তি বা সংস্থাকে লাভবান বা ক্ষতিগ্রস্থ করতে পারে ,  যথাঃ  ( অ )  আয়কর ,  শুল্ক ,  ভ্যাট ও আবগারী আইন ,  বাজেট বা করহার পরিবর্তন সংক্রান্ত  ( আ )  মুদ্রার বিনিময় ও সুদের হার পরিবর্তনজনিত  ( ই )  ব্যাংকসহ আর্থিক প্রতিষ্ঠানসমূহের পরিচালনা ও তদারকি সংক্রান্ত
 ( চ )  কোন তথ্য প্রকাশের ফলে প্রচলিত আইনের প্রয়োগ বাধাগ্রস্থ হতে পারে বা অপরাধ বৃদ্ধি পেতে পারে
 ( ছ )  কোন তথ্য প্রকাশের ফলে জনগণের নিরাপত্তা বিঘ্নিত হতে পারে বা বিচারাধীন মামলার সুষ্ঠু বিচার কার্য ব্যাহত হতে পারে
 ( জ )  কোন তথ্য প্রকাশের ফলে কোন ব্যক্তির ব্যক্তিগত জীবনের গোপনীয়তা ক্ষুণ্ণ হতে পারে
 ( ঝ )  কোন তথ্য প্রকাশের ফলে কোন ব্যক্তির জীবন বা শারীরিক নিরাপত্তা বিপদাপন্ন হতে পারে
 ( ঞ )  আইন প্রয়োগকারী সংস্থার সহায়তার জন্য কোন ব্যক্তি কর্তৃক গোপনে প্রদত্ত কোন তথ্য
 ( ট )  আদালতে বিচারাধীন কোন বিষয় এবং যা প্রকাশে আদালত বা ট্রাইব্যুনালের নিষেধাজ্ঞা রয়েছে অথবা যার প্রকাশ আদালত অবমাননার শামিল
 ( ঠ )  তদন্তাধীন কোন বিষয় যার প্রকাশ তদন্তকাজে বিঘ্ন ঘটাতে পারে
 ( ড )  কোন অপরাধের তদন্ত প্রক্রিয়া এবং অপরাধীর গ্রেফতার ও শাস্তিকে প্রভাবিত করতে পারে
 ( ঢ )  আইন অনুসারে কেবল একটি নির্দিষ্ট সময়ের জন্য প্রকাশের বাধ্যবাধকতা রয়েছে
 ( ণ )  কৌশলগত ও বাণিজ্যিক কারণে গোপন রাখা বাঞ্ছনীয় এইরূপ কারিগরী বা বৈজ্ঞানিক গবেষণালব্ধ
 ( ত )  কোন ক্রয় কার্যক্রম সম্পূর্ণ হবার পূর্বে বা উক্ত বিষয়ে সিদ্ধান্ত গ্রহণের পূর্বে সংশ্লিষ্ঠ ক্রয় বা তার কার্যক্রম সংক্রান্ত
 ( থ )  জাতীয় সংসদের বিশেষ অধিকার হানির কারণ হতে পারে
 ( দ )  আইন দ্বারা সংরক্ষিত কোন ব্যক্তির গোপনীয় তথ্য
 ( ধ )  পরীক্ষার প্রশ্নপত্র বা পরীক্ষায় প্রদত্ত নম্বর সম্পর্কিত আগাম তথ্য
 ( ন )  মন্ত্রিপরিষদ বা ,  ক্ষেত্রমত ,  উপদেষ্টা পরিষদের বৈঠকে উপস্থাপনীয় সার - সংক্ষেপসহ আনুষঙ্গিক দলিলাদি এবং উক্তরূপ বৈঠকের আলোচনা ও সিদ্ধান্ত সংক্রান্ত কোন তথ্য  ( ধারা - ৭ )  । 
তবে মন্ত্রিপরিষদ বা উপদেষ্টা পরিষদ কর্তৃক কোন সিদ্ধান্ত গৃহীত হবার পর অনুরূপ সিদ্ধান্তের কারণ এবং যেসকল বিষয়ের উপর ভিত্তি করে সিদ্ধান্তটি গৃহীত হয়েছে তা প্রকাশ করা যাবে ।  এই ধারার অধীন তথ্য প্রদান স্থগিত রাখবার ক্ষেত্রে সংশ্লিষ্ট কতৃপক্ষকে তথ্য কমিশনের পূর্বানুমোদন গ্রহণ করতে হবে  ( ধারা - ৭ এর শর্ত )  । 
বোঝা গেছে ?  এই অংশটি বাদে তথ্যকমিশনের ওয়েবসাইটজুড়ে আর এমন কিছু নেই যা আমাকে আকর্ষণ করতে পেরেছে ।  তথ্য অধিকার নিয়ে সচেতন করছে ঠিকই ,  কিন্তু কোন কোন বিষয়ে আমার অধিকার আছে তার চেয়ে কোন কোন বিষয়ে নেই সেটি জানানোর উদ্যোগটা চমৎকার রিভার্স ।  খেয়াল করে দেখবেন কোথাও অধিকারের তালিকা দেয়া নেই ।  তবে নীচের এই প্যারাটিও কারো কারো মজা লাগতে পারে ।  
কমিশনের কার্যাবলী  অংশে বলা হয়েছে ,  তথ্য অধিকার আইনের ৯ ধারা অনুযায়ী দায়িত্বপ্রাপ্ত কর্মকর্তাকে ২০  ( বিশ )  দিনের মধ্যে তথ্য প্রদান করতে হবে ।  তবে তথ্য প্রদানের সাথে একাধিক তথ্য প্রদান ইউনিট জড়িত থাকলে ৩০  ( ত্রিশ )  দিনের মধ্যে এবং চাহিত তথ্য কোন ব্যক্তির জীবন - মৃত্যু ,  গ্রেফতার এবং কারাগার হতে মুক্তি সম্পর্কিত হলে ২৪  ( চবিবশ )  ঘন্টার মধ্যে তথ্য সরবরাহ করতে হবে । 
তথ্য প্রদানের ২০ দিনের ডেডলাইন এবং জীবন - মৃত্যুর ২৪ ঘন্টা সবচেয়ে ইন্টারেষ্টিং । 
অতএব ,  তথ্য অধিকার সম্পর্কে সচেতন হতে নয় ,  বরং কোন কোন জিনিসের উপর আপনার তথ্য অধিকার নেই কিংবা অধিকার সীমিত ,  সেটা জানতে ঘুরে আসুন ইনফোকমগভবিডি । 






দুষিত ক্যাম্পাস ,  ছাত্র - অছাত্র রাজনীতি এবং ভবিষ্যতের বাংলাদেশ



ক্লাস এইটের বার্ষিক পরীক্ষার পর এক ইঁচড়ে পাকা বন্ধু বলছিল এবার ক্লাস নাইনে উঠবো তারপর  ' লাইন '  করবো ।   ' লাইন '  করা মানে প্রেম করা সেটা শিখলাম ওইদিন ।  শেখার কোন বয়স নেই ।  নাইনে উঠে লাইন করার ভাগ্য না খুললেও টেনে উঠে আরেকটা শিক্ষা পেলাম ।  এবার আরেকজনকে বলতে শুনলাম ,  কলেজে উঠলে নাকি স্বাধীন ।  ইচ্ছেমতো ক্লাস ফাঁকি দেয়া যায় ।  রোলকল করা হয় ঠিকই স্কুলের মতো বেতিয়ে ক্লাস করানো হয় না ।  যেদিন ইচ্ছে যাবি যেদিন ইচ্ছে যাবি না ।  যেদিন যাবি সেদিন সবগুলো ক্লাস করতে হবে এমন কথা নাই ।  কিছু ক্লাস করে সিনেমা দেখতে যাওয়া যায় দিব্যি ।  কেউ কিছু বলে না ।  কলেজের স্বাধীনতাটা উপভোগ করেছিলাম ঠিকমতোই । 
কলেজ শেষের দিকে আবার শুনলাম ভার্সিটির কথা ।  কলেজে তাও ফাঁকিঝুকি দিয়েও ক্লাস করতে হয় ।  কিন্তু ভার্সিটিতে নাকি সে বালাই নেই ।  ওখানে সারাবছর গায়ে ফু দিয়ে বেড়ালেও কেউ কিছু জিজ্ঞেস করে না ।  তাছাড়া মাসের পর মাস ভার্সিটি তো অটো বন্ধই থাকে ।  বেহুদা মাষ্টারি করার কেউ নেই ।  শিক্ষকরা নাকি একদম বন্ধুর মতো আচরণ করে ।  শিক্ষক কি করে ছাত্রের বন্ধু হয় এটার ব্যাখ্যা না জেনে ব্যাপারটা প্র্যাকটিক্যাল করতে গিয়েছিল এক বন্ধু ।  প্রথমদিন ক্লাস শেষে এক শিক্ষকের কাছ থেকে  ' ভাই আগুনটা দেন '  বলে এক স্যারের কাছে সিগারেট ধরানোর জন্য ম্যাচটা চেয়ে নিয়েছিল । 
যাই হোক ,  এটা বললাম একদম সাধারণ ছাত্রদের কথা ।  কিন্তু তার একটু উপরে যারা ?  উপরে মানে যারা রাজনীতির সাথে সক্রিয় বিশ্ববিদ্যালয়ে তাদের অনেকের ক্লাস দূরে থাক ,  বছর বছর পরীক্ষা না দিলেও চলে ।  যুগ যুগ ছাত্র হয়ে কাটিয়ে দিতে পারে ।  এই কদিন আগেও বিএনপি সাংসদ আমানউল্লাহ আমান তো ছাত্রনেতাই ছিল ।  তাদের সমসাময়িক আরেকজন ছাত্রনেতা চট্টগ্রাম বিশ্ববিদ্যালয়ের ভিপি নাজিম নাকি ছাত্রত্ব গ্রহণ করেছিলেন আমার জন্মের কাছাকাছি সময়ে ।  আবার আমি যখন বিশ্ববিদ্যালয় শেষ করি তিনি তখনো পঞ্চাশোর্ধ ছাত্রনেতাই । 
এই যে বাংলাদেশের পড়াশোনার উন্নতির ধাপগুলো বললাম ,  এইসবই জীবন থেকে নেয়া ।  বিশ্ববিদ্যালয়ে ভর্তি হওয়া দরকার ভর্তি হলাম ।  কিন্তু পড়াশোনা বাধ্যতামূলক সেটা কোথাও নেই ।  বিশ্ববিদ্যালয়ের বেশ কিছু ছাত্র দেখেছি যারা অনেক কিছুর সাথে জড়িতে পড়াশোনা বাদে ।   স্কুল বন্ধু নিজামউদ্দিন কলেজ থেকে শিবিরে যোগ দিয়ে বিশ্ববিদ্যালয়ে এসে সক্রিয় ক্যাডারের পরিণত হয় ।  তাকে আমি মদ গাঁজা জুয়া নামাজ রোজা সব করতে দেখি শিবিরের সক্রিয় কর্মী থাকা অবস্থায় ,  কেবল পড়াশোনা করতে দেখিনি ।  কে জানে পড়াশোনা ব্যাপারটাকে হয়তো আড়ালে রাখতো । 
আরেক প্রচন্ড প্রতিভাধর  স্কুলবন্ধু সাঈদ ঢাকা মেডিক্যালে পড়তে গিয়ে খালেদা জিয়াকে দেখে এত মুগ্ধ হয় যে ছাত্র দলের সদস্যপদ গ্রহণ করে সেদিনই ।  তাকে সমস্ত শিক্ষাজীবন জুড়ে বুলেটের সাথেই ঘুমুতে হয়েছে ।  একবার ঢাকা গেলে মেডিক্যাল হোস্টেলে ওর খোঁজ করতে গিয়ে দেখি রুমটা আগুনে বিধ্বস্ত ।  আগের দিন তার দলের বিপক্ষ গ্রুপ এসে জ্বালিয়ে পুড়িয়ে ভেঙ্গে দিয়ে গেছে ।  সে ফেরারী থাকে বছর খানেকের জন্য ।  তারপর জগাখিচুড়ি উপায়ে পাশ করে বের হয় নির্ধারিত সময়ের বছর পাঁচেক পরে ।  নষ্ট জীবনের মালিক হয় সে । 
সাজ্জাদ নামের আরেকটা ছেলেকে দেখেছি স্কুলে নম্রতার জন্য খ্যাতি থাকলেও কলেজে ওঠার পর হঠাৎ দানব হয়ে উঠে ছাত্রলীগের ব্যানারে ।  ইন্টার পাশের পর আর পড়াশোনা করেনি ,  কিন্তু ছাত্রলীগের নেতা হিসেবে পরিচিত থাকে আরো বছর বিশেক ।  নিজের এবং তার আশপাশের কয়েক ডজন ছেলের ছাত্রজীবনের বারোটা বাজিয়ে গেছে তার ছাত্রনেতা জীবনে । 
আমার অফিসের কাছেই একটা কলেজ আছে ।  গত ২০০৯ এর নির্বাচনের দুদিন পর ওই কলেজের একদল ছাত্রনেতা এল আমার কাছে ।  বললো ,  আমরা ইলেকশানে জিতেছি ।  আজ থেকে আমাদের দিকে খেয়াল রাখবেন ।  আগের বার যারা জিতেছিল ওদের দিকে খেয়াল রাখার জন্যও দলবল নিয়ে এসেছিল আরেকটা দল ।  আমি দুটো দলকেই স্থানীয় পাণ্ডা হিসেবেই দেখে আসছি বছরের পর বছর ।  যারা বিভিন্ন প্রতিষ্ঠান থেকে জোর করে চাঁদা আদায় করে কিংবা টেণ্ডার হাতিয়ে নেয় ।  এরাই এলাকার হর্তাকর্তা । 
কেন যেন মনে হয় এরশাদ পতনের আগ পর্যন্ত ছাত্ররাজনীতির ন্যূনতম কিছু নীতি আদর্শ ছিল ।  কিন্তু এরশাদ পতনের পর ছাত্ররাজনীতির ধারাটাই পাল্টে গেছে ।  দল উপদলের কোন্দল ,  দখল বেদখলের খেলা ছাড়া ছাত্ররাজনীতির আর কোন সুখবর দেখা যায় না পত্রিকার পাতায় ।  বর্তমানে ক্যাম্পাসে ছাত্ররাজনীতির হেতু কী ?  রাজনীতির দখলমুক্ত কোন ক্যাম্পাস নেই বাংলাদেশে ।  পড়ুয়া ছেলেরা রাজনীতির দিকে পা বাড়াচ্ছে না বহুকাল ।  মেধার সাথে রাজনীতির বিরোধও কয়েকযুগের ।  সেটা ছাত্র রাজনীতি হোক আর জাতীয় রাজনীতি হোক ।  মূলধারার রাজনৈতিক দলগুলোর মধ্যে বিন্দুমাত্র আশা জাগানিয়া খবর নেই ।  ছাত্ররাজনীতিকে ছাত্রের স্বার্থবিরোধী কর্মকাণ্ডেই আবদ্ধ করে ফেলা হয়েছে । 
এই সবকিছুই প্রকাশ্য ।  গোপনে কিছুই হচ্ছে না ।  রাষ্ট্রপরিচালনায় নিয়োজিত ব্যক্তিবর্গই এই অপরাজনীতির প্রধান পৃষ্টপোষক ।  কাউকে দোষারোপ করতে গেলেও নিজের দিকেই আঙুলের একাংশ চলে আসে ।  আমিও তো কোন একটা দলকে নির্বাচনে ভোট দিয়েছিলাম । 
দরিদ্র রাষ্ট্র হিসেবে বাংলাদেশে শিক্ষাখাতের বিশাল বাজেটের ব্যয় বহন করতে গলদঘর্ম হতে হয় ।  সেই অর্থের কতোটা অপচয় হচ্ছে ছাত্ররাজনীতির অপব্যবহারের কারণে ?  ছাত্র রাজনীতি কি সুস্থ ধারায় ফিরতে পারবে নাকি ক্যাম্পাসে রাজনীতির উপর নিষেধাজ্ঞা জারি করতে হবে ?  বিড়ালের গলায় ঘন্টা বাধার দায়িত্ব কার ? 
প্রশ্নের শেষ নেই ,  মগজের ভেতর থেকে একের পর এক প্রশ্ন আসতেই থাকে - 
কাদের স্বার্থে ছাত্রদের অছাত্রমূলক কাজের জন্য ব্যবহার করা হচ্ছে ? 
অছাত্রদের কবল থেকে ছাত্ররাজনীতিকে মুক্ত করার দায়িত্ব কার ? 
রাজনীতিকে ক্যাম্পাস থেকে বিতাড়িত করার জন্য কি করতে হবে ? 
ক্যাম্পাসে কোন রকম রাজনীতির প্রয়োজনীয়তা আছে কি ? 
আমাদের ভবিষ্যতের নেতা কারা ? 
আজকের ছাত্র আগামীর বাংলাদেশ ,  নাকি আজকের মাস্তান আগামীর বাংলাদেশ ? 






থুথু দিন ,  বিশ্ববেহায়ার ফুলে



আগুন ঝরানো ফাগুন দিন পেরিয়ে আজ নাকি ভালোবাসা দিবস !  !  প্রিয়জনের সাথে ফুল প্রেম মিষ্টি উপহার বিনিময়ের মধুর সময় !  !  শুধু কি মধু ?  তেতো কিছু নেই ?  আছে ।  সেই তেতো কথা বলি ।   ১৯৮৩ সালের এই দিনে  লেজেহোমো এরশাদের টিয়ার গ্যাস - রাইফেল - বন্দুকের ভালোবাসায় রক্তাক্ত হয়েছিল ঢাকার রাজপথ ।  বলি হয়েছিল কমসে এক ডজন প্রাণ । 
 " ১৪ ফেব্রুয়ারি ১৯৮৩  ঢাকা বিশ্ববিদ্যালয়ের কয়েক হাজার ছাত্রছাত্রী মিছিল করে স্মারকলিপি পেশ করতে সচিবালয়ের দিকে যায় ।  মিছিলটি যখন হাইকোর্ট এলাকায় পৌঁছেছে তখন মিছিলের ওপর অতর্কিতে ঝাঁপিয়ে পড়ে পুলিশ বাহিনী ।  নিরস্ত্র ছাত্র - ছাত্রীদের ওপর পুলিশ লাঠি ,  টিয়ারগ্যাস ,  জল কামান ব্যবহার করেই ক্ষান্ত হয়নি ,  গুলিও চালায় ।  গোটা এলাকা রণক্ষেত্রে রূপান্তরিত হয় ।  একসময় ছাত্ররা আশ্রয় নেয় শিশু একাডেমীতে ।  সেখানে তখন শিশুদের একটি সাংস্কৃতিক অনুষ্ঠান চলছিলো ।  পুলিশ সেখানেও ঢুকে যায় অস্ত্রহাতে ।  কোমলমতি শিশুরাও সেদিন রক্ষা পায়নি এরশাদের পেটোয়া বাহিনীর হাত থেকে ।  প্রায় সারাদিনব্যাপী এই অসম সংঘর্ষে জাফর ,  জয়নাল ,  দীপালী সাহা ,  আইয়ুব ,  ফারুক ,  কাঞ্চন প্রমুখ নিহত হন ।  সব মিলিয়ে ডজনের মতো মৃত্যুর খবর পাওয়া যায় ।  " 
সেই কবিলুল বিশ্ববেহায়া হোমো এরশাদ এখনো জীবিত ।  প্রেম ভালোবাসায় কতোটা সক্রিয় না জানলেও রাজনীতির এক্কা দোক্কার কোলে চড়ে সক্রিয় আছে ,  ভালো আছে ,  সুখে আছে বলে জানি ।   সেই জানাটা বড় লজ্জার ।  
তবে এরশাদকে নিয়ে যারা নীতিহীন রাজনৈতিক ঐক্য গড়েছে তাদের লজ্জা নেই ।   যারা একসময় এরশাদকে থুথু দিয়েছিল তারাই গত বিশ বছরে এরশাদের সাথে একই মঞ্চে গলাগলি করেছে ,  করছে ,  করবে ।  
কেবল আমাদেরই লজ্জা ।  জাফর জয়নাল আমাদের দিকে তাকয়ে বিদ্রুপের হাসি হাসছে ।  আমাদের প্রতিশোধ নেয়া হয়নি ।  তাই আমরা সকল প্রাক্তন ও বর্তমান ছাত্রসমাজ যুগে যুগে এরশাদকে থুথু দিয়ে আপ্যায়ন করে যাই । 
ভালোবাসার দিনে গর্বিত প্রেমিক এরশাদের ফুল নেবার মতো কোন নারী অবশিষ্ট আছে কি ?  যদি থেকে থাকেন -  হে অজানা অদেখা নারী ,  একটি আবেদন শুনুন ।  আপনি এরশাদের ফুল নিয়ে তাতে অন্ততঃ এক দলা থুথুতে ভরিয়ে দিন টবে সাজাবার আগে ।  ওই সামান্য ঘেন্নাটুকুতেও জাফর ,  জয়নাল ,  দীপালী সাহা সহ এরশাদের পেটোয়া বাহিনীর হাতে নিহত আমাদের সকল পূর্বসূরী ছাত্রদের আত্মা খানিকটা শান্তি পাবে । 






আমাদের টিভিতে আশিটা চ্যানেল ,  তোমাদের ? 



বাসায় একটা টিভি কেনার জন্য বাবার সাথে কতবার অভিমানে গাল ফুলিয়েছি ঠিক নেই ।  ১৯৭৯ সালে মাসখানেকের জন্য একটা বারো ইঞ্চির সাদাকালো ন্যাশনাল টিভি বাসায় এসেছিল ।  কিন্তু মাত্র ১টা চ্যানেলের ৫ ঘন্টার প্রোগ্রামের  কারণে পড়াশোনা  ' উচ্ছন্নে '  যাচ্ছে বলে ওটা বিক্রি করে দেয়া হয় শীঘ্রি ।  
আরো অনেক পরে কলেজে ওঠার পর ১৯৮৫ সালে আরো একটা ছোট্ট সনি টিভি কেনা হয় বাসায় ।  এবার রঙিন টিভি !  প্রথমদিন টিভি আসার পর সেই দুপুরবেলা থেকে আমরা সব ভাইবোন জড়ো হয়ে টিভির রঙিন ঝিকিমিকি উপভোগ করেছিলাম অনেকক্ষণ ।  সেদিন দুপুরে খেতে বসে  ' তাড়াতাড়ি খা '  বলে মাকে তাড়া দিতে হয়নি কাউকে ।  সবাই নির্বিবাদে খেয়েদেয়ে দুপুরে খানিক ঘুমিয়ে পাঁচটা বাজার আগেই টিভির সামনে হাজির ।  
বিটিভির প্রোগ্রাম শুরু হতো বিকেল পাঁচটায় ।  প্রোগ্রাম শুরুর আগে কুউউউউউ শব্দ নিয়ে একটা বেনীআসহকলা বর্ণের পর্দা চলে আসতো ।  সেটা দেখেই কী খুশী আমরা !  !  আর বেশী দেরী নেই ।  কিছুক্ষণ পর পর্দাটা বদলে গিয়ে গোলাকার ডিজাইনের একটা বিচিত্র ডিজিটাল জ্যামিতিক প্যাটার্নের পর্দা আসে ।  সেখানে লেখা আছে  ‘ বাংলাদেশ টেলিভিশন ’  ।  উফফ আর মাত্র কয়েক মিনিট ,  তারপর সেই কাংখিত মুহূর্ত ।  হালকা একটা ব্যাকগ্রাউন্ড মিউজিক বাজতো এই পর্বে ।  অল্পক্ষণ পরেই ঘোষকের মুখ দেখা যায় ।  হাস্যোজ্জ্বল উপস্থাপিকা বলে উঠলো ,   ‘ আসলামুআলাইকুম ,  বাংলাদেশ টেলিভিশন থেকে আমি কুমকুম হাসান .  .  .  .  ”  ইত্যাদি সূচনা বানী ।  এরপর কোরান পাঠ হয় ।  তারপর ত্রিপিটক কিংবা গীতা ।  
ওরা কি পাঠ করছে সেদিকে মন নেই আমাদের ।  আমরা কেবল রঙিন ছবিগুলির দিকে জুলজুল করে তাকিয়ে আছি ।  মানুষগুলো কী স্পষ্ট !  যে যেই রঙের পোষাক পরেছে ঠিক সেরকমই দেখা যায় ।  আজব দুনিয়া ।  এত সুন্দর ঝকঝকে ছবি আমাদের ইহজনমে আর দেখিনি ।  তখন আমাদের চেহারার বিরামহীন হাসি দিয়ে নির্ঘাত কোটি টাকার বিজ্ঞাপন হয়ে যেতো সনি কর্পোরেশনের ।  
প্রথমদিন বলে সবার পড়াশোনা মাফ ছিল ওইদিন ।   বাবা মা খুব উদার মনে আমাদের পাশে বসে টিভি দেখলো ,  বকুনি - বিহীন একটা রাত ।  টিভি পর্দায় আঠার মতো সেঁটে আছে আটজোড়া চোখ ।  সীট ছেড়ে কেউ উঠছে না ।  কেবল রাতে খাওয়ার সময় উঠলাম খানিকক্ষণের জন্য ।  তবু একটা দল পাহারায় থেকে গেল ,  যদি কিছু মিস হয় ।  সেটা ওরা দেখে জানাবে আমাদের ।  সন্ধ্যা থেকে শুরু করে রাত পৌনে বারোটায় জাতীয় পতাকা দোলানো শেষ না হওয়া পর্যন্ত টিভির সামনে বসে রইলাম আমরা ।  কী চরম উত্তেজনা !  রাতে বিছানায় শুয়ে অনেকক্ষণ ঘুম এলো না ।  পৃথিবীর সবচেয়ে ভাগ্যবান মনে হচ্ছিল নিজেদের ।  তখন আত্মীয় স্বজনের কারো কারো বাসায় টিভি থাকলেও ,  রঙিন টিভিতে আমরাই ফার্স্ট হয়েছি ,  এটা নিয়ে আরেকদফা গর্ব হলো । 
২৮ বছর পেরিয়ে গেছে তারপর ।  এখন বস্তির দরিদ্রতম ঘরেও ৫০ - ৬০ চ্যানেলের টিভি থাকে ।  সেদিন গুনে দেখলাম চট্টগ্রামে আমার এলাকায় ৮০টা চ্যানেল দেখায় ।  সারাদেশেও গড়পড়তা সেরকমই হবে ।  কিন্তু ৮০টা চ্যানেল থাকার পরও টেলিভিশনের প্রতি লোকজনের আগ্রহের মাত্রা আমাদের ওই সুদূর দিনের  ১ %  ও হবে না ।  অনেক সুলভ হয়ে গেছে প্রযুক্তি ,  বিনোদন ।  অথচ আগ্রহ কমে গেছে সেই বিপরীত অনুপাতে । 
তবে সবগুলো চ্যানেলের সারাংশ করতে গিয়ে চমকপ্রদ কিছু তথ্য পেয়েছি ,  সেটা বলতেই এই লেখার সূচনা -  
১ .  ৮০টা চ্যানেলের মধ্যে  ' দেশ '  ভেদে চ্যানেল সংখ্যা
বাংলাদেশী ২৩ ,  
ভারতীয় ৩৭ ,  
অন্যান্য ২০
২ .  ৮০টা চ্যানেলের মধ্যে  ' ভাষা '  ভেদে চ্যানেল সংখ্যা
বাংলা ২৩ ,  
হিন্দি ২৬ ,  
ইংরেজি ১৮
অন্যন্য ১৩
৩ .  ৮০টা চ্যানেলের মধ্যে কোন দেশের  ' বিজ্ঞাপন ' এর প্রাধান্য
বাংলাদেশী ২৩ ,  
ভারতীয় ৪৫ ,  
বিজ্ঞাপনবিহীন অন্যন্য ১২
এখানে সবচেয়ে ইন্টারেস্টিং হলো ৩ নম্বরের হিসেবটা ।  ঘোষিত ভারতের চ্যানেল ৩৭টা হলেও বিজ্ঞাপনে ভারতের নিয়ন্ত্রণ ৪৫টি চ্যানেলে ।  ডিসকভারি বা জিওগ্রাফিক চ্যানেলের মতো অভারতীয় চ্যানেলও ভারতীয় বিজ্ঞাপনে চলছে কারণ ওদের আঞ্চলিক নিয়ন্ত্রণ অফিস সম্ভবত :  ভারত ।  জ্ঞানের স্বার্থে বিনোদনের স্বার্থে আমরা বিজ্ঞাপন অত্যাচার সয়েও ডিসকভারি স্পোর্টস ট্রাভেল ইত্যাদি চ্যানেলগুলো দেখবো ।  কিন্তু বিরাট সংখ্যক ভারতীয় চ্যানেল নিরেট অখাদ্য ।  সেরকম প্রায় ২৫টি অখাদ্য ভারতীয় চ্যানেল আমরা গিলে যাচ্ছি কার স্বার্থে ?  
ওই অখাদ্য বাদ দিয়ে আমরা কি করতে পারতাম ?  আমরা আরো চারটি মহাদেশের কমপক্ষে ৫০টি দেশের চ্যানেল দেখতে পারতাম একদম বিনে পয়সায় ।  এশিয়ার অনেক দেশের চ্যানেল ,  আফ্রিকার ,  রাশিয়ার ,  পূর্ব ইউরোপের ,  দক্ষিণ আমেরিকার অনেক চ্যানেল আমরা ফ্রীতে দেখতে পারি যদি কেবল সরকার আর অপারেটর দেখাতে চায় ।  টেলিভিশন একটা বৈশ্বিক জানালা ।  সারা বিশ্বকে দেখতে পারি আমরা ছোট্ট এই শক্তিশালী মিডিয়ায় ।  
কিন্তু বিশ্বের এত দেশ থাকতে বাংলাদেশের কেবল নেটওয়ার্ক কেবল ভারতকে ঘিরে মরছে কেন ?  আমাদের জানালায় অর্ধেকের বেশী সংখ্যক ভারত কেন বসে থাকে ?  আমরা ওই ৪৫টি চ্যানেলে ভারতীয় বিজ্ঞাপন গিলছি শুধু তাই না ,  ওইসব চ্যানেলের অখাদ্য সিরিয়ালগুলোতে মেয়েরা যে শাড়ি চুড়ি গহনা পরে ,  বাংলাদেশের মেয়েরা তাই কেনার জন্য মার্কেটে হুমড়ি খেয়ে পড়ে ।  গার্মেন্টস শিল্পে বাংলাদেশ ভারতের চেয়েও এগিয়ে আছে তবু আমাদের ব্যবসায়ীরা কোটি কোটি ডলারের ভারতীয় শাড়ি জামা কাপড় আমদানি করে এইসব হতভাগা দর্শকদের জন্য ।  ঈদের সময় বিশাল অংকের টাকা ব্যয় করে মানুষ ভারতীয় জবড়জং পোষাক ক্রয় করতে ।  উচ্চবিত্তের প্রভাবে মধ্যবিত্তরাও পাল্লা দিয়ে ওসব কিনে নিজেরা ফতুর হয় ঈদের বাজেটে । 
আমরা কি ভেবে দেখেছি ওদের টিভি অনুষ্ঠান যতটা গিলছি আমরা ,  আমাদের বোকা জনগণ তার চেয়ে বহুগুণ বেশী গিলছে প্রচারিত বিজ্ঞাপনের পণ্য ।   







আমদানী বড়ি দিয়ে ভারতীয় গাড়ি গেলানোঃ একটি খসড়া আলাপ



চট্টগ্রাম ইপিজেডে Mapple International ১৯৯৫ সালে ২০৮০০ ডলার দিয়ে একটি জাপানী নতুন টয়োটা গাড়ি কিনেছিল তখনকার লেটেস্ট মডেলের ।  পরের বছর বুদ্ধিমানের পরামর্শ নিয়ে ৮০০০ ডলার করে ১৬০০০ ডলারে দুটো ভারতীয় গাড়ি কিনে তৃপ্ত হয়েছিল ।  কেননা দুটো গাড়ি কেনার পরও নগদ সাশ্রয় ৪ হাজার ডলার !  ! 
কিন্তু ১৯৯৯ সালের মধ্যে তিন বছর আয়ুর ভারতীয় গাড়ি দুটোর দম ফুরিয়ে লুটিয়ে পড়ে অফিস ইয়ার্ডে ।  অনেক চেষ্টা করেও জাগানো যায়নি তাদের ।  বরং আরো ২০০০ ডলার গচ্ছা গেছে ওগুলোর চিকিৎসা করতে গিয়ে ।  কাজের কাজ হয়েছে দুটো ।  গাড়ি দুটো অফিসের দুটো পার্কিং দখল করে জঞ্জালের সৃষ্টি করেছে ।  আর বেপজা ও কাস্টমস কতৃপক্ষের কাছে বছর বছর মৃত গাড়ির রিপোর্ট জমা দিতে হচ্ছে ।  মৃত গাড়িগুলো সরাবার জন্য আবেদন করা হলে কাস্টম থেকে জানানো হয় ওগুলো সরানো যাবে ধার্যকৃত যাবতীয় শুল্ককর পরিশোধ করার পরে ।  কারণ গাড়ি দুটো ইপিজেড আইনের শুল্কমুক্ত কোটায় আমদানী ।  মৃত গাড়ির আবার শুল্ককর ? 
গাড়ি জীবিত মৃত বড় কথা নয় ,  গাড়ির বয়স অনুসারে শুল্ককর ধার্য করা হয় ।  ইপিজেড এলাকায় হলেও মৃত গাড়ির সৎকারের জন্য শুল্কবিহীন সুবিধা নেই ।  অত ঝামেলায় গিয়ে গাড়িগুলোর সৎকার করা হয়নি আর ।  গাড়ি দুটোর লাশ ১৪ বছরের রোদ বৃষ্টি ঝড়ে কুড়কুড়ে মুড়মুড়ে হয়ে কটকটি খাবার অবস্থায় এসে মাটির তলায় অর্ধেক দেবে গেছে ।   ওদিকে বেশী দামে কেনা টয়োটা গাড়িটা ২০১২ সালে এসেও সচল আছে ,  ভালোভাবেই আছে ।  পরে ২০০০ সালে আরো দুটো জাপানী রিকন্ডিশন্ড গাড়ি কেনা হয়েছিল ভারতীয় নতুন গাড়ির চেয়ে কম দামে ।  ১১ বছর পরে এসেও গাড়ি দুটো রাস্তা মাতিয়ে চলছে । 
Mapple International বুঝে গিয়েছিল জাপানী পুরোনো গাড়ি আর ভারতীয় নতুন গাড়ির পার্থক্য ।  কিন্তু বাংলাদেশ সরকার বোঝেনি ।  না বর্তমান সরকার ,  না অতীতের কয়েকটা সরকার ।  প্রত্যেক বছর বাজেট বিবরনীতে গাড়ি আমদানী পর্বটা যেন লেখা হয় ভারতীয় গাড়ির বাজারকে উৎসাহ দিতে ।  আইন করা হয়েছে রিকন্ডিশনড গাড়ি ৪ বছরের বেশী পুরোনো হতে পারবে না ।  নইলে দেশের আবহাওয়ার মাথা খারাপ হয়ে যাবে ।  যেন বলা হচ্ছে -   ' সাধ্যমত সবাই নতুন গাড়িতে চড়ুন ।  নতুন জাপানী গাড়ি কিনতে পোষাচ্ছে না ?  ভারতের কমদামী গাড়ি আছে ,  প্রতিবেশী দেশ ,  চট করে আমদানী করা যায় ।  এত্তো সুবিধা থাকতে খামাকা জাপানী গাড়ি কিনবেন কেন ?  '   প্রায় ধাক্কা দিয়ে আমরা পাবলিককে ভারতীয় গাড়ির বাজারে পাঠাচ্ছি । 
এবার কিছু কাল্পনিক তথ্য নিয়ে আলাপ করা যাক । 
ধরা যাক ,  একটা জাপানী গাড়ি ৩০০০০ ডলার টাকা দাম তাই ভারতীয় নতুন গাড়ি কিনা ভালো ১০০০০ ডলারে
বছরে ৫০০০ নতুন ভারতীয় গাড়ি কিনলে খরচ হয় :  ৫০ , ০০০ , ০০০ ডলার
বছরে ৫০০০ নতুন জাপানী গাড়ি কিনলে খরচ হতো ১৫০ , ০০০ , ০০০ ডলার
অনেক সাশ্রয় ! 
এবার আসুন নতুন জাপানী না কিনে একটু পুরোনো জাপানী গাড়ি কিনি ।  ১০ বছরের পুরোনো জাপানী গাড়ির দাম পড়ে ৬০০ ডলারের মতো । 
বছরে ৫০০০ নতুন ভারতীয় গাড়ি কিনলে খরচ হয় :  ৫০ , ০০০ , ০০০ ডলার
বছরে ৫০০০ পুরোনো জাপানী গাড়ি কিনলে খরচ হতো ৩ , ০০০ , ০০০ ডলার
কতো সাশ্রয় ? 
এবং অবশ্যই ২০০১ মডেলের জাপানী গাড়ি ২০১১ সালের ভারতীয় গাড়ির চেয়ে দশগুন টেকসই !  কারো কোন সন্দেহ থাকলে বলতে পারেন । 
আমাদের বৈদেশিক বাণিজ্যের লেনদের ভারসাম্য সবসময়ই ঋনাত্মক ।  গত বছরের হিসেবে সেটা ৭ বিলিয়ন ডলারের বেশী ।  আমাদের সর্বোচ্চ আমদানী চীন থেকে ।  যেটা প্রায় ৬ বিলিয়ন ডলার ।  তার পরেই আসে ভারত ।  ভারত থেকে আমদানী ঘোষিত মূল্যে ৪ . ৫ বিলিয়ন ডলার ।  কিন্তু অঘোষিত মূল্যে ( চোরাচালান )  ৭ বিলিয়ন হতে পারে ,  যা চীনকেও ছাড়িয়ে যাবে ।  ভারতের সাথে আমাদের বাণিজ্য ঘাটতি এমনিতেই ৮০ %  এর কম নয় ।  টেক্সটাইল ,  মেশিনারী ,  ভোগ্যপন্য ইত্যাদি তো আছেই্ তার মধ্যে ভারতীয় গাড়ির বাজারকে বাংলাদেশে সম্প্রসারিত হতে দিয়ে আমরা ঘাটতিটা বাড়িয়েই চলছি !  ! 
আর এই ঘাটতিটা পুরণ করে বিদেশী শ্রমিকদের রক্তশ্রমে অর্জিত ডলার আর খানিকটা আইএমএফ বিশ্বব্যাংক বা দাতাদের ভিক্ষা ।  ভারতের সাথে গাড়ি বাণিজ্য করে  আমরা প্রতিবছর কতো মিলিয়ন ডলার হারাচ্ছি সেটার পুর্নাঙ্গ কোন হিসেব কি সরকার করেছে ?  আওয়ামীলীগ বিএনপি সবগুলো সরকারের আমলেই এই চিত্রটা একই পাওয়া গেছে ।  রাজনীতির মাঠে বিরোধী বক্তৃতা দিলেও ভারতের সাথে বাণিজ্য বেসাতিতে দুই দলেরই নীরব ঐক্য ।  এমনকি যারা ভারতীয় জুজুর ব্যবসা করে তারা ভারতীয় গাড়ির বাণিজ্যেও তুমুল এগিয়ে । 
কেবল সিএনজি চালিত ৩ চাকার নড়বড়ে টিনের টেক্সিগুলোর কথা বলি ।  সারা দেশে এগুলোর সংখ্যা লাখের কম হবে না ।  তিন চাকার এই বাহনগুলো কতোটা অবৈজ্ঞানিক ,  কতোটা নাগরিক উপদ্রপ ,  কতোটা যানজটসহযোগী ,  কতোটা দুর্ঘটনামূখী ,  কতোটা নগর সৌন্দর্য বিনষ্টকারী আমরা সবাই জানি ।  এই লাখখানেক তিনচাকাবাহন আমদানী করতে আমাদের ব্যয় করতে হয়েছে ২০০মিলিয়ন ডলারের বেশী ।  সমপরিমান জাপানী রিকন্ডিশন গাড়ি ( ২০০১ মডেল )  আমদানী করতে খরচ হতো ৬০ মিলিয়ন ডলারের মতো ।  কার স্বার্থে ১৪০ মিলিয়ন ডলার বেশী ব্যয় করা হলো ?  শুধু টাকা বেশী খরচ হলো তাই না ,  আয়ুর হিসেবেও ভারত আর জাপানের গাড়ির যোজন যোজন দূরত্ব ।  বাংলাদেশের মানুষ প্রাইভেট গাড়ি কিনতে গেলে এখনো জাপানী গাড়িই খোঁজে ।  তাই পাবলিক ট্রান্সপোর্টে জোর করে গিলিয়ে দেয়া হচ্ছে ভারতীয় জরাজীর্ন গাড়িগুলো । 
ভারতের সাথে বাণিজ্যে আমার আপত্তি নেই ।  আমরা অবশ্যই প্রয়োজনীয় পন্যগুলো আনবো ভারত সহ অন্যন্য প্রতিবেশী দেশগুলো থেকে ।  কিন্তু যে পন্য ভারত থেকে আমদানী করার দরকার নেই সেটা কেন করবো ?  যে পন্য যে দেশ থেকে আমদানী করলে আমাদের অর্থনীতির জন্য পরিবেশের জন্য মানুষের জন্য সহায়ক সেই ভাবেই আমদানী নীতি তৈরী করা হয় না কেন ? 
অর্থমন্ত্রীকে বলি - 
ভারতীয় গাড়ি প্রমোট করে আমদানী শুল্কে আমাদের কতো বেশী আয় হচ্ছে ?  
জাপানের বদলে ভারত থেকে আমদানী করে আমাদের কতোগুন বেশী ডলার খরচ করতে হচ্ছে ? 
দেশকে ভারতীয় গাড়ির ভাগাড়ে পরিণত করা হচ্ছে কার টাকা দিয়ে ? 
আমদানী নীতির শেকল পরিয়ে আমাদেরকে ভারতীয় গাড়ি গেলানো থেকে বিরত থাকবেন কি ? 






সড়ক হত্যাকান্ডঃ আর কতোগুলো স্পীড ব্রেকার দরকার আমাদের ? 



১ . 
এবার বাসটা পিষ্ট করলো শিশু পালোমার কোমল শরীর !  !  কেমন লেগেছে চালক রহিজুল ইসলামের ?  কেমন লেগেছিল সীতাকুন্ডের মফিজুর রহমানের ?  একের পর এক মানুষ চাপা দিয়ে কেমন অনুভুতি হয় আপনাদের ?  আপনাদের সন্তানেরা কি চাপা মুক্ত থাকবে চিরকাল ?  
আমাদের এসব কথা বলা ,  লেখা অর্থহীন ।  আর বলতে ইচ্ছে করে না ।  ক্লান্তি লাগে ,  বিরক্তি লাগে ।  পরবর্তী দুর্ঘটনার খবরের আতংকে দিন গুনি ।  বাংলাদেশে দৈনিক ৩০ জন মানুষ প্রাণ হারায় বেসরকারী সুত্র অনুসারে ।  সরকারী সুত্রে দিনে ১০ জন ।  
দেশে যুদ্ধ নেই মহামারী নেই ,  দুর্যোগ নেই এখন ।  শান্তিকালীন সময়ে প্রতিদিন ১০ - ৩০ পরিবারের বুক খালি হয় ।  তবু কেমন স্বাভাবিক জীবন যাপন করি আমরা !  !   এই ব্লগ লেখা শেষে আমি একটা দাওয়াতে যাবো ।   পোলাও খাবো ,  কোরমা খাবো ,  রেজালা খাবো তারপর বোরহানির গ্লাসটা নিঃশেষ করে বাড়ি ফিরে পরিবারের সাথে খুনসুটি করবো ।  ভুলে যাবো আমারও দিন আসছে ।  আমার পালা আসতে পারে যে কোন দিন ।  কতোখানি মনুষ্যত্ব অবশিষ্ট আছে আমাদের ভেতর ? 
২ . 
মাদ্রাজ থেকে গত সপ্তাহে নয়াটোলার দোতলা ঘরটিতে ফিরেছ ফারহানা । 
বিয়ের পর দশ বছর এই ঘরে তার সুখের বসত ছিল ।  দুবছর আগে মগবাজার মোড়ে হলুদ ট্রাকটার  ' মৃদু '  ধাক্কাটার আগ পর্যন্ত ।  ধাক্কায় রিকশা থেকে পড়ে যায় সে ।  পতনের পর আর কিছু মনে নেই ।  হাসপাতালে জ্ঞান ফেরার পর জানতে পারলো দুপায়ের চারটা হাড় বাদেও শরীরের আরো তেরো জায়গায় ফাটল হয়েছে ।  অলৌকিকভাবে বেঁচে গেছে ৭ বছরের তিশা ।  ওকে স্কুল থেকে আনার পথেই সুখের পতনটা ঘটলো ।  দুবছর বহু কষ্ট করে হাড় জোড়া লাগার পর কোনমতে হাঁটতে শিখছিল সে ।  হারিয়ে যাওয়া বিকেলগুলো ফিরে পেতে যাচ্ছিল ।  দুবছর ধরে বাড়ির জানালার পাশের হুইল চেয়ারে বসে দিন গুনতো আবার কখন নীচের বাগানে তিশা আর তিশমাকে নিয়ে আগের মতো লুকোচুরি খেলবে রাশেদের বাড়ি ফেরার সময় ।  দিন গোনার পালা শেষ হবার আগে মাথার প্রচন্ড যন্ত্রনা পরীক্ষা করতে গিয়ে ধরা পড়লো ব্রেন টিউমার ।  দেশে ব্যর্থ হয়ে মাদ্রাজে গেল ,  দুবছর আয়ুর একটা ডেডলাইন নিয়ে ফিরে এল । 
আচ্ছা ,  রাশেদ কি আবারো বিয়ে করবে সে চলে যাবার পর ?  তিশা তিশমার কী হবে তাহলে ?  নিজের কষ্ট ভুলে তিশা তিশমার ভবিষ্যত ভেবে ডুকরে কেঁদে উঠে ফারহানা । 
এই খবরটি পত্রিকায় আসেনি ,  এরকম ঘটনা আসে না ।  দুর্ঘটনায় সাথে সাথে মৃত্যু হলে হয়তো পত্রিকায় খবর হয় ,  গুরুত্ব বুঝে কয়েকদিন হৈ চৈ থাকে ।  কিন্তু আহত হবার ছমাস পর কেউ মারা গেলে সেটা আর দুর্ঘটনার খবরে থাকে না ।  স্বাভাবিক মৃত্যু হয়ে যায় ।  স্বাভাবিক মৃত্যু !  !  ! 
৩ .  
পত্রিকা পড়ে জানা গেল ,   " সড়ক দুর্ঘটনায় বিশ্বে বাংলাদেশ দ্বিতীয় অবস্থানে রয়েছে ।  প্রথমে রয়েছে নিকটবর্তী দেশ নেপাল ।  সড়কে সবচেয়ে কম দুর্ঘটনা হয় ইংল্যান্ডে ।  সড়কের পাশে যত্রতত্র অবৈধ হাটবাজার ও নির্মাণ অবকাঠামো ,  ত্রুটিপূর্ণ সড়ক ডিজাইন ও যানবাহন ,  চালকদের আইন না মানা ,  এ জন্য তাদের যথাযথ শাস্ড়ি না দেয়া ,  ট্রাফিক আইন প্রয়োগকারীদের দায়িত্বে অবহেলাসহ ১১টি কারণে দেশে সড়ক দুর্ঘটনা হচ্ছে ।  আশংকাজনক হারে মারা যাচ্ছে কর্মক্ষম মানুষ ।  " 
আরো জানা গেল  "  ,  জাতীয় মহাসড়ক ,  আঞ্চলিক ও স্থানীয় মিলে দেশে মোট সড়কের দৈর্ঘ ১ লাখ ৮০ হাজার কিলোমিটার ।  সড়কগুলোতে সারাদেশে নিবন্ধিত যন্ত্রচালিত সড়কযানে চলে প্রায় ১৫ লাখ ৫ হাজার ।  গত বছরই  নিবন্ধন হয়েছে ১ লাখ ৬১ হাজার ।  এর মধ্যে রাজধানীতেই চলাচল করে প্রায় সাড়ে ৫ লক্ষ যানবাহন ।  দেশের দ্রুত বর্ধিষ্ঞু জনসংখ্যার তুলনায় গাড়ির মালিক খুবই কম ।  প্রতি এক হাজার জনের মধ্যে মাত্র আটজন যন্ত্রচালিত গাড়ি মালিক ।  যাত্রীর তুলনায় গণপরিবহনের অনুপাতও খুব কম ।  " 
 " চলাচলরত গাড়ির সংখ্যার তুলনায় রাস্তার ধারণ ক্ষমতার অভাব ,  রাস্তার মাঝখানে ডিভাইডার না থাকা ,  রোড সাইন না থাকা ,  ভাঙাচোরা ও খানাখন্দে ভরা রাস্তা , রাস্তার পাশেই দোকানপাট ,  হাট - বাজার ও জনসমাগমপূর্ণ প্রতিষ্ঠানের অবস্থান ,  ঝুঁকিপূর্ণ কালভার্ট ও ব্রিজ ,  একই রাস্তায় একই লাইনে বিভিন্ন ধরনের দ্রতগামী ও ধীর গতিসম্পন্ন যানবাহন চলাচল ,  স্ট্যান্ডের অভাবে রাস্তার ওপর গাড়ি দাঁড় করিয়ে যাত্রী ওঠানামা করা ,  বেপরোয়া গাড়ি চালনা ও ওভারটেকিংসহ নানা কারণে অহরহই দেশে সড়ক দুর্ঘটনা ঘটছে ।  " 
৪ . 
চট্টগ্রাম শহরেও স্পীড ব্রেকারের ছড়াছড়ি ।  সল্টগোলা ক্রসিং থেকে কাস্টম ব্রীজ এলাকায় একশো গজের মধ্যে তিন সাইজের তিনটি স্পীড ব্রেকিং বানানো হয়েছে ।  বাস ট্রাক ড্রাইভারদের নিয়ন্ত্রন করতে না পেরে জোর করে গতি কমানোর বিদঘুটে পরিকল্পনা যার মাথা থেকে বেরিয়ে আসুক সেটাকে কিছুতেই সুস্থ বলা যাবে না ।  আমরা ড্রাইভারকে নিয়ন্ত্রন করতে না পেরে রাস্তাজুড়ে ব্যারিক্যাড বসিয়ে আরো নিরাপত্তাহীন অবস্থা সৃষ্টি করছি ।  
আর কতোটা স্পীডব্রেকার বসলে এসব হত্যাকান্ড বন্ধ হবে বলতে পারেন কোন কর্তা মহাশয় ? 







আরশোলা কীর্তি



উইপোকার খাদ্য তালিকায় বই জিনিসটা কতোটা উৎকৃষ্ট জানি না ।  বাসা বদলের সময় নতুন বাসায় অতিথি হিসেবে কিছু পুরোনো উইপোকা বইয়ের ভাঁজে চলে এসেছিল ।  তাদের ভয়ে বইগুলো ব্যাপক ঝাড়পোছ করে নতুন বুক শেলফে তোলা হয়েছিল ।  উইপোকা মুক্ত বুকশেলফে বইগুলোকে অবমুক্ত করতে পেরে নিশ্চিন্ত হয়েছিলাম ।  সাতফুট বাই আটফুটের নতুন বুকশেলফটা বানানো হয়েছে শিপব্রেকিং দোকান থেকে কেনা পুরোনো জাহাজভাঙ্গার প্লাইউড দিয়ে ।  জাহাজের জিনিসে কেন যেন পোকায় ধরে না বলে বিশ্বাস করা হয় ।  তাই পুরোনো কাঠে তৈরী হলেও জিনিসটা মজবুতই মনে হলো । 
বছর পেরোবার পরও উইপোকার কোন চিহ্ন না থাকলেও বইপত্রের প্রতি আমার উদাসীনতা লক্ষ্য করলো পোকাদের আরেকটা দল ।  ঘরের বাতি নেবানো হলেই সক্রিয় হয় ওরা ।  বই ঘরের প্রশস্ত মেঝেতে রাত জুড়ে সভা সমিতি মিছিল মিটিং করার সময় কয়েকবার আমার চোখে ধরা পড়েছিল ।  বাতি জ্বালালেই চট করে উধাও হয়ে যায় সব কটা ।  বাতি নেবালে গুটি গুটি পায়ে আবার এসে জড়ো হয় ।  প্রাণীটা সবার খুব পরিচিত রেসিডেন্ট আরশোলা ।  কিন্তু তাদের যে কতো জাতি উপজাতি আছে তা এই বাসায় আসার আগে জানতাম না ।  জার্মান তেলাপোকা নামের একটা প্রজাতি এখানে আছে যারা রীতিমতো মানুষখেকো ।  মশারি ছাড়া কেউ যদি ঘুমিয়ে পড়ে তাহলে তাকে আংশিক খেয়ে ফেলবে ।  বারো তলার অ্যাপার্টমেন্টে আপনা থেকেই ওরা এসেছে ,  নাকি কেউ ওদের চালান করেছে সেটা এখনো অনুদঘাটিত ।  তবে এটা ঠিক যে এদের লজ্জা শরম আবুল এরশাদ কিংবা মওদুদের চেয়েও কম । 
বসার ঘরটাই আমার পড়ার ঘর ।  বই ঘর ।  বইগুলো তাকে সাজানো থাকলেও পত্রপত্রিকা সাময়িকী ইত্যাদি সব চরম বিশৃংখল অবস্থায় সারা ঘরে ছড়ানো থাকে ।  বৃহস্পতিবার ছাড়া অন্য সব দিন রাত এগারোটার দিকে আমি বসার ঘর থেকে শোবার ঘরে চলে আসি ।  ভোরে অফিস ,  তাড়াতাড়ি শুয়ে পড়তে হয় ।  মাঝে মাঝে কোন কারণে মাঝরাতে বসার ঘরে আসতে হলো ,  বাতি জ্বালাবার সাথে সাথে দেখি সমস্ত ফ্লোর সোফা ডিভানজুড়ে মহা উৎসাহে সমাবেশ চলছে ওদের ।  কিন্তু বাতি জ্বালাবার মাত্র দুতিন সেকেন্ডে আস্ত মহাসমাবেশটা গায়েব ।  ঝাড়ুপেটা করার কোন সুযোগ থাকে না ।  কিন্তু সবকটা কোথায় লুকায় ?  পরদিন তন্নতন্ন করে খোঁজা হলো সবগুলো লুকোনোর জায়গা ।  নেই !  এতোগুলা প্রাণী ভোজবাজির মতো কোথায় মিলিয়ে গেল ?  রহস্যময় ঠেকলো ব্যাপারটা ।  কিন্তু রহস্য উদঘাটনে সময়ের অভাব ।  মাসের পর মাস কেটে যায় সেভাবেই । 
অনেকদিন পর বই পড়তে ইচ্ছে করছিল সেদিন ।  ছফাসমগ্রটা বের করে বাদ পড়া উপন্যাসটা দেখছিলাম ।  তখন পাশ থেকে হলুদ মলাটের রাহুল সাংকৃত্যায়নের তিব্বতে সওয়া বছর বইটা বেজার কন্ঠে বললো ,   ' আমাকে তুমি গত সতের বছর আধপড়া ফেলে রেখেছো !  '   মায়া হলো ,  ওকেও হাতে নিলাম ।  ওমা !  তোমাকে আষ্টেপৃষ্টে বেধে রেখেছে কিসে ?  ?  পাতাগুলো খুলছে না ।  ভালো করে দেখি দুটো আরশোলার ডিম নিজেদেরকে কাগজের আড়াল করে এমনভাবে আড়াআড়ি বসে আছে যাতে বইটা খোলা না যায় । 
আরশোলার ডিমের ডিজাইনে খানিকটা ডিজিটাল ভাব আছে ।  প্রকৃতি থেকে আসা সকল প্রাণীর মধ্যে গোলাকার প্রধান্য পেলেও আরশোলার ডিম লম্বালম্বি এবং এক পাশে ডিজিটাল পাঞ্চ করে ডিমের মুখ বন্ধ করা ।  রাহুলের বইয়ে যে ডিমদুটো দেখলাম তা আরো উন্নত ।  ডিমকে অনিষ্টের হাত থেকে রক্ষার জন্য তার উপর কাগজের প্লাস্টার করা হয়েছে আগাগোড়া ।  বইয়ের কাগজ খনন করে অতিখুদে কাগজবিন্দু দিয়ে ডিমদুটো এমন নিপুনভাবে ঢেকে দেয়া হয়েছে প্রথম দেখায় যে কেউ ওটাকে বইয়ের অংশ বলে ভুল করবে ।  রাহুলের বইটার এহেন অবস্থায় নিজেকে ধিক্কার দিলাম ।  কারণ সতের বছর বেচারাকে অবহেলায় ফেলে রেখেছি বলেই প্রযুক্তিপ্রানী আরশোলা সুযোগ নিয়েছে ।  মানুষের বিবর্তনের পাশাপাশি আরশোলারাও প্রযুক্তিতে এতটা এগিয়েছে দেখে চমৎকৃত হলাম । 
কিন্তু রাহুলের বুক থেকে ডিম দুটোকে উচ্ছেদ করতে না করতেই নীচের তাক থেকে আরেকজন ডাক দিল ,   " বালক ভুল করে নেমে পড়েছে ভুল জলে .  .  .  .  .  .  "  রফিক আজাদ সমগ্র ! 
এই মোটা বইটা হাতে নিয়ে রীতিমতো শিউরে উঠলাম ।  তেলাপোকার ডিম যতই ডিজিটাল হোক ,  এদের ত্যাগ প্রণালী মোটেও সুখদৃশ্য নয় ।  পুরো ভাঁজ জুড়ে নানান ডিজাইনে তাণ্ডব চালিয়ে বইয়ের তেরোটা বাজিয়ে ফেলেছে ।  বইয়ের সাজানো কাভার দেখে মোটেও বোঝা যাবে না ভেতরে কি অবস্থা ।  তারপর একের পর এক বই সরাচ্ছি বের হয়ে আসছে কালো কালো অনীরিহ প্রাণীগুলো ।  এতক্ষণে বুঝলাম সমাবেশ ভেঙ্গে প্রাণীগুলি কোথায় লুকোতো !  ! 
লক্ষণীয় বিষয় হলো ডিম পাড়া বইতে এরা হাগুপিসু করে না ,  হাগুপিসুর বইতে ডিম পাড়ে না ।  র‍্যাকের প্রত্যেকটা খোপে ওদের আলাদা আলাদা আচরন বিচরণ ।  টেকনোলজি নৈতিকতা ওদের মধ্যেও সম্প্রসারিত হয়েছে ।  আগে অ্যারোসল স্প্রে করলে মরে ভুত হয় থাকতো ।  আজকাল সরাসরি গায়ে স্প্রে করলেও কিছু হয় না ।  ওরা মাস্ক জাতীয় কিছু ব্যবহার শিখে গেছে হয়তো ।  
প্রায় সবগুলো বইয়ের এই করুণ দশা করে রেখেছে ।  আমার এত বছরের জমানো সাধের বইগুলোর এহেন দুরাবস্থায় বুকটা ফেটে গেল ।  সাজানো গোছানো বইগুলোর পেছনে সমাজ পেতে নিরুপদ্রব সংসার করে যাচ্ছে কুৎসিত প্রাণীগুলো ।  সবচেয়ে অবাক লাগলো এত দুর্যোগেও অক্ষত রয়ে গেছে আশির দশকের যায়যায়দিনের বাঁধানো কপিগুলো ।  শফিক রেহমান পচে গেছে ,  কিন্তু তার পত্রিকাগুলো অক্ষত থাকলো কি করে ?  তাহলে কি তেলাপোকারাও এতটা বাঁচিয়ে চলে নিজেদের !  !  মগজ নষ্ট হয়ে যাওয়া মানুষগুলোর বইতে হাগামুতা করতেও আপত্তি তাদের ?  আমি আরো অবাক হলাম ফরহাদ মজহারের বইতেও কোন তেলাপোকা হাগেনি ,  গোলাম আজমের জীবনীতে হাগেনি ,  হাগেনি প্রথম আলোর একটা ঈদ সংখ্যায়ও । 
মা বললেন ,  তুই নিশ্চয়ই কোন বিষটিষ দিয়েছিলি বইগুলোতে । 
আমি জানি আমি কিছুই দেইনি আলাদা করে ।  ওরা নিজেদের বিষেই বিষাক্ত হয়েছে হয়তো । 
কে জানে ?  জগতে কতো অজানা রহস্য উদঘাটনের বাকী ! 






বাংলাদেশ ৭১ :  পাকিস্তানী মেজরের জবানীতে চট্টগ্রামে আত্মসমর্পন অভিজ্ঞতা



১৭ ডিসেম্বর ১৯৭১ সাল ।  ভোর ছটা ।  
চট্টগ্রামের অদূরে ফৌজদারহাট ক্যাডেট কলেজ ।  গতকাল মধ্যরাতে হুকুম এসেছে সব পাক অফিসারকে ভোর ছটায় এই কলেজের মাঠে অস্ত্রসমর্পনের জন্য হাজির হতে হবে ।  
ভারতীয় সেনাবাহিনীর চট্টগ্রাম কমান্ডার ব্রিগেডিয়ার সিধু মহানুভবতার সাথে আমাদের আত্মসমর্পনের অনুষ্ঠান আয়োজন করেছেন ,  এখানে আমাদের গতকালের ঢাকার আত্মসমর্পনের মতো কোনরকম হেনস্থা করা হয়নি ।  একটা কারণ হতে পারে পাকিস্থান সেনাবাহিনীর আত্মসমর্পনকারী ব্রিগেডিয়ার তাসকিনুদ্দিন ।  যিনি ইন্ডিয়ান মিলিটারী একাডেমীর ইনস্ট্রাকটর ছিলেন দেশভাগের পূর্বে । 
আমি কলেজের মেইন গেট দিয়ে ভেতরে ঢুকতেই দেখলাম চট্টগ্রাম কুমিল্লা এলাকার দায়িত্বে থাকা লে . কর্নেল আশিক অফিস ভবনের সামনে পায়চারী করছে ।  আমাকে বলা হলো তিন ক্যাপ্টেনকে নিয়ে চট্টগ্রাম - কুমিল্লা রোডের দায়িত্বপ্রাপ্ত ভারতীয় কমান্ডারের সাথে যোগাযোগ করতে ।  কিন্তু ক্যাপ্টেন সরফরাজ ছাড়া আর কোন অফিসার আমার সাথে যেতে অস্বীকার করলো ।  গাড়িতে একটা সাদা পতাকা উড়িয়ে আমরা রওনা দিলাম ভারতীয় বাহিনীর উদ্দেশ্যে । 
আমরা একটা খালের মতো জায়গায় পৌঁছালাম যেখানে একটা সেতু ধ্বংসপ্রাপ্ত ।  একজন শিখ মেজর খালের পাড়ে দাঁড়িয়ে আছে একটা প্ল্যাটুন নিয়ে ।  আমাকে দেখে বললো একটা সেনা বহনকারী গাড়ি নিয়ে আসতে ।  আমি আবারো কলেজে ফিরে গেলাম ।  ব্রিগেড মেজর ফখর আমাকে বললেন বাস ট্রাক যা পাওয়া যায় নিয়ে যেতে ।  বাস ট্রাক সবই ছিল ,  কিন্তু সিভিলিয়ান ড্রাইভারগুলো উধাও হয়ে গেছে এই গন্ডগোলে । 
উপায় না দেখে আমার জীপের উপর একটা  . ৩০ ব্রাউনিং মেশিনগান স্থাপন করে নিজেই রওনা দিলাম ।  দেখলাম ক্যাপ্টেন মনসুরও তার জীপ নিয়ে আমাকে অনুসরণ করতে শুরু করেছে ।  আমরা কলেজের গেট খুলে বাইরে আসতেই সীমানার ওপারের উত্তেজিত জনতার কোলাহল চুপ হয়ে গেল । 
ভয় আর দুশ্চিন্তা চেপে বসেছে আমার ভেতর ।  ওই উত্তেজিত জনতা আমাদের যে আক্রমন করে বসবে না সে সম্ভাবনা উড়িয়ে দিতে পারছি না ,  নিদেনপক্ষে গুলি করে বসতে পারে ।  আমরা স্টেন হাতে মুক্তিদের দেখতে পাচ্ছিলাম ভীড়ের মধ্যে ।  যাই হোক ক্যাপ্টেন মনসুর আর আমি এগিয়ে যেতে থাকলাম ।  আমার আঙ্গুল মেশিনগানের ট্রিগারে ।  ভাগ্যক্রমে জনতা নিশ্চল থাকলো ভিড় সরিয়ে আমাদের এগিয়ে যেতে দিল । 
সেই শিখ মেজর সাথে আসা সব পাকিস্তানী ক্যাপ্টেনকে রেখে দিয়ে আমাকে বললো একজন হাবিলদারের সাথে যেতে ,  যে আমাকে ভারতীয় বিগ্রেড কমান্ডার ব্রিগেডিয়ার সিধুর কাছে নিয়ে যাবে ।  আমরা সেই খালটা পেরোতে গিয়ে দেখলাম ভারতীয় ইঞ্জিনিয়ারগন ওটায় চলাচলের পথ তৈরী করছে ।  আশ্চর্য যে ওদের পেরিয়ে যাবার সময় আমাকে দেখে স্যাল্যুট করলো যদিও তারা আমার পাকিস্তানী ইউনিফর্ম দেখছে ।  তাদের এই আচরনে ভারতীয় সেনাবাহিনীর উপর আমার ভক্তি আসলো ।  
খালের একপাশে আরো একদল পাকিস্তানী সৈন্য গাড়িতে অপর পাড়ে যাবার জন্য অপেক্ষা করছে । 
খালের অপর পাড়ে কয়েকজন সুবেশী ভদ্রলোক একটা মার্সিডিস গাড়ি নিয়ে দাঁড়ানো ।  তিনি কোন এক বিখ্যাত আওয়ামীলীগ নেতার আত্মীয় বলে ।  উনি ব্রিগেডিয়ার সিধুকে তাঁর গাড়িতে উঠতে বললেন ।  কিন্তু ব্রিগেডিয়ার সিধু তা প্রত্যাখ্যান করে আমার জীপের দিকে আঙুল দিয়ে বললো ,  আমি পাকিস্তান মিলিটারীর জীপ নিয়ে যাবো । 
ব্রিগেডিয়ার তখন ওদের সাথে পূর্ব নির্ধারিত একটা মিটিং সারতে গেল পাশেই ।  মিটিং শেষে তিনি এসে আমাকে জিজ্ঞেস করলেন আমার কোন সুপারিশ আছে কিনা চট্টগ্রাম শহরের ব্যাপারে ।  
আমি বললাম ,  বিহারীদের এলাকাগুলো রক্ষা করা দরকার জরুরী ভিত্তিতে ওরা বাঙালীদের দ্বারা আক্রান্ত হতে পারে যে কোন সময় । 
ইতিমধ্যে ইঞ্জিনিয়ারগন রাস্তা মেরামত করে ব্রিগেডিয়ারের জীপটা পার করে আনতো পারলো ।  তারপর চট্টগ্রামে অবস্থানরত বিহার রেজিমেন্টে একটা বার্তা পাঠিয়ে বলা হলো বিহারী জনগনের নিরাপত্তার ব্যবস্থা করতে ।  যে দুজন ক্যাপ্টেন আমার সাথে এসেছিল তারা গাইড হিসেবে গেল সাথে । 
আমি শহরের সবকিছু মোটামুটি চিনি ।  তাই ব্রিগেডিয়ার সিধু আমাকে কমিশনার অফিসে নিয়ে যেতে বললো ।  কমিশনার অফিসে গেলাম ।  যুদ্ধের সময় যেখানে আমি একটা মিলিটারী কোর্টের দায়িত্বে ছিলাম ।  ওই দালানটা উঁচু একটা টিলার উপর অবস্থিত ।  শহরের বিরাট একটা অংশ দৃশ্যমান এখান থেকে ।  যখন আমরা পৌঁছলাম ব্রিগেডিয়ার সিধু ভেতরে ঢুকলো আমরা বাইরের বারান্দায় রইলাম ।  
বারান্দায় দাঁড়িয়ে দেখতে পেলাম নগরবাসী ভারতের বিজয় নিয়ে আনন্দোল্লাস করছে ।  বাচ্চা ছেলেমেয়েরা রংবেরঙের পোষাক পরে নাচতে গাইছে ।  তারা সবাই ভারত আর বাংলাদেশের পতাকা বহন করছিল ।  রাস্তার গাড়িগুলো খুব জোরে হর্নবাজিয়ে মাইক বাজিয়ে চলে যাচ্ছে ।  সবাই পাকিস্তান বিরোধী শ্লোগান দিচ্ছে ,  ভারতের জয়গান গাইছে ,  আর সাথে সাথে বলছে জয় বাংলা ।  
আধাঘন্টার মধ্যে গাড়ি আর লোকসংখ্যা অনেক বেড়ে গেল ।  সবাই আনন্দে আছে কেবল আমিই সবচেয়ে দুর্ভাগা অফিসার যে বেদনায় জর্জরিত হয়ে আছে ।  আমি কতোটা তীব্র কষ্ট মনের ভেতরে চেপে ছিলাম ,  তা ভাষায় প্রকাশের অযোগ্য । 
জনতার ভীড়টা আস্তে আস্তে এগিয়ে আসতে থাকে কমিশনার অফিসের দিকে ।  সবাই মালা আর ফুলের তোড়া বয়ে আনছিল ভারতীয় সেনাবাহিনীর জন্য ,  যারা তাদের মুক্তিদাতা ।  তারা এগিয়ে এসে মালা পরিয়ে দিল ভারতীয় অফিসারদের গলায় ।  কেবল একটা মেয়ে মিষ্টি হেসে আমার দিকে এগিয়ে এসে বললো ,  আমি জানি তুমি পাকিস্তানী কিন্তু কিছু মনে করোনা ,  চাইলে তুমিও আমাদের আনন্দে শরীক হতে পারো । 
হঠাৎ এক ভারতীয় অফিসার আমার হাত ধরে এমন জোরে টান মারলো ,  প্রায় পড়ে যাচ্ছিলাম ।  সাথে সাথে সে চিৎকার করে বললো ,   “ ওই যে ওকে ধরো ”  ।  আমি খেয়াল করলাম স্টেনগান হাতে এক তরুণ ভীড় থেকে পালাচ্ছে ।  কেউ ধাওয়া করলো না তাকে ।  ওই ছেলেটা আমাকে গুলি মারার চেষ্টা করেছিল ।  ভারতীয় অফিসার না থাকলে আমার জীবন রক্ষা হতো না । 
কিছুপর ব্রিগেডিয়ার সিধু আমাকে নিয়ে নগর ভ্রমনে বেরুলো ,  বিহারী এলাকার দিকে গেলাম ।  দেখা গেলো বিহারী কলোনীটা মৃত্যুপুরীর মতো ,  একেবারে সুনসান নিস্তব্ধ ।  যেন কেউ নেই কোথাও ।  বাড়িগুলোর ছাদে বাংলাদেশী পতাকা নয় ,  সাদা পতাকা উড়ছে ।  এটা খুবই মর্মান্তিক দৃশ্য ছিল আমার জন্য ।  ভাবছিলাম কিভাবে তরুণ বিহারীরা জানপ্রাণ দিয়ে পাকিস্তানকে সমর্থন গেছে নয়মাসব্যাপী ।  
দরোজা জানালাগুলো সব বন্ধ ,  কিন্তু কয়েক মিনিট পর কিছু লোককে উঁকি দিতে দেখা গেল দূর থেকে ।  ব্রিগেডিয়ার সিধু আমাকে বললেন ঘরের বাসিন্দাদের বাইরে আসতে আহবান জানাই ,  তিনি ওদের উদ্দেশ্য কিছু বলবেন । 
প্রথমে কেউ বেরিয়ে এলো না ।  তারপর আমি যখন হ্যান্ড মাইকে বললাম যে আমি একজন পাকিস্তানী আমি ভারতীয়বাহিনীকে এনেছি তাদের রক্ষা করার জন্য ।  তখন আস্তে আস্তে বয়স্করা বাইরে বেরিয়ে এল ।  ব্রিগেডিয়ার সিধু সংক্ষিপ্ত ভাষণে জানালেন বিহার রেজিমেন্টকে তাদের নিরাপত্তার জন্য নিয়োজিত করা আছে ,  ভয়ের কিছু নেই ।  তারপর আস্তে আস্তে বিহারীরা আস্বস্ত হতে শুরু করে । 
আমার কেমন একটু অপরাধবোধ হলো ।  এই বিহারীগুলো আগাগোড়া পাকিস্তানের সমর্থনে মুক্তিবাহিনীর সাথে যুদ্ধ করে গেছে ,  তারপর লড়েছে ভারতীয় বাহিনীর সাথে ।  এখন এরা পরিত্যক্ত অসহায় ।  রেলওয়ে কলোনী আর আদমজী নগরের বিহারীদের চিত্র একই মনে হলো ।  
সন্ধ্যার দিকে আমরা আগ্রাবাদ হোটেলে গেলাম ।  যে রেষ্টুরেন্টে আমি সবসময় যেতাম ।  ব্রিগেডিয়ার সিধু চা খেতে চাইলো ।  হোটেলের বয় বেয়াড়াগুলো কেমন সংশয়ী দৃষ্টিতে তাকাতে লাগলো আমার দিকে । 
অবশেষে এই নিরানন্দময় দায়িত্ব থেকে অব্যাহতি দেয়া হলো আমাকে ।  তবু আমি সন্তুষ্ট যে অবাঙ্গালীদের নিরাপত্তার জন্য আমি কিছু কাজ করতে পেরেছি ।  কিন্তু যখন ভারতীয় অফিসারগন আমাকে পাক আর্মি অফিসার মেসে নিয়ে গেল তখন একটা কাজের নির্দেশ এলো ওদের কাছে যা তারা আমাকে দিয়ে করাতে চায় । 
কাজটা হলো কর্নফুলী পেপারমিল ও অন্যন্য কারখানায় আশ্রয় নেয়া বিহারী পরিবারগুলোর তালিকা করা ।  আমি একটা কারখানায় গেলাম ।  সেখানে ঢুকে বিস্ময়ের সাথে দেখলাম কয়েকশো নারী আর শিশু কারখানার ভেতরে আশ্রয় নিয়ে লুকিয়ে আছে ।  আমাকে দেখে ওরা ছুটে এসে জানতে চাইল আমার কাছে কোন খাবার আছে কিনা ।  আমি দৃশ্যটা সহ্য করতে পারিনি ।  ভাবলে এখনো শিউরে উঠি । 
বাইরে বেরিয়ে এসে আমি ভারতীয় অফিসারদের জানিয়ে দিলাম ,  এই কাজ আমার পক্ষে সম্ভব না ।  আমার মানসিক অবস্থা অনুমান করে তারা আর জোর করলো না ।  আমাকে অফিসার্স মেসে নামিয়ে দিয়ে চলে গেল । 
 [ কাহিনী শেষ ] 
দি এক্সপ্রেস ট্রিবিউন থেকে তাড়াহুড়া অনুদিত ।  অনুবাদের ভুলত্রুটি থেকে যেতে পারে বলে যে কোন সংশোধনী সুপারিশ সাদরে গৃহীত হবে ।  মূল লেখক :  পাকিস্তান সেনাবাহিনীর অবসরপ্রাপ্ত মেজর শামসাদ আলী খান ১৯৭১ সালে চট্টগ্রামে সম্মুখ যুদ্ধে নিয়োজিত ছিল ।  ] 

Bangladesh independence 1971 :  Surrender at Chittagong
 ট্রিবিউনে প্রকাশিত পাঠকদের বাছাইকৃত মন্তব্যগুলো - 
Mehboob
Dec 16 ,  2011  -  11 : 47AM
Thank you for narrating this story .  I don ’ t know why nation at large is being kept at this impression that Pakistan won the war of 1971  this is one fact from a lot which have been tailored to the needs of rulers of time in Pakistan .  You story of surrender was touching and communicated what you went through when surrendering .  [ মজার কমেন্ট ] 
Shahryar Ahmed
Dec 16 ,  2011  -  10 : 48AM
I cannot imagine the pain the writer can go through ,  after reading a bit about the 71 war if seems that the real problem was not the Bengali ’ s or even the Indian ’ s  ( they just expolited a situation to their benefit )  ,  it was mostly our own fault .  [ গুরুত্বপূর্ন অবজারবেশন ] 
Wasim
Dec 16 ,  2011  -  1 : 32PM
Losing Bangladesh had to happen one day .  In 1971 ,  East Pakistan ’ s  ( Bangladesh )  population was more than the entire population of West Pakistan ,  and the land size of Bangladesh is even smaller than Sindh Province of Pakistan .  And we had no connection with Bangladesh ,  India was in between and Bengalis are culturally more similar to Indians than Pakistanis .  Our army should have voluntarily given Bangladesh their independent country .  The war was a waste .   [ গুরুত্বপূর্ন উপলব্ধি ] 
Acorn Guts
Dec 16 ,  2011  -  2 : 04PM
All I can say  ( and I say this having read the Hamoodur Rahman report )  that it serves us right to be humiliated after what we did to Bengalis .  I still consider them to be our brothers and I am happy that at least they are better off than us . 
M .  Ahmed
Dec 16 ,  2011  -  1 : 35PM
The immigrants from Bihar in then East Pakistan were recruited as Al - Badar ,  Al - Shams ,  East Pakistan Civil Armed Forces  ( EPCAF )  to aid and assist Pakistan Army during the 1971 war only to be abandoned and forgotten . 
Biharis in particular were punished for being patriotic and loyal to Pakistan .  The price paid for patriotism was too high ! 
Pakistani historians are quiet on this aspect of 1971 history . 
The case of Pakistani refugees in Bangladesh is history too . 
 [ বাংলাদেশের একজন বিহারীর মন্তব্য ] 
 
M .  Ahmed
Dec 16 ,  2011  -  6 : 12PM
It was the decision of Indian Defence Minister in 1971 late Mr .  Jagjivan Ram  ( a Bihari himself )  understanding the gravity of the situation to ensure that the Bihar Regiment marches into Bangaldesh first .  This curtailed genocide of Biharis . 
Biharis were insecure .  Biharis were under threat of life .  Biharis were still looted killed at the hands of the victorious Bengalis . 
This is how the Bihar Regiment was present in Dhaka and Chittagong .  It was policy of the Indian Government . 
Thank you Col .  Bisla and Capt .  Mitra both of Bihar Regiment for saving the life of my father in 1971 from Awami League in Chittagong .  [ বাংলাদেশের একজন বিহারীর মন্তব্য ] 
Faisel Hafeez
Dec 16 ,  2011  -  7 : 40PM
The first and only Surrender of a Muslim Army in the entire Muslim History .  And the most Humiliating one ever .  The least we should have done was to observe a one minute silence ,  with our Flag at Half Mast  ,  every year on the 16th .  of December . 
This day should have been designated to ponder into our follies , with a resolve to never let such a Humiliation fall on us ever again . 
But sadly that never happened .  We only fed more lies to our coming generations .  The results are in front of everyone to see . 
Hammod ur Rehman Commission ’ s report should have become the guiding principle to set our course straight .  But our Rulers in their wisdom ,  rubbished it .  Nations are built on identifying their short comings ,  and then over coming them . 
Owning ,  and then correcting a wrong ,  does not make one small .  But provides the correct prerequisites of consolidated growth .   [ ইন্টারেষ্টিং ] 






