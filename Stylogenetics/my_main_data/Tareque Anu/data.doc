শতবর্ষ আগের ময়মনসিংহের পশু - পাখি



 ( F A Sachseর তত্ত্বাবধানে ১৯১৭ সালে প্রথম প্রকাশিত হয় ময়মনসিংহ গ্যাজেটর ।  সেখানের Fauna অংশটি এখানে দুর্বল বাংলায় দিলাম ।  এই অংশটি অনুবাদ করতে যেয়ে মূল সমস্যা হয়েছিল নাম নিয়ে ,  গত ১০০ বছরে প্রাণীদের বিশেষ করে পাখির জগতে নিত্যনতুন আবিষ্কারের ফলে ,  বিশেষত অধুনা ডি এন এ অ্যানালাইসিস করে দেখা গেছে অনেকে পাখির গোত্র এবং পরিবারের ক্ষেত্রে আমরা ভুল ভেবেছিলাম ,  তাই ইংরেজি নাম তো বটেই ,  সঙ্গত কারণেই বৈজ্ঞানিক নাম পরিবর্তন করা হয়েছে অনেক পাখির ।  যাদের কোন কোনটার বর্তমান নাম যে কী তা এখন পর্যন্ত খুঁজে পাচ্ছি না ।  এবং অতি দুঃখজনক ভাবে এখানে বর্ণিত কিছু পশুপাখি বাংলা তো বটেই ,  সারা পৃথিবী থেকে নিশ্চিহ্ন হয়ে গেছে ,  যেমন গোলাপিমাথা - হাঁস ।  )   
রেনল্ড বলেছেন উনবিংশ শতাব্দীর মধ্যভাগে এখানের চরগুলোর উত্তর - পশ্চিমে ভারতবর্ষের যে কোন জেলার মতই বাঘের দেখা মিলত এবং মাঝে মাঝে গণ্ডার শিকারও চলত ।  মধুপুরের জঙ্গল এবং গারো পাহাড়ের পাদদেশে বাঘ এখনো অনেক আছে কিন্তু অনেক হাতি ছাড়া তাদের পাওয়া মুশকিল ।  সব থানাতেই চিতাবাঘ মাঝে মাঝেই শিকার করা হয় ।  কাঁঠালের মৌসুমে ভালুকেরা পাহাড় থেকে নেমে আসে এবং মধুপুরের স্থানীয় শিকারিদের শিকারে পরিণত হয় ।  
উত্তরের গ্রামগুলোতে বুনো হাতি একসময় ত্রাস তৈরি করতে কিন্তু এখন তারা ঘেরের মাঝেই সীমাবদ্ধ ।  ১৯১৫ সালে সুসং রাজ গারো পাহাড়ের ভিতরে খেদা দিয়ে হাতি ধরার চেষ্টা করে এবং দুই দিন ধরে সেই হাতিদের নিয়ে যাওয়া হয় এবং দুর্গাপুর বাজারের কেন্দ্রে তাদের ধরা হয়  !  !  ! 
৩ বছর আগে একটি পাগলা হাতিকে থানা থেকে কয়েক মাইল দূরে গুলি করা হয় । 
কলমাকান্দার উত্তরের ঘাস বনে এবং মধুপুর জঙ্গলের উত্তর - পশ্চিমে বুনো মহিষ কোন অজানা প্রাণী ছিল না । 
শম্বর ,  বারশিঙা ,  প্যারা হরিণ এবং মায়া হরিণ এখনো দেখা যায় ,  তবে প্রথম দুটি বেশ বিরল এবং শেষের দুইটি সবখানেই দেখা যায় ।  গারোরা জাল দিয়ে শম্বর ধরে এবং অন্য হরিণগুলোকে তাদের পানি খাবার স্থানের কাছে লুকিয়ে থেকে শিকার করে ।  ময়মনসিংহ - সিলেটের সীমান্তের কাছে বাউসন নামের এক স্থানের বনে প্যারা হরিণ এত বেশি পরিমাণে আছে যে স্থানীয় শিকারি এবং মাহুতেরা একে হরিণবাগান বলে ডাকে ।  
মধুপুরের জঙ্গলে বানর সবখানেই দেখা যায় ।  গারো পাহাড়ের পাদদেশে উল্লুকের ডাক শোনা যায় বটে ,  কিন্তু তাদের দেখা পাওয়া কঠিন ।  
বুনো শূকর বেশ বিরল ,  এবং পাহাড়ের পাদদেশে তাদের শিকার করা প্রায় অসম্ভব ।  ক্ষুদে প্রাণীদের মাঝে বেজি এবং খাটাসের দেখা যত্রতত্র মেলে ।  শেয়াল এবং খেকশেয়াল চরে দেখা যায় ।  আসামি খরগোশ /   Hispid hare  ( Caprolagus hispidus ) মধুপুরের জঙ্গলে প্রচুর ছিল ।  ভোঁদড়েরা বেশ বিরল ,  যদিও ভালো মতে সন্ধান করলে তাদের দেখা মিলতেও পারে । 
পাখি 
শিকারের জন্য সবচেয়ে জনপ্রিয় পাখি হচ্ছে লাল - বনমুরগি ,  যাদের গারো পাহাড়ের পাদদেশে প্রতি সন্ধ্যায় দলে বেঁধে খেতে দেখা যায় ,  দলে সাধারণত ১০টির বেশি বনমুরগি থাকে ।  স্বভাবে লাজুক হলেও মধুপুর জঙ্গলের সিঙ্গারচলা ,  জুগিরকোপা ,  শালগ্রামপুর এবং অন্য জায়গায় এদের এন্তার দেখা মেলে ।  সারা জেলার নানা অঞ্চলে  কোয়েলের ছড়িয়ে ছিটিয়ে থাকে ,  বিশেষ করে রাজ - বটেরা  ( Blue - breasted Quail )  এবং মেটে - তিতিরের  ( Grey Francolin )  বড় দলকে ঘাসের বনে পাহাড়ের পাদদেশে সদ্য কাটা ধানের ক্ষেতে খেতে দেখা যায় ।  অন্য পাখিরা সাধারণত পাহাড়েই থাকে যেমন Francolinus Patridge ,  মথুরা আর বিরল বন - চ্যাগা / Wood Snipe ( Gallinago nemoricola )  .  বড় বগা দুর্গাপুর জলার স্থায়ী বাসিন্দা ,  পাতি - বনবাবিল এবং ছোট - কুবো সম্ভবত ময়মনসিংহের আর কোথাও মেলে না ।  
বুনোহাঁস শিকারের জন্য কালিয়াজুরি পরগণা অতিবিখ্যাত ।  নভেম্বর থেকে শুরু করে ফেব্রুয়ারির প্রথম দিকে উষ্ণতাময় দিনগুলোতে ল্যাঞ্জাহাঁস সহ নানা জাতের অগণিত হাঁস সেখান দেখা যেত ,  এবং ল্যাগুন আকৃতির বিলের জলসীমা পর্যন্ত বিস্তৃত জঙ্গল শিকারিদের গা ঢাকা দিয়ে শিকার করার জন্য আদর্শ স্থান হিসেবে গণ্য হত ,  বিশেষ করে যেখান বড় আকৃতির হাঁসের থাকত ।  মার্চের পর অবশ্য একমাত্র দেশি - মেটেহাঁসদের দেখা মিলত ।  তারা এবং বিরলতর গোলাপিমাথা - হাঁস এই জেলায় প্রজনন করে ।  এটি একটি অদ্ভুত ব্যাপার যে সরালি এবং বালিহাঁসের ক্ষেত্রে বুনো পাখি সংরক্ষণ আইন কার্যকর করা হলেও এই দুই হাঁসের ব্যাপারে করা হয় নি ।  
যমুনার চরে নানা জাতের হাঁস থাকে ,  বিশেষ করে বিরল চকাচকি  ( Tadorna cornuta  ) কিন্তু তাদের কাছে যাওয়া অনেক কঠিন ।  নভেম্বরের প্রথম সপ্তাহেই গরাদমাথা - রাজহাঁসেরা চলে আসে ।  কেবলমাত্র ফেব্রুয়ারির শেষে যখন তারা প্রিয় চারণক্ষেত্রে চরগুলো ছাড়ার প্রস্তুতি নিতে থাকে তখনই কেবল স্থানীয় ছোট নৌকার সাহায্যে কাছে যেয়ে বন্ধুকের আওতায় আনা যায় । 
Anser Ruburoslus রাজহাঁস কেবলমাত্র মৌসুমের শুরুতে এবং শেষে দেখা যায় ,  ধরে নেওয়া যেতে পারে যে এরা এই অঞ্চলে কেবলমাত্র পান্থ - পরিযায়ী । 
কোড়া পাখি গ্রামের মানুষদের কাছে লড়াইয়ের জন্য অতি প্রিয় এবং বিচিত্র পদ্ধতিতে তাদের প্রজনন করানো হয় ।  বুনো কোড়ার বাসা থেকে ডিম সংগ্রহ করে তুলা দিয়ে মুড়িয়ে নারকেলের খোলার মধ্যে ঢুকিয়ে একজন মানুষের  ( সাধারণত যে ডিম খুঁজে পায় )  কোমরের সাথে বেঁধে রাখা হয় ,  সেই মানুষের দেহের তাপেই ডিম ফুটে কোড়ার বাচ্চা বের হয় ।  অনেকেই এইভাবে বাচ্চা ফুটায় এবং তাদের দাম হয় কমপক্ষে ১০ রূপী ।  
মেঘনায় নভেম্বরে গেওয়ালা - বাটান এবং Machetes Pugnari র বিশাল ঝাঁক চলে আসে ,  পুরুষেরা ইতিমধ্যেই তাদের প্রজননকালীন সজ্জা হারিয়ে ফেলে যেখান থেকে তাদের নাম এসেছ !  তবে বড় আকৃতি দেখে তখনও তাদের চেনা যায় ।  পাখিগুলো বেশ সুস্বাদু ।  
বাঘা - বগলা ( Botauras stellaris )  মাঝে মধ্যে দেখা মেলে এবং পাতি - সারস  ( Grus cinerea )  কেবল শীতের আগন্তক ।  
দাগি - ঘাসপাখি /  Striated grassbird  (  Megalurus palustris )  দের নলবনে গঙ্গাফড়িঙের টোপ দিয়ে ধরে শিকারিরা কোলকাতায় পাঠায় ,  সেখানের নিউমার্কেটে এদের বিকিকিনি চলে ।  মাছের পুকুরের আশে পাশে সবসময়ই শঙ্খচিলদের ঝাঁকের দেখা মেলে ,  মাঝে মাঝে মেছো - ঈগল এবং অসপ্রেদের দেখা যায় ।  কাছের নদীতে প্রায়ই দেশী গাঙচষা /  Indian skimmer  ( Rhynchops albacollis ) এর ঝাক দেখা যায় ।   এছাড়া শীত ও বসন্তে একটি বড় আকৃতির গাঙচিলের  Larus Brunneicephalus দেখা বড় নদীগুলোতে মেলে । 
ভারতবর্ষে দেখা মেলে এমন ৮ ধরনের মানিকজোড়ের মধ্যে কেবল ধলা - মানিকজোড় ,  ম্যারাবু (  !  )  এবং কালা - মানিকজোড় বাদে সবই যমুনার চরে দেখা যায় ।  সবচেয়ে বেশি দেখা মেলে বড় - মদনটাক ,  রাঙ্গা - মানিকজোড় এবং ধলাগলা - মানিকজোড় ।  Jabim ( Loharjung )  এবং শামখোল সহ কাস্তেচরার দেখা নদী বাদেও ভিতরের বিলগুলোতে মেলে ।  পোড়াবাড়ি স্টিমার ষ্টেশনের কাছেও চামচঠুটিদের দেখা গেছে । 
 ছোট সৈকতপাখিদের মধ্যে পাকরা - উল্টোঠুটিদের দেখা মেলে ।  উপরের দিকে বাঁকা অদ্ভুত চঞ্চু এবং সাদা - কালো বর্ণের পাখিটিকে বিরল মনে করা হলেও চরের এক চিত্তাকর্ষক বাসিন্দা হিসেবে তাকে ধরা যায় ।  Stilt এর দেখা অনেক বেশি মেলে এবং খাদ্য হিসেবেও সে উৎকৃষ্ট ।  যমুনায় গুলিন্দা এবং নাটা - গুলিন্দার দেখা মেলা ভার ।  পাতি - সবুজপা /  Common Green - shank পানি জমে থাকা ছোট ছোট গর্তে থাকে কিন্তু এদের খুঁজে পাওয়াও মুস্কিল ।  Little Green - shank  ( Sotanus stagnatilis )  .  পাতি - লালপা ,  মেটে - জিরিয়া মাঝে মাঝে দেখা যায় ।  হট - টিটি সব বড় নদীতেই দেখা যায় ,  আর আগস্টের বন্যা শুরু হবার পরপরই সোনাজিরিয়া চরে পড়া নতুন কাদার স্তর থেকে খাদ্য সংগ্রহ শুরু করে ।  এই সময়ে তারা খুব বেশি শান্ত থাকে ,  অনেকটা ইংল্যান্ডে বুনোহাঁসগুলোর মতো ,  এবং তখনই শিকারের মৌসুম শুরু হয় ।  অন্যান্য ছোট পাখিদের মধ্যে আছে ছোট - নথজিরিয়া ,  Sotanus glavola ,  পাতি - বাটান ,  সবুজ - বাটান ,  এবং আবাবিলের মত দেখতে বাবুবাটান ও ছোট - চাপাখি ।  
পাকরা - উল্টোঠুটির মত অন্যান্য বিরল পাখির মধ্যে আছে বড় - মোটহাটু যা কিনা যমুনায় অন্য যে কোন জায়গার চেয়ে বেশি দেখা যায় ,   এর বড় আকৃতি ,  বিশেষ ধরনের চঞ্চু ,  যার সাথে জিরিয়ার চেয়ে কাকেরই মিল বেশি ,  এবং চশমার মত চোখ যার প্রথম দেখায় রাঙা - চ্যাগার চোখ মনে হয় ,  এতসব ব্যতিক্রমি বৈশিষ্ট্যের কারণে প্রাণীবিদদের এর সঠিক গোত্র ও ক্রম বাহির করতে যথেষ্টই বেগ পেতে হয়েছে ।  
নানা জাতের চ্যাগা সংখ্যায় অনেক হলেও এদের খুঁজে পাওয়া নেহাত সহজ নয় ।  আস্তাগ্রাম ,  ধলাপাড়া এবং মাদারগঞ্জ নানা সময়ে অনেক চ্যাগা শিকার করা হয়েছে ।  এদের মাঝে ছিল ল্যাঞ্জা - চ্যাগা ,  জ্যাক - চ্যাগা ,  Fantail Snipe ।  এছাড়া ভোঁতাভরত  ( short - toed lark )  ,  ortolans ,  বিশাল ঝাঁক বেধে এপ্রিল মাসে চষা জমিতে খাবার খেতে আসে ।  এই জেলার অন্যান্য পাখিগুলো সবচেয়ে ভালো পর্যবেক্ষণ করা যায় মধুপুর জঙ্গলে ।  
নিচের তথ্যগুলোর জন্য জনাব L . R . Fawcusএর কাছে আমি কৃতজ্ঞ । 
বুলবুল -  
 সবচেয়ে বেশি দেখা যায় Pycnonotus pyyaeus এবং সিপাহি - বুলবুল ।  আসামি - বুলবুল  ( Rubigula flaviventris )  মার্চ এবং এপ্রিল মাসে অদ্ভুত কোন কারণে বেশ দেখা যায় ।  সাধারণত এরা জোড়া বেঁধে থাকে এবং আম বা অন্য বড় গাছে ফুল ধরা অবস্থায় পোকা শিকাররত অবস্থায় পাওয়া যায় ।  সোনাকপালি - হরবোলা  ( Phyllornis aurifrons )  সবখানেই দেখা যায় ।  এটি অন্য বুলবুলদের তুলনায় বেশ লাজুক এবং বেশি সময় শূন্য থাকে ।  পাতি - ফটিকজলও জঙ্গলে বেশ দেখা মেলে । 
বেনেবউ - 
 বেনেবউদের মাঝে আমি একমাত্র কালামাথা - বেনেবউও দেখেছি এখানের জঙ্গলে । 
Leiotrichinae –  
 একটা দারুণ আবিস্কার ছিল -   উদয়ী - ধলাচোখ   ( Zosterops palpebrosus )  জার্ডনের মতে বাংলার এই এলাকায় এটি থাকার কোন সম্ভাবনায় নেই ।  গহন অরণ্যে ফুলে ভরা একটি বিশাল গাছে যে পাখিদের দলট থেকে আমি এই পাখির নমুনা সংগ্রহ করি তা আরেকটি হিমালয়ের পাখিদের Red Honeysucker সাথে ছিল ।  তিতগুলো সেখানে পোকা শিকারে ব্যস্ত ছিল । 
Parus cinereus  -   
Indian Grey Tit জঙ্গলে থাকার কথা যেহেতু আমি শীতকালে দুইবার ময়মনসিংহের অন্য এলাকায় দেখেছি ।  
Timalinae  – 
এই পরিবারের দুটি বিরল পাখি মধুপুরের জঙ্গলে থাকে ,  একটি   অ্যাবটের ছাতারে  ( Trichastoma Abbotti )  যাদের একটি বিশেষ এলাকায় মার্চ মাসে ভালই দেখা যায় ।  ছোট দলে বেঁধে এরা উড়ে অল্প দূরত্ব অতিক্রম করে ,  অনেকটা সাতভায়লার মত ।  তবে এরা অতটা হট্টগোলকারী পাখি নয় ।  Yellow - breasted Wren babbler  ( Mirornis rubicapilus )  দের আম গাছের উপরের ডালে দল বেঁধে শিকার করতে দেখেছি ।  আর সাতভায়লার দেখা সর্বত্রই মেলে । 
Sylviadae - 
 টুনটুনি এবং সবজে - ফুটকি ( Phylloscopus viridanus )  সহজেই দেখা যায় ।   
Corvidae - 
 পাতিকাক ,  দাড়কাক এবং হাড়িচাচা সবখানেই আছে ।  শালিকদের মাঝে ভাত - শালিক ,  ঝুঁটি - শালিক ও পাকরা - শালিক খুব বেশি দেখা গেলেও গাঙ - শালিক এবং খয়রালেজ -  কাঠশালিক অপেক্ষাকৃত বিরল ।  এই সব প্রজাতির পাখিরা ৭ থেকে ৮ টি দল বেঁধে বিচরণ করে এবং অন্য শালিকের তুলনায় বাতাসে বেশি সময় কাটায় ।  
Laniadae  – 
 লাটোরাদের মাঝে মেটেপিঠ - লাটোরা ও ল্যাঞ্জা - লাটোরা সবচেয়ে সংখ্যায় বেশি ।  পাতি - বনলাটোরার দর্শনও সহজেই মেলে ।  এছাড়া বড় - কাবাসি জঙ্গলের উম্মুক্ত এলাকার সরব বাসিন্দা ।  এরা সাধারণত জোড় বেঁধে থাকে এবং চিত্তাকর্ষক ভাবে ডাকতে থাকে ।  
Columbidae - 
 হলদেপা - হরিয়াল এবং কমলাবুক - হরিয়াল এই জঙ্গলে দেখা যায় ,  প্রজননকাল ছাড়া হলদেপা - হরিয়ালের বড় ঝাঁকের দেখা সহজেই মেলা ।  এপ্রিল মাসে এই পাখির বাসায় দুটি ডিম দেখেছিলাম ,  বাসাটি মাটি থেকে মাত্র ৫ ফুট উপরে ছিল ।  কমলাবুক - হরিয়াল অপেক্ষাকৃত বিরল এবং বড় দলে বিচরণ করে না ,  জঙ্গলের শুষ্ক অংশেও এদের দেখা মেলে না ।  এরা পানির আশেপাশে থাকতে পছন্দ করে ।  আমি নিজে কোন ধুমকল দেখি নাই কিন্তু কচ শিকারিরা এদের পোগোনেট বলে ডাকে ,  যে নাম চট্টগ্রাম এবং আসামে ব্যবহার করা হয় ।  শিকারিদের ভাষ্যমতে ,  আগে এই পাখিদের অনেক দেখা যেত কিন্তু বর্তমানে কেবল জঙ্গলের পূর্বে মল্লিকবাড়ি এলাকায় দেখা যায় ।  সম্ভবত তারা সবুজ - ধুমকলের কথাই বলছে । 
পাতি - শ্যামাঘুঘু গহন বনের এক সুন্দর বাসিন্দা ।  শীতের শেষে যখন পানি কমে যায় সমগ্র অঞ্চলে তখন এই লাজুক পাখিদের কিছুটা দেখা মেলে ,  এক শুষ্ক মার্চের সন্ধ্যায় অন্তত এক ডজনকে বনের মাঝের ডোবায় জলপান করতে দেখেছিলাম ।  গোলাপায়রা আর সব জায়গার মত এখানেও দেখা যায় ।  অন্যান্য ঘুঘুদের মধ্যে আছে তিলা - ঘুঘু ,  লাল - রাজঘুঘু ,  উদয়ী - রাজঘুঘু এবং ইউরেশীয় - কণ্ঠীঘুঘু ।   
সাপ - 
সৌভাগ্যজনক ভাবে কোবরা ময়মনসিংহে বেশ বিরল ।  বিষাক্ত সাপদের মাঝে সবচেয়ে বেশি দেখা মেলে শঙ্খিনী ,  যা তার চওড়া কালো এবং হলুদ বলয়ের মাধ্যমে সহজেই চেনা যায় ।  Kraitও সহজেই পাওয়া যায় ,  যদিও একে চেনা বেশ কঠিন ,  কারণে শরীরের বর্ণের কারণে এদের দেখতে একটি নির্বিষ সাপের মত লাগে ।  মেঘনায় একটি জলচর বিষাক্ত সাপ প্রায়ই জেলেদের জালে আটকা পড়ে ,   Hydroptus Nigrocunctus ,  যার লেজ একেবারেই পাতের মত সমতল ।  এর জলপাই - সবুজ দেহে ৫৬টি কালো বলয় থাকে ।  ময়মনসিং শহরে অজগর মারার রেকর্ড আছে ।  নানা ধরনের গিরগিটি এবং গুইসাপ শহরে এবং বনে দেখা যায় ।  কুমির মাঝমাঝে ব্রহ্মপুত্রে দেখা যায় তবে জিঞ্জিরাম এবং মেঘনার কিছু এলাকায় তাদের সহজেই দেখা মেলে । 
অধিকাংশ বিল এবং নদী মাছে পরিপূর্ণ ।  বৃষ্টি শুরু হবার সাথে সাথে প্রতিটি ধানক্ষেত এবং ডোবায় মাছ ধরা শুরু হয়ে যায় ।  ভোজনরসিকদের কাছে প্রিয় মাছ হচ্ছে রুই ,  কাতলা ,  মৃগেল এবং বাউস ,  এছাড়া শিং ,  বোয়াল , মাগুর ,  চিতল ,  পাইশ্যা ।  ইলিশ অবশ্য আমদানি করতে হয় মেঘনা ও যমুনার দূরবর্তী অঞ্চল থেকে ।  সোমেশ্বরী এবং যমুনায় মাঝে মাঝে মহাশোল পাওয়া যায় ,  যা চড়া দামে স্থানীয়দের কাছে বিক্রি হয় ।  মাঝে মাঝে বেশ বড় আকারের চিংড়িও মেলে ,  যা বিশাল সংখ্যায় ময়মনসিংহে ট্রেনে করে আসে ।     
 (  দুষ্প্রাপ্য গ্যাজেটরটি জোগাড় করে দেবার জন্য লেখক - গবেষক মাহবুব সিদ্দিকীকে অনেক ধন্যবাদ ।  আমরা চাই এভাবেই দেশের প্রতিটি জনপদের হারিয়ে যাওয়া কাহিনী উঠে আসুক নতুন প্রজন্মের কাছে ।  আপনি কি দায়িত্ব নেবেন যে অঞ্চলে আছেন অন্তত সেখানের গল্প শোনানোর ?   ) 
অন্য জেলার বুনোপ্রাণীর ইতিহাস
ঢাকা
রাজশাহী
খুলনা






শত বছরে খুলনার বন্যপ্রাণী



খুলনার বুনো প্রাণীদের মধ্যে ছিল বাঘ ,  চিতাবাঘ ,  গণ্ডার ,  বুনো মহিষ ,  বন্য শুকর ,  বনবিড়াল ,  হরিণ ,  সজারু ,  ভোঁদড় এবং বানর ।  এই সমস্ত প্রাণীগুলোই সুন্দরবনের দক্ষিণে অধিকাংশ এলাকাতেই দেখা যেত ,  কিন্তু উত্তরের দিকেই এদের সংখ্যা বেশ কম ছিল ।  গণ্ডারের দেখা বেশ ভালই মিলত তখন ,  ১৭২৭ সালে আলেক্সান্ডার হ্যামিল্টন সুন্দরবনে গণ্ডারের প্রাচুর্য সম্পর্কে লিখেছিলেন  “   ' গণ্ডারের জিভ '  এক বিরল জিনিস কারণ যে কোন শত্রুর পতন ঘটাতে পারলেই সে এমন পরিষ্কার করে চেটে দিত যে হাড়ের উপরে কোন চামড়া আর মাংস থাকত না ।  ”  এমনকি ১৮৫৯ সাল পর্যন্ত মালঞ্চ এবং রায়মঙ্গল নদীর মোহনা পর্যন্ত গণ্ডার আর হরিণে পূর্ণ ছিল ,  ভূমির সবখানে তাদের পদচিহ্ন দেখা যেত ।  স্থানীয় শিকারিদের কারণে গণ্ডার এবং বুনো মহিষ উভয়ই প্রায় নিশ্চিহ্ন হয়ে গেছে । 
 বাঘের সংখ্যা এখনো ব্যতিক্রমভাবে উজ্জল ,  তাদের অনেকে নরখাদক হয়ে আতঙ্ক ছড়াত ।  ৩০ বছর আগে স্যার জেমস ওয়েস্টল্যান্ডের বিশাল এলাকা জুড়ে ত্রাস ছড়ানো একটা বিশেষ বাঘ সম্পর্কে রিপোর্টে লিখেছিলেন  “ এমন কোন সপ্তাহ ছিল না যেখানে অন্তত একজন বা দুইজন মানুষ ঐ বাঘের হাতে নিহত হত না ।  এবং সবাই - ই তার সম্পর্কে জানত ।  মনে হচ্ছে তার জীবন বেশ আনন্দময়ই ছিল ।  একদিন সে এক ইংরেজের নৌকায় এসে তার গাড়িচালকদের শিকার করে নিয়ে যাচ্ছিল ,  ইংরেজটি তার উপর গুলিবর্ষণের সময় বন্ধুকটি বিস্ফোরিত হয় ,  ফলে বন্দুকধারীই বরং আহত হয় ,  বাঘটি নিরাপদে চলে যায় ।  আরও একবার বাঘটি আরেক শিকারির সামনাসামনি হয় যে বাঘটিকে শিকারের জন্য অপেক্ষায় ছিল কিন্তু এইবারও গুলি বাঘটিকে স্পর্শ করতে পারে নি ।  অবশেষে মোরেলগঞ্জের  মিস্টার মোরেল বাঘটিকে শিকার করেন ,  যে অনেক অপেক্ষার পর একটি লোহার খাঁচায় বাঘটিকে বন্দী করতে সক্ষম হন ।  গুলিতে অবশ্য বাঘটিকে সামান্যই আহত বলে মনে হচ্ছিল ,  সে বরং খাঁচাটিকেই বারবার আক্রমণ করতে থাকে ভয়াবহ রোষে ,  যদিও তার তর্জন - গর্জন দেখে বোঝা যাচ্ছিল যে আসলে গুলির আঘাত বেশ ভয়ানকই ছিল ।  ” 
এই বিশেষ পশুটি ,  যে কিনা প্রশস্ত নদীতে শিকারের খোঁজে সাঁতরে বেড়ায় ,  তার ভয়ে জঙ্গলের প্রবেশ করা প্রতিটি মানুষ তটস্থ থাকে ।  কোন কাঠুরেই বনে প্রবেশ করত না যদি না তাদের সাথে কোন ফকির থাকত ,  স্থানীয়রা মনে করত এই ফকিরেরা বাঘ এবং অন্য প্রাণীদের উপরে জাদু বিস্তার করতে পারে ।  কাজ শুরুর আগে সেই ফকির তার দলের সকল কাঠুরেকে একত্র করে ,  বনের কিনারে একটা জায়গা পরিষ্কার করে কয়েকটি তাবুর মত কুঁড়ে প্রস্তত করত ,  যেখানে সে নানা ধরনের মূর্তি রাখতো ,  যাদের উদ্দেশ্যে পূজা দেওয়া হত ।  সমস্ত প্রস্তুতি সম্পন্ন হলে সেবারের অভিযানটি বাঘমুক্ত বলে মনে করা হত এবং প্রতি কাঠুরে কাজ শুরু আগে কিছু না কিছু অর্পণ করত ,  যার মাধ্যমে মনে করা হত সে এবার বনে নিরাপদে কাজ করতে পারবে ।  যদি এর মাঝেও বাঘ কাউকে তুলে নিয়ে যেত সেই ক্ষেত্রে ফকির চম্পট দিত এবং তখন কাঠুরেরা এই এলাকার সবচেয়ে গুরুত্বপূর্ণ স্থানগুলোতে পতাকা দিয়ে রাখত অন্যদের সাবধান করার জন্য । 
এই এলাকার বন কাটা অনেক বেশি কঠিন ছিল বনের ঘনত্বের কারণে ।  এমনও প্রায়ই হত যে শিকারি বুঝতে পারত ঘন বনের আড়ালে কোন না কোন বাঘ উল্টো তাকে অনুসরণ করছে ।  সুন্দরবনে ১৯০৫ - ০৬ সালে অন্তত ১০১ জন মানুষ এবং ১৯০৬ - ০৭ সালে ৮৩ জন মানুষ বাঘের শিকার হয়েছিল ।  শিকার হওয়া মানুষের সংখ্যা কমাতে সরকার পশুর নদীর পূর্বের দিকে প্রতিটি বাঘ মারতে পারলে ৫০ টাকা এবং নদীর পশ্চিমের প্রতিটি বাঘের জন্য ১০০ টাকা করে পুরষ্কার ঘোষণা করেছিল ।  
মানুষখেকো বাঘের এত প্রাচুর্যের কারণ হিসেবে বর্তমান সহকারী বন সংরক্ষক স্যার হেনরি ফ্যারিংটন ,  যিনি আগে সুন্দরবনের দায়িত্বে ছিলেন ,  লিখেছিলেন -   “ এর কারণ সম্ভবত স্থানীয় শিকারিদের গুলি ,  তারা যে বারুদ ব্যবহার করত তাতে বাঘ মরার বদলে আহত এবং বিরক্ত হত বেশি ।  এবং স্থানীয়দের বিপুল সংখ্যক হরিণ শিকারও যে বাঘকে মানুষ আক্রমণ করতে বাধ্য করেছে তাতে সন্দেহ নেই ,  কারণ বনে যথেষ্ট সংখ্যক চিত্রল হরিণ থাকলে বাঘ কোন না কোন ভাবে নিজের খাবার ঠিকই জোগাড় করে নিত এবং তা মানুষের সাথে সংঘর্ষে না যেয়ে ।  এমনকি নরখাদকে পরিণত হওয়া বাঘও কম ক্ষতিকর হত যদি সেখানে প্রচুর হরিণ থাকত ।  এবং একটা ব্যাপার কৌতূহল জাগাবার মত যে ,  যে সমস্ত জনপদে স্থানীয় শিকারিদের আনাগোনা বেশি সেখানেই নরখাদক বাঘের দৌরাত্ম সবচেয়ে বেশি ।  ”  প্রমাণসহ এই যুক্তিগুলো খতিয়ে দেখার পরও বোঝা যায় অন্তত গত দুইশ বছর ধরে সুন্দরবনের নরখাদক বাঘের কথা মানুষ জানে ।  
সপ্তদশ শতাব্দীর শেষার্ধে বার্নিয়ার   ( Bernier )  এই প্রসঙ্গে লিখেছিলেন  “ এই ভূ - খণ্ডের অনেক জায়গাতেই নামা খুব ঝুঁকিপূর্ণ ,  নৌকা নিয়ে বনে প্রবেশ করলে খুব বেশি খেয়াল রাখা উচিত যে রাতে যেন নৌকাটি একটি গাছের সাথে বাঁধা হয় এবং তীর থেকে কিছুটা দূরে যেন অবস্থান করে ,  কারণ প্রায়ই কেউ না কেউ এভাবে বাঘের শিকার হয় ।  এই হিংস্র প্রাণীরা নৌকায় চুপিসারে প্রবেশ করতে অতি দক্ষ ,  যখন সবাই ঘুমিয়ে থাকে ,  এরা তার মাঝ থেকে শিকার তুলে নিয়ে যেতে পারে ! সাধারণত তাদের শিকারে পরিণত হয় স্থানীয় মাঝি ,  যে কিনা দলের সবচেয়ে স্থূলকায় ব্যক্তি ।  ”  উল্লেখযোগ্য যে সুন্দরবনে বাঘকে  ‘ শেয়াল ’  বলে । 
সুন্দরবন এবং আশেপাশে নতুন গড়ে ওঠা মানববসতির চারপাশের জঙ্গলে চিতাবাঘের সংখ্যাও প্রচুর ,  তারা সাধারণত গবাদিপশু এবং অন্যান্য প্রাণী শিকার করে বেঁচে থাকে ।  সম্প্রতি খুলনা শহরের প্রান্তে একটি চিতাবাঘ দর্শন দিয়েছিল ,  এবং একটি তিন পা – ওয়ালা গরু মারতে সক্ষম হবার পর মানুষেরা তাকে তাড়িয়ে দেয় ।  বন্য শুকরের প্রাচুর্য অনেক এবং তারা শস্যের প্রভুত ক্ষতিসাধন করে ।  হরিণেরাও নভেম্বর এবং ডিসেম্বর মাসে ধান পুরোপুরি পাকার আগে বেশ ক্ষতিসাধন করে যাদের মধ্যে আছে চিত্রল হরিণ ,  মায়া হরিণ এবং প্যারা হরিণ ,  যদিও চিত্রল হরিণের সংখ্যা সবচেয়ে বেশি । 
সুন্দরবন এবং এই অঞ্চলের বড় বড় জলাভূমিগুলোতে যে সমস্ত পাখি দেখা যায় তাদের মধ্যে নানা জাতের রাজহাঁস ,  হাঁস ,  সারস ,  বনমুরগি ,  কাদাখোঁচা পাখি ,  বাতাই এবং জলচর পাখি ।  এছাড়া উল্লেখ করার মত পাখি হচ্ছে দুই জাতের মদনটাক ,  নানা জাতের ঈগল ,  শকুন্‌ ,  চিল ,  বাজ ,  প্যাঁচা ,  ঘুঘু ,  টিয়া ,  বেনেবৌ ,  ফুটকি ,  বাটান ,  কাঠঠোকরা ,  বক ,  বগা ,  তুলিকা ,  সৈকতপাখি ,  ছোট এবং বড় চামচঠুটি ,  গগনবেড় ,  মানিকজোড় ইত্যাদি । 
নদী এবং জলাভূমিগুলো কুমিরে পূর্ণ ছিল ,  বিশেষ করে মধুমতি এবং ভৈরব নদীতে ,  এবং সুন্দরবনে কুমিরের সংখ্যা এটি বেশি ছিল যে বাঁশ বা কাঠ ঘেরা জায়গা ছাড়া কোথাওই গোসল করা নিরাপদ ছিল না ।  যদিও এই সাবধানতা প্রায়শই কোন কাজে দিত না ।  রাতের বেলা কুমিরের স্থলভাগে প্রবেশ করে আক্রমণের অনেক ঘটনা সকলের মুখে মুখে ফিরত ।  সকালের সাধারণত কোন হতভাগ্য মহিলার করুন পরিণতি জানা যেত মাটির উপর টানা - হ্যাচড়ার দাগ দেখে ।  অনেক বছর আগে একদল দাগি আসামিকে আরও দূরের কারাগারে পাঠাবার জন্য ম্যাজিস্ট্রেটের সাথে সাক্ষাতের জন্য রাখ হয়েছিল ।  কারাগারের রক্ষি দিয়ে সেই ৫০ বন্দীকে নদীর ধারে সারা বেঁধে দাড় করানো হয়েছিল কিছু পরীক্ষার জন্য ,  এই সময় নদীতে থেকে একটি কুমির উঠে এসে এক আসামির পা ধরে মুহূর্তের মধ্যে কেউ সাহায্য করার আগেই নদীর গভীর টেনে নিয়ে যায় ।  বড় খালের হাঙরও খুব দুর্লভ কিছু ছিল না । 
নদী এবং প্রায় সকল জলাশয়েই মাছের প্রাচুর্য ছিল ।  সবচেয়ে বেশি যে দামি মাছগুলো ধরা পড়ে তারা হচ্ছে নানা ধরনের Mugli ,  Polynemus এবং বিখ্যাত ভেটকি ।  সুস্বাদু তোপসে পাওয়া যায় পশুর নদীতে এবং মধুমতীতে ইলিশ ।  সত্যি বলতে সুন্দরবনই সমস্ত বাংলায় মৎস্য সম্পদে সবচেয়ে সম্পদশালী অঞ্চল ,  যার জন্যই খুলনা শহরের মাছের সরবরাহ কোনদিনই ব্যহত হয় না ।  যদিও ভিতরের নানা নদীতে মাছ পাওয়া যায় ,  কিন্তু নানা কারণে খালের সংখ্যা কমে যাওয়ায় বিশেষ করে গঙ্গার পানি বেড়ে যাওয়ায় প্রায়ই মাছের সরবরাহ কমে যায় ।  এখন সেখানে নিয়মিত জোয়ার - ভাটা হয় এবং পানি সবসময়ই ঈষৎ লোনা ,  যার জন্য কার্প জাতীয় মাছেরা এই জলভাগ ত্যাগ করেছে এর মাঝেই ।  
বিলগুলোও মাছের রাজ্য ।  বৃষ্টির সময় অনেক জাতের মাছ এখানে দেখা যায় এবং শুকনো মৌসুমে এদের সবাই আশ্রয় হিসেবে বিলগুলো কাজ করে ।  তবে প্রচুর জলজ গাছ থাকার জন্য জালের মাধ্যমে মাছ আহরণ করা এখানে সহজসাধ্য কাজ নয় ।  এই জলভাগের পানি স্থির হবার কারণে কার্প মাছের জীবনের জন্য এই জায়গা খুব একটা সুবিধের নয় ,  বড় জাতের মাছগুলো সাধারণত নদীর সন্ধানে বিল ত্যাগ করে চলে যায় ।  কিন্তু কই ,  মাগুর ,  শিং ইত্যাদি মাছের জন্য বিলই আদর্শ স্থান ।  পলি পড়ে নদীর ক্রমশ ভরাট হয়ে যাওয়া এবং ক্রমবর্ধমান জনসংখ্যার চাপে কৃষিজমি বাড়তে থাকায় মৎস্যক্ষেত্রের উপরে বিশাল চাপ পড়ছে ।  বাড়ির পুকুর গুলোতেও বেশ ভাল মাছ পাওয়া যায় কারণ নদীর তীর ছাড়া ভিতরে অন্য কোথাও পুকুর খনন ছাড়া মাটির বাড়ি নির্মাণ সম্ভব নয় ,  কাজেই পুকুর ছিল সর্বত্র ।  
 ( ১৯০৮ সালে খুলনার জেলা নিয়ে গ্যাজেটর সংকলন করেন জনাব এল এস এস ওম্যালি ,  সেখানের Fauna অংশটি এখানে দুর্বল বাংলায় দিলাম ।  দুষ্প্রাপ্য গ্যাজেটরটি জোগাড় করে দেবার জন্য লেখক - গবেষক মাহবুব সিদ্দিকীকে অনেক ধন্যবাদ ।  আমরা চাই এভাবেই দেশের প্রতিটি জনপদের হারিয়ে যাওয়া কাহিনী উঠে আসুক নতুন প্রজন্মের কাছে ।  আপনি কি দায়িত্ব নেবেন যে অঞ্চলে আছেন অন্তত সেখানের গল্প শোনানোর ?   ) 
অন্য জেলার বুনোপ্রাণীর ইতিহাস
ঢাকা
রাজশাহী






চার বেড়ালের রেস্তোরাঁয়




কাতালানিয়ায় আসছি কয়েক দিন হয়ে গেল ,  খাঁটি ট্যুরিস্টের মত বালুময় সৈকতে যেয়ে দাপাদাপি করা হলে ধুমসে ,  শিল্পবোদ্ধা সাজার ব্যর্থ চেষ্টায় গাউডির সমস্ত কাজ খুঁটিয়ে খুঁটিয়ে দেখে ,  ক্রীড়াপ্রেমিক সাজার চেষ্টায় অলিম্পিক ভিলেজ হেঁটে ,  বার্সেলোনার অন্যগ্রহের ফুটবল ক্লাবের সামনে দিয়ে ঘোরাঘুরি করে বার্সেলোনার অধিবাসীদের মত জুরিখ পাবে বসে এন্তার পানীয় ধ্বংস করার পরও স্থানীয় বন্ধু দানি ব্যটল রোসেল বলে বসল -  নাহ ,  চার বেড়ালের রেস্তোরাঁয় এক বেলা না খাওয়া পর্যন্ত তোমাদের এই সফরকে সফল বলা যাচ্ছে না  ! 
চার বেড়ালের রেস্তোরাঁ  !  একখানা নয় ,  পুরো এক হালি বেড়াল !  এমনিতেই কাতালান রাজধানীতে এসে ঝিনুকের স্ট্যু থেকে শুরু করে অক্টোপাসের শুড় ভাজা সবই খাওয়া হয়েছে ,  তাই বলে বেড়ালও খেতে হবে ?  না ,  বেড়াল খেতে পারব না ,  ঢের আপত্তি আছে আমার মিউ মিউ করে এমন প্রাণী খেতে ।   দানি ব্যাটা কাতালান মার্কা প্রাণখোলা ঠা ঠা হাসি দিয়ে বলল -  চল আজ সন্ধ্যায় সেখানে ,  বুঝবে কেন বলছি সেখানে না গেলে বার্সেলোনা ঘোরা অপূর্ণ থাকবে ! 

দানি ঠিক পূর্ব পরিচিত নয় ,  বরং বার্সেলোনার ছেলে হুয়ান আমার ঘনিষ্ঠ বন্ধু ,  ছোকরার আবার বাংলাদেশ ভ্রমণের ব্যপক ইচ্ছা ,  একবার ক্ষুদ্রঋণের কী একটা প্রোজেক্টে জানি সেখানে চলেই গেছিল কিন্তু বন্যা দেখা দেওয়ায় পরিকল্পনাটি মাঠে শুকিয়ে যায় ।  বার্সেলোনা আসার পরপরই হুয়ানের বন্ধু দানির সাথে পরিচয় ,  মহা হাসি খুশী ছেলেটার প্রেমিকা ফিনল্যান্ডের মেয়ে ,  আমার ভ্রমণসঙ্গিনীও ফিনল্যান্ডের ,  সেই  আলাপেই খুশী মনে স্বেচ্ছায় বার্সেলোনা ঘুরিয়ে দেখার দায়িত্ব নিয়ে নিল সে ।  

  ( আমি ,  দানি ,  হুয়ান ,  ফটুগফুরনী ক্যামেরার পিছনে  )  
শহরের সবচেয়ে মজার আইসক্রিম শপে চেয়ে অন্যরকমের দারুণ অভিজ্ঞতা হল ,  আইসক্রিম কেনার পর দাম দিয়ে গেলে টাকা নেবার আগে তরুণী দোকানদার চোখ মটকে বলল -  বাইলা বাইলা !  বাইলা মানে নাচ ,  কিন্তু আইসক্রিম কিনতে আবার নাচানাচি কেন !  বাদামী চোখের তন্বী নিজেই একটু শরীর দুলিয়ে বলল -  বাইলা !  আমাদের এখানে আইসক্রিম কিনতে হলে তোমাকে একটু হলেও শরীর ঝাঁকিয়ে নাচের ভঙ্গী করতে হবে ,  ঝকঝকে হাসি দিতে হবে ,  গোমড়ামুখো কারো কাছে আমরা আইসক্রিম বেচব না !  
বাহ ,  বেড়ে ব্যবস্থা তো  !  আইসক্রিম খাও ,  তো নাচ দেখাও !  
অন্য দিকে দানি দেখি মুচকি মুচকি হাসছে দরজায় দাড়িয়ে ,  আবার ছোকরার অন্য রূপ টের পাওয়া গেল তাপাস খেতে যেয়ে ,  স্পেনের আবহাওয়া খুব ভাল ,  এমন নিরীহ কথায় সে তেড়ে ফুঁড়ে জ্বলে বলে বসল -  সেটা স্পেনে যেয়ে বল ,  এটা বার্সেলোনা ,  এটা কাতালান  রাজ্য ,  স্পেনকে আমরা দেশ হিসেবে মানি না ,  ব্যাটারা আমাদের  জবরদখল করে রেখেছে গত ৩০০ বছর ধরে ।  যদি তার আগে ১৭০০ বছর আমরা স্বাধীন জাতি হিসেবে টিকে থাকতে পারি ,  ভবিষ্যতেও স্বাধীন কাতালান হব আমরা ,  দেখ না ইতিমধ্যেই আমাদের আলাদা ফুটবল দলের দাবী পর্যন্ত উঠেছে ফিফার কাছে ।  
হুম ,  কাতালান আর স্প্যানিশদের রেষারেষি বেশ স্পষ্ট বোঝা যায় এখানে আসলে ,  একাধিক পানশালাতেও দেখলাম লেখা আছে  Barcelona is not Spain ,  its Catalan .  কিন্তু কাতালান বেচারাদের হাতে নেয় কোন ক্ষমতা ,  শেষ ভরসা তাদের নয়নমণি ফুটবল ক্লাব ,    রিয়েল মাদ্রিদ -  বার্সেলোনার খেলায় বাড়তি উত্তেজনা যোগ করে এই ঐতিহাসিক ঘৃণাময় সম্পর্ক ।  
স্প্যানিশরাও যে কিভাবে সুযোগ পেলেই সেই বৈষম্য ঝালাই করে তা দেখতে পেলাম পিকাসো জাদুঘরে গিয়ে ,  সেখানের অধিকাংশ শিল্পকর্মই নানা অজুহাতে নিয়ে যাওয়া হয়েছে মাদ্রিদের গ্যালারিগুলোতে !  কাতালানরাতো বলে ,  বজ্জাত লুটেরা স্প্যানিশগুলো সুযোগ পেলে ল্য সাগ্রাদা ফ্যামিলিয়া পর্যন্ত উপড়ে নিয়ে যেত !  

যাক ,  সেই সন্ধ্যায় চার জনে হাজির হলাম চার বেড়ালের রেস্তোরাঁয় ,  ইংরেজিতে লেখা Four Cats  ,  সেই সাথে Els Quatre Gats ।  সামনে বেধড়ক লম্বা লাইন !  তরমুজের বিচির মত দাঁত বাহির করে বাহিরের দরজায় কর্মরত বেয়ারা জানালেন ,  রিজার্ভেশন না থাকলে কমপক্ষে সোয়া ঘণ্টা অপেক্ষা করতে হবে  !  !  


কী এমন রেস্তরাঁ যে খাবারের লিস্টি দেখার জন্যই দেড় ঘণ্টা তক দাড়িয়ে দাড়িয়ে পায়ের ব্যায়াম করতে হবে !  অন্য কোথাও যাবার প্রস্তাব এক ফুঁয়ে উড়িয়ে দিয়ে হুয়ান বলল -  তুমি বুঝতে পারছ না ,  ১৮৯৭ সাল থেকে এই রেস্তোরাঁর যাত্রা শুরু ,  আর এটা সবসময়ই ছিল আমাদের সংস্কৃতির প্রাণকেন্দ্র ,  এই চার বেড়াল আসলে আমাদের বিখ্যাত চার শিল্পী Pere Romeu ,  Santiago Rusiñol ,  Ramon Casas ,   Miguel Utrillo !  তারাই শিল্পীদের আড্ডাকেন্দ্র হিসেবে ক্যাফেটির পত্তন করেন ,  এবং মূল নাম আসে প্যারিসের সেই বিখ্যাত কালো বেড়াল ক্যাফের নাম অনুকরণে ।   ১১৫ বছর ধরে এটি পানশালা ,  ক্যাবারে ,  হোটেল ,  রেস্তরাঁ ইত্যাদি নানা ভূমিকায় অবতীর্ণ হয়েছে ,  আর জানো এখানে কোন বিখ্যাত শিল্পীর প্রথম একক চিত্রকর্ম প্রদর্শনী হয়েছিল ,  ১৯০০ সালে ?  যখন তার বয়স ছিল মাত্র ১৯  ! 
রহস্যের গন্ধ পেয়ে বললাম ,  কে সেই শিল্পী ? 
কে আবার  !  জনাব Pablo Diego José Fransisco de Paula Juan Nepomuceno María de los Remedios Cipriano de la Santísima Trinidad Martyr Patricio Clito Ruiz y Picasso যাকে সারা বিশ্ব চেনে পাবলো পিকাসো নামে  ! 
হায় হায় !  এরপরে ঘণ্টা কেন ,  সারা দিনমান অপেক্ষা করতেও কোন আপত্তি ছিল না চার বেড়ালের রেস্তোরাঁয় প্রবেশের জন্য ।  পাবলো পিকাসো তার শিল্পী জীবনের শুরু দিনগুলি বার্সেলোনাতেই কাটিয়েছিলেন ,    ( বার্সেলোনার জীবনে শুরু করা ব্লু পিরিয়ডের আত্মচিত্রসহ বেশ কিছু শিল্পকর্মের এক অসাধারণ প্রদর্শনী নিয়ে লিখেছিলাম এই লেখাতে  )   ,  এবং এই ক্যাফেতেই শিল্পী ইয়ারবক্সীদের উৎসাহে প্রথম একক প্রদর্শনীর আয়োজন করে ফেলেন প্রবল আত্মবিশ্বাসে ।   আবার সেই বছরই প্রথম প্যারিস যাত্রা করেছিলেন অন্য প্রদর্শনীর জন্য ।  
পিকাসোর কথা অবশ্য মনে করিয়ে দিয়েছিল এই শহরেরই সমুদ্রসৈকতের এক বৃদ্ধ ,  বলা যায় না ,  আমাদের পাবলো পিকাসো যে রকম প্রবল প্রেমিক পুরুষ ছিলেন ,  হয়ত এই তরুণ বৃদ্ধের  সাথে তার কোন রক্তের সম্পর্ক থাকতেই পারে ।  ছবি দেখে বলেন দেখি আমার ধারণা কী খামোখা সৃষ্টি হল ?  

অবশেষে ভাগ্যদেবীর মুখে ছাই দিয়ে ঘণ্টাখানেক আড্ডাবাজির পরেই ভিতরে বসার অনুমতি মিলে গেল ,  এতক্ষণ দাড়িয়ে রাখার জন্যই কিনা টেবিলে বসতেই মুফতে পিচ্চি পিচ্চি কিছু জলপাই আর সফেদ রুটি দিয়ে গেল একজন ।  পরে শুনি এই লিলিপুট জলপাই কাতালানের স্পেশাল উৎপাদন ,  খেতেও বেশ ,  যদিও চট করে শেষ হয়ে যায় ।  এত ভিড় সত্ত্বেও বেয়ারা ভদ্রলোক বেশ রসিয়ে গালগল্প করতে করতে অর্ডার নিলেন আমাদের ,  শুনলাম তার বাড়ী আন্দালুসিয়ায় ।  আন্দালুসিয়া শুনলেই আমার উজ্জল কমলাবর্ণের মন ভালো করা রোদ আর ফেদেরিকো গার্সিয়া লোরকার কথা মনে আসে ,  যদিও লোরকার অঞ্চলের লোকের সাথে তার কবিতা নিয়ে কথা চলাচালির সুযোগ মিলল না ভিড়ের কারণে ।  

বেশ বড় রেস্তোরাঁটি ,  দেয়ালে দেয়ালে নানা চিত্রকর্ম ঝোলানো ,  জাদের অধিকাংশই এইখানে একসময়ে আগত শিল্পীদের সৃষ্টি ।  তার মধ্যে ঘর আলো করে আছে Ramon Casas and Pere Romeu on a Tandem ,  র‍্যামন কাসাসের এক অনবদ্য চিত্রকর্ম ।   পরিবেশটা আসলেই বেশ আলাদা ,  মনে হচ্ছে খাবার চেয়ে আড্ডা দিতেই এখানে আসে মানুষ ,  আসলে এককালে তাইই আসত ,  এখন আসে স্থানটির খ্যাতিতে ।  স্প্যানিশ গৃহযুদ্ধের সময় তৎকালীন ক্যাফেটি বন্ধ হয়ে গেলেও ১৯৮৯ সালে আবার চালু করা হয় কিছু মানুষের উদ্যোগে ।  


খাবার চলে এসেছে ,  সামুদ্রিক খাবারের সাথে আজকের বিশেষ আকর্ষণ ফোয়াগা ।  সুনীল গাঙ্গুলীর ছবির দেশে কবিতার দেশেসহ অনেকের ভ্রমণ কাহিনীতেই ফোয়াগা নিয়ে অনেক পড়া সত্ত্বেও ফোয়াগার দেশ ফ্রান্সে যেয়ে তা খাবার সুযোগ করতে পারিনি ,  এখানেই তার বাস্তবায়ন ঘটল ।   জিনিসটা পাতলা জেলির মত ,  কিন্তু মোটেও থিকথিকে নয় ।  তৈরি করা হয় অতি নিষ্ঠুর উপায়ে ,  পোষা একধরণের বিশেষ রাজহাঁসকে ঠেসে ঠেসে খাবার খাইয়ে তার লিভার বড় করে ,  সেই লিভার দিয়েই তৈরি হয় উমদা ফোয়াগা ,  মানে অল্প ফোয়াগার জন্যই হয়ত অনেক রাজহাঁস মারতে হয় ।  রাজহাঁস যতই বড় হোক ,  তার লিভার আর কত বড়ই বা হতে পারে !  যদিও জানা যায় ৪৫০০ বছর আগেও প্রাচীন মিশরে ঠেসে ঠেসে খাইয়ে রাজহাঁসদের নাদুসনুদুস করা হত !  
ব্যক্তিগত কারণে বুনো প্রাণী খেতে আমার আপত্তি আছে ,  এছাড়া স্থানীয় খাবার যতই কিম্ভুত লাগুক তার স্বাদ নিতে পেছাই না কখনোই ,  আর ফোয়াগা তো অতি খাসা চীজ !  মুখের মাঝে গলে গলে গেল রুটি সহ ।  
খাবার ফাঁকে যেন খুব সাধারণ কোন তথ্য দিচ্ছে এমন ভাব নিয়ে হুয়ান বলল ,  ওহ ,  তোমাকে বোধ হয় বলা হয় নি ,  আমার ঠাকুরদাও একজন চিত্রশিল্পী ছিলেন ,  এই ক্যাফেতে আড্ডা দিতেন অন্যদের সাথে গড্ডালিকা প্রবাহে মেতে ,  পিকাসো তার ঘনিষ্ঠ বন্ধু ছিলেন জীবনের এক পর্যায়ে ।  
বলিস কী ,  মামুর বুটা !   তোর দাদা আঁকা ছবি কোথায় ? 
আমাদের সংগ্রহে অল্প কিছু আছে ,  বাকীগুলো বিক্রি হয়ে গেছে অনেক আগে ,  দুয়েকটা গ্যালারীতেও আছে ,  চাইলে দেখা যেতে পারে ।   
বাপরে ,  মেঘ না চাইতেই জল ,  সাধাসিধে  ডিনার করতে এসে পিকাসোর প্রথম একক প্রদর্শনীর স্থান আবিষ্কার ,  কাতালান সংস্কৃতির মিলন কেন্দ্রে আড্ডা ,  এবং সঙ্গী স্বয়ং পিকাসোর শিল্পী বন্ধুর নাতি !   আর কী  !  চলল আড্ডা বেদম তালে  – 

  (  রেস্তোরাঁর ছবিগুলো চার বেড়ালের ওয়েব পেজ থেকে নেওয়া ।  
কদিন আগেই বার্সেলোনা ঘুরে গেছে আমাদের এভারগ্রিন সহসচল বন্দনা ,  এই পোস্টটি তার জন্য ।   ) 






ড্রাকুলার দুর্গে 




ট্রান্সেলভেনিয়ায় আঁধার নেমে আসছে সেই দিন ,  পাহাড়ি অন্ধকার বাদুড়ের মত নিকষ ডানার বিস্তার ঘটিয়ে হটিয়ে দিচ্ছে সূর্যের অস্তিত্বের শেষ চিহ্নকেও ,  এমনকি দিগন্তে রেখায় যেখানে সূর্যদেবের রথ কয়েক মুহূর্তের জন্য একটু বেশি সময় গোধূলি - আলো ছড়িয়ে ভেসে থাকে তাও যেন আজ কী এক আশঙ্কায় একটু দ্রুতই বিদায় নিল ।  আমাদেরও তাড়াহুড়ো বাড়ছে ,  আমরা বলতে পূর্ব - ইউরোপ ভ্রমণে বের হওয়া চার বাঙ্গালী  ( রমজান ভাই ,  শাহিন ভাই ,  বড় ভাই তানভীর অপু এবং আমি )  ,  তাড়াহুড়োর মূল কারণ সেই রাতের গন্তব্য যে শহর তা জানি কিন্তু কোন সরাইখানার সাথে পূর্ব - যোগাযোগ করা হয় নি ।  পাহাড়ি এলাকায় ছড়ানো - ছিটানো ক্ষুদে ক্ষুদে জনপদ ,  এর মাঝে গ্রীষ্মকাল বিধায় পর্যটকদের ভিড়ে সরগরম ,  কাজে কাজেই থাকার জায়গা মিলতে ঝামেলা হতেই পারে ,  আর এটা আমরা কোন মতেই চাই না ,  কারণ এটি ট্রান্সেলভেনিয়া ।      
We are in Transylvania and Transylvania is not England .  Our ways are not your ways ,  and there shall be to you many strange things .   -  -  Dracula  ( Bram Stoker )   । 

জি ব্রাম স্টোকারের বিশ্বখ্যাত উপন্যাস ড্রাকুলার নায়কের আবাস এখানেই ।  তার সাথে দেখা হোক বা না হোক ,  সেই ফেনিয়ে ওঠা কুয়াশা ,  প্রেতাত্মার মত ভেসে চলা মেঘ ,  পাহাড়ের মুখব্যাদান করে থাকা নীরবতা ,  শীতল বৃষ্টি এমনকি স্থানীয়দের ব্যবহারে উষ্ণতার অতিমাত্রায় অভাব সবই যেন নিজের অজান্তে কোন এক অমঙ্গলের গান গাইছে ।  তারপরও রোমাঞ্চের আশাতেই হয়ত সাহস করে পথের বাঁকে আবিষ্কার করলাম সেই রাতের গন্তব্য ব্রাসভ শহর ।  জেকে ধরা আঁধারে চটজলদি সেই ব্যাকপাকারস হোস্টেল সামনে পেলাম সেইখানেই উঠে গেলাম অচেনা অলি - গলিতে কালো ওভারকোট পরা তীক্ষ শ্বদন্তের মালিকের হঠাৎ সাক্ষাৎ এড়াতে । 

 সেই হোস্টেলের মালিক দম্পতির প্রিয় শব্দ ছিল  ‘ না ’  !  গরম পানি আছে ?   ‘ না ’  !  রাতের খানা মিলবে ?   ‘ না ’  !  এক্সট্রা বালিশ আর কম্বল মিলবে ?   ‘ না ’  !  কফি ?   ‘ না ’  !  শুধুই এইটাতেই নয় তাদের এইখানে স্লিপিং ব্যাগ ব্যবহার করলে বিশাল অংকের জরিমানা করা হবে ,  ব্যাপারটা কি আসল নাকি কৌতুক এইটা জিজ্ঞাসা করলেই পুরো বেলু লুগোসি অভিনীত কাউন্ট ড্রাকুলার মত ভেংচি কেটে জানালেন যে অনেক আগে কোন পর্যটকের ব্যাগ থেকে ছারপোকা বেরিয়ে নাকি তাদের বিশাল অংকের অর্থের ক্ষতিসাধন করেছিল ,  তারপর থেকেই এই সাবধানতা ।  যাক ,  হোটেলের মালিকের ব্যবহার যায়ই হোক ,  বিছানা - পত্তর বেশ ভালই ,  সেইখানে ছারপোকাও নেই ,  ব্যাকপ্যাক সেখানে ফেলে বেরিয়ে পড়লাম সবাই জঠরানল নেভানোর জন্য ।    

কেমন যেন মরা একটা শহর ,  দালান - কোঠা ভালই আছে কিন্তু প্রাণ নেই !  ঝিরঝির বৃষ্টিতে স্থানীয় খাবারের খোঁজে বেশি ঘুরাঘুরি না করে হাতের কাছে কে এস সি - তেই প্রবেশ করতে হল ।  খেতে খেতেই চারিদিকে ট্যুরিস্টের ভিড় দেখে রমজান ভাই দরাজ গলায় হো হো করে হেসে বললেন  “ দেখছ মানুষের কাজ ,  ড্রাকুলার মত একটা কল্পনার জিনিস নিয়ে কতই না উৎসাহ আর ভয়  ”  ।  জিজ্ঞাসা করলাম ড্রাকুলার কথা কিছু জানা আছে কিনা ।  জানা গেলে তিন ভ্রমণসঙ্গীর কেউই ড্রাকুলার বই বা সিনেমা কোনটা সম্পর্কেই খুব একটা মাথা ঘামান নি ,  তাই ভাজা মুরগির ঠ্যাং আর ডানা চিবোতে চিবোতে মিনিট চারেকের মধ্যেই তাদের বললাম ট্রান্সেলভেনিয়ার আতঙ্কের কথা ,  রক্তচোষা বাদুড় আর উধাও হয়ে যাওয়া রোমানিয়ান রাজার মৃতদেহের কথা !  ফলাফল মিলল সেই রাতেই !  কেউই আর রাতে একটা টয়লেটেও যেতে চাচ্ছিল না !  আর পাকনামো করে খোদ ড্রাকুলার রাজ্যে বসে কৈশোরের রোমাঞ্চ ফিরিয়ের আনার জন্য গা শিরশিরে অনুভূতি নিয়ে পড়ছিলাম সেবা প্রকাশনীর প্রকাশিত ড্রাকুলার অনুবাদ ।  

সত্যি বলতে ,  সেই রাতে জানালার বাহিরে তাকিয়ে হঠাৎ হঠাৎ মনে হয়েছিল যে কিছু একটা ঝুলে আছে কিনা ,  কেউ জানালা দিয়ে আসতে গলে বেরিয়ে আসবে কিনা ! 
গরাদশূন্য জানালা গলে আস্তে করে বেরিয়ে এল কাউন্টের মাথাটা ।  অবাক লাগল ।  গভীর রাতে এভাবে জানালা গলে বেরিয়ে আসছেন কেন কাউন্ট ?  কয়েক মুহূর্ত পরেই আমার অবাক ভাবটা গভীর আতঙ্কে পরিণত হল ।  বন্ধ হয়ে যাবার উপক্রম হল হৃৎপিণ্ডের গতি ।  জানালা গলে বেরিয়ে এসে নব্বই ডিগ্রী খাড়া মসৃণ দেয়াল বেয়ে টিকটিকির মত এদিকেই উঠে আসছেন কাউন্ট ।  বাতাসে বিশাল বাদুড়ের ডানার মত উড়ছে কালো আলখেল্লার দু ’ পাশ ।  
সকালে ঘুম ভাঙ্গল কিছুটা আনন্দের অনুভূতি নিয়েই ,  নতুন একটা দিনে জীবিত অবস্থায় মুখের উপর রোদের কোমল স্পর্শের আনন্দময় অনুভূতি ,  পিশাচ ডেরা থেকে বেরিয়ে স্বর্ণকেশী রাজকন্যাকে উদ্ধার করে দুর্গ পানে ফেরার সুখের মত ।  আমাদের যাত্রা তখন ব্রান দুর্গের পানে । 
জি হ্যাঁ ,  এই ব্রান দুর্গই সারা বিশ্বে ড্রাকুলার দুর্গ বলে পরিচিত ।  যদিও ড্রাকুলার লেখক ব্রাম স্টোকার আদৌ এই দুর্গ নিয়ে জানতেন কিনা সেই নিয়ে প্রশ্ন থেকে যায় ,  এবং খোদ ড্রাকুলার চরিত্র যাকে নিয়ে রচিত সেই ভ্লাদ টেপাস আসলেই এই দুর্গে কত রাত অতিবাহিত করেছেন সেইও প্রশ্নসাপেক্ষ তো বটেই ,  তারপরও ইতিহাসপ্রেমী এবং ভ্যাম্পায়ার তথা ড্রাকুলামুগ্ধদের কাছে রোমানিয়া মানেই ব্রান দুর্গ ।  


১৪৪৮ সালে ওয়ালিসিয়ার যুবরাজ হিসেবে জন্ম নেওয়া তৃতীয় ভ্লাদ কিভাবে ভ্লাদ টেপাস বা শূলে চরানো ভ্লাদ থেকে ইতিহাসের ধূসর পাতা থেকে পরবর্তীতে কাউন্ট ড্রাকুলা হিসেবে ফিকশনের পাতায় আশ্রয় নিলেন সে এক চমকপ্রদ ঘটনা ।  তবে রোমানিয়া বা পূর্ব - ইউরোপের চেয়ে বরং পাশ্চাত্যেই ভ্লাদকে এক অতিমাত্রায় নিষ্ঠুর ,  রক্তপিপাসু শাসক হিসেবে দেখানো হয়েছে ।  বলা হয়ে থাকে অটোম্যান সম্রাট ২য় মেহমুদ ভ্লাদের বিরুদ্ধে অভিযান পরিচালনার সময় ভ্লাদের রাজধানির কাছে এক অঞ্চলে শূলে চরানো ২০ , ০০০ মৃতদেহ দেখে  ,  নিষ্ঠুরতা চাক্ষুষ করেই অসুস্থ বোধ করেছিলেন ।  
রোমানিয়ায় ভ্লাদ টেপাসকে একজন দেশপ্রেমী রাজা হিসেবেই দেখা হয় যে কিনা আক্রমণকারি তুর্কি হানাদার এবং অন্যদের থেকে মাতৃভূমি রক্ষা করতেই সারা জীবন যুদ্ধ করে গেছে ,  যার মৃত্যুর কারণ আজ রহস্যে ঘেরা ,  এবং যে কবরটি তার কবর হিসেবে ধরা হত পরবর্তীতে সেখানে কোন মৃতদেহ পাওয়া যায় নি বিধায়ই হয়ত অমর ভ্লাদের গল্প ডানা মেলা শুরু করে ।  ভ্লাদের জন্মের সময় তার রাজা বাবা বিশেষ মিশনে জার্মানিতে ছিলেন এবং সেখানে রোমান সম্রাট সিগিস্মুন্ড কতৃক ড্রাকুল  বা অর্ডার অফ ড্রাগন পদবিতে ভূষিত হন ,  যাদের মূল মিশন ছিল হামলাকারি অটোম্যান এবং অন্যদের থেকে ইউরোপের খ্রিষ্টীয় ধর্ম এবং ভূমিকে রক্ষা করা । 
 কিন্তু এত কিছুর পরও মাত্র ১৩ বছর বয়সে ভ্লাদ এবং তার ভাইকে তুর্কি সৈন্যরা রাজনৈতিক বন্দী হিসেবে অটোম্যান সুলতানের কাছে নিয়ে যায় ,  যেখানে সে তুর্কি ভাষা শেখা ,   আল কোরআন পড়া ,  নানা ভাষায় বিদ্যালাভ এবং যুদ্ধবিদ্যা রপ্ত করে ।  ধারণা করা হয় সেই সময়ে দুঃসহ স্মৃতিগুলোয় তাকে বিষণ্ণ এক অত্যাচারী মানুষ পরিণত করে পরবর্তীতে ,  যার ফলে হাজার হাজার মানুষ শূলে চরাতে তার যেমন কোন দ্বিধা হয় নি ,  বরং এইভাবে মানুষ খুন করতে হয়ত উপভোগই করতেন ।  সম্ভবত ১৪৭৭ সালের প্রথম দিকে ভ্লাদ টেপাস অজ্ঞাত কারণে নিহত হন ।  

 ( এই ছবিটি নেট থেকে সংগ্রহ করা ) 
এর কয়েক ’ শ বছর পরে আইরিশ লেখক ব্রাম স্টোকার ড্রাকুলা উপন্যাস রচনা করেন যার প্রধান চরিত্র রক্তপায়ী কাউন্ট ড্রাকুলাকে ,  যাকে বাস্তবের ভ্লাদ টেপাসের চরিত্র অবলম্বনে লেখা বলেই মনে করা হয় ,  আর ড্রাকুলা যে সেই ড্রাকুল বা অর্ডার অফ ড্রাগন উপাধি থেকে নেয়া সে তো বলাইবাহুল্য ।  সেই থেকে সারা বিশ্বের পিশাচকাহিনী বা ভ্যাম্পায়ার মানেই তাদের চূড়াকুলশিরোমণি ট্রান্সেলভেনিয়ার এই কাউন্ট ।  
 ( ড্রাকুলা  বইটি প্রসঙ্গে একটি কথা ।  একবার গ্যাব্রিয়েল গার্সিয়া মার্কেজ কিউবা যাবার সময় বরাবরের মতই বেশ কিছু বই নিয়ে গেছেন তার পড়ুয়া বন্ধু ফিদেল কাস্ত্রোর জন্য ।  ফিদেল একটি বইয়ে এমন মজেছিলেন যে সারা রাত বইটি পড়ে পরদিন সকালে গ্যাবোকে বলেছিলেন  “ কোথায় পেলে এই বই ?  এতদিন পড়ি নাই কেন অসাধারণ এই সাহিত্য !  ”  বইটির নাম ছিল ড্রাকুলা ,  লেখক ব্রাম স্টোকার ।  অনেক সাহিত্যবোদ্ধার মতেই ড্রাকুলা পৃথিবীর অন্যতম ভুল বোঝা এবং ভুল কারণে জনপ্রিয় একটা বই ।  এটি মোটেও ভ্যাম্পায়ার বা ভূতের কাহিনী নয় ।  এটি কয়েকজনের ডায়েরি বা কাহিনী একই সমান্তরালে চলছে এই স্টাইলে লেখা বিশ্বের প্রথমদিকের উপন্যাসগুলোর একটি ।  আর ব্রাম যেহেতু আইরিশ ছিলেন ,  অনেকেই মনে করেন রক্তচোষা অমর ড্রাকুলা আসলে ব্রিটিশ উপনিবেশকতার একটা প্রতিচ্ছবি ,  যারা বেঁচে থাকে প্রজাদের রক্ত চুষে ।  
বন্ধুরা ,  এই নতুন দৃষ্টিভঙ্গী নিয়ে একবার পড়ে দেখতে পারেব ড্রাকুলা ,  ঠকবেন না !   ) 
ব্রান কে বলা চলে ব্রাসভের একটা উপশহর মত ছোট্ট জনপদ ,  যেখানে প্রবেশের পরপরই পাহাড় চুড়োয় সবুজ বন ঘেরা লাল ছাদের প্রায় ৬০০ বছরের প্রাচীন মধ্যযুগীয় সুদৃশ্য দুর্গটি চোখে পড়ে ।  এমন দুর্গ মধ্য ইউরোপে বিরল কিছু নয় ,  কিন্তু সেই যে পরিবেশের প্রভাব ,  একে তো দুর্গম ট্রান্সেলভেনিয়া তার উপর আবার খোদ ড্রাকুলার আস্তানা বলে কথা ,  দেখামাত্রই মনে হল জানালা দিয়ে কেউ উড়ে বেরোল কিনা কানা ডানা ঝাপটে !  বেশ লম্বা লাইন সেই সাত সকালেই দুর্গের সামনে । 

 শহরের ছোট বাজারটিও মজার ,  ড্রাকুলাকে বেচা হচ্ছে নানা ভাবে -  মুখোশ ,  কাপ ,  পোশাক -  যে যেভাবে পারে !  পুরাণকথার পরাক্রমশালী দানব আজ পয়সার হাতে বন্দী ।  

লাইন ধরে ঢুকতেই সামনে চোখে পড়ল গ্রামের কৃষকের বাড়ির মত কাঠের কুঁড়ে ,  মনোমুগ্ধকর নরম সবুজ শ্যাওলায় ঢাকা ছাদ । 

 তার পাশ দিয়েই পাথর বসানো রাস্তা একেবেকে চলে গেছে উপরের দিকে দুর্গের প্রধান ফটক পর্যন্ত ।  থেমে থেমে বহু আরাধ্য এই গন্তব্য পৌঁছানোর আনন্দ পূর্ণ মাত্রায় উপভোগ করে যেতে যেতে একটা অতি প্রাচীন ক্রুশও চোখে পড়ল ।  

উল্লেখ্য যে ট্রান্সেলভেনিয়ার অধিকাংশ হোটেলেই শুকনো রসুনের মালা রাখা হয় ,  বিশেষ করে ভিনদেশী শিশুদের জন্য ,  যাতে তারা রক্তচোষা ভ্যাম্পায়ারদের ভয় থেকে সামান্য হলেও মুক্ত থাকতে পারে ,  যেহেতু বলা হয় যে রসুন ,  ক্রুশ এবং ধুনোই পারে ঐ আঁধারের জীবদের দূরে রাখতে ।  ক্রুশ দেখেই উপরের জানালার দিকে তাকিয়ে পরখ করলাম যে কেউ আমাদের দেখছে কিনা ,  যদিও লোককথা মতে ড্রাকুলাসহ বিশ্বের সকল ভ্যাম্পায়ের এখন ঘুমোবার কথা ,  কিন্তু অজানা রোমাঞ্চের আনন্দ পেতে তো আর বাঁধা নেই !  

দুর্গের কাঠের ফটক পেরিয়ে ঢুকে পড়লাম মধ্যযুগের সরু সরু গলি ,  সিঁড়ি আর একের পর এক গোছানো কামরাতে ,  কোথাও কোথাও আছে অস্ত্রের ভান্ডার ,  কোথাও আছে রোমানিয়ার রানি মারির সংগ্রহের নানা বস্তু ।  


বিশেষ ভাবে নজর কাড়ল রত্নখচিত মুকুট ,  মনে আছে যে ভ্লাদ টেপাসের ছবিতেও সবসময় এমন একটি মুকুট দেখা যায় ! 


এর মাঝে দরজার পাশে সিন্দুক দেখেই জনৈক শিশু বলে উঠল এটাই ড্রাকুলার কফিন কিনা ,  একজন আবার ফিসফিস করে বলল ,  হুস ,  ওর ঘুম ভাঙ্গিও না !  তবে ঠিক দেখা মিলল এক কামরার যেখানে মধ্যযুগে মানুষকে অত্যাচারের জন্য ব্যবহৃত নানা যন্ত্রের সংগ্রহের ,  বিশেষ করে চোখা চোখা কাঠের শলাকাসমৃদ্ধ দ্য আয়রন মেইডেনের !  পাশে আবার ছবি এঁকে বোঝানো হয়েছে যে কোন যন্ত্র দিয়ে কিভাবে অত্যাচার করা হত ! 


এর পরপরই বেশ ফাঁকা একটু বারান্দা মত যেখানে দাঁড়ালে ড্রাকুলা দুর্গের আসল সৌন্দর্য উপভোগ করা যায় ,  লাল ছাদের টাওয়ার ,  পাথরের দেয়াল ,  সামনের উঠোন ,  কাছের সবুজ বন আর দূরের পাহাড় ,  কেবল রাতের চাঁদটাই অনুপস্থিত থেকে গেল অসাধারণ এক দৃশ্যপট রচনা থেকে ।  সেই লাল টালির এক কোণে আবার বেরসিকের মত ফুটে উঠেছে গুচ্ছ গুচ্ছ রক্তলাল গোলাপ ,  বড়ই বেমানান যেন কালো জাদুর এই রাজত্বে ! 

বারান্দায় দাঁড়িয়ে বেশুমার ছবি তোলা হল ,  এমনকি সেবা প্রকাশনীর ড্রাকুলা হাতেও ।   যদিও বাস্তবের ড্রাকুলার ভ্লাদ টেপাস এই দুর্গের সাথে কতখানি সম্পর্কিত ছিলেন তা নিয়ে ব্যপক ধোঁয়াশা আছেই ।  তবে ভ্লাদ যে এই দুর্গের পাশ দিয়ে একাধিকবার অভিযান চালিয়েছেন তাতে কোনই সন্দেহ নেই ,  এবং ইতিহাসবিদরা ধারণা করেন শত্রুপক্ষের হাতে বন্দী অবস্থায় এই দুর্গেই কয়েকদিন ছিলেন ভ্লাদ । 

দুর্গ প্রাঙ্গণে মিলল এক কুয়ো ,  যেখানে কিঞ্চিৎ টাকাপয়সাও দেখলাম ফেলছেন দর্শনার্থীরা ।  সেই পুণ্য সঞ্চয়ে না যেয়ে দুর্গের অন্য রাস্তা দিয়ে আমরা তখন ব্যস্ত সেই দিনের পরিকল্পনায় ।  ড্রাকুলার দুর্গ দেখার পরে তালিকায় ছিল ট্রান্সেলভানিয়ার জিলাপির প্যাঁচ খ্যাত রাস্তা Transfăgărășan দিয়ে গাড়ি চালিয়ে সূর্য ডোবার আগেই এই ছমছমে এলাকা পরিত্যাগের ।  সেই পরিকল্পনাতেই ব্যস্ত আমরা তখন -       
   

    ( ভূতের গল্প পড়ে বা হরর মুভি দেখে ভয় পেতে পছন্দ করে অনেকেই ,  আমি সেই দলের মানুষ নই ।  ভয় পাওয়ার আনন্দ আমার পোষায় না ।  আর অজায়গা - কুজায়গায় প্রায়শই একাকী যাওয়া পড়ে বলে এগুলো পড়ে মাথাও ভারি করতে ইচ্ছে করে না ।  দূর্বা জাহান নামে এক পড়ুয়া বন্ধু আছে যে ঘ্যান ঘ্যান করা রক্ত ঝরা ভুত নেই কিন্তু সূক্ষ ভুতের অস্তিত্ব আছে ,  সেই সাথে আছে রক্তজমাট করা পরিবেশ -  এমন গল্প পড়ে বিস্ময়ে আক্রান্ত হয়ে ভয় পেয়ে মুগ্ধ হতে বড় পছন্দ করে ।  ড্রাকুলা তেমনই একটি বই ।  আর ড্রাকুলার দুর্গ নিয়ে লেখা এই পোস্টটি তার জন্য থাকল ।    ) 






 ‘ রওশন জামিল একসন্তানের জনক ।  গোঁফ আছে ।  ‘  




ওসমান সিরিজ গুলি আপনার রচিত নাকি বিদেশী কাহিনী অবলম্বনে  ? 
বিদেশি কাহিনি অবলম্বনে ।  লুই ল ‘ আমরের স্যাকেট সিরিজ এর ভিত্তি ।  আসলে সব বাংলা ওয়েস্টার্নই কোন না কোন বিদেশি কাহিনির ছায়ায় বেড়ে উঠেছে ।   
 আপনি কি কখনো বুনো পশ্চিম গিয়েছিলেন  ? 
না ।  তবে যাওয়ার ইচ্ছে আছে ,  যদিও সেই বুনো পশ্চিম আর কোথাও নেই ।  আর রিজার্ভেশনে থাকা ইনডিয়ানরাও ম্যুজিয়ামের প্রাণী ।  
আপনার নিজের সৃষ্টি সবচাইতে প্রিয় চরিত্র কোনটি ?  
নিজের সৃষ্টি বলতে কী বোঝাচ্ছে স্পষ্ট নয় ।  তবে বিশেষ আনন্দ পেয়েছি ওরিন ওসমান এবং সাবাডিয়াকে নিয়ে লিখে । 
ওসমান পরিবারদের নিয়ে আপনার নিজস্ব বক্তব্য কী ?   ( অনুবাদ করা হয়েছে সবগুলো কিন্তু প্রেক্ষাপটে মেলানোর ব্যাপার আছে )  ।  
	প্রেক্ষাপট মেলাবার ব্যাপারটা ছিল প্রথম দুটোয় ,  তারপর তো .  .  . 


কোন বইটি নিয়ে আপনার ভেতর সবচাইতে বেশি তৃপ্তি কাজ করে আর কোনটি নিয়ে নয় ?  
	 -  -  বলা কঠিন ,  বিশেষ করে এতকাল পর । 
 রওশন জামিল ভাই তো দেশ ভালই ছিলেন ,  ভাল ক্রীড়া সাংবাদিক ছিলেন ,  ওয়েস্ট - এ চলে গেলেন কেন ?  
	পশ্চিমের প্রতি ,  পশ্চিমা জীবনদৃষ্টির প্রতি ,  ওদের কোনকিছুকেই মুখবুজে গ্রহণ না করা বা ধর্ম না বানিয়ে ফেলা বা প্রশ্ন করা ,  এর প্রতি একটা আকর্ষণ আমার বরাবর ।  এটা হয়ত একটা কারণ ।  আর তাছাড়া মানুষের জীবনে অনেক সময় একটা পরিস্থিতি আসে বা আসতে পারে যখন ইউ জাস্ট ডু হোয়াট ইউ হ্যাভ টু ডু ।  
 আপনার প্রিয় ওয়েস্টার্ন লেখক কে  ?  
লুই লা ‘ আমর এবং করম্যাক ম্যাকআর্থি ।  দ্বিতীয় জন ভিন্ন স্বাদের নিও - ওয়েস্টার্ন লেখক ।  তাঁর নো কান্ট্রি ফর ওল্ড ম্যান বইটা ছবি হয়েছে । 
 আপনি আর কোন কোন ছদ্মনামে সেবায় লিখেছেন ?  

	না । 
 অনুবাদ বা বিদেশি কাহিনী অবলম্বনে লেখা লিখতে গিয়ে কি রাইটার্স ব্লক কাজ করে ? 
 আমার ক্ষেত্রে করে ।  মনে হয় একটু বেশিই করে ।  হা হা হা । 

কোন বই পড়ে জীবনে প্রথম খুব কষ্টে কেঁদে ফেলেছিলেন ?  
 বহু বই পড়েই কেঁদেছি বা চোখ আর্দ্র হয়েছে ।  এমুহূর্তে নাম মনে করতে পারছি না ।  

  ' রওশন জামিল '  কি ছদ্মনাম  ?  
	না ।  
 সেবা ' র বঙ্গানুবাদ এতটাই ঝরঝরে যে কখনো কখনো সেটা যেন মূল বইকেও ছাড়িয়ে যায় '  এই মতামত আপনি সমর্থন করেন ?  করলে কেন ,  একটু ব্যাখ্যা করুন প্লিজ ! 
অনুবাদ অনুবাদই ।  মূলকে ছাপিয়ে যাওয়ার কোন সুযোগ তার নেই ।  যেখানে সে তা যায় সেখানে সেটা আর মূল লেখকের থাকে না ।  অনুবাদকের হয়ে যায় ।  অনুবাদে গ্রহণ - বর্জন ,  অর্থের সংকোচন বা সম্প্রসারণের সামান্যতম সুযোগ নেই ।  অনুবাদককে মূল ভাষার রচনাটি অনুধাবন করে নিজের ভাষায় ,  সেই ভাষায় আন্তরবৈশিষ্ট্যর প্রতি শ্রদ্ধাশীল থেকে  স্থানান্তর করতে হয় ।  আশা করি আমার মনোভাবটি বোঝাতে পেরেছি । 
 এতদিন থেকে ওয়েস্টার্ন লেখার অভিজ্ঞতা থেকে কি কখনও মৌলিক ওয়েস্টার্ন লিখতে ইচ্ছা করেনি ?  লিখেছেন কি ?  কোনটা ?   (  যদিও পড়ার সময় সবগুলিই মৌলিক ধরে নেই ,  বিদেশি বই অবলম্বনে লেখা হতে পারে এটা মাথায় থাকে না ।  ) 
আ .  .  .  যেকোন ইতিহাসধর্মী মৌলিক রচনার পূর্বশর্ত গবেষণা ।  এবং সেজন্য চাই রিসোর্সেস বা সহায়সঙ্গতি ।  ওটা এতই ব্যয়বহুল ,  প্রাতিষ্ঠানিক সহায়তা ছাড়া সম্ভব নয় ।  
 নায়কদের নামে বাঙালি বা আরবি নাম প্রীতির কারণ কি ?  নায়িকা কেন বাঙালি নামে দেন না কখনো সখনো ?  একটা বাঙালি মারদাঙ্গা ওয়েস্টার্ন হিরুইন চরিত্র বানানো যায় না ?  নিদেন পক্ষে নেটিভ আমেরিকান ?  
ওসমান নামটা কিন্তু আরবি থেকে নেইনি ।  ওটা আসলে নর্ডিক অসমন্ড - এর অপভ্রংশ বা ওই জাতীয় কিছু ।  বানান হয়ত অনেক কিছুই যায় ,  কিন্তু রেস্তটা জোগাচ্ছে কে ?  হা হা হা । 

 সম্প্রতি এক তথ্য সূত্রে জানলাম ,  সেই আঠার শতকেই একদল বাঙালি জাহাজে করে এসে লুইজিয়ানা /  টেক্সাস এসব অঞ্চলে আবাস গেড়েছিল ,  এদের নিয়ে কোনো ওয়েস্টার্ন কাহিনী ফাঁদা যায় কি না দেখবেন ? 

	এর উত্তর ওপরে দিয়েছি ।  
 এত সুন্দর লেখার হাত  ,  যেকোন থ্রিলার /  সাই - ফাই প্রাণ দিতে পারেন বাংলা ভাষাতে ,  ওয়েস্টার্ন এর প্রতি আকর্ষণ বা দুর্বলতা কেন ?  বিশেষ করে যখন ওয়েস্টার্নের জীবনযাত্রা আমাদের সাধারণ বাঙালি জীবন যাত্রা থেকে একদমই অন্যরকম আর অপরিচিত ।  নাকি এটাই সুবিধা ,  লেখক হিসেবে ভুজুং ভাজুং কিছু লিখলেও পাঠকের কাছে ধরা পড়ার সম্ভাবনা কম বলে । 
আসলে ভুজুং ভাজুং কিছু লিখেছি বা দিয়েছি কিনা জানি না ।  সাইফাই আমাকে সেভাবে টানেনি ।  মে - বি ,  মৌলিক গল্প বা উপন্যাস লেখার ক্ষমতা নেই ।  তবে কিন্তু কি জানেন ,  মৌলিক লেখার চেষ্টা যে করি না বা করিনি কখনও তা নয় ,  কিন্তু যখনই সেই চেষ্টা নিই ,  মনের ভেতর একটা ভয় কাজ করে এই বুঝি কারও ছায়া পড়ল ।  তখন দড়িটাকেও সাপ মনে হয় ।  তারচেয়ে বাবা এই ভাল ,  বলে কয়ে পুকুরচুরি ।  হা হা হা । 
 লেখালেখি শুরু করলেন কিভাবে ?  
জীবনে প্রথম লেখা ক্লাস ফাইভে ।  স্কুল ম্যাগাজিনে ।  প্রকাশিত হওয়ার পর সহপাঠীরা বলল ,  নিজে লেখেনি ,  বাপ লিখে দিয়েছেন ।  ভীষণ ধাক্কা খেলাম একটা ।  আগ্রহ হারিয়ে ফেললাম ।  তারপর আবার শুরু পত্রিকায় রিপোর্ট / ফিচার লেখার মধ্যদিয়ে ,  যখন মাস্টার্সে পড়ি ।  
লেখালেখিই কি আপনার একমাত্র পেশা ?   ( ব্যাক্তিগত প্রশ্ন ,  তবুও জানতে চাইছি কারণ পেশাদার লেখক বাংলাদেশে খুব বেশি নেই ) 
সাংবাদিকতা এবং লেখা ।  
মাঝে মাঝে কি কখনও লেখালেখি ছেড়ে দিতে ইচ্ছে করে ? 
ছেড়ে দিয়েছিলামে তো !  প্রায় কুড়ি বছর লিখিনি ।  একটা অক্ষরও না ।  মানে গল্প বা ওই জাতীয় কিছু ।   
 অনুবাদ করতে গিয়ে কি কখনও এমন হয়েছে যে ,  খুব চমৎকার একটা জিনিস কিন্তু বাংলায় সেটার ঠিক অনুবাদ আসছে না ? 
অবশ্যই ।  ইংরেজিতে একটা কথা আছে না লস্ট ইন ট্রান্সেলশন ,  এটা সব সময় সত্যি ।  আসলে এটা সবক্ষেত্রেই সত্যি ।  কোনকিছু পড়ার পর আপনার মনের ভেতর যে অনুভূতি হয় ,  যে একটা ছবি ফুটে ওঠে ,  আমার ধারণা ,  তা কখনই লিখে বা বলে অপরকে জানান সম্ভব নয় ।  আপনি জানাতে গিয়ে মহৎ আরেকটি সৃষ্টি হয়ত করতে পারবেন ,  কিন্তু পাঠের মুহূর্তে ওইয়ে অনুভূতি ,  যা আপনার মনের কোন গহন ও অন্ধকার কোণে অকস্মাৎ জ্বলে উঠল দীপশিখার মত ,  আপনি মনে মনে বললেন ,  বাহ্ !  ,  এইটা কিন্তু লিখে প্রকাশ করা সম্ভব নয় ।   
 সেবার বই  ( ওয়েস্টার্ন সহ )  অনেকদিন পড়া হয় না; এবং আমি সবগুলো ওয়েস্টার্নও পড়িনি ।  কিন্তু যখন ওয়েস্টার্ন পড়তাম ,  তখন একটা জিনিস লক্ষ্য করেছিলামঃ প্রধান চরিত্র হিসেবে ওয়েস্টার্নগুলিতে অ্যান্টি - হিরো চরিত্রের অনুপস্থিতি; মনে হতো নৈতিকভাবে কোন ধূসর চরিত্র নেই ,  সবাই সাদা অথবা কালো ।  ১৯৬০ - র দশকে সারজিও লিওনে তাঁর  " The Dollar Trilogy "  নির্মাণ করার পর থেকে ওয়েস্টার্ন ছবিতেও ধীরে ধীরে অ্যান্টি - হিরো চরিত্রগুলি প্রাধান্য পেতে শুরু করে; অথচ সেবার ওয়েস্টার্নে এধরনের চরিত্র দেখতে পেয়েছি বলে মনে পড়ে না  ( অন্ততঃ ১৯৯৫ সাল পর্যন্ত; ভুল হলে মার্জনা এবং সংশোধন করবেন )  এর কি কোন বিশেষ কারণ ছিল ? 
	কারণ এককথায় একটি ।  ওই বইগুলি হাতের কাছে না থাকা ।  

মিসিসিপি নদীর পশ্চিমে শ্বেতাঙ্গ মাইগ্রেসন এবং আমেরিকান আদিবাসীদের উচ্ছেদ / গণহত্যা প্রায় সমান্তরাল ধারায় চলেছে ।  অথচ আদিবাসীদের উচ্ছেদ / গণহত্যাকে কেন্দ্র করে আমার পড়া ওয়েস্টার্নের সংখ্যা সীমিত ।   " বিদেশী কাহিনী অবলম্বনে "  উপন্যাস লেখা কি এর পিছনে কোন ভূমিকা রেখেছে ? 
আদিবাসী উচ্ছেদ / গণহত্যা উপজীব্য করে ওয়েস্টার্ন ইংরেজিতে তেমন নেই মনে হয় ।  কে আর নিজেদের অপকর্মের কথা ঢাক পিটিয়ে প্রচার করতে চায় ।  ফলে সেবা ,  বা অন্যান্য প্রকাশনের ,  বইগুলো বাজারে কাহিনির বাইরে যায় না ।  
আপনার লেখালেখির অনুপ্রেরণা কে ?  
আমার বাবা ।  
 আপনার পরিবারের কথা শুনতে চাই । 
কী বলব ।  দুই সন্তান ।  বড়টি ,  ছেলে ,  আন্ডারগ্র্যাড করে ব্যাংকে চাকরি করে ।  ছোটটি ,  মেয়ে ,  হাই স্কুল সিনিয়র ।  আর স্ত্রী হোমমেকার ।   
 আপনাকে যদি বলা হয় একটা ডুয়েল লড়তেই হবে ,  কিন্তু কার সাথে ডুয়েল লড়তে হবে সেইটা বাছাই করতে পারবেন ।  তাহলে কাকে বাছাই করবেন এবং কেন ? 
	সময় আসুক ,  তখন দেখব ।  
 ৯০ দশকের মাঝামাঝির কথা  ।  বাংলাদেশের স্বনামখ্যাত প্রয়াত অভিনেত্রী রওশন জামিল আর আপনার নাম এক বলে আমাদের সবারই কম বেশী ভুল হতো এই ভেবে যে ,  ওয়েষ্টার্ণ লেখক আর অভিনেত্রী একই মানুষ  ।  খুব অবাক হতাম এই ভেবে যে ,  সিনেমার পর্দায় যাকে সবসময় নাকের পানি - চোখের পানি এক করতে দেখছি সেই মানুষটাই এমন ধুন্ধুমার কাহিনী লেখেন কেমনে ?  আপনারও নিশ্চয়ই এ প্রসঙ্গে কম - বেশী মজার অভিজ্ঞতা থাকা স্বাভাবিক ।  আমরা জানতে পারি কি ? 
	এ ব্যাপারে বহু চিঠি এসেছে প্রাঠকের ।  কাজীদা একটা উত্তর দিয়েছিলেন ,  সেটাই শেয়ার করি ।  তিনি আলোচনা বিভাগ জবাব দিয়েছিলেন :   ‘ রওশন জামিল একসন্তানের জনক ।  গোঁফ আছে ।  ‘  
সেবার অনুবাদ ,  অ্যাডাপটেশন ,  মৌলিক লেখা ,  সবই খুব ঝরঝরে গদ্যে হয় ।  কোনো সুনির্দিষ্ট নীতিমালা কি অফিসিয়ালি লেখক - কনট্রিবিউটরদের দেওয়া হয় ?  নাকি ব্যাপারটা কালচারাল ? 
নীতিমালা দেয়া হয় না ।  তবে কাজীদার একটা দুর্মর বিশ্বাস আছে ,  হয়ত এর ভিত্তিও আছে ,  ব্যবসায়িক তো অবশ্যই আছে ,  সেটা হল ঝরঝরে ভাষা হলে পাঠক নেবে ।  এর বাইরে তিনি কখনও কিছু বলেন না ।  অন্তত আমাকে বলেননি ।  
ওসমান পরিবার এবং সাবাডিয়া  -  কোনটি বেশী প্রিয় আপনার কাছে ? 
দুটোই ।  
এখন কি লিখছেন ওয়েস্টার্ণ ?  
	এই মুহূর্তে কিছু না ।  আসলে ওয়েস্টার্ন লিখতে মন চায় না আর ।  মনে হয় ওই সময়টা পেরিয়ে এসেছি ।  
 সুদীর্ঘকাল সেবার মধ্যে একটা সুষ্ঠু পরিবেশ বজায় ছিল ,  চমৎকার সব বই পেতাম আমরা  ।  তারপর রকিব হাসান ,  শেখ আবদুল হাকিম এর মত লেখকদের সাথে কাজীদা ' র সম্পর্কের অবনতি এবং পরবর্তী ইতিহাস  ।  আপনার কি মনে হয়  ?  এর কারন কি  ? 
	আমি দেশে নেই ।  কোন মন্তব্য করা অনুচিত ।  তবে ব্যাপারটা দুঃজনক ,  সন্দেহ নেই ।  
 সুপরিচিত ওয়ের্ষ্টান চরিত্রদের  ( যেমন  -  ওয়াইল্ড বিল হিকক )  সেবার ওয়ের্ষ্টান এ প্রায় দেখাই যায়নি  ।  কারন কি  ? 
	বই না পাওয়া ।  
 একটানা অনেকদিন ওয়ের্ষ্টান লিখে ,  তারপর আপনি লম্বা সময় ওয়ের্ষ্টান লেখা বন্ধ রাখলেন  ( সেবার সাথে না থাকার কারনে বা দেশ ত্যাগের কারনে  )   ,  লিখতে ইচ্ছে হত না এ সময়  ? 
	হয়নি যে তা না ।  কিন্তু সময় ছিল না ।  আর ওয়েস্টার্নের কথা যদি বলেন ,  হয়েছে কী ,  আমেরিকায় এসব বইয়ের পাঠক নেই ।  ফলে লাইব্রেরিগুলোয় থাকে না সেভাবে ।   
ফেরা ,  আপনার লেখা প্রথম ওয়েস্টার্ন বই নিয়ে কিছু বলুন ? 
ওই গল্পটা কিন্তু লুই লা ` মর ধার করেছেন জেন গ্রে - র একটা উপন্যাস থেকে ।  নামটা এমুহূর্তে মনে করতে পারছি না ।  হুবহু এক কাহিনি ।    
 ফেরা  ,  ওয়ানটেড আপনার প্রথম দুই বইতে পরে ছায়া উপত্যকাতেও দেখা গেছে আপাত আউট ল কেউ আসলে ভাল হবার চেষ্টা করছে !  এমন চরিত্রের প্রতি কী আপনার বিশেষ সহানুভূতি আছে ?  
	আমার মনে হয় সব মানুষের মধ্যেই ভাল হওয়ার জন্য একটা সুপ্ত বাসনা থাকে ।   
 আপনার লেখা ওয়েস্টার্নগুলোতে দুড়ুম দড়াম অ্যাকশনের সাথে বেশ বুদ্ধিমত্তার খেলাও চলে ,  মানে গোয়েন্দা কাহিনীর মত বেশ রহস্যও দেখা যায় খারাপ লোকদের ঘিরে ,  এই নিয়ে কিছু বলবেন কি ?  
	কারণটা এমন হতে পারে যে আমি যে - গল্পগুলো বেছে নিয়েছিলাম সেগুলোয় রহস্যের ঘনঘটা ছিল ।  হা হা হা । 
 ঘুরে ফিরে প্রকৃতির বিশালত্ব ,  রুক্ষতার সৌন্দর্যও বারবার ফুটে ওঠে আপনার কাহিনীর ফাঁকে ,  যা অন্য অনেক ওয়েস্টার্ন বইয়ের চেয়ে স্বকীয় ।  প্রকৃতির প্রতি এই পক্ষপাত এবং মনোযোগের বিশেষ কোন কারণ আছে কি ? 

	ওয়েস্টার্নে কিছুমাত্র আমার নিজস্বতা যদি থেকে থাকে ,  সেটা প্রকৃতিতে ।  প্রকৃতি আমার কাছে সবসময়েই এক দুর্জ্ঞেয় চরিত্র ।  আমি কখনও সেটাকে ধরতে চেষ্টা করেছি ,  আবার কখনও - বা প্রকৃতির মধ্য দিয়ে আগাম আভাস দেয়ার চেষ্টা করেছি কোন ব্যাপারে ,  ইংরেজিতে যাকে ফোর - শ্যাডৌয়িং বলে ।    
 সাংবাদিক জীবনের কথা কিছু বলুন ।  
	জীবনের সবচেয়ে আনন্দের মুহূর্ত ,  সবচেয়ে ভাল লাগা কাজ ।  সুযোগ পেলে আবার করব ।  
 নতুন ওয়েস্টার্ন লেখকদের কাজ নিয়ে আপনার মন্তব্য কী ? 
	না পড়ে মন্তব্য করা অনুচিত ।  তবে অনুমান করি নিশ্চয় ভাল ,  নয়ত পাঠক নিচ্ছেন কেন ! 
ওল্ড ম্যান অ্যান্ড দ্য সী তো সেবা থেকে আপনার অনুবাদেই বাহির হয়েছিল ,  সেটা নিয়ে কিছু বলুন ?  মানে সেই বইটি কিন্তু আগেও অনুবাদ হয়েছিল বাংলাতে ,  তারপরও করার চেষ্টা করলেন ,  এবং দারুণ ভাবে সফল হলেন  ? 

হ্যাঁ ,  পঞ্চাশের দশকের শেষাশেষি বা ষাটের শুরুতে মনে ফ্রাংকলিন পাবলিকেশন থেকে বেরিয়েছিল দি ওল্ড ম্যান দ্য সি ,  অনুবাদ করেছিলেন ফতেহ লোহানি ।  অন্তত ,  অনুবাদক হিশেবে তাঁর নামই প্রকাশিত হয় ।  ওটা বাজারে লভ্য থাকলে হয়ত আমি অনুবাদ করতাম না ,  আবার কী জানি করতেও পারতাম ,  একটা ভিন্ন স্বাদ দেয়ার জন্য ।  অনুবাদ তো শুধুই নিজের ভাষায় কাহিনির পুনর্কথন নয় ,  মূলের পোয়েট্রটাকে ধরবারও একটা ব্যাপার থাকে ।  আমি চেষ্টা করেছি ,  কতটুকু পেরেছি সময় বলবে ,  মূলের যে গদ্য তার ছন্দটাকে ধরতে ।  তাছাড়া ,  হয়েছে কী ,  এটা আমার সবচেয়ে প্রিয় বই বললে একটুও বাড়িয়ে বলা হবে না ,  ওইটুকুন পরিসর অথচ কী গভীর জীবনবোধ  -  -  এ ম্যান ক্যান বি ডেস্ট্রয়েড বা নট ডিফিটেড ।  ভীষণভাবে সত্য মানি কথাটাকে ,  বুড়ো সান্তিয়াগো সব হারিয়েছে কিন্তু পরাভব মানেনি ,  তার লড়াই ঈশ্বরের সঙ্গে ,  তার লড়াই প্রকৃতির সঙ্গে ,  তার লড়াই নিয়তির সঙ্গে ।  জানেন ,  ঠিক এই কারণেই আলবেয়ার কামুর ‚মিথ অভ সিসিফাস " ও আমার ভীষণ পছন্দের একটি বই ।  সিসিফাসই নিজেই তাঁর নিয়তির প্রভু ,  তিনি আমাদের সেই সমুন্নত পৌরুষের শিক্ষা দেন যা দেবতাকে অগ্রাহ্য করতে শেখায় ।  বাই দ্য ওয়ে ,  আমি মিথ অভ সিসফাসসহ কামুর আরও কিছু প্রবন্ধ অনুবাদ করছি ,  মিথ অভ সিসিফাস অবশ্যি উত্তরাধিকারে বেরিয়েছে গেল বছর ।  
আর কোন ক্ল্যাসিক বা অনুবাদ বাংলা করেছিলেন কি ? 
মার্ক টোয়েনের দি অ্যাডভেঞ্চার অভ হাকলবেরি ফিন করেছি ,  তবে ওটা আমার কাছে একটা দুঃস্বপ্নের মত -  সেবায়ন করতে গিয়ে ,  মানে ছাঁটতে গিয়ে ,  বইটা আসলে রওশন জামিলের হাকফিন হয়ে গেছে ,  স্যামুয়েল ক্লিমেন্সের না ।  আমি আপত্তি তুলেছিলাম সংক্ষেপণের ব্যাপারে ,  কিন্তু উপরঅলা শোনেননি ,  ফলে বইটার আসল প্রাণ বলে আমি যেটাকে মনে করি ,  এর রাজনৈতিক বিষয়গুলো বাদ দিতে হয় ।  সম্প্রতি আরও কেউ একজন করেছেন বইটা শুনেছি ,  এবং নানা প্রশ্ন করে বুঝেছি ,  তিনিও সংক্ষেপ করেছেন ।  
আলোকচিত্র নিয়ে উৎসাহের শুরু কথা থেকে ?  আলোকচিত্রে মাঝ দিয়ে আপনি সমাজের কোন জিনিসটা ফোকাসে আনতে চান ? 
ফোটোগ্রাফির শখ ছোটতেই কিন্তু ক্যামেরা হাতে পাইনি ,  সেবায় থাকতে কাজীদার ক্যামেরায় হাতেখড়ি ।  তারপর এখন এখানে একটু আধটু চেষ্টা করছি ।  যখন সময় পাই আরকি । 
রওশন জামিলের তোলা কয়েকটি ছবি -  



 মোটা দাগে বলতে পারব না সমাজের ঠিক কোন বিষয়টার প্রতি আগ্রহ ,  তবে কনট্রাস্টের প্রতি একটা ঝোঁক আছে মনে হয় ।  প্রচন্ড আগ্রহ পোট্রেইটে ।  চোখ নিয়ে একটা সিরিজ করবার ইচ্ছে অনেকদিনের ,  কিন্তু ইচ্ছুক মডেল পাওয়া কঠিন ,  পেলেও সময়ে মেলে না । 
একটা প্রজন্মের কাছে আপনি খুবই জনপ্রিয় একজন লেখক ,  কিন্তু অনেক পাঠক জানতে চেয়েছে যে আপনি পুরুষ না নারী ,  এতটাই নিভৃতচারী আপনি  ,  কেন ? 
আমি ঠিক নিভৃতচারী কিনা জানি না ,  তবে কোলাহল এড়িয়ে চলতে পছন্দ করি এটা ঠিক ।  তবে আপনি যদি আমাকে একবার মাঠে নামিয়ে দেন ,  তাহলে কিন্তু আস্তিন গোটাতেও পারি !  হা হা হা ! 


অধিকাংশ প্রশ্ন এসেছে কিন্তু রওশন জামিল নামের কারণে কোন বিড়ম্বনায় পড়তে হয়েছিল কিনা সেই নিয়ে !  দুয়েকটা ঘটনা বলবেন না ? 
নামটা আসলেই নানা সময়ে বিব্রতকর অবস্থায় ফেলেছে !  মিতা হক কয়েকদিন আগে একটা কথা বলেছে না ,  আমাদের একটা আইডেন্টিটি ক্রাইসিস আছে ,  আসলেও তাই ।  বাঙালির ছেলে ,  নাম রাখি বিদেশি -  উর্দু - আরবি - ফারসি এগুলো আর যাই হোক ,  আমাদের দিশি ভাষা তো না !  তো স্কুলে আমার নাম ছিল অলক আহসান চৌধুরী ।  নবাবপুর সরকারি উচ্চ বিদ্যালয়ের কোন বন্ধু বা শিক্ষক রওশন জামিল নামে চিনবে না ,  কিন্তু  নামটা নিয়ে খুব ঝামেলা হতো ।  মৌলবি স্যার বলতেন ,  ‚অলক ,  তোর নামটা এমন আধা হিন্দু আধা মুসলমান কেন রে ?  তোর বাপকে গিয়ে বলবি বদলে দিতে "  আর জানেন তো ,  আমাদের সমাজে শিশুরা সবসময়েই অবজেক্ট ,  দে আর নেভার আ সাবজেক্ট ।  তারও যে বড়দের মতই মান - অপমান - আত্মসম্মানবোধ থাকতে পারে ,  সেটা ক্ষুণ্ন হলে তার ভেতরে যে ট্রমা হয় ,  যা বাকি জীবন সে বয়ে বেড়ায় ,  এই বোধটাই ভারতীয় উপমহাদেমের লোকেদের মনে হয় গড়ে ওঠেনি আজও !  সো ,  ক্লাস টু থেকে এরকম চলতে চলতে ক্লাস এইটে কী নাইনে বাবা নামটা দিলেন বদলে ।  প্রসঙ্গক্রমে বলে রাখি আমার বাবা যে - ধাক্কা সামলাতে পারেননি ,  আমি কিন্তু প্রতিহত করেছি সেটা ,  আমার ছেলে - মেয়ে দুজনের নামই বিশুদ্ধ বাংলা -  নো আরবি নো ফারসি -  নো হাংকি পাংকি ।  স্রষ্টা যদি সর্বজ্ঞ হয়ে থাকেন তাহলে তিনি অবশ্যই বাংলা জানেন ,  নাকি ?  
এনিওয়ে ,  নামের এই ভেজালটা লাগিয়েছেন আমার নেইমসেক ,  অভিনেত্রী রওশন জামিল !  তাঁর নাম ছিল রওশন আরা বেগম ,  বিয়ের পর বেগমের জায়গায় স্বামীর জামিল গ্রহণ করেন এবং না বুঝে ‚আরা " কে দেন এককোপে উড়িয়ে ।  জানলেনও না ,  ওই কোপে তিনি নারী থেকে পুরুষ হয়ে গেছেন !  আসলে রওশন এবং জামিল দুটোই পুরুষবাচক !  স্ত্রী - বাচক করতে হলে প্রথমটায় ‚আরা "  যোগ করতে এবং দ্বিতীয়টাকে জামিলা করতে হবে !  
প্রিয় মুভি ? 
 আসলে বলা কঠিন ,  তবে গডফাদার ছবিটা বারবার দেখি !  আর ম্যাকিয়াভেলিয়ান পোলিটিক্স অ্যাট ইটস বেস্ট । 
 শিক্ষা জীবন ? 
স্কুল তো বললামই ,  নবাবপুর ,  কলেজ নটরডেম ,  তারপর ঢাবি পাঠশালা -   বাংলা ।  আমেরিকায় থিতু হতে হতে কেটে গেল চোদ্দ বছর ,  কিন্তু সেই ছোটবেলায় যাকে পাখির চোখ করেছিলাম ,  বাবা অমত করায় পারিনি ,  সেখান থেকে নজর সরাইনি একদিনের জন্যেও ,  সুযোগ আসতেই ছুটেছি স্কুলে ,  সিটি ইউনিভার্সিটি অভ নিউ ইয়র্কের অধীনে বারক কলেজ ,  জার্নালিজম অ্যান্ড ফোটোগ্রাফিতে মেজর ,  পোলিটিক্যাল সায়েন্স মাইনর ,  আর এখন এই ইউনির্ভাসিটিরই গ্র্যাজুয়েট সেন্টারে ।  আপাতত সেক্সুয়ালিটি অ্যান্ড জেন্ডার স্টাডি ,  পরে সাহিত্যে এর প্রভাব ।  আপাতত এটাই ইচ্ছে ।  আমার স্বজনেরা অবশ্যি বলেন বুড়ো বয়সে মতিভ্রম ,  স্কুলে যায় ,  ব্যাটা আসলে কাজ করতে চায় না !  আমি জানি না লেখাপড়াটা সহজ কাজ কিনা; বাট অ্যাজ ফার অ্যাজ এইজ ইজ কনসার্নড ,  আই বিলিভ ইট ইজ নেভা ঠু লেইট ,  য়ু নো ।   

 (  সমস্ত ছবি রওশন জামিলের অনুমতি নিয়ে ব্যবহার করা হয়েছে ।  
 প্রশ্নগুলো এসেছে নানা পাঠকের কাছ থেকে ।    আরও প্রশ্ন করতে থাকুন   !  !  !  প্রিয় রওশন জামিলকে অনেক অনেক ধন্যবাদ তার মূল্যবান সময়ের জন্য এবং আশা করছি তার লেখনী ,  ছবি দিয়ে তিনি আরও অনেক অনেক বছর নিজের আনন্দ লাভের সাথে সাথে আমাদেরও আনন্দ দিয়ে যাবেন  ) 






টেনিদা ,  আমার নায়ক



বনভোজনের রফা করতে করতে শেষ পর্যন্ত লিস্টিটা যা দাঁড়াল তা হচ্ছে এই - 
খিচুড়ি  (  প্যালা রাজহাঁসের ডিম আনবে বলিয়াছে ) 
আলু ভাজা  (  ক্যাবলা ভাজিবে ) 
পোনা মাছের কালিয়া  (  প্যালা রাঁধিবে ) 
আমের আঁচার  (  হাবুল দিদিমার ঘর হতে হাত সাফাই করবে ) 
রসগোল্লা ,  লেডিকিনি  (  ধারে ম্যানেজ করিতে হইবে ) 
লিস্টি শুনে আমি হাঁড়িমুখ করে বললাম ,  ওর সাথে আরেকটা আইটেম জুড়ে দে  –  টেনিদা খাবে  ! 
ব্যস এসে গেছেন তিনি !  সর্বদাই পরের মাথায় কাঁঠাল তো কাঁঠাল ,  পারলে পৃথিবী ভেঙ্গে খাবেন ।  একবার যেই বলেছি ,  তুমি খাওয়াবে ? 
 সাথে সাথে পিঠের উপরে পেল্লাই এক চড় মেরে বলল ,  বদনাম দিস নি বলে দিচ্ছি !  আমি টেনিরাম শর্মা  –  কাউকে কক্ষনো খাওয়াই না  –  নিজেই খেয়ে থাকি বরাবর ।  এ হচ্ছে আমার নীতি মানে প্রিনসিপাল ।  তোকে খাওয়াতে যেয়ে আমার প্রিনসিপাল নষ্ট করব ! 
 আবার বনভোজনের ব্যাপারে বললে  -   " সব মিলিয়ে চাঁদা উঠেছে দশ টাকা ছ আনা -  এ দিয়ে বনভোজন করবি  ?  ?  ট্যাঁকখালির জমিদার সব .  .  .  " 
আমার বলতে ইচ্ছে করলো তুমি দিয়েছো ছআনা পয়সা মাত্র কিন্তু বললে গাল তো গাল ,  গালপাট্টা পর্যন্ত উড়ে যাবে ।  
তার ধ্যান জ্ঞান হচ্ছে খাওয়া ,  মানে কিনা পরের পয়সায় খাওয়া আর সেই সাথে পরোপকার করা ,  যাকে বলে সুপারভাইজ !  পৃথিবীর প্রচণ্ডতম বিভীষিকা  –  আমাদের পটলডাঙার টেনিদা  !   পুরো ছয় হাত লম্বা খটখটে জোয়ান ।  গড়ের মাঠে গোরা ঠেঙ্গিয়ে এবং মোহনবাগান হারলে রেফারি পিটিয়ে স্বনামধন্য ।  তিনিই আমার মানসলোকের নায়ক । 

টেনিদা আমি পড়ি প্রায় প্রতিদিনই ,  হাগনকুঠির কমোডের পাশে যে ছোট্ট বইয়ের তাকটা আছে গ্যারফিল্ডের কমিকসহ হালকা বইতে ভরা ,  তার মাঝে নক্ষত্রের মত জ্বলজ্বল করে নারায়ণ গঙ্গোপাধ্যায়ের টেনিদা সমগ্র ,  যার আবেদন বিন্দু মাত্র ম্লান হয় নি গত দেড় দশকে ,  বরং টেনিদার সাহচর্যের আবেদন বাড়ছে দিনকে দিন ।  কিন্তু কেন ?  কারণ কি এই যে টেনিদা সমাজের প্রচলিত নিয়মকে থোড়াই কেয়ার করে নিজেরভ দর্শনে গ্যাঁট হয়ে বসে থাকেন ?  নাকি ইচ্ছা মত ঘুড়ির সাথে আকাশে উড়েন ,  হাতির পিঠে বনে বেড়াতে যান ,  প্লেনে চেপে মামার বাড়ী যান আর দুমদাম অ্যাডভেঞ্চারের দেখা পান সেই কারণে ?  
জানি না !  জানতে বয়েই গেছে আমার !  শুধু জানি সেই নির্মল রসঘন গল্পগুলো পড়ার সময় মধুর কৈশোর ঘিরে ধরে পেলব মনকে ,  ভালো লাগে ,  চারমূর্তির সাথে বেরিয়ে পরতে ইচ্ছে করে যন্ত্রজীবনকে কাঁচকলা দেখিয়ে !   টেনিদা একা না ,  ভালবাসি ঢাকাইয়া হাবুল সেন ,  প্যালারাম ,  ক্যাবলা সকলকেই ।  সেই শিষ্যদের সাক্ষ্যেই বেরিয়ে আসে ভজহরি মুখুজ্যে ওরফে টেনিদার আসল পরিচয়  –  কারো অসুখ হলে টেনিদা নিজের স্বাস্থ্যঝুকি অগ্রাহ্য করে সারিয়ে তুলবেন অন্যদের ,  বস্তিতে আগুন লাগলে জীবনের ঝুঁকি নিয়ে আটকে পড়া শিশুকে উদ্ধার করবেন ,  ক্রিকেট মাঠের ক্যাপ্টেন ,  ফুটবল মাঠের ত্রাস ।  
ভিমরুল শুদ্ধ জামরুল খেয়ে হজম করে ফেলা টেনি দা যখন সমস্ত চিনাবাদাম শেষ করে আনমনে খোলা চিবোতে থাকেন কুড়কুড় করে তাকে মর্ত্যের মানুষ মনে হয় বইকি !  
আর নামের কী সব বাহার  !  ভোলা অসম্ভব বর্ণিল সেই চরিত্রগুলোকে -   অবকাশরঞ্জনী নামের বাদুড় ,  স্বামী বিটকেলানন্দ ,  খগেন মাশ্চটক ,  ঘচাং ফু ,  শেঠ ঢুন্ডুরাম ,  গজেশ্বর গাড়ুই ,  ম্যাকাদিনি বেনিহিতো অ্যাসপারাগাস ডি প্রোফান্ডিস ওরফে হনুলুলুর মাকুদা  ,  বিচ্ছু কম্বল ,   চন্দ্রবদন চম্পটী ,  ঝুমুরলাল চৌবে চক্রবর্তী যে কিনা তাদের বলে ছিল  - তোমরা হচ্ছ আমার ছোট ভাইয়ের মত ,  আদর করে কান - টান মলে দিলেই বা কী করতে পারতে !  তার বন্ধু কিংবা ঝাউ বাংলোর রহস্যে সাতকড়ি সাঁতরা  ,   তার বাবা পাঁচ কড়িসাঁতরা ,  ঠাকুরদা তিন কড়ি সাঁতরা ,  এককড়ি সাঁতরা ,  এবং হয়ত যার বাবার নাম মাইনাস হতে পারত । 
আবার নতুন নতুন গুল দিয়ে জাহাবাজ নাম বানাতে টেনিদার জুড়ি কেবা আছে !  যখন জিজ্ঞেস করতেন  -   " দুনিয়ার সবাইকে তুই চিনিস  ?  ?  ফ্রান্সের সানাইওয়ালা মসিঁইয়ে প্যাঁকোর সাথে তোর পরিচয় আছে  ?  ?  লন্ডনের মুরগির দোকানদার মিস্টার চিকেনসনকে চিনিস তুই  ?  ?  "  কিংবা জাপানি গাইয়ে তাকানাচি ?  তখন আমরা বিমুগ্ধ শ্রোতা !  
অবশ্য তাকেও খাবি খাইয়ে দিয়েছিল চারমূর্তির স্বামী ঘুটঘুটানন্দ -  তার গুরু ডমরু ঢক্কা পট্টনানন্দ -  গুরুর গুরু  উচ্চন্ড মার্তন্ড কুক্কুট ডিম্ব ভর্জনন্দর নাম !  
সেই সাথে চমৎকার বাস্তবসম্মত নামের সংগঠনগুলো  -  ঘুঁটে পুকুর ফুটবল ক্লাব ,  চিংড়িহাটা হিরোজ ,  চোরাবাগান টাইগার ক্লাব ,  পটলডাঙ্গা থান্ডার ক্লাব ,   বাবা কচুবনেশ্বর ,  নেংটিশ্বরীর লেজ !  কিংবা জাপানী অধিকৃত টিকটিকির ডিম ,  থুড়ি টিড্ডিম  !  আর সেগুলো যাবেন কীভাবে ? 
ঘুঁটে পাড়া কোথায় ?  কেন গোবরডাঙ্গার কাছে  !  ওখান থেকে দশ মাইল হেঁটে ,  দুই মাইল দৌড়ে ,  কিন্তু কেন দৌড়ে তার কৈফিয়ত দেওয়া যাবে না । 
ধ্যাধ্যেড়ে কালীকেষ্টপুরে কীভাবে যাবেন ?   টেনিদা বললে খুব সোজা রাস্তা ,  প্রথমে আমতা চলে যাবি ,  সেখান থেকে দামোদরে দশ মাইল সাঁতার কাটবি ,  তারপর ডাঙ্গায় উঠে চল্লিশ মাইল পচাত্তর গজ সাড়ে এগারো ইঞ্চি হাঁটলেই ,  ধ্যাধ্যেড়ে কালীকেষ্টপুরে পৌঁছে যাবি । 
চেঙ্গিস খানের সাথে হ্যামিলনের বাশিওয়ালার মিলন ঘটালেন টেনিদার স্তোরিয়া দে মোগোরা পুদিচ্চেরি বোনানজা বাই সিলিনি কামুচ্চি বইটি পড়ে !  ইতিহাসের কত অজানা অধ্যায় প্রকাশ পেত না টেনিদা না থাকলে !  

 গানের ব্যাপার তারা সবাই এক পায়ে খাড়া ,  যদিও প্রভাত সঙ্গীতের ফলে তাদের ট্যাঁকে টাকা এসেছিল কিন্তু গানের সুখ্যাতি আসে নি ,  ক্ল্যাসিকাল ভাষায় প্যালারাম বলেছিলেন তার রবীন্দ্রসঙ্গীত গাবার পর ঝাউবাংলোর সাতকড়ি সাঁতরার প্রশংসা  - 
 বেশ গাইছ তো !  তোমার অরিজিনালিটি আছে ।  মানে গানটা রবিঠাকুরের হলেও বেশ নিজের মতো সুর দিয়েছ ! 

 চটব না খুশী হব -  বুঝতে পারলুম না ।  
 আবার একবার টেনিদা নাকি অ্যায়সা কীর্তন ধরেছিল যে  তার প্রথম কলি শুনেই  চাটুজ্যেদের  পোষা কোকিলটা হার্টফেল করে , 
আর হাবুল -  প্যালার যৌথ সঙ্গীত শুনে নেপালি ড্রাইভার দারুণ আটকে হাঁই হাঁই করে উঠে বলেছিল  ,  অমন বিচ্ছিরি করে চেঁচিয়ে চমকে দেবেন না বাবু ,  খাঁড়া পাহাড়ি রাস্তা  –  শেষে একটা অ্যাকসিডেন্ট করে ফেলব ! 
 যার সাথে কিছু মধুর কথোপকথন সর্বদাই মনের মুকুরে থাকে -  
হঠাৎ ডেকে জিজ্ঞেস করলাম  –  আচ্ছা ড্রাইভার সাহেব , 
  আমি ড্রাইভার নই ,  গাড়ীর মালিক ।  আমার নাম বজ্রবাহাদুর । 
   -  আচ্ছা বজ্রবাহাদুর সিং - 
  সিং নয় ,  থাপা । 
  তারমানে শিংওয়ালা নিরীহ প্রাণী নয় ,  দস্তুরমত থাবা আছে ।  মেজাজ আর গলার স্বরেই সেটা বোঝা যাচ্ছিল । 
বেচারা প্যালারাম মেজাজওয়ালা দাদা মানে সংক্ষেপে মেজদা যখন  বলতেন যাও জাম্ববান ,  তোমার দাদা হনুমান তোমায় ডাকছে ,   দুজনে মিলে এখন লঙ্কা পোড়াও গে তখন বাহির এসে অন্যদের সাথে বাহাদুরি নেবার চেষ্টা করত জার্মান বলে হিটলার -  বার্লিন -  নাৎসি -  কটাকট !  আবার খেলার মাঠে জবড়জং পোশাক পরে যখন প্যালা বলছে ,  টেনিদা এসব পরে তো হাটতেই পারছিনা রান নেব কিভাবে ? 
 টেনিদার উত্তর  -  কেন ?  দৌড়াবি !  হাটতে না পারলে দৌড়ান যায়না বুঝি ? 
ছিলেন কুট্টি মামা ওরফে গাজাগোবিন্দ হালদার আর হঠাৎ কবি ফুচু দা ।  যদিও কবিতা এবং কবি নিয়ে টেনিদার কিছু সংলাপ বাধিয়ে রাখার মত -  

টেনিদা বলল আমি এখন ভীষণ ভাবুক -  ভাবুক বোধ করছি !     
ভাবুক -  ভাবুক শুনে আমার খুব উৎসাহ হল ,  তুমি এখন কবিতা লিখবে বুঝি ? 
টেনিদা বিরক্ত হয়ে বলল ,  দুত্তোর কবিতা !  ও - সবের মধ্যে আমি নেই  ।  যারা কবিতা লিখে তারা আবার মনিষ্যি থাকে নাকি ?  তারা রাস্তায় চলতে গেলেই গাড়ী চাপা পড়তে পড়তে বেঁচে যায় ,  নেমন্তন্ন বাড়ীতে তাদের জুতো চুরি হয় ,  বোশেখ মাসে গরমে যখন লোকের প্রাণ আইঢাই করে  –  তখন তার দোর বন্ধ করে পদ্য লিখে -  বাদলরাণীর নূপুর বাজে তাল - পিয়ালের বনে !  দুদ্দুর ! 
আমি আশ্চর্য হয়ে বললুম ,   বোশেখ মাসের দুপুরে বাদলরাণীর কবিতা লেখে কেন ? 
 টেনিদা মুখটাকে ডিম ভাজার মতো করে বললে ,  এটাও বুঝতে পারলি না ?  বোশেখ মাসে কবিতা না লিখে পাঠালে আষাঢ় মাসে ছাপা হবে কী করে ?  যা - যা কবিতা লেখার কথা আমাকে আর তুই বলিস নে  ।  যত্তো সব ! 
যদিও আমার সবচেয়ে প্রিয় কবিতাগুলি একটি পেলাম টেনিদার এক উপন্যাসেই যা শুনে সবাই বেশ উৎসাহই দিয়েছিল ! 

ওগো চাঁদিনী রাতের পাইন  - 
ঝলমল করছে জ্যোৎস্না
দেখাচ্ছে কী ফাইন ! 
শিক্ষকরা অবশ্য হীরেকে কাঁচ ভেবে ভুল করেছিলেন ,  একজন তাকে বলতেন ফক্স মানে সিরিগাল !  বলতেন  ,   " বৎস ভজহরি ,  জগদীশ্বর কি তোমার স্কন্ধের উপরে মস্তকের বদলে একটি গোময়ের হাঁড়ি বসাইয়া দিয়াছেন ?  "  .   পণ্ডিতমশাই একবার ওকে গো শব্দরূপ জিজ্ঞেস করায় বলেছিল গৌ -  গৌবৌ  –  গৌবর !  শুনে পণ্ডিত মশাই চেয়ার থেকে উল্টে পড়ে যেতে যেতে সামলে নিয়েছিলেন ।  আর ওকে বলেছিলেন  -  কী বলেছিলেন ,  সেটা না - ই বা শুনলে ।  
 ভাল মানুষ হাবুল সেনের অকাট্য যুক্তি ভাউয়া ব্যাঙ - এর মানে হইল গিয়া ভাইয়া ব্যাঙ ,  নায়ক বিজয় কুমারের বলা খুন  –  পুলিশ  –  ডাকাত ,  সাথে সাথে অন্যদের অ্যাম্বুলেন্স -  ফায়ার বিগ্রেড -  সৎকার সমিতি ,   তার পিছন পিছনে আসা  মড়ার খাটিয়া ,  হরিসংকীর্তনের দল ,  আরও অনেক অনেক মণিমাণিক্যে কান জুড়োয় ,  চোখ জুড়োয় ,  সবচেয়ে বড় কথা প্রাণ জুড়োয় প্রতিদিন ,  থেকে থেকেই ! 
  ভাল লাগে ভাবতে যে টেনিদাই আমার নায়ক ,  আরও ভাল লাগে যখন জানি অনাগত ভবিষ্যতেও সেই স্থানে উনিই থাকবেন ! 
থ্রি চিয়ার্স ফর পটলডাঙ্গা ! 
ডি লা গ্রান্ডি মেফিস্টোফেলিস !  ইয়াক !  !  ইয়াক  !  !  !  






বলকানের আড্ডা



শুনেছি আমার জন্মের সময় পৃথিবীতে এক দেশ ছিল ,  যাকে ডাকা হত যুগোশ্লাভিয়া নামে ,  অনেকে আবার বলত ইয়ুগোশ্লাভিয়া ।   সেখানে স্লাভ জাতিগোষ্ঠীর মানুষেরা থাকত বলেই জানতাম ,  বছর কয় পরেই শুনি সেই দেশ ভেঙ্গে বেশ কটা আলাদা আলাদা রাষ্ট্রে পরিণত হয়েছে ,  চলেছে সেখানে রক্তক্ষয়ী লড়াই ,  গণহত্যা ,  যুদ্ধের নৃশংসতা ।  সাবেক যুগোস্লাভিয়াসহ আরও কিছু ভূখণ্ড নিয়ে বলকান পর্বতমালা থেকে শুরু করে দক্ষিণ - পূর্ব ইউরোপের বেশ কিছু দেশের সমুদ্রছোঁয়া পর্যন্ত এলাকাকে একসাথে বলা হয় বলকান  (  বালকান )  ,  সেই এলাকার সব জাতি গোষ্ঠীর মানুষই নিজেদের মাঝে যতই বিদ্বেষ পোষণ করুক না কেন বলকান হিসেবে আত্মগরিমা  অনুভব করে যথেষ্ট  (  রুমানিয়ার ইতিহাসের সেরা ফুটবলার গিওর্গে হাজিকে বলকানের ম্যারাডোনা বলা হত ।  )  ,  গেল মাসে যাওয়া হয়েছিল বলকানের একাধিক ভূখণ্ডে ,  আগের চেনা জানা সেদেশীয় বন্ধু যেমন ছিল তেমন পরিচয় হয়েছিল আনকোরা মানুষের সাথেও ,  তাদের সাথে কথা বলে ,  আড্ডা দিয়ে খানিকটে জানার চেষ্টা করেছিলাম অতীত এবং বর্তমানের সাথে তাদের মেলবন্ধনে প্রাপ্তি ও অপ্রাপ্তির খেরোখাতা ।  তারই এক আড্ডার গল্প আঁকছি আজ - 
সাবেক যুগোশ্লাভিয়ার অংশ বর্তমানের স্বাধীন রাষ্ট্র স্লোভেনিয়ার পার্বত্য অঞ্চল থেকে ট্রেনে চেপে বিকেলে পৌছালাম ক্রোয়েশিয়ার রাজধানী জাগরেবে ,  পূর্ব পরিকল্পনা মত সেখানেই দেখা হল অনেক বছরের বন্ধু ক্রোয়াট মণিকা  এবং তার খালাতো ভাই দ্রাচেকের সাথে ,  অস্তগামী সূর্যের সাথে পাল্লা দিয়ে জোরসে গাড়ী হাকিয়ে সে আমাদের নিয়ে গেল সবুজ উপত্যকার মাঝে অবস্থিত নিরিবিলি শহর সামোবরে ।  সামোবরকে অবশ্য বইপত্রে জাগরেবের উপশহর বার গ্রান্ড জাগরেবের অংশ হিসেবেই দেখানো হয়েছে ,   উঁচু নিচু পাহাড়ি রাস্তা ,  শহরের বুক চিরে কুল কুল বয়ে চলেছে সরু নদী ,  কেন্দ্রের কাছে পানশালা আর রেস্তোরাঁর হিড়িক ।  আর অতি অবশ্যই জ্ঞানহীন আঁধারের দূত উপাসনালয়ের চূড়া নির্লজ্জ ভাবে দাড়িয়ে আছে ঠিক কেন্দ্রবিন্দুতে ।  
কাছেই আমার হোটেল ,  সেদিন আবার মণিকা বাবার মৃত্যুবার্ষিকী ,  তাই বৃদ্ধা মা ,  সন্তান এবং পরিবারের অন্যান্যদের নিয়ে পাহাড়ের মাঝে অবস্থিত কবরস্থানে যাবার সময় ঠিক করা আছে তাদের ।  তাই এক ক্যাফেতে ক্ষণিকের আড্ডা দিয়েই তাদের যেতে দিতে হল পরদিন পুরোটা একসাথে কাটাবার প্রতিশ্রুতি নিয়ে ।  সত্যিকারের জ্ঞানী এবং জ্ঞানপিপাসু মানুষ ষষ্ঠ পাণ্ডব দা একাধিকবার তাগাদা দিয়েছিলেন জাগরেবের বয়স্ক মানুষদের জিজ্ঞাসা করতে যে তারা মার্শাল তিতোকে মনে রেখেছে কিনা ।  সেই প্রসঙ্গ তুলতেই  অল্প সময়ের মাঝেই তারা শাপসাপান্ত করে গেল দেশের বর্তমান রাজনীতিবিদদের ,  দ্রাচেক নিজেই একজন সৈনিক ছিলেন স্বাধীনতার সময়কার যুদ্ধে ,  কিন্তু তার হিসাব মতেও কিছু ক্ষমতাশালী চালবাজ লোক ঠিকই ঝোপ করে কোপ মেরে জাতীয়তাবাদে ঝান্ডা উঁচিয়ে  সাধারণ মানুষকে অন্য জাতির বিরুদ্ধে লেলিয়ে দিয়ে ঠিকই আঁখের গুছিয়ে নিয়েছে হিসাব কষে ,  বিশেষ করে ক্রোয়েশিয়ার প্রথম রাষ্ট্রপতির নামে তো সরাসরি অভিযোগ আছে সার্বিয়ার ঘাতক প্রেসিডেন্টের সাথে সমঝোতা করে অনেক কিছু ভাগাভাগি করে নেবার ।  বরং সেই হিসেবে সাবেক যুগোস্লাভিয়ার অনেক জিনিস অপেক্ষাকৃত ভাল বলল তারা ,  যেমন ক্রোয়েশিয়ায় অল্প সময় অবস্থানের মাঝেই বেশ কবার ডাস্টবিন থেকে খাবার খুঁজতে দেখেছি স্থানীয়দের ,  বিশেষ করে বয়স্কদের কিন্তু যুগোস্লাভিয়া আমলে নাকি তারা এমনটা  দেখেন নি !  আবার বাক স্বাধীনতার কথা বলতেই তাদের মতামত ছিল বাক - স্বাধীনতার বেশী দরকার যখন তোমার জীবন সঙ্কটবহুল ,  সেই আমলে প্রায় সবার কোন না কোন চাকরি ছিল বুড়োদের দেখা - শোনা করত সরকার ,  কিন্তু এখন কী হবে ?  

তাদের বিদায়ের পর খানিকক্ষণ সবুজ পার্ক আর নদীর পার ধরে উদ্দেশ্যহীন হাঁটাহাঁটির ফাঁকে ফাঁকে হালকা কিছু খাবার জায়গার সন্ধানে ছিলাম ,  সাধারণত নতুন কোথাও গেলে স্থানীয় খাবারেই উদরপূর্তি করার চেষ্টা করি ,  কিন্তু তার জন্য বেশী সময় ক্ষয় করার পক্ষপাতী নই একেবারেই ,  পথে ফাস্টফুড লেখা এক দোকানের সামনে বেশ নধর ভুঁড়িওয়ালা এক যুবক দেখি আকর্ণ বিস্তৃত হাসি দিয়ে বলছে আমার দোকানে কাবাব টেস্ট করে যাও যে ভিনদেশী ,  আবার ফিরে আসবে সামোবরে !  আর আমাকে দেখ ,  আমিই আমার দোকানের খাবারের সবচেয়ে বড় বিজ্ঞাপন !  

সেখানে দেখি ভিড়বাট্টা ভালই ,  মানে খাবার ভালই হবে হয়ত !  ঢুঁকে পড়লাম ,  সাধারণ খাবারের দোকান ,  কয়েক ধরনের মাংস রুটি দিয়ে পেঁচিয়ে রোল করে দেয় বা সালাদের সাথে দেয় ,  আহামরি কিছু না ।  কিছুমিছু অর্ডার দিয়ে পানীয়ের ফরমাকরতেই জানা গেলে সেখানে সোনালী পানীয় মানে বিয়ার নেই ,  কিন্তু পার্শ্ববর্তী পানশালা থেকে কিনে এনে সেখানে তারিয়ে তারিয়ে পান করা যাবে !  বেড়ে নিয়ম তো !  বিশ্বের প্রায় সবখানেই তো এক রেস্তোরাঁর জিনিস অন্য রেস্তোরাঁয় নেবার নিয়ম নেই  !  সে কথা খানিকটা সন্দেহ ভরে জিজ্ঞাসা করতেই ব্যাটা দাঁত বাহির করে বলল =  বাট ,  ইউ আর ইন বলকান ম্যান ,  ফাক দ্য ল অ্যান্ড অর্ডার  ! 
বাহ ,  মজার লোক তো !  গোল্লায় যেতে উৎসাহ জোগানো মানুষদের আমি ব্যপক পছন্দ করি সবসময়ই !  নগদে পাশের দোকান থেকে স্থানীয় সোনালী তরল কিনে আবার প্রত্যাবর্তন করলাম সেই মাংস - রুটির সন্ধানে ,  ভিতরে বেজায় গরম ,  বাহিরে দুটো টেবিল মতো ফেলা আছে বটে কিন্তু দাড়িয়ে দাড়িয়ে খেতে হবে ,  তাও সই কিন্তু মুশকিল হচ্ছে জায়গা নেই !  একটাতে একজন কোন মতে ভিড়তে পারে বটে কিন্তু স্বয়ং দোকানের মালিক সেই ভুঁড়িবাজ তুড়ি বাজিয়ে ইয়ারবক্সীদের সাথে আড্ডা দিচ্ছে !  হাত নেড়ে আমাকেও  দাওয়াত দিলে তাদের আড্ডায় ,  ঢুঁকে পড়লাম একটু কুণ্ঠিত হয়ে ,  মূল কারণ আমার জন্যই বেচারাদের এখন ইংরেজি বলতে হবে ।  
বাংলাদেশের নাম শুনে তারা যেমন অবাক তেমন খুশী ফিনল্যান্ডে নাম শুনে !  বললে -   You are going to take us in European Union ,  and We Balkans will Fuck you up  !   আরে ,  কী আজব কথা !  তা তোমাদের কে চেয়েছে ইউরোপিয়ান ইউনিয়নে আসতে ?  এমনিতেই তাদের অনেক সমস্যা ,  ক্রোয়েশিয়া না আসলে কী আর এমন ক্ষতি ।  কিন্তু সেই আড্ডার ৪ ক্রোয়াট প্রায় হা রে রে রে করে তেড়ে উঠে বলল ,  আমাদের বয়েই গেছে ইউরোপিয়ান ইউনিয়নের  সদস্য হতে ,  তাতে আমাদের আমজনতার কী এমন লাভ হচ্ছে !  বদের বদ রাজনীতিবিদগুলো এই কাজ করছে স্রেফ টাকার জন্য ,  তারা জানে এইখানে যোগ দিলে কাড়ি কাড়ি ইউরোর বিনিয়োগ  আসবে ,  সেখান থেকে টুপাইস কামান যাবে ,  মস্ত বড় দাঁও মারা সুযোগ কেন ছাড়বে হাড় বজ্জাতগুলো !  খবর নিয়ে দেখ গো এখন থেকেই লেগে গেছে ভাগ বাটোয়ারা নিয়ে !  বাদ দাও ওদের কথা ,  এস আমরা বলকান জীবনধারা উপভোগ করি ! 
 কী সেই ধারা ?   কেন  -   Work !  Work !  !  Drink  !  Drink !  !  Fight  !  !  ! 
ভারী মজার মানুষগুলো ,  এক্কেবার সরল !  জীবনের মূল আনন্দ নিহিত আছে তাদের আটপৌরে কিন্তু সুখী সৎ জীবনের মাঝে ।  মারাত্নক রকমের এলাকাকেন্দ্রিক ছোট্ট শহরের বাসিন্দারা ,  কেবল দেশ না ,  তাদের কাছে সামোবরের বাহিরে কোন কিছুরই অস্তিত্ব নেই !  স্লোভেনিয়া থেকে সদ্য এসেছি শুনে তাচ্ছিল্যে ভঙ্গীতে এখন ঠোঁট উল্টিয়ে বলল -  ইয়াক ,  স্লোভেনিয়া !  সেখানে শুধু স্লোভেনরা থাকে ,  মানুষেরা না  ! 
  আবার ভারী কয়েক কিলোমিটার দূরের জাগরেবের বাসিন্দাদের ধুমায়ে গালাগালি করে খুব ভাব নিয়ে জানাল সারা ক্রোয়েশিয়ার মানুষ জাগরেবের নাক উঁচু বাসিন্দাগুলোকে ঘৃণার চোখে দেখে ,  কিন্তু সামবোরের সাত খুন মাফ ,  যেহেতু তা সামান্য দূরে !  
দুটো জিনিসে সাংঘাতিক মিল পেলাম বাঙ্গালী আর বলকানদের মাঝে -  ভীষণ আড্ডাবাজ এবং মারাত্নক অলস !  সেই যে আড্ডার গন্ধ পেয়েছে দোকানের মালিক আর নড়ল না পাক্কা এক ঘণ্টা ,  বরং সেখান থেকেই হাঁকডাক দিয়ে অন্য কর্মচারীদের দিয়ে কাজ করিয়ে নিল ,  ফাঁকতালে সবার জন্য নতুন পানীয়ও চলে আসল টেবিল ভরে ,  এবং অবাক হয়ে দেখলাম আমার জন্যও !  
ভারী কয়েক মিনিটের পরিচয় ,  খাবার খেয়েছি হয়ত তাদের টাকায় ১০ টাকার ,  অথচ পানীয়ের দাম তার চেয়ে বেশী ,  তারপরও নতুন বন্ধুকে আপ্যায়নের এই সুযোগ ছাড়বে কেন বন্ধুত্বপরায়ণ বলকান !  নাহ ,  ভাল লেগে গেল মানুষগুলোকে ।  

পরের সময়ের জ্ঞানের ঝুলি আরো সমৃদ্ধ হল বলকানদের নিয়ে ,  তারা বলল -  দেখ বাপু ,  মাছ ধরার শৈল্পিক সূক্ষ সৌন্দর্য পেতে চাও তো বড়শী দিয়ে ধরলে ধরতেও পার তাদের ,  কিন্তু আমরা বলকানরা সম পরিমাণ আনন্দ পাব কেবল নিজের জাল পেতে মাছ ধরতে !  
 আবার তাদের মতে ,  আমার জমি ,   কাজেই আমার বাড়ী আমার যেভাবে ইচ্ছে সেভাবে করব ,  তোমাদের ইউরোপিয়ান ইউনিয়নে ঢুকলে সেই অধিকার আমার চলে যাবে ,  দরকার নেই অর্থ ,  বরং টিকে থাকুক আমার সংস্কৃতি ।  থাকুক আমার মাথা উঁচু করে স্বকীয় থাকার অধিকার ।  
সেই ফাঁকেই গোটা শহরের হাল হকিকত সম্পর্কে ঝানু না হলেও মোটামুটি বিশেষজ্ঞ হয়ে গেলাম ,  বিশেষ করে মেয়র কেমন লোক ,  কোন বাজারের সবজি বেশী তাজা ,  গির্জার পাদ্রী কতবড় হারামখোর ,  কোন পানশালায় শহরের সেরা তন্বীরা যায় ,  ২৫০ ধরনের বিয়ার পাওয়া যাবে কোন শুঁড়িখানায় ইত্যাদি ইত্যাদি !  তাদের দৃষ্টিতে মোটামুটি বলকান বিশেষজ্ঞ হয়ে বললাম ,  চল হে সেই ২৫০ পানীয়ের ভাগাড়ে ,  পরের রাউন্ড আমার উপরে -  -  -  -  







ইউরি গাগারিনের পৃথিবী দর্শন




পাইয়েখালি আমার জানা প্রথম রুশ শব্দ যার অর্থ চলো যাই !  মহাশূন্যে প্রথম গমনকারী মানুষ রুশ দেশের মানুষ ইউরি গাগারিন রকেটে চেপে এই শব্দটি চিৎকার করে বলেছিলেন ।  ইউরি গাগারিন  একজন মহানায়ক ,  ইতিহাসের এক অনন্য মুহূর্তের একমাত্র সাক্ষী ।  আজ পর্যন্ত পৃথিবী নামের নীল গ্রহে কয়েকশ কোটি মানুষ বাস করেছে ,  তাদের মধ্যে গাগারিনই  প্রথম দেখেছিলেন শূন্য থেকে পৃথিবীকে দেখতে কেমন লাগে ,   কতটা ভয়াল সুন্দর শূন্যে ভাসমান আমাদের নীল বাড়ী ।  এই মানুষটিকে নিয়ে ব্যপক আগ্রহ সবার সারা বিশ্ব জুড়েই ,  নিঃসন্দেহে তার এই অর্জনের পিছনে হাজার মানুষের প্রত্যক্ষ এবং কোটি মানুষের পরোক্ষ অবদান ছিল তারপরও ইতিহাসের বিশেষ মুহূর্তে অবস্থানের কারণে গাগারিন হয়ে উঠেছেন অমর একজন মানুষ ।  তাকে নিয়ে তথ্যচিত্র পরিচালক Jamie Doran এবং লেখক Piers Bizonyর STARMAN ,  The Truth behind the Legend of Yuri Gagarin বইটা ব্যপক আগ্রহ নিয়ে পড়লাম গত ২ দিন ধরে ,  সেটারই একটা আলোচনা লিখেও ফেললাম ঝটপট ।   

১৯৩৪র ৯ মার্চ মস্কো থেকে ১৬০ কিলোমিটার পশ্চিমের এক ছোট গ্রাম ক্লুসিনো  (  Klushino )  ইউরির জন্ম ,  বাবা অ্যালেক্সি পেশাগত ভাবে ছিলেন যৌথখামারের একজন কাঠমিস্ত্রী এবং মা আন্না দুগ্ধখামারে কাজ করতেন ।   সাধারণ সেই কৃষক পরিবারের জীবন আরও কোটি কোটি রাশানের জীবনের মতই চিরতরে পরিবর্তিত হয়ে যায় ১৯৪১ সালে যখন ৩০০০ কিলোমিটার সীমান্ত জুড়ে হিটলারের নাৎসি বাহিনীর কামানের গর্জনে ।  ছোট্ট ইউরি যুদ্ধের মাঝে বেড়ে উঠতে থাকেন উৎকণ্ঠা এবং জীবনের কালো দিককে সাথী করে ।  এর মাঝে রাস্তায় বোতল ভেঙ্গে কাঁচের টুকরো ফেলে জার্মান হানাদার বাহিনীর গাড়ীর চাকা ফুটো করার বানোয়াট অভিযোগে বিকৃতরুচির অধিকারী আলবার্ট নামের এক সৈন্য  ( যাকে গ্রামের বাচ্চার শয়তান বলে ডাকত )  ইউরির পিঠাপিঠি ছোট ভাই  বরিসকে চকলেট দেবার ছলে মাটিতে চকলেট ফেলে দেয় ,  বরিস চকলেট নেবার চেষ্টা করলে বুট দিয়ে তার নিস্পাপ ক্ষুদে আঙ্গুলগুলো থেঁতলে দিয়ে সেই শয়তান তাকে  টেনে হিঁচড়ে নিয়ে যেয়ে এক আপেল গাছের ডালে নিজের স্কার্ফ দিয়ে ফাঁসি দেবার জন্য ঝুলিয়ে রেখে চলে যায় শিশুটিকে মৃত্যুর মুখে ফেলে ।  তার আগে সে ঝুলন্ত বরিসের কিছু ছবিও তোলে ক্যামেরা দিয়ে ,  এরপর গুলী করার জন্য পিস্তল হাতে নিলেও তার দলনেতার আদেশে ফিরে যায় গুলী না করেই ।  তৎক্ষণাৎ ইউরির বাবা - মা যেয়ে সেই ফাঁস থেকে বরিসকে উদ্ধার করেন ।  এই ঘটনা এক অমোচনীয় কালো দাগ ফেলে ইউরির মনে ।   

যুদ্ধের মাঝে গাগারিন পরিবার তাদের চার সন্তানের মাঝে  (  ভ্যালেন্তিন ,  জয়া ,  ইউরি ,  বরিস  )  বড় দুইজনকে চিরতরে হারিয়েই ছিলেন বলে ভেবেছিলেন শেষের একবছর ,  অবশেষে ১৯৪৫র শেষের দিকে ভ্যালেন্তিন এবং জয়া ফিরে আসে পরিবারের কাছে জীবন্ত অবস্থায় ।   জীবন এগিয়ে চলে আপান গতিতে ,  ইউরি এবং বরিস জীবনের প্রথম পড়া শুরু করে রাশান সৈন্যদের ফেলে যাওয়া সামরিক ম্যানুয়াল থেকে ।  
ইউরির স্কুলজীবন নিয়ে তার শিক্ষিকা  ইয়েলেনা স্মৃতিচারণ করে বলেছিলেন ইউরি মাঝে সততা ছিল খুব বেশী পরিমাণে ,  যে কোন দুষ্টুমি করার পরে স্বীকার করে বলতেন -  এটা আমি করেছি ,  আর করব না !  
পরিবারের মত সন্তান ভ্যালেন্তিনের মনে পড়ে ৬ বছর বয়স্ক ইউরি যখন তাকে বা বাবাকে  কাঠের ছোট মডেল বিমান বানিয়ে দিতে বলত ,  আর বলত -  আমি বিমান চালক হব ,  দেশের একজন নায়কে পরিণত হব ।   সেই ক্ষুদে গ্রামের উপর দিয়ে বিমান উড়ত খুবই কম ,  হয়ত সেই বিরল ঘটনা থেকেই ইউরির মনে আকাশে ওড়ার বাসনা ঠাই নিয়েছিল প্রবল ভাবে ।  
১৬ বছর বয়সে ইউরি নিজের উপার্জন শুরু করার জন্য লেনিনগ্রাদে  (  বর্তমানে সেইন্ট পিটার্সবার্গ  )  ,  সেখানের খুব সুবিধের করতে না পেরে ১৯৫০ সালে মস্কো চলে যান একটা মেটাল কোম্পানির চাকরি পেয়ে ।  সেখানেই জীবনের প্রথম ইউনিফর্মের গর্বিত মালিক হয়ে পকেটের শেষ রুবলগুলো খরচ করে ইউনিফর্ম সমেত একটি ছবি তুলে পাঠান বাড়ীতে ।  
তার ছাত্র জীবন পুনরায় শুরু হয় স্যারাটোভ টেকনিক্যাল স্কুলে ,  যেখান থেকে ১৯৫৫ সালে ২১ বছরের ইউরি  গ্রাজুয়েশন পূর্ণ করেন ।  এর আগে ১৯৫১ বসন্তে স্থানীয় ফ্লাইং ক্লাবের দর্শন পেয়ে সেখান বিমান চালনা শেখা শুরু করেন ,  ট্রেনিং - এ ব্যবহার করা হয়েছিল  YAK - 18 ধরনের বিমান ,  প্রথমবারের সংক্ষিপ্ত উড্ডয়নে তারা ১৫০০ মিটার উচ্চতায় পৌঁছেছিল ,  ইউরির সহজাত দক্ষতায় মুগ্ধ হয়ে প্রশিক্ষক দিমিত্রি মার্টিনভ বলেছিলেন -  চমৎকার চালাচ্ছ হে ,  এইবারই যে প্রথমবার বিমানে উড়ছ মনেই হচ্ছে না !  উত্তরে সদা কৌতুকরত ইউরি বলেছিল -  আহ ,  আমি সারাজীবনই বিমান চালাচ্ছি !  
পরবর্তীতে উরাল নদীর তীরবর্তী ওরেনবুর্গ বিমান চালনা একাডেমীতে ভর্তি হন ইউরি  ,  অন্য অনেক ব্যাপারে সাবলীলতা দেখালেও তার অবতরণ বা ল্যান্ডিং নিখুঁত হচ্ছিল না কখনোই ।  অবশেষে ইউরি নিজে নিজেই তার সমস্যা বাহির করে সেটার সমাধান করেন ,  আর  কিছুই না ,  বিমানের সিটের উপরে একটা বালিশ দিয়ে তার উপরে বসতেন সবসময় যাতে দেখতে কোন সমস্যা না হয়  !  তারপর থেকে পুচ্ছদেশের নিচে বালিস ছাড়া ইউরি কোন বিমান চালান নি !  তার সম্পর্কে প্রশিক্ষকদের মন্তব্য ছিল -  ইউরি হয়ত জিনিয়াস না কিন্তু জয়ী হবার মানসিক তাগিদ ছিল ভিতরে সবসময়ই ,  যুদ্ধবিমান চালানোর জন্য রোমাঞ্চপ্রিয় মন আর ঝুঁকি নেবার তাগিদ ছিল । 
ওরেনবুর্গেই দেখা হয় তার ভ্যালেন্তিনা গরিয়াচেভার সাথে ,  পরবর্তীতে বিবাহবন্ধনে আবদ্ধ হন তারা ।   ১৯৫৬ ফেব্রুয়ারিতে ইউরি সার্জেন্টের র্যামঙ্ক পান এবং ১৯৫৭র ২৬ মার্চ প্রথমবারের মত মিগ - ১৫ বিমান একাকী চালান ।  সেই বছরের ৪ অক্টোবর ঘটে যায় ইতিহাস ,  মহাকাশে প্রবেশ করে প্রথম কৃত্রিম উপগ্রহ স্পুটনিক !  ইউরি তখন ব্যস্ত তার পরীক্ষা নিয়ে ,  যার পরপরই চাকরির সুবাদে বদলি ঘটে সুমেরু বৃত্তের কাছে মারমানস্ক অঞ্চলে ।  এখানেই ১৯৫৯র ১০ এপ্রিল লেনা নামের এক ফুটফুটে কন্যা সন্তানের বাবা হন তিনি ।  
১৯৫৯র অক্টোবরের সারা সোভিয়েত ইউনিয়নের সমস্ত বিমান ঘাটি জুড়ে শুরু হয় এক রহস্যময় দলের আগমন ।  তারা বিশেষ অজানা কাজের জন্য কিছু পাইলটকে বাছাই করছিল ।  গাগারিন সেই সময়ের কিছু বাছাইকর্মের কথা বলেছিলেন পরে ,  শুধু চোখের জন্য সাত সাতটা পরীক্ষা পাশ করতে হয়েছিল তাকে ,  আর বিশেষ ধরনের মানসিক এবং অঙ্ক পরীক্ষায় সবসময় এক কণ্ঠ থাকে ভুল উত্তর দিয়ে যেত ,  যাকে উপেক্ষা করে মানসিক দৃঢ়তা ও একাগ্রতা দিয়ে তাকে পেতে হত সঠিক উত্তর ।  নানা প্রশিক্ষণে উৎরে গাগারিন  পান নতুন চাকরি ,  তাকে শুধু বলা হয় অনেক উঁচুতে ওড়ার জন্য কিছু মানুষ বাছাই করা হচ্ছে ।  যতটা না নতুন চাকরির জন্য ,  তার চেয়েও বেশী সুমেরু বৃত্তর সেই বিমর্ষ পরিবেশ থেকে সপরিবারে রেহায় পাবার জন্য মহানন্দে গমন করেন নতুন গন্তব্যে ।  
সেখানে সারা সোভিয়েত ইউনিয়নের সম্ভাব্য ২২০০ প্রার্থীর মধ্য থেকে তন্ন তন্ন করে বাছাই করে নেওয়া ২০ জন কসমোনাটের একজন হিসেবে নিজেকে আবিষ্কার করেন ২৬ বছর বয়স্ক ইউরি যেখানে তার সাথে পরিচয় হয় বাকীদের ,  যার মাঝে পরবর্তীতে মহাকাশযাত্রা করে বিশ্বখ্যাত জন গেরম্যান তিতভ এবং অ্যালেক্সেই লিওনভ ।  
ট্রেনিংএর অন্যতম কঠিন বিষয় ছিল আবদ্ধ কক্ষে একা থাকা ,  যাকে বলে আইসোলেসন ট্রেনিং ,  অনেক সময় দশ দিনের জন্যও ।   জানা যায় ইউরি তার চেম্বারের সবচেয়ে ক্ষুদে জিনিসটি নিয়েও গান গেতেন ,  পাওয়ার চেষ্টা করতেন নতুন নতুন অনুপ্রেরণা ,  অনেকটা মরুভূমির যাযাবরের মত ,  যে চারপাশে যা থাকে সেটা নিয়েই গান বানায় !   
তিতভ  (  পরবর্তীতে ইতিহাসের কনিষ্ঠতম নভোচারী ,  মাত্র ২৫ বছর বয়সে মহাশূন্যে গমন করা সোভিয়েত কসমোনাট Gherman Stepanovich Titov ,  যিনি কিনা প্রথম মানুষ হিসেবে মহাশূন্যে ২৪ ঘণ্টার বেশী থেকে ১৭ বার পৃথিবীকে প্রদিক্ষণ করেছিলেন ,  ঘুমিয়েছিলেন ,  স্পেস সিকনেসে আক্রান্তও হয়েছিলেন এবং প্রথমবারের মত মহাশূন্য থেকে পৃথিবীর ছবি তুলেছিলেন  )  সম্পর্কে মজার তথ্য ছিল ,  তার শিক্ষক সাহিত্যপ্রেমী বাবা তিতভের ফার্স্ট নাম নিয়েছিলেন পুশকিনের বিখ্যাত সাহিত্যকর্ম ইশকাপনের বিবি থেকে ।  আর তিতভকে তার ট্রেনিংমেটরা খুব অদ্ভুত মনে করত কারণ সুযোগ পেলেই উনি জোরে জোরে বা আনমনে নানা কবিতা বা সাহিত্যের উক্তি আওড়াতেন ,  শুধু সমসাময়িক সাহিত্য নয় ,  ক্ল্যাসিকাল বইগুলো থেকেও  !  আবদ্ধ  কক্ষের ট্রেনিঙে তিতভ  শুধু পুশকিন আবৃত্তি করতেন ।  আর একবার সাথে মিথ্যা বলে একটা বই নিয়ে গিয়েছিলেন ,  যদিও নিয়মে আছে যে বই নেওয়া যাবে না ,  কিন্তু তিতভ বলেছিলেন এই বই আমার মুখস্থ ,  সাথে থাকুক বা না থাকুক ,  আমি কিন্তু বিড়বিড় করবই প্রতিটি লাইন ,  তার চেয়ে সাথেই থাক !  কিন্তু ডাহা মিথ্যা কথা ছিল সেটি ,  ফাঁকে সেই সময়ে মজাসে একটি নতুন বই পড়া হয়ে গেছিল  ! 

এরপরে কয়েক অধ্যায় জুড়ে সেই ট্রেনিংএর বর্ণনা এবং সোভিয়েত মহাকাশ অভিযানের পিছনের কিছু কালো অধ্যায় তুলে আনা হয়েছে ,  বিশেষ করে হিউম্যান গিনিপিগ হিসেবে ১২০০ স্বেচ্ছা সেবকের করুণ কাহিনী ,  যাদের উদ্দেশ্যমূলক ভাবে ব্যবহার করা হয়েছিল নানা পরীক্ষায় ,  সবচেয়ে বেশী চাপে ,  তাপে ,  ঘূর্ণনে মানবদেহের উপরে কী প্রতিক্রিয়া হতে পারে  তবে একটা কথা পরিষ্কার থাকা দরকার এই বইটিতে রাশিয়ার সাথে পশ্চিমের দেশগুলোর যে রাজনৈতিক আদর্শগত দন্ধ ছিল তা সুযোগ পেলেই বরাবরের মত ফুটিয়ে তোলা হয়েছে এবং লেখকদ্বয় সম্পূর্ণ নিরপেক্ষ থাকতে পারেন নি ,  বরং সুযোগ পেলেই সোভিয়েত অর্জনের চেয়ে সেই অর্জনের ফাঁকফোঁকর গুলো খুঁজে দেখাতে সচেষ্ট ছিলেন ,  বিশেষত বারবার বলার চেষ্টা করেছেন গ্যাগ্যারিনের উড্ডয়ন ছিল ভীষণ ঝুঁকিপূর্ণ ,  নিরাপত্তা ছিল না বললেই চলে ।  আবার বইটির বিস্তর পাতা গেছে ইউরি এবং তিতভের মধ্যকার প্রতিদ্বন্দ্বিতা নিয়ে ,  সেটা নিয়ে একটা তথ্যচিত্রও বানানো হয়েছে ,  এই যে লিঙ্ক ।  এইটা বুঝতে হবে যে বিশাল সোভিয়েত ইউনিয়ন থেকে মাত্র ২ জন সেরা পাইলট কে বেছে নেওয়া হয়েছিলে প্রথম মানুষ হিসেবে মহাশূন্যে যাবার জন্য ,  এবং সেই সুযোগ নিতে মুখিয়ে থাকবে সবাই - ই ।   যেমন এই লেখাতে বলেছিলাম চাঁদে প্রথম পা দেওয়া নিয়ে নিল এবং অলড্রিনের অল্প মনকষাকষির কথা ।   আর বইটির প্রথম সংস্করণে যা তথ্য ছিল তার প্রায় সবই গ্রহণযোগ্য বলে রায় দেয়া হলেও পরের সংখ্যার সবকিছুই প্রমাণিত সত্য নয় ,  বরং কিছুটা মনগড়া ঘটনারও মিশেল দেওয়া হয়েছে ,  সম্ভবত বইয়ের বিক্রি বাড়াতে ,  এবং সোভিয়েত আমলকে ব্যপক গালমন্দ করলে হয়ত তা বাজারজাতের জন্য বেশী ভাল এই দৃষ্টিকোণও কাজ করতে পারে ।  
স্পুটনিকের পর মহাকাশের প্রথম জীব হিসেবে লাইকা নামের কুকুরটা ইতিহাসের বিখ্যাততম  সারমেয় হয়ে গেল ।  তার পরপরই ৩৫০০ চিঠি এসেছিল সোভিয়েত একাডেমী অফ সায়েন্সের কাছে  স্বেচ্ছাসেবীদের কাছে থেকে ,  সবাইই মহাকাশে যেতে ইচ্ছুক ,  কেউই জীবনের নিরাপত্তা নিয়ে ভাবিত ছিল না ,  সবাই চেয়েছিল নীল গ্রহটাকে আসল রূপে একপলক দেখতে ,  ইতিহাসে অমরত্ব নিশ্চিত করতে ।  
এরপরে আসে সেই অসাধারণ বিজ্ঞানীটির কথা ,  সোভিয়েত তথা মানুষের মহাকাশযুগের পুরোধা অথচ রহস্যে মোড়া ব্যক্তিত্বের কথা যার নাম জনসমক্ষে নেওয়া নিষিদ্ধই ছিল ,  কোন খবরে তার উপস্থিতি ছিল না ,  অথচ তিনিই ছিলেন এই বিশাল কর্মকাণ্ডের সর্বেসর্বা ।  তাকে আড়ালে বলা হত  দ্য কিং ,  বস অফ দ্য বসেস ,  চীফ ডিজাইনার  অথবা তার নামের আদ্যাক্ষর এস পি নামে ।  সের্গেই পাবলোভিচ করোলভ ,  দ্য ট্রু ম্যান বিহাইন্ড দ্য স্টোরি ।  

এরপর সংক্ষেপে বলা হয়েছে স্ট্যালিনের সময়ে কোন রকম প্রমাণ ছাড়া খামোখা অভিযোগে করোলভের ১০ বছরের নির্বাসন দেওয়া হয়  (  স্ট্যালিন বুদ্ধিমান সৈন্যদের পছন্দ করতেন না বিদ্রোহের ভয় সহ নানা কারণে ,  করোলেভের উপরয়ালা মার্শাল Tukhachevskyকে এমন সন্দেহের বসে হত্যা করা হয় এবং তাদের অধীনে কর্মরত সবারই শাস্তি হয় )   সাইবেরিয়াতে যার মানে নিশ্চিত মৃত্যু ।  কিন্তু নাৎসিদের আক্রমণের পরে কিছু লোকের কলকাঠি নাড়ার ফলে করোলভসহ অনেক নামী বিজ্ঞানী মুক্তি পান যুদ্ধে যোগদানের জন্য ।   যদিও মহাশক্তিধর ব্যক্তিটি কোনদিন জনসম্মুখে তার প্রতি রাষ্ট্রযন্ত্রের এই হঠকারী অন্যায় নিয়ে একটি কথাও বলেন নি ।  
নির্বাচিত কসমোনাটদের করোলভ আদর করে লিটল ঈগল বলে ডাকতেন ,  প্রথম থেকেই গাগারিন  এবং লিওনেভকে তার বিশেষ পছন্দ হয় ,  তবে তিতভের সাথে  সখ্যতা খুব একটা জমে উঠে নি কারণে হিসেবে বলা যেতে পারে এক বনে যেমন দুই বাঘ থাকে না তেমন দুই প্রবল ব্যক্তিত্বশালী পুরুষ একজন আরেকজনের অধীনে কাজ করতে পারে না  (  বইয়ের দুই লেখক এই নিয়ে বেশ ত্যানা পেঁচিয়েছেন ,  তিতভ কিছুটা বুর্জোয়া পরিবারের ছেলে ,  তার বাবা ছিলেন শিক্ষক ,  তার নাক উঁচু ,  আত্মঅহংকারে  ভুগতেন যে কারণে তাকে অনেক কিছু থেকেই দূরে রাখা হত ।  কিন্তু লেখকেরা ভুলে গেছে যে আমরা সহজেই বুঝে নিতে পারবে যেহেতু তিতভকে সোভিয়েত রাশিয়ার শ্রেষ্ঠ ২জন কসমোনাটদের একজন প্রথম থেকেই বলা হত সেটা তার যোগ্যতার কারণেই )  ।   করোলভ তার লিটল ঈগলদের একদিন মহাকাশযানটিও দেখান ,  অবশ্য সেই কিম্ভূতকিমাকার যন্ত্র কী কাজে লাগবে তা বুঝতে কেউই সক্ষম হন নি ।  
এরপরে এসেছে করোলভের বাছাই প্রক্রিয়ার কিছু ঘটনা ,  তিনি যেমন যখন তখন সবার সামনে মিথ্যা অভিযোগ করতেন বজ্রকণ্ঠে ,  যেমন -  ইউরি ,  তুমি কেন দাঁত বাহির করে হাসছ ?  অথচ আদপে ইউরি হাসছিলই না ,  এখন কিভাবে শান্ত ভঙ্গীতে সে বিগ বসের এই অভিযোগের জবাব দিবে এইটা যাচাই করাই ছিল করোলভের মূল উদ্দেশ্য ।  তিনি সবসময়ই স্বাধীনচেতা ,  নির্ভীক ,  বুদ্ধিদীপ্ত মানুষ পছন্দ করতেন ,  বিশেষ করে যারা তার মুখোমুখি দাড়িয়ে চ্যালেঞ্জ করতে পারে ।  অবশেষে সেই বিশেষ দিনটি আসে যা পরবর্তীতে প্রথম মহাশূন্যে হাঁটার রেকর্ডের অধিকারী অ্যালেক্সেই লিওনভের সাক্ষ্যে আমরা জানতে পারি যে নভোযান ভস্টকের সামনে যেয়ে তার ভিতরে প্রবেশ করার জন্য তিনি কসমোনাটদের জুতা খুলে ভিতরে যাবার আহ্বান জানান ।  সবার আগে ইউরি গাগারিন  ইয়েস স্যার বলে জুতা খুলে ভিতরে ঢুকে পড়েন ,  অন্যরা খানিকটা হতচকিত অবস্থায় ছিল ,  যেখানে রকেটের মধ্যে জুতা পরেই ঢুকতে হবে সেখানে এখন জুতা খোলার দরকার কী এইটাই হয়ত তাদের মনে কাজ করছিল ।   কিন্তু ইউরির দেখাদেখি বাকী সবাইই জুতা খুলে তার অনুগামী হল ।  লিওনেভের মতে সেই মুহূর্ত থেকেই ইউরি গ্যাগারিন অলিখিত ভাবে প্রথম মানব হিসেবে মহাশূন্যে যাবার জন্য করোলভের গুড বুকে উঠে যান ।  সেই সাথে থাকে সাহায্য করেছিল হয়ত রাশান গ্রামাঞ্চলে বাড়ীর ভিতরে প্রবেশের আগে জুতা খোলার রীতি ! 
যাই হোক ,  জোর তালে প্রস্ততি চলতে থাকে ।  এর মাঝে ব্রিটিশ কম্যুনিস্ট বিরোধী খবরের কাগজে একাধিক খবর আসে যে সোভিয়েত মানুষ মহাশূন্যে গেছে কিন্তু অবতরণের সময় যান্ত্রিক দুর্ঘটনায় মারা গেছেন ইত্যাদি ইত্যাদি  (  আমার দেশ টাইপ আবর্জনা যুগে যুগেই ছিল দেখা যাচ্ছে )  । 
ভোস্টকের আটো সীটে আটার জন্য কিছুটা খর্বাকৃতির নভোচারী দরকার ছিল সেই হিসেবে লিওনেভ রেস থেকে ছিটকে পড়েন ।  উচ্চতায় ৫ ফিট দেড় ইঞ্চি  ইউরি টিকে যান ,  এবং তিতভও ।   এই নিয়ে পরে সাক্ষাৎকারে তিতভ বলেছেন অবশ্যই আমিই নির্বাচিত হয়ে চেয়েছিলাম ,  কেবলমাত্র প্রথম মানুষ হবার লোভের নয় ,  সেই সাথে আমরা দেখতে চেয়েছিলেম কী আছে ঐ অসীমে ।  ১৯৬১র ৭মার্চ ইউরির ২য় কন্যা গালিয়ার জন্ম হয় ,  তার তিন সপ্তাহ পরেই ইউরি বিকানুর রওনা দেন জরুরী কাজে ।  সেখানে কসমনাটদের শেখানো হয় স্পেস স্যুট পরা এবং খোলা ।   বিশেষ ইন্টারভিউয়ের জন্য হাজির হন আরেক মহাপরাক্রমশালী ব্যক্তি ,  সোভিয়েত মহাকাশ যাত্রার কসমোনাট প্রসিক্ষণের প্রধান জেনারেল নিকোলাই পেত্রোভিচ কামানিন ।  তার একটা প্রশ্ন ছিল যদি সকল নিরাপত্তা ব্যবস্থা ভেঙ্গে যায় তখন একজন পাইলটের কি তার আসন শূন্যে উৎক্ষিপ্ত করা উচিৎ ?  এর উত্তরে তিতভ বলেছিলেন -  খামোখা এই নিয়ে দুশ্চিন্তা করে সময় নষ্ট করার মানে হয় না ,  কন্ট্রোল রুম কোন না কোন ভাবে সব নিয়ন্ত্রণে নিয়ে আসবে কয়েক মুহূর্তের মাঝে সে তো জানা কথা ।  আর ইউরি বলেছিলেন -  যদি সকল ব্যবস্থা ভেঙ্গেই পড়ে তাহলে আসন ইঞ্জেক্ট  আমাকে একটা বাড়তি সুযোগ দিবে ।  
করোলভ এবং কামানিন তীক্ষ্ণ দৃষ্টি রাখছিলেন এই দুইজনের উপরে ,  এবং কামানিনের মতে তিতভ ছিলেন অপেক্ষাকৃত শক্তিশালী চরিত্রের ,  ফলে তাকে রাখা হয় ২য় মহাকাশ অভিযানের জন্য যা কিনা ২৪ ঘণ্টার বেশী সময় পৃথিবীকে প্রদক্ষিণ করতে থাকবে আর ইউরিকে নির্বাচিত করা হয় প্রথম মানুষ হিসেবে দুই ঘণ্টারও কম সময়ের প্রথম যাত্রার জন্য ।   অবশেষে বিশেষ মিটিং ডেকে জানানো হয় ইউরি গাগারিন  হতে যাচ্ছেন প্রথম অভিযানের কমান্ডার এবং তিতভ তার ব্যাকআপ ।  এই ঘটনায় তিতভের হতাশা পরিষ্কার প্রকাশ পায় ,  তিনি অকপটে বলেওছেন যে তাকে নির্বাচন করা হবেই এমনটাই ভেবে নিয়েছিলেন সবসময়ই ।  

অবশ্য নির্বাচনের শেষ চাবিকাঠি নাড়া হয়েছিল আরও অনেক উপর থেকে ,  সোভিয়েত রাষ্ট্রের কর্ণধার নিকিতা ক্রুশ্চেভ আর ইউরি গাগারিনের মিল ছিল অনেক দিক থেকেই ,  দুইজনই এসেছেন কৃষক পরিবার থেকে ।  দুইজনই সদাহাস্যমুখি ,  কোলাহলমুখর ।  বিশেষ করে যে সাম্যবাদী রাষ্ট্রব্যবস্থা গড়ার কথা ছিল সোভিয়েতদের তাদের একজন কৃষকের ছেলে যে কিনা নিজেও বাবার সাথে কাজ করেছে ,  তরুণ কালে ফেরীতে মজুর হিসেবে শ্রম দিয়েছেন ,  সেই লোকই যদি মহাকাশে যায় তাহলে রাষ্ট্রযন্ত্রের আমরা সবাই - ই সমান এই প্রোপাগান্ডার জন্য তার চেয়ে বেশী শক্তিশালী প্রমাণ আর কী হতে পারে ? 

চূড়ান্ত যাত্রা আগের বর্ণনা আছে পুরো এক অধ্যায় জুড়ে ,  সেখানে স্বয়ং গাগারিনের লেখা পাতলা বই The Road to The Stars   (  বাংলা হয়েছিলে সম্ভবত পৃথিবী পেরিয়ে নামে )  এর রেফারেন্স দিয়ে বলা হয়েছে সেইবারই প্রথম ইউরি তার চিফ ডিজাইনার করোলভকে কিছুটা ক্লান্ত দেখেন ।   ঐতিহাসিক যাত্রা শুরু আগের টানটান উত্তেজনার আবেগময় মুহূর্তগুলোর কথা উঠে এসেছে কয়েকজনের রোজনামচায় ।  

শুরু হল ১০৮ মিনিটের সেই অবিস্মরণীয় মহাযাত্রার শুরু ,  তার আগে অবশ্য নাসার মত ৪ - ৩ - ২ - ১ - ০ স্টাইলে কাউন্টডাউন করা হত না রাশিয়ায় ,  বরং পূর্ব নির্ধারিত সময়ে ১২ এপ্রিল ,  ১৯৬১ ,   মস্কো সময় সকালে ৯ টা ৬ - এ  রকেটের উড্ডয়ন শুরু ।  এরপরে স্বয়ং ইউরির কথাতেই বলা হয়েছে ঘণ্টায় ২৮ , ০০০ কিলোমিটার বেগে ছুটে চলা  মহাকাশযান থেকে রিপোর্টে তিনি জানান সব ঠিক আছে ,  জানালা দিয়ে মেঘ দেখা যাচ্ছে ,  সব কিছুই দেখা যাচ্ছে এবং সবকিছুই খুবই মনোমুগ্ধকর ।  ইউরি ভাবছিলেন পৃথিবীর মানুষ এই যাত্রার কথা জানতে পারলে কিরকম প্রতিক্রিয়া দেখাবে ।  শিশুকালে যে মা তাকে ঘাড়ে চুমু খেয়ে প্রতিদিন ঘুম পাড়াতেন ,  মা কি জানেন তিনি মহাকাশে ?  কারণ মাকে যাত্রার আগে কেবল বলে এসেছিলেন ব্যবসাজনিত কাজে দূরে যেতে হবে ।  উৎকণ্ঠিত মা প্রশ্ন করেছিলেন ,  কতদূরে ইউরা ?  অনেকদূরে মা  ! 

সেইদিনই পরে রেডিওতে তার নাম এবং যাত্রার কাহিনী শুনে সারা পরিবার উৎকণ্ঠিত হয়ে পড়েছিল ,  এবং দুই শিশুকন্যা রেখে এমন অর্বাচীন যাত্রায় যাবার জন্য কিছুটা ভৎসনাও করা হল ।  কিন্তু গ্রামের বাড়ীতে কেউ কিছু জানত না ।  তার বাবা অ্যালেক্সেই গাগারিন  নিজের কাজে বেশ ভোরে বাড়ী থেকে বাহির হয়েছিলেন পথে একজন তার ছেলে ইউরি সম্পর্কে অনেক প্রশ্ন করাই তিনি কারণ জানতে চাইলে সেই লোক বলল -  তুমি জান না  !  রেডিওতে বলল মেজর গাগারিন  নামে একজন মহাশূন্যে গেছে !  
সাধাসিধে বাবা বললেন -  আপনার ভুল হচ্ছে ,  আমার ছেলে স্রেফ একজন সিনিয়র লেফটেন্যান্ট ।  তবে সাধুবাদ দিই তাকে যে মহাশূন্যে গেছে ।  তারপরও নিছক কৌতূহল বশে স্থানীয় পার্টি অফিসে যেয়ে দেখেন সেখানের কর্মকর্তাকে ফোন করে বলা হচ্ছে গ্রামের নথি দেখে নিশ্চিত হবার জন্য যে ইউরি গাগারিনের জন্ম এই গ্রামেই ।  সেই কর্মকর্তা আবার উল্লসিত কণ্ঠে বলছিল -  নথি দেখার কোন দরকার নেই ,  সেই ছেলের বাবা স্বয়ং আমার সামনে !  বলেই বাবা গাগারিনের হাতে ফোন ধরিয়ে দিয়েছিল ঊর্ধ্বতন কারো সাথে কথা বলার জন্য ।  
মহাশূন্য থেকে ১০৮ মিনিট পরে অবতরণ করলেন প্রথম নভোচারী ইউরি ,  ছোট গ্রাম  Smelkovkaতে ,   ট্রাক ড্রাইভার ইয়াকভ লুসেঙ্কো তাকে দেখলেন প্যারাস্যুটে করে ঝাপিয়ে পরতে ,  সেদিকে তিনি এগোলেন গ্রামবাসীদের সাথে নিয়ে ,  এবং গাগারিন  হাসিমুখে তাদের বললেন -   আমি ইউরি অ্যালিক্সিয়েভিচ গাগারিন ,  মহাকাশের প্রথম মানুষ ।  এখনই অনেক মানুষ ,  গাড়ী ,  ক্যামেরা আসবে এইখানে ,  তোমার কোথাও যেও না ,  এই স্মৃতি আমরা বাঁধিয়ে রাখব ।  
এছাড়াও সেই গ্রামের এক মহিলা এবং তার শিশুকন্যা ইউরিকে আকাশ থেকে নেমে আসতে দেখে অবাক বিস্ময়ে তাকিয়ে ছিল ।  ইউরি চিৎকার করে বলেছিল ,  আমি তোমাদের বন্ধু কমরেড ,  একজন বন্ধু !  মহিলা কোনমতে জিজ্ঞাসা করেছিলেন তুমি কী পৃথিবীর বাহিরে থেকে আসছ ?  এক গাল হেসে ইউরি বলেছিল -  ঠিক তাই !  
তার আগের বছর গ্যারি পাওয়ার্স নামের এক মার্কিন গুপ্তচরকে রাশিয়ান বাহিনী গুলী করেছিল যার ঘটনা সারা সোভিয়েত ইউনিয়ন জানত ,   কাজেই সেই গ্রামের অনেকেই প্রথমে ভেবে নিয়েছিল ইউরি আরেক মার্কিন গুপ্তচর ।  যদিও তার হেলমেটে লেখা  CCCP তাদের সন্দেহ দূর করেছিল ।  অল্পক্ষণের মধ্যেই সারা গ্রাম সামরিক বাহিনীর লোকে লোকারণ্য হয়ে গেলে ,  আগত মেজর গাসিয়েভকে স্যালুট করে ইউরি বলল -  কমরেড মেজর ,  সোভিয়েত কসমোন্যান্ট সিনিয়র লেফটেন্যান্ট  গাগারিন রিপোর্টিং ।  গাসিয়েভ হেসে বলেছিল -  আপনিও এখন মেজর !  উড়ন্ত অবস্থাতেই প্রোমোশন দেওয়া হয়েছে আপনাকে ! 
সোভিয়েত ইউনিয়নের কর্ণধার নিকিতা ক্রুশ্চেভের সাথে তার ফোনালাপ ছিল নিম্নরূপ - 


ক্রুশ্চেভ  :  তোমার কণ্ঠ শুনতে পারে খুবই ভাল লাগছে গাগারিন  অ্যালেক্সিয়েভিচ ।  
গ্যাগ্যারিন  :  নিকিতা সের্গেইভিচ ,  আনন্দের সাথে জানাচ্ছি যে মহাকাশে প্রথম মানব মিশন সফল হয়েছে ।  
ক্রুশ্চেভ  :    বল দেখি ফ্লাইটের সময় কেমন লাগল ?  মহাশূন্য কেমন ?  কী কী দেখলে ? 
গ্যাগ্যারিন  :  এমনিতে ভালই ছিলাম ।  অনেক বেশী উঁচু থেকে বিশ্ব দেখলাম ।  সাগর ,  পর্বত ,  বড় শহর ,  নদী ,  বন সব দেখা যাচ্ছিল ।  
নানা রাষ্ট্রীয় কথার মাঝে ক্রুশ্চেভ বারবার তার কৌতূহল প্রকাশ করছিলেন ,  এবং আনন্দে আতিশয্যে পুঁজিবাদী দেশগুলোর প্রতি চ্যালেঞ্জ ছুড়ে দিয়ে বললেন ওরা পারলে আমাদের টপকে দেখাক ।   গাগারিন  তাকে এমন সুযোগ দেবার জন্য অসংখ্যা ধন্যবাদ দিয়ে জানালেন যে ভবিষ্যতে দেশের জন্য এমন আরও মিশনে তিনি প্রস্তত ।  
কী সেই মিশন ?  সম্ভবত চাঁদ ।  উড্ডয়নের আগে দ্য বস করোলভ চন্দ্রযানের একটি ক্ষুদে মডেল তার হাতে দিয়ে বলেছিল ভবিষ্যতে আসল মডেলই ব্যবহার করতে হতে পারে !  ইউরি যে চাঁদ নিয়ে স্বপ্ন দেখেছিলেন সেটা জানা যায় একাধিক সূত্রে ।  তিতভ এত মানুষের ভিড় ঠেলে রাতারাতি বিখ্যাত হয়ে যাওয়া ইউরির কাছে কোনমতে ঘেয়ে কেবল প্রশ্ন করেছিলেন ভরশূন্য অবস্থায় কেমন লাগে ?  উত্তর ছিল স্বাভাবিক ,  বিশেষ কিছু নয় ! 

পরবর্তীতে ডাক্তারি পরীক্ষার পরে ইউরিকে মস্কোর জাঁকালো রাষ্ট্রীয় সভায় হাজির করা হয়  ,  ধোপদুরস্ত নতুন পোশাকে লাল গালিচা সম্বর্ধনা দিয়ে বরণ করে নেওয়া হয় তাকে ,  এবং চরম অস্বস্তির সাথে ইউরি পরে খেয়াল করেন তার জুতোর ফিতা খোলা !   যে কোন মুহূর্তে ফিতায় চাপ লেগে উল্টে কেলেঙ্কারি ঘটে পারে সারা জাতির কর্ণধারদের সামনে !  পরে ইউরি তার ভাইয়ের কাছে বলেছিলেন স্পেস ফ্লাইটের চেয়েও সেই খোলা জুতোর ফিতে তাকে অনেক বেশী নার্ভাস করে রেখেছিল !  

 মায়ের সাথে দেখা করে ক্রন্দনরত মাকে মিথ্যা সান্ত্বনা দিয়ে ইউরি বলেছিল ,  আমি আর এমন কাজ করব না মা ,  প্লিজ কান্না থামাও ।  
তবে এই জাঁকালো অনুষ্ঠানের মাঝে গুরু করোলভের জন্য অন্য অনুভূতি কাজ শুরু করে ইউরির মনে ,  করোলভ ছিলেন রাষ্ট্রীয় সিক্রেট ,  তার কোন মেডাল পরার অনুমতি ছিল না ,  প্যারেডে থাকার অনুমতি ছিল না ,  মিডিয়াতে কথা বলা দূরে থাক ।  নোবেল প্রাইজ কমিটি পৃথিবীর প্রথম কৃত্রিম উপগ্রহ এবং প্রথম মানবকে মহাশূন্যে পাঠানোর পিছনের মূল মানুষটিকে পুরস্কার দেবার ইচ্ছা প্রকাশ করে সোভিয়েত কতৃপক্ষকে চিঠি দিলেও তারা সেটার কোন উত্তর দেবার প্রয়োজনীয়তা অনুভব করে নি ।  
এক অনুষ্ঠানে কয়েকজন ফাদার তাকে জিজ্ঞাসা করেন  ,  Yuri Alexeyevich ,  did you see Jesus Christ far up above the Earth ?  
He replied ,  Holy Father ,  you , d know better than me whether I , d have seen him up there . 

এরপর শুরু হয়ে যায় ইউরির এক অন্যধরনের জীবনে ,  যেখানে সে একজন সুপার হিরো ,  বিশ্বের নানা প্রান্তে যেতে হয় ,  মিশতে হয় হাজারো লোকের সাথে ,  পুঁজিবাদী রাষ্ট্রগুলোতেও লাখো লাখো মানুষ তার জন্য দাড়িয়ে থাকে ।   কিন্তু নিজের এই সুপার হিরো ইমেজ অসহ্য বোধ হচ্ছিল ইউরির কাছে ,  তার মতে সে খুব সাধারণ একজন মানুষ ,  ভুলচুক সবসময়ই হয় ,  দুর্বলতা আছে তারও ,  কিন্তু সবাই তার কাছে সবকিছুই খুব নিখুঁত দাবী করে ।  তাই মস্কোতে যখন এক মহিলা তার কেটে ফেলা গাল দেখে বলে উঠেছিল -  দেখ দেখ ,  শেভ করতে যেয়ে সেও গাল কেটে ফেলে ,  হেসে ফেলেছিল ইউরি ।   কানাডায় দার্শনিক বাট্রান্ড রাসেলের সাথে পরমাণু নিরস্ত্রীকরণ নিয়ে একটা সেমিনারে মূল আকর্ষণ হিসেবে অংশ নেন তিনি ।  এর মাঝে ৮ আগস্ট তিতভ মহাকাশে গমন করে ,  সেই অবস্থাতেই টেলিগ্রাম পাঠান ইউরি ।  এর পরপর জান কিউবাতে ,  বিপ্লবী নেতা ফিদেল কাস্ত্রোর সাথে দেখা করে বলেন  –  যে জাতি নিজের অধিকার সম্পর্কে সচেতন তাদের কেউ দাবায়ে রাখতে পারবে না ।  


বইটিতে এর পরে আসে সোভিয়েত স্পেস মিশনের বাকী অভিযানগুলোর কথা ,  বিশেষ করে মহাকাশে প্রেরণের জন্য প্রথম নারী বাছাইয়ের কথা ।  ক্রুশ্চেভের ব্যক্তিগত নির্দেশে কেবল শ্রমিক এবং কৃষক পরিবার থেকে আসা মহিলাদের বাছাই করা হয়েছিল ,  কারণ সোভিয়েতরা বহির্বিশ্বকে দেখাতে চাচ্ছিল যে তাদের দেশের সাধারণ একজন খেঁটে খাওয়া  নারীও মহাশূন্যে যেতে পারে ।   শেষ পর্যন্ত একজন যুদ্ধে নিহত ট্রাক্টর চালক বাবা এবং সেলাই মিলে কর্মরত মায়ের কন্যা ২৫ বছর বয়স্ক ভ্যালেন্তিনা তেরেসকোভা ১৯৬৩র ১৬ জুন মহাকাশে যান আরেক নতুন ইতিহাস রচনা করেন ।   

এর মাঝেই ইউরি কর্নেল পদে প্রোমোশন পান ।  এবং ব্যস্ত ছিলেন লাখো ধরনের কাজের বিশেষ করে মানুষ উপকারে ,  হাজার হাজার চিঠি আসত তার কাছে প্রতিদিন সারা বিশ্ব থেকে ,  থেকে সাধারণ রাশান জনগণের কাছে থেকে ,  সেখানে লেখা থাকত কারো ছেলেকে পুলিশের কাছ থেকে ছাড়ানোর আবেদন ,  কারো মেয়েকে বিশ্ববিদ্যালয়ে ভর্তির জন্য সুপারিশ ,  তার নামে ভদকা চালু করার অনুরোধ এমনতর সব বিষয় ।  সবাইকেই সাধ্যমত সাহায্য করতেন ইউরি ,  তার অনুরোধ ফেলার সাধ্য কারো ছিল না সেই দেশে ,  তাইই হয়ত মানুষ তার কাহেই উপকার চাইত ।  শুধু একবার চুরি করে গাছ কাঁটার জন্য এক লোকের মুক্তির জন্য চিঠি উপেক্ষা করে উল্টো তার শাস্তির জন্য সুপারিশ করেছিলেন ,  কারণ তদন্তে দেখা গেছিল সে লোক আসলে কাঠের চোরাকারবারি ,  আর ইউরির কথা ছিল সবাই যদি গাছ এইভাবে কেটে শেষ করে ফেলে তাহলে বন টিকবে কিভাবে ! 
কামানিন  ১৯৬১র ডিসেম্বরের গাগারিনের ভারত ভ্রমণ নিয়ে বলেছিলেন যীশু শত লোককে মাছ - রুটি খাইয়ে হয়ত মুগ্ধ করে ছিলেন কিন্তু ইউরি লাখো  মানুষকে কেবল হাসি দিয়ে সন্তুষ্ট করতে সক্ষম এই প্রমাণ আমরা পেয়েই যাচ্ছি !  ইউরির উষ্ণ হাসি এবং স্বভাবের প্রশংসা করে স্বয়ং করোলভ বলেছিলেন যুদ্ধ উত্তেজনা থামিয়ে দিতে পারে প্রাণখোলা ইউরি ।   কিন্তু এত কিছুর মাঝে ছোট্ট একটা ভুলের ফলে ইউরির ক্যারিয়ার অন্য দিকে মোড় নেয় ,  বন্ধুদের সাথে ক্রমিয়ার এক বন্দরের পারিবারিক ছুটি কাটাবার সময় বেশ মাতাল অবস্থায় সেখানে পরিচিত হওয়া এক তরুণী নার্সের ঘরে ঢুকে ছিল ইউরি ,   তার কয়েক মিনিটের মাঝেই সন্দেহবশত তার স্ত্রী একই ঘরে প্রবেশ করে ,  তার রোষ থেকে রক্ষা পেতে জানাল দিয়ে লাফ দিয়ে নিজেকের মারাত্নক আহত করে মহাকাশ ফেরত বীর !  হাসপাতালে এক মাসের বেশী থাকতে হয়েছিল সেই চোট সারাতে এবং বেশ কিছু মিথ্যা কাহিনী রটানো হয়েছিল তার সেই ব্যর্থ অভিযানকে সামাল দেবার জন্য ।  
লেখকেরা অবশ্য নানা রেফারেন্স দিয়ে বলেছেন সেই সময়ে রমণীদের কাছে জনপ্রিয়তায় ইউরির সাথে পাল্লা দিতে কেবল মাত্র বিটলসএর চার ছোকরাই হয়ত পারত ,  সব দেশের নারীরাই তার সঙ্গের জন্য পাগল ছিল ,   লাখো রমণী শুধু চোখের ইশারায় বিছানায় যেয়ে প্রস্তত ছিল ,  সেই হিসেবে এত জনপ্রিয়তার মাঝে একজন স্টার যা করেন ,  ইউরির মাঝে আত্র থেকে বেশী স্থলন দেখা যায় নি ।  কিন্তু সেই আহত হবার ঘটনা অনেকের গুড বুক থেকে তার নাম মুছে দেয় ।  

এর মাঝে সোভিয়েত মহাকাশ অভিযানের উপরে আসে সবচেয়ে বড় আঘাত ,  ক্যান্সারে ভুগে করোলভ মাত্র ৫৯ বছর বয়সে মারা যান  ১৯৬৬র প্রথম দিকে ,  এত বড় আঘাত সামাল দেওয়া আর সম্ভব হয় নি অত বড় রাষ্ট্রের পক্ষেও ।   জীবনের শেষ অপারেশনের মাত্র দুই দিনে আগে ইউরি এবং লিওনভ দেখা করতে গিয়েছিলেন গুরুর সাথে ,  তাদের কাছে জীবনে প্রথমবারের মত তার উপরে চলা নির্মম অত্যাচারের কথা বলেন করোলভ ,  বলেন পুলিশের পীড়নের কথা ,  সাইবেরিয়ার নির্বাসনের কথা ,  সেখান থেকে ফেরার পথে মুচিগিরি এবং মজুরি করে ট্রেন ভাড়া জোগাড়ের কথা ।  গুলাগের দিনগুলোর কথা আর কোথাও বলেননি সর্বকালের অন্যতম সেরা এই বিজ্ঞানী ।  
প্রথমবারের মত নাড়া খায় ইউরির মন ,  বুঝতে পারেন তিনি দেশের চলন ব্যবস্থার কোথাও বড় ধরনের গলদ আছে ,  তাছাড়া করোলভের মত একজন স্বীকৃত জাতীয় সম্পদকে কেন এতটা হেনস্থা স্বীকার করতে হল বিনা বিচারে ।  গুরুর মৃত্যুর পরে ইউরি বলেছিলেন করোলভের  দেহভস্ম চাঁদে না নিয়ে যাওয়া পর্যন্ত আমার শান্তি নেই ।   কসমোনাটরা  যোগসাজশ করে উনার দেহভস্মের কয়েক মুঠো পরের মহাকাশযাত্রা অভিযানের সময় শূন্যে ছড়িয়ে দিয়েছিলে বলে শোনা যায় ।  

এত জনপ্রিয়তার মাঝেও নিজের অজান্তেই পরম শক্তিশালী শত্রু তৈরি করে ফেলেছিলন সদাহাস্যরত ইউরি ।  নিকিতা ক্রুশ্চেভ তাকে যেমন তার আমলের সাফল্যের প্রতীক হিসেবে সারা বিশ্বের কাছে তুলে ধরত ,  ততই পরবর্তী সোভিয়েত প্রধান ব্রেজনেভের কাছে চক্ষুশুল হয়ে গেলেন তিনি ।  অথচ তাদের মধ্যে ব্যক্তিগত কোন সমস্যা ছিল না ।  ব্রেজনেভ ক্ষমতায় আসার পরে ইউরির প্রভাব ,  সুযোগ সুবিধা প্রায় রাতারাতি উধাও হয়ে গেল ।  এই নিয়ে তিনি শুধু বলেছিলেন ব্রেজনেভকে আমি পছন্দই করতাম কিন্তু কোনদিন তার কাছে যেয়ে মনের কথা বলতে পারলাম না ।   অন্যদিকে প্রতিপক্ষ ক্রুশ্চেভের মুখপাত্র হিসেবে পরিচিত হওয়ায় গ্যাগ্যারিনকে যতদূর সম্ভব দূরে থাকার সিদ্ধান্ত নিয়েছিলেন ব্রেজনেভ ।  
এর মধ্যে সয়ূজ দুর্ঘটনায়  ভ্লাদিমির কোমারভ মারা যান ,  যেই মিশনে ব্যাকআপ হিসেবে ছিলেন ইউরি ।  এই ভয়াবহ ঘটনার পর সয়ূজের পরবর্তী যান ঠিক করতে ২ বছরের সময়সীমা নির্ধারণ করে ইউরির আকাশে ওড়ার উপরে নিষেধাজ্ঞা জারি করা হয় ।   যদিও যুদ্ধ বিমান চালানোর অনুমতি আদায় করে ফেলেন তিনি পরবর্তীতে ।  

 তার পরের ঘটনা যথেষ্ট রহস্যজনক ,  ১৯৬৮র ২৭ মার্চ মিগ বিমানের প্রশিক্ষণ দেওয়ার সময় তার বিমানটি বিধ্বস্ত হয় ,   ইউরি সহ অপর বৈমানিকের দেহ খণ্ড খণ্ড হয়ে পুরো এলাকার উপরে ঝরে পরে ।  মাত্র ৩৪ বছর বয়সে ইউরি আমাদের ছেড়ে চলে যান চিরতরে ,  অথচ উনার স্বপ্ন ছিল চাঁদে যাবার ।   এখন পর্যন্ত তার মৃত্যুর কারণ চুলচেরা করে জানা সম্ভব হয় নি ,  তবে তার পরিবারের অনেকেই মনে করত স্বয়ং ব্রেজনেভের আদেশে তাকে হত্যা করা হয়েছে , যদিও এই ধারণার পক্ষে কোন প্রমাণ পাওয়া যায় নি ।  হতে পারে কোন পাখির সাথে লেগে প্লেনটি দুর্ঘটনায় পড়েছিল ,  অথবা পাশ দিয়ে ছুটে যাওয়া কোন দ্রুত গতির বিমানে সুপার সনিক বীমের ফলে সৃষ্ট অয়েভে স্পিন করে এই দুর্ঘটনা ঘতেছিলে ।  কেজিবি এই ঘটনার তদন্ত করেছিল একাধিকবার ,  এমনকি বছর কয়েক আগেও নতুন করে খতিয়ে দেখা হয়েছিলে একমাত্র সোভিয়েত সুপারহিরো যিনি কিনা আদতে মানবজাতির সুপারহিরো ,  তার মৃত্যুর কারণ ।  

ইউরির অকাল মৃত্যুর পরে তার সহকর্মী কসমোনাটরা গিয়েছিল গাগারিন পরিবারের সাথে দেখা করতে ,  সেখানে যেয়েই তিতভ ইউরি সম্পর্কে সবচেয়ে হৃদয়গ্রাহী সত্যটা অনুধাবন করতে পারেন -  ইউরি গাগারিন ছিলেন এমন একজন  ,  যাকে মানুষ ভালবেসেছিল ।  

 (  ব্যবহৃত ছবিগুলো গাগারিন বিষয়ক ওয়েবপেজ থেকে নেওয়া ,  
 এই পোস্টটি প্রিয় পড়ুয়া রেজাউল করিম সুমন ভাইয়ের জন্য ) 






বেশি করে পোশাক পরুন ,  ধর্ষণ প্রতিরোধ করুন !  



শিব ঠাকুরের আপন দেশে ,  আইন - কানুন সর্বনেশে  !  
এতে অবাক হবার কিছুই নেই ,  তারপরও অবাক হতে হয় ।  যে মহাবিজ্ঞ মানুষেরা দিনরাত নিজেদের সৃষ্টির সেরা জীব মনে করে তারা কিভাবে দৈনন্দিন জীবনের এই সমস্ত বিষয়গুলো পাশ কাটিয়ে চিন্তা ভাবনা করতে পারে তাতে অবাক হওয়া ছাড়া কোন গতি দেখি না ।  
সৌদি আরব বিশ্বের একমাত্র দেশে যেখানে মহিলাদের গাড়ী চালানোর অধিকার দেওয়া হয় না ,  সেখানের নারীরা ধর্ম এবং তথাকথিত সংস্কৃতি মোতাবেক নানা ধরনের পর্দাময় পোশাক পরিধান করে  বাড়ীর বাহির হয়  (  অবশ্যই একজন পুরুষ অভিভাবকসহ )  ,  সেই সমস্ত পোশাক পরিধানের পরে তাদের চোখদুটো ছাড়া আর কিছুই দৃশ্যমান হয় না ।  ২০১১ সালে হঠাৎ করে সুপারিশ করা হল ,  ইহাও যথেষ্ট নহে !  নতুন আইন করা হবে ,   যে সমস্ত নারীর চোখ সুন্দর বা আবেদনময়ী তাদের চোখে সানগ্লাস আটাতে হবে !  চোখের ইশার দিয়েই তারা নাকি দুর্বলচিত্ত পুরুষের চরিত্রে স্থলন ঘটাতে সক্ষম ।  
প্রথমেই হতাভাগা মুখফোড়ের এই  ক্ল্যাসিক গল্পটা মনে পড়ে গেল -  
এবং সৌদি নারীদের প্রতি সমাজের নির্যাতনের কিছুটা অনুধাবন করতে পারলাম ।  আর সুন্দর চোখ মানে কী ?  যে সমস্ত নারীর চোখ খুব একটা আকর্ষণময়ী না তাদের ক্ষেত্রে কী হবে ?  আর সুন্দর বা অসুন্দর ঠিক করছে কোন কাজী মহাশয় ?   এত যে ঢাক গুড়গুড় ,  রক্ষণশীল সমাজের দোহাই ,  তা সৌদি আরবে কি নারী নির্যাতন ,  বিশেষ করে ধর্ষণ হয় না ?   
এই তো সেদিন সৌদি প্রিন্স আব্দুল আজিজ বিন নাসির  তার পুরুষ হাবসি ক্রিতদাসকে  (  মেইড সার্ভেন্ট বলতে পারেন ,  কিন্তু আসলে সে কিনে নেওয়া দাসই ছিল )  ধর্ষণের পর হত্যা করে লন্ডনে ,  আদালতে অবশ্য তার আইনজীবীরা এটা প্রমাণেই সচেষ্ট ছিলেন যে মহান রাজকুমার খুনি হতেও পারেন কিন্তু সমকামী না !  !  যাবজ্জীবন কারাদণ্ডের কিছুদিন বিলেতের জেলে থাকলেও সৌদি বাদশার নাতিকে পেট্রো ডলারের গরমে ঠিকই বন্দী বিনিময় করে স্বদেশে পাঠানো হয় ।  এই যে  খবর
লন্ডনে হয়েছে বলে ঘটনাটি মিডিয়ায় এসেছে ?  সৌদি আরবে হলে ?  কাতারে হলে ?  কুয়েতে হলে ?  বাহরাইনে হলে ?  সিরিয়ায় হলে ?    এমন কত শত নারী পুরুষ হারিয়ে যায় চিরতরে ধর্ষণের পর ,  তাদের খবর আমরা কোনদিনই জানব না ।  যাক সে কথা ,  আমি দেখাতে চাইছিলাম ,  রমণীরা যে ধরনের ইচ্ছে সেই ধরনের পোশাক পরিধান করুক ,  সেইটা তাদের ব্যাপার ,  কিন্তু আপাদমস্তক মুড়ে রাখলেও মর্ষকামী পুরুষেরা ঠিকই বলবে -  তোমার চোখ বড্ড আবেদনময়ী ,  তোমার শরীর বড়ই উঁচানিচা !  নাহ ,  তোমাদের স্থান রুটি বেলার কাঠে ,  কাপড় কাঁচার ঘাটে আর রাইতের বেলা খাটে ।  
ইদানীং কিছু বাংলার খবরের কাগজে ,  বিশেষ করে যেগুলো তথাকথিত প্রগতিশীলতার ধারক ও বাহক হিসেব ধব্জা ওড়ায় ,  সেগুলো উদ্দেশ্যমূলক ভাবে কিছু খবর চামে - চিকনে ছাপা হচ্ছে ।  মোদ্দা কথা সবই এক  –  পৃথিবীর অমুক দেশের তমুক শহরের নারীদের উপর ধর্ষণ ও অন্যান্য নির্যাতন কমানোর জন্য শহর কতৃপক্ষ তাদের বেশি বেশি পোশাক পরার আহ্বান জানিয়েছে ,  যাতে তাদের দেহপল্লব সেইসব মানসিক অসুস্থ কামুকদের মনে উত্তেজনা না জাগায় ।  

এমন হাজারো পরিসংখ্যান আছে ,  প্রমাণিত তথ্য আছে চারিদিকে ,  ঘেঁটে দেখুন -  বেশি পোশাক পরিধান করে ধর্ষণ রোখা যায় না ।  তার জন্য সচেতনতা লাগে ,  কঠোর আইন লাগে ,  আইনের প্রয়োগ লাগে ।  আর সবচেয়ে বেশি লাগে নারী  – পুরুষের পারস্পারিক সম্পর্কের স্বাভাবিকতা ,  পরস্পরের প্রতি শ্রদ্ধাবোধ । 
 জাতিসংঘের হিসাব মতে ফিনল্যান্ডের নারীরা সবচেয়ে বেশি নারীস্বাধীনতা ভোগ  করে  (  নারীস্বাধীনতা মানেই অবশ্য কুয়োর ব্যাঙ সুশীল এবং রক্ষণশীলরা মনে করে যত্রতত্র স্বল্পবসনা হয়ে ঘুরে বেড়ানো এবং মাতাল হওয়া ,  যদিও মূল স্বাধীনতা নিহিত আছে অর্থনৈতিক স্বাধীনতা ,  কর্ম স্বাধীনতার মাঝে )  ,  সেই সাথে একই দেশে সবচেয়ে কঠোর শাস্তি প্রণীত হয়েছে নারীনির্যাতন রোধের জন্যই ।   মানে পুরুষতান্ত্রিক সমাজে শুধু মুখে এবং কাগজে স্বাধীনতা বলে ফেনা তুললেই হবে না ,  আইনের প্রয়োগ করে দেখাতে হবে ,  এবং সেই আইন হতে হবে সবার জন্য সমান ,  রাষ্ট্রপতির জন্যও ।  
এই ছবিটা কদিন আগে শেয়ার দিয়েছিলাম ফেসবুকে ,  তাতে লিখেছিলাম ,  ক্রান্তীয় দেশ কিউবার নারীরা এইভাবেই নিশ্চিন্তে পথ চলতে পারেন ,  ধর্ষণের ভয় তাদের ঘিরে ধরে না ,  দেশের আইন আছে ,  সচেতন জনগণ আছে ,  আছে সমাজের নারী - পুরুষের মাঝে সম্পর্কের স্বাভাবিকতা ,  কোন হেফাজত নেই ,  ধর্ম ভয় নেই কিন্তু আছে মানবিকতা ,  নিরাপত্তা ।  
নারীদের কী ধরনের পোশাক পরিধান করা উচিত ?  সেটা তাদের নিজস্ব ব্যাপার । 
পোশাক দিয়ে আপনি ধর্ষণ ঠেকাতে পারবেন না ,  পারবেন আইনের প্রয়োগ আর সচেতনতা দিয়ে  ।  

কিউবার আইন -  Cuba ' s Penal Code : 
Title 11 ,  Chapter one ,  First Section : 
Article 298 - Rape 1 )  Unnatural and forced rape of a woman ,  someone mentally disabled or unable to resist ,  4 - 10 years in prison
2 ) When two or more people are involved in the rape ,  when the person is state employed or in the military ,  7 - 15 years in prison
3 ) When the victim is under 12 years old ,  or when the rape causes venereal disease or mortal sickness  ( AIDS )  ,  8 - 20 years in prison or death
Second Section ,  Article 299 - 1
Pederasty with violence 1 )  He that commits pederasty actively employing violence or intimidation ,  7 - 15 years in prison
2 )  If the victim is under 14 years old ,  or if the act results in disease or mortal sickness ,  8 - 20 years in prison or death . 
এই ছবি দিয়ে বলি নাই যে বাংলাদেশে মেয়েদেরকে বিকিনি পড়ে চলাফেরা করতে হবে ।  এই ছবির মেসেজ হচ্ছে দেশের প্রচলিত পোষাকে কোনো উগ্রবাদী বিষয় নাই যেটা নিয়ে জামাত / হেফাজতিরা এখন লাফালাফি করতেসে ।  সংস্কৃতি একটা বিবর্তনশীল প্রক্রিয়া ,  যেটা প্রতিনিয়তই বিশ্বায়নের সাথে প্রভাবিত হচ্ছে ,  তার মানে এই না যে দেশের মেয়েরা কালকে থেকেই বিকিনি পড়ে রাস্তায় হাঁটাচলা শুরু করবে; আমার কথা হচ্ছে বাংলাদেশের পোশাক - আশাক এ দেশের শত বছরের ঐতিহ্যের সাথে মোটেও বেমানান না । 
হাচল জুন ভাই চমৎকার গঠনমূলক মন্তব্যে লিখেছিলেন -   .  .  খালি নারীরা নন ,  বিভিন্নভাবেই বিভিন্ন সময় পোষাক দিয়ে মানুষ বিচার করার সিস্টেমটাই উঠে যাওয়া উচিত ।  যেমন কয়েকদিন আগে বারিধারায় লুঙ্গি নিষেধ নিয়ে হাউ কাউ হলো ।  যতদূর জানি বান্দরবনের নীলগিরিতে রেস্টুরেন্টের বাইরে নোটিশ আছে লুঙ্গি পরে ঢোকা নিষেধ ।  একটু আওলা ঝাওলা বা গরিবি চেহারার কাপড় হলে ৫ স্টার হোটল তো পরের কথা ,  ব্যাংক গুলোতেও সহজে ঢুকতে দিতে চায় না ।  
মানুষ যখন আরেকজন মানুষ কে শুধুমাত্র মানুষ হিসেবেই দেখা শিখবে তখনই একমাত্র এই সমস্যাগুলোর সমাধান হবে ।  তার আগে পর্যন্ত কিছু কিছু মানুষ নারীদের তুলনা খাবারের সাথেই দিয়ে যাবে ।  এরা নিজেরাও জানে না এরা কী বলছে ।  এদের নিজেদের মা ,  বোন বা স্ত্রীকেও খাদ্যদ্রব্য বানিয়ে অন্যের সামনে তুলে দেয়ার মত রুচি যতদিন থাকবে ততদিন কিছুই হবে না । 
সেই যে হিমুভাই বিশ্বের আদিতে বলেছিলেন -  ছাগুস ডোন্ট আন্ডারস্ট্যান্ড হিউমারস !  সেই কথা সত্য বলে প্রমাণিত হল ,  অজস্র কদর্য মেসেজে আমার ইনবক্স ভরে গেল ,  যাদের মাঝে সবচেয়ে বেশী মেসেজ ছিল একই ধাঁচের -  আপনার ঘরে কি মা - বোন নাই ?  আপনি কি চান আপনার মা - বোন এই পোশাক পরে রাস্তায় বাহির হোক ?  
আমার মা - বোন আলাদা মানুষ ,  আলাদা সত্ত্বা ।  তারা কী পোশাক পরবেন সেটা একান্তই তাদের ব্যক্তিগত ব্যাপার ,  কিন্তু আমি অবশ্যই চাইব তারা যেন নিরাপদে রাস্তায় চলতে পারেন ।   এক  নারী নামধারী ছদ্মবেশী ছাগু জানালো -  ফ্রি সেক্সের দেশে নাকি ধর্ষণ হয় না !  তার জানা নেই যে ফ্রি সেক্স বলে কিছু নেই , আর ধর্ষণ সব জায়গাতেই আছে ,  কিন্তু আমাদের চেষ্টা করতে হবে সেই ভয়াবহ অপরাধ রোধের ।   
এক বান্ধবীর কথা জানি কলেজ পাশের পর হঠাৎ বোরখা পরা শুরু করল ,  বলে ফার্মগেটে কাছে কোচিং সেন্টারের যাওয়ার সময় ভদ্র পোশাক পরা অমানুষেরা যত্রতত্র কদর্য স্পর্শ ছড়িয়ে দিত মেয়েদের শরীরে ,  তা কিছুটা ঠেকানোর জন্য পর্দার সাহায্য নেওয়া ।  বোরখা কি সাহায্য করেছিল কিছুটা ?  সে বলে -  কিসের কী ?  একই ঘটনা ,  তোমার মনে আছে তুমি মেয়েদের গায়ে হাত দিয়ে বিকৃত আনন্দ নিবা ,  সে বোরখা পরুক আর টিশার্ট পরুক !  
অনেক বছর আগের রহস্য পত্রিকার অভিজ্ঞতা পাতায় পড়েছিলাম  এক কিশোরের সাথে তার বড় বোন গেছিল সিনেমা দেখতে ,  দেখে বেরিয়ে আসার সময় সেই আপুর হঠাৎ চিৎকার ,  তার কোমরের কাছে রক্তে ভেসে যাচ্ছে !  দেখ গেল সিনেমা হল থেকে বাহির হবার সময় এক মানবজন্তু সেই আপুর কোমরের কাছে ব্লেড চালিয়েছিল ।  কেন ?  উত্তর  -  সেই ব্যাটার ইচ্ছা হইছে ।  
এক ভদ্রলোক লেখেছিলেন ,  টেম্পুতে অপেক্ষারত তার গর্ভবতী স্ত্রীর শরীরে কদর্য ভাবে হাত দিয়ে যায় এক বখাটে ,  যথেষ্ট শালীন পোশাক পরে থাকার পরও কেন এমন আচরণের শিকার হতে হল এই চিন্তায় পরবর্তীতে মিসক্যারেজ হয়ে যায় মহিলার ।  
গতকাল  ঢাবির এক বান্ধবী জানাল বাসায় ফেরার পথে কোন বখাটে ঢিল মেরেছে পেছন থেকে ।  সে ফিরে জিজ্ঞাসা করায় কেউ উত্তর দেয় নি ।  সেখান দিয়েই তার ফিরতে হবে প্রতিদিন ,  বেশী প্রতিবাদের ভাষাও জানা নেই ,  শেষ পর্যন্ত সুশীল বাঙালি সমাজ তো বলবেই -  মেয়েমানুষ ,  একটু বুঝে শুনে চলতে হয়  !  
মেয়েদের কাপড়ের সমস্যা ?  নাকি তা আপনার মনে ? 
একবারও কি ভেবে দেখবেন না বাংলাদেশের আনাচে - কানাচে প্রতিদিন যতগুলো শিশুধর্ষণ হয় ,  বালিকা ধর্ষণ হয় তার কারণ কী ?  মানুষের অবদমন ,  পাশবিক বিকৃত কামনা চরিতার্থের চেষ্টা ,  আইনের শিথিলতম প্রয়োগ ।  
আর আমাদের বিখ্যাত সমাজে ,  যেখানে ধর্ষিতাকে সামাজিক ভাবে এড়িয়ে চলা হয় ,  ধর্ষক বুক ফুলিয়ে পার্টি করে ,  তার পুরুষতান্ত্রিক একচোখা মনোভাব অনেকাংশে দায়ী এই অপরাধ বৃদ্ধির পিছনে ।  
শেষ বার কবে ধর্ষণের জন্য সর্বোচ্চ শাস্তি কার্যকর হয়েছে বাংলাদেশে ?   
আর সেই আবর্জনা খবরের কাগজদের প্রশ্ন -  পোশাক দিয়েই যদি ধর্ষণরোধ হবে তাহলে অধিকাংশ আদিবাসী সমাজ ব্যবস্থায় তো কাপড় নেই বললেই চলে ,  দিগম্বর হয়ে চলাফেরা ঘরকন্না করে সেখানের অধিবাসীরা ,  সেখানে ধর্ষণ নেই কেন ?  ?  ?  






আনলির ,  আমার তুর্কি পরিবার



ফেসবুক জগতটার সাথে তখন নতুন পরিচয় হয়েছে ,  দেশ - বিদেশের নানা মানুষের তোলা ছবি দেখি ,  তাদের শখের ,  রুচির প্রতিফলন দেখি ভার্চুয়াল জগতে ।  বিশাল সেই মহাসাগরের নানা মুখী স্রোতে আলতো ভাবে কারো কারো সাথে বন্ধুত্ব হয়ে যায় ,  সেটা সময়ের সাথে আরও গাঢ় সম্পর্কে রূপান্তরিত হয় ।  শিশুকাল থেকে ডাকটিকেট সংগ্রহ করতাম ,  মূল কারণ ছিল নানা দেশের অধিবাসী এবং তাদের সংস্কৃতি সম্পর্কে জানা ।  পরে ভিউকার্ড থেকে পত্রবন্ধু হয়ে যখন বইয়ের জগতের কানাগলি হাতড়ে ফিরছি ,  তখনও সেই একই উদ্দেশ্য -  নানা দেশের মানুষ সম্পর্কে জানা ।  উত্তরের দেশে প্রথমবার পাড়ি জমানোর পর বছর তিনেক একটানা বাংলার  কাদা - মাটি - জল থেকে দূরে থাকার সময় বুঝতে পারলাম এত সব ডাকটিকেট - ভিউকার্ড - মুদ্রা - বই সংগ্রহ যতই করি না কেন ,  তারচেয়েও ভাল হয় কোন এলাকার মানুষের সাথে বন্ধুত্ব হলে ,  এরপর চেয়ে কোন জনপদ সম্পর্কে জানার কোন ভাল উপায় নেই ,  হতেও পারে না ,  আর সেই সাথে আছে বিশ্বে সেরা সম্পদ লাভ -  বন্ধুত্ব ।  
কিন্তু বন্ধুত্ব এমন একটা জিনিস যা বেছে বেছে জোর করে করা যায় না ,  সেটা আপনা থেকেই হয় ।  খুব বিপরীত ব্যক্তিত্বের মানুষের সাথেও হয় ,  আবার আহারে - বিহারে - রুচিতে - অরুচিতে চরম মিল তাদের সাথেও হয়ে হয়ে কী যেন একটা ফাঁক থেকেই যায় ।  এই ব্যাপারে আমার ব্যক্তিগত নীতি হচ্ছে -  পথ চলতে থাকো ,  যার সাথে বন্ধুত্ব হয় হবে ,  রাজাকার তোষণকারি ছাড়া কাউকে শত্রু বানানোর দরকার নেই ।  
এমন ভাবেই ফেসবুকে পরিচয় তুরস্কের মেয়ে ফুলিয়া আনলিরের সাথে ,  বাড়ি তাঁর সুদুর ইস্তাম্বুল শহরে ।  ইস্তাম্বুল শুনলেই বসফরাসের লোনা হাওয়া ঘুরে ওঠে অস্তিত্বের চারপাশে ,  বাইজেন্টাইন ইতিহাস ঝলকে ওঠে সুরম্য সব শিল্পকর্মে ,  পায়রার  ঝাঁকের সাথে অটোম্যান সুলতানদের স্থাপিত নিখুঁত সব মসজিদের মিনার আর প্রাসাদ যেন গ্রাস করে নেয় আদিগন্ত মহাবিশ্ব ।  খুব যেতে ইচ্ছে করে সময়কে আটকে রাখা এই জাদুনগরীতে ,  যেখানে সময়ের পথ বেয়ে ইতিহাস আজও বর্তমান আধুনিক তুরস্কের হাত ধরে ।    
এমন কথা শুনেই ফুলিয়া বলে উঠল ,   “ ঘুরে যাও ইস্তাম্বুল । নিজে সাথে থেকে ঘুরে ঘুরে দেখাব তোপকাপি প্রাসাদে রাখা পীরি রইসের ম্যাপ ,  বসফরাসের গোল্ডেন হর্ণের কাছের গালাথা টাওয়ার ,  ওরহান পামুকের মহল্লা ,  সবই !  ”  
বাহ ,  শুনেই তো দৌড়ে যেতে ইচ্ছে করছে ।  কিন্তু থাকব কোথায় ?  ফুলিয়ার সরল উত্তর -  তোমার ইচ্ছে ।  চাইলে ইউরোপ - এশিয়ার যেখানে মিলনরেখা সেখানের কোন হোটেলে ,  বা আমার বাসায় ।  
বাসায় কে থাকে ? 
 “ বাবা ,  মা আর পড়ায় সমবয়সী ছোট ভাই ফাতিহ ”  । 
তোমার বাসায় কোন সময় অন্য দেশের বন্ধু এসে ছিল ? 
 “ নাহ ,  এই জন্যই একটা সমস্যা হবে ,  আমরা কিন্তু কেউই ভাল ইংরেজি বলতে পারি না ,  তখন মাঝে মাঝে লিখে লিখে একে অন্যকে বুঝতে হবে ।  ” 
তখন কেবল এক মাস ফুটবল বিশ্বকাপ দেখে দক্ষিণ আফ্রিকা থেকে ফিরেছি ,  চিন্তা ভাবনা ছিল সারাকে  ( এখন পর্যন্ত দেখা আমার সেরা ট্রাভেলমেট এবং সেই সময়ের গার্লফ্রেন্ড ,  জীবনের ৫টা বছর আমরা একসাথে ছিলাম ,  পাহাড়ে চড়েছি ,  সাগরে ডুবেছি ,  দেখেছি আসমুদ্রহিমাচল একইসাথে )  নিয়ে এশিয়ান কোন দেশে যাবার ।   বিশেষ করে ইতিহাসের ছোঁয়া আছে অলিতে গলিতে এমন জায়গায় ।  সে তো ইস্তাম্বুলের কথা শুনে মহা খুশি ,  তার উপর যখন স্থানীয় সদ্য পরিচিত বন্ধু ফুলিয়ার কথা বললাম ,  উৎসাহের যেন বান ডাকল !  কারণ ,  এর আগেও একাধিক বার নানা দেশে ভ্রমণে আমার স্থানীয় মেয়েবন্ধুরা দারুণ করে ঘুরিয়ে দেখিয়েছে আমাদের । এশিয়া এক আলাদা পৃথিবী তার কাছে ,  সেখানে পরিচিত কেউ থাকলে মন্দ হয় না ।  বললাম ,  রসো  ,  রসো !  তুর্কি মুসলিম পরিবারের মেয়ে ,  আমাদের ঘুরিয়ে দেখাবে সে এক জিনিস আর আমরা তার বাসায় উঠব সে দিল্লী দূর অস্ত ।  আগে জিজ্ঞাসা করেই দেখি । 
দিন দুই পর ফুলিয়াকে জিজ্ঞাসা করলাম ,  আমি তো ইস্তাম্বুল আসবই ,  কিন্তু সাথে আমার প্রেমিকাও আসবে ,  সে ফিনল্যান্ডের অধিবাসী ,  তার নিজের কোন অন্ধ ধর্ম বিশ্বাস নেই ,  অন্যের বিশ্বাসেও নাক গলায় না ।  তাতে তার পরিবারের কোন সমস্যা হবে কিনা ?  সেই রকম হলে আমরা অন্য কোথাও উঠে ,  বরং তাদের সাথে দেখা করব চায়ের আড্ডায় একবেলা ,  এমনটাও বললাম ।  কিন্তু ফুলিয়ার এক কথা ,   “ তোমরা আমাদের বাড়িতেই উঠবে ,  আমি নিজের বিমানবন্দর যেয়ে তোমাদের নিয়ে আসব ,  তবে সাথে একটু ভাল ইংরেজি জানে এমন বন্ধুকে নিয়ে যাব ।  আর হ্যাঁ ,  বিমানবন্দরে আমি লাল জ্যাকেট পরে থাকব ।  ” 
২০১০এর ডিসেম্বরের শেষ দিকে শীতের দুপুরে ইস্তাম্বুলের বিমানবন্দরের হরেক ধরনের ছিল - ছাপ্পরের চক্কর শেষে অবশেষে দেখা মিলল নতুন বন্ধুর ,  লাল জ্যাকেট পরে মৃদু হাসি নিয়ে অপেক্ষারত ।  সাথে আরেক তুর্কি তরুণী জুলাল ।  মহা সমারোহে হৈ হৈ করে নিয়ে গেল তাদের বাসায় ,  শুধু কাতর কণ্ঠে অনুরোধ করল যেন ইংরেজি একটু আস্তে আস্তে থেমে থেমে বলি ।  

 ( তুরস্কের প্রথম সন্ধ্যায় আড্ডারত ফুলিয়া ,  সারা ,  জুলাল  ) 
আতাখেন্ত এলাকার এক বিশাল অট্টালিকায় তাদের ফ্ল্যাটবাড়ী ,  বাবা রিজাহ আনলির তুর্কিশ এয়ারের সিনিয়র প্রকৌশলী ,  মা ফিলিজ শখের চিত্রকর ,  ফুলিয়া নিজে নৃতত্ত্ব নিয়ে পড়ে আর জগতের যত কুকুর - বেড়াল - খরগোশ - পাখির যত্ন আত্তি করে বিশেষ করে মালিক পরিত্যক্তদের । ভাই ফাতিহ পড়ে কলেজে আর বাস্কেটবল খেলে ,  আর আছে খরগোশ দুমান ।  তুর্কি ভাষায় দুমান মানে ধোঁয়া ,  তাই তার দেখা না মিললেই আমরা বলতাম যে -  ধোঁয়া খরগোশ আসলেই ধোঁয়া হয়ে গেছে ।    এই হচ্ছে সংক্ষেপে আনলির পরিবার ,  যারা সেই প্রথম দেখাতেই পরিণত হয়ে গেলে আমার একান্ত আপনার জনে ,  ইস্তাম্বুলের আশ্রয় হিসেবে । 

তুর্কি সংস্কৃতির অন্যতম অংশ অতিথি আসলেই টেবিল ভর্তি খাবার রেখে  ( যেখানে কহা কহা মুল্লুকের ছাগলের দুধের চীজ থেকে শুরু করে কুর্দিস্তানের তরমুজ ,  এজিয়ান সাগরের দ্বীপ থেকে আনা জলপাই ,   কৃষ্ণসাগর তীরের উৎপাদিত চা সবই উপস্থিত থাকে )  অতিথির উপরে মমতার ষ্টীম রোলার চালানো । 

 তার ঠেলাতে প্রথম রাতেই বেড়াল মারার মত প্রথম চা - পানের আড্ডাতেই বললাম  ” আমরা এসেছি ইস্তাম্বুল ঘুরতে ,  এবং এখানে এন্তার কাবাব ,  শরবত সবই খাব কিন্তু বাড়িতে রান্না করে সময় নষ্ট করা যাবে না ,  রেস্তোরাঁয় খাব ।  শহরটাও দেখা হল ,  আর সেখানের রাঁধুনিদের দক্ষতাও জেনে নিলাম তেল - ঝাল - মশলা মেশানোর ।  আর হ্যাঁ ,  বিল কিন্তু আমরাই দিব ”  । 
ঐ বলা পর্যন্তই সার !  পরের যে কয় দিন থাকলাম ইস্তাম্বুলে সবসময়ই গাড়ি নিয়ে ফুলিয়ার বাবা রিজাহ আনলির আমাদের নিয়ে গেছে নানা দূর - দূরান্তের গন্তব্যে ।  কোন সময়ই পকেটে হাত ঢুকোবার সুযোগটা পর্যন্ত দেন নি ,  রেস্তোরাঁতে দূরে থাক ,  একাধিক বার বই কিনতে যেয়ে তুর্কি ভাষায় দামাদামি করতে বললে সুন্দর করে দামাদামি সেরে একেবারে বইটি কিনে এনে হাতে দিয়ে বলত ,  বইটি পড়তে পড়তে আমাদের মনে কর ভবিষ্যতে !  
আর ব্যাপারটা মোটেও অর্থের সাথে জড়িত নয় ,  অবাক হয়ে আনন্দের সাথে দেখেছিলাম কত খোলা মনের মানুষ তারা ।  মেয়ের আমন্ত্রণে অজানা অচেনা বাংলাদেশের তরুণ এসেছে শ্বেতাঙ্গীনী প্রেমিকা নিয়ে তাদের বাসায় ,  তাদের মেয়ের ঘর ছেড়ে থাকতে দিয়েছেন আমাদের ।  দূরের পিকনিকে যাবার সময় খাবার তৈরি করে দিয়েছেন ভোর বেলাতেয় পরম মমতায় ।  ভাষার সমস্যা তো ছিলই ,  প্রায়ই দেখা গেছে পাশাপাশি তিন ল্যাপটপে বসে আমরা লিখে চলেছি কে কী বোঝাতে চাই ,  তার ৫ মিনিট পর সবাই ওহ ,  আই সি বলে একমত হয়ে বা হৈ হুল্লোড় করে তর্ক করেই চলেছি ।  খানিক পরেই ফের ল্যাপটপের সাহায্য আবার পরস্পরকে বোঝার জন্য ! 
ফুলিয়া আর ফাতিহর মাধ্যমে পরিচয় ঘটল আরও একগাদা তুর্কি বন্ধুর সাথে ,  


যাদের সাথে বন্ধুত্বও আজ অটুট আছে ,  যোগাযোগ হয় কালেভদ্রে ।  
দেখতে দেখতে নতুন পরিবারের সাথে থাকার সময়ের সলতে পুড়তে থাকে দ্রুত ,  বিমানবন্দরে আমাদের গাড়ি চালিয়ে পৌঁছে দেন আনলির দম্পতি ,  সেই সাথে প্যাকেট করে দেন চমৎকার কয়েকটি তুর্কি স্যুভেনির ,  আর পইপই করে বলে দেন তাদের বাড়িকে যেন নিজের বাড়ি মনে করে যখন ইচ্ছা চলে আসি ফের । 
তাইই ফিরলাম ,  এই সেদিন ,  দেশে ফেরার পথে এজিয়ান সাগর তীরের বুরশা শহরে হাচল বন্দনার সাথে দেখা করে তার সাথে ট্রয় নগরী ঘুরে ,  বসচাদা দ্বীপ ছুঁয়ে মাওলানা নৃত্য দেখে টাটা বাই বাই বলে একা ফের ইস্তাম্বুলের পথে বাসে ।  গুড়ি গুড়ি বৃষ্টির মাঝে ভোর ৫ টার ইস্তাম্বুল খুব সুখকর কিছু নয় মোটেও বিশেষত সাথে এক মণ বাক্সপেটরা থাকলে ।  তাই নিয়েই ট্যাক্সি চেপে চললাম ইস্তাম্বুলের বাড়ি আতাখেন্তে ।  দরজা খুলেই ঘরের ছেলে ফিরে আসার আনন্দ নিয়ে বুকে জড়িয়ে ধরলেন রিজাহ এবং ফেলিজ ,  চোখ মটকে ফুলিয়া জানালো  “ শেষ দেখা হবার পর প্রায় ৫ বছর চলে গেছে বুড়ো পৃথিবীর পথে পথে !  ”  
আসলেই ? 
তাইই তো !  আজ যাব ,  তো কাল যাচ্ছি ,  রুমির সমাধি কনিয়াতে যাব ,  নাকি বিশ্বের প্রথম উপাসনাগৃহ গোবেকলে - তেপিতে ,  আর্মেনিয়ার যাবার সেরা সময় কোনটা এই সুলুক সন্ধান করতে যেয়েই ৫ বছর চলে গেছে ।  যদিও অভিভাবকদের কোন ভ্রু - ক্ষেপই নেই ,  যেন এক উইকএন্ড বাহিরে কাটিয়ে ঘরে ফিরেছে চলে এমন স্বাভাবিক চালচলন !  

 ( মা আনলির ফিলিজের সাথে ৫ বছর পর ফের দেখা ,  বেড়ালটির সাথে আগে দেখা হয় নি ) 
আবার এলো এন্তার নাস্তা ,  ঠাণ্ডা বৃষ্টির কাঁপুনি দূর করতে কড়া কফি আর জলে ভাসা পদ্মের মত টলটলে চোখের অধিকারিণী এক জীবন্ত ভাস্কর্য ,  নাম তার এজে ।  সে ফুলিয়ার বন্ধু এবং আজকের দিনের গাড়ির ড্রাইভার ও গাইড !  যে তরুণীর জন্য নতুন করে ট্রয়ের যুদ্ধ হতে পারে যে কোন দিন সে কোন আমাকে গাড়িতে ঘুরাবে ?  তার বদলে সারা জীবন গাড়ি চালালে কেমন হয় এমন দুষ্টুমি করতেই এজে জানাল ”  আগে দেখই তো গাড়ি কতটা ভাল চালাতে পারি !  ”  কথায় কথায় জানা গেল সে স্থানীয় এক ব্যান্ডের লিড গিটারিস্ট এবং ভোকাল আবার হ্যান্ডবল লিগেও খেলে ।  একজন মানুষ ক্যামনে এত প্রতিভার অধিকারি হবার পরও ঘুমায় কে জানে ! 

 ( ৫ বছর পর দেখা ফুলিয়ার সাথে ,  আর এজের সাথে প্রথমবার ) 
       তাদের সাথে প্রথমেই গেলাম ইস্তাম্বুলে দুর্ঘটনার শিকার হওয়া কুকুরদের আশ্রমে  ( এই পোস্টে বলেছি )  ,  তারপর পর পামুকের জাদুঘর ,  গালাথা টাওয়ার ইত্যাদি ইত্যাদি ।  তবে সেই গল্প অন্য পোস্টে হবে ।  আজ সেই তুর্কি পরিবারের কথা চলুক ,  যারা এক সমুদ্র ভালবাসা দিয়ে সাত সমুদ্র তের নদীর পারের এক বঙ্গসন্তানকে নিজেদের পরিবারের একজন হিসেবে ঠাই দিয়েছে ।  
এবার ফেরার পথে যখন ফুলিয়া আর এজে নামিয়ে দিয়েছিল বিমানবন্দরে ,  বলেছিলাম  “ জলদি দেখা হচ্ছে ”  ।  

 ( গালাথা টাওয়ারে আমরা ) 
জলদিটা কত জলদি সেটাই এক দেখার বিষয় এখন !  তবে যত দেরীই হোক ,  জানি ইস্তাম্বুলে আমার তুর্কি পরিবারের কেউ না কেউ থাকবেই দুয়ার খুলে দেবার জন্য । 






সদ্য পড়া বই  –  দ্য সিক্রেট লাইফ অফ বার্ডস




Nothing in the Nature is for Nothing .  
না পড়া বইয়ের পাহাড়ের নিচে চাপা পড়ে আছি ,  সেই চাপ দিনকে দিন বাড়তেই আছে নতুন আগন্তকদের মিছিলে ,  এর মাঝেও স্থানীয় গ্রন্থাগারে এক নতুন বই দেখে কৌতূহলের শরাক্রান্ত হয়ে ইস্যু করে আনতেই হল ,  পাখিদের নিয়ে Colin Tudgeএর লেখা The Secret Life of Birds ।  
চিত্তাকর্ষক বই ,  প্রচুর তথ্য সুচারু ভাবে যেখানে যেটা দরকার ঠিক সেইভাবেই সন্নিবেশন করা হয়েছে পরিপাটি করে ,  ফলে অজানা তথ্যের বন্যায় হাবুডুবু খেতে হয় না ,  বরং নতুন জানার উচ্ছাসে জ্ঞানের স্রোতের বেশ গা ভাসিয়ে এগোনো যায় ।  ফলে গতকাল রাত জেগে শেষ করতেই হল চমৎকার বইটা ।  
প্রথমেই লেখক শুরু করেছেন ওড়া দিয়ে ,  কারা কারা উড়তে পারে ,  কেন ওড়া শুরু হল ,  সেটা কেন গুরুত্বপূর্ণ ছিল ।  সেই প্রাণীদের কথাও এসেছে যারা বাতাসে ভেসে বেশ খানিকদূর যেতে পারে ,  কিন্তু সেটাকে ওড়া বলা যায় না ,  যেমন উড়ুক্কু মাছ ,  কয়েক ধরনের কাঠবেরালি ,  লিমার ,  ব্যাঙ ,  সাপ ,  গিরগিটি ।  সত্যি কথা বলতে ৩ ধরনের জীব আসলেই উড়তে সক্ষম -  পতঙ্গ ,  পাখি এবং তাবৎ স্তন্যপায়ীদের পক্ষ থেকে সবেধন নীলমণি বাদুড় ।  কিন্তু আবার এটাও সত্যি যে পাখিদের মত উড়তে আর কেউই সক্ষম না ।  হয়ত তাদের পূর্বপুরুষ ঠিক বর্তমানের পাখিদের মত উড়তে পারত না ,  বর্তমানের অনেক পাখিও আর উড়তে সক্ষম না ,  কিন্তু তাদের সকলের পূর্বপুরুষ ছিল উড্ডয়নে সক্ষম ,  আর এটাই পাখিদের আলাদা করেছে আর সবার চেয়ে ,  সফল করেছে বিবর্তনের লম্বা ইতিহাসে ।  
এর পরে এসেছে সফল ভাবে উড়তে পারার পিছনের কারণ গুলো ,  ফাঁপা হাড় ,  বিশেষ ধরনের মহা শক্তিশালী পেশী ,  দেহের আকৃতি এবং অতি অবশ্যই একটা বিশেষ জিনিস আর বিশ্বের আর কোন প্রাণীর নেই -  পালক  !  !  ! 
আধুনিক পাখিদের মাঝে পালক ৩ ধরনের কাজের ব্যবহৃত হয়  – শরীরের তাপ ধরে রাখা ,  সৌন্দর্য প্রদর্শন এবং ওড়ার জন্য ।   পালক তৈরি হয় কেরাটিন থেকে ,  যা দিয়ে তৈরি হয় সরীসৃপদের আঁশ ,  স্তন্যপায়ীদের পশম ।  কিন্তু পালকের উদ্ভব কেন হয়েছিল ?  পুরনো ধারণা ছিল -  পাখিদের সরাসরি পূর্বপুরুষ ডাইনোসরদের কয়েক প্রজাতির মাঝে পালকের আগমন ঘটেছিল শরীরের তাপমাত্রা ধরে রাখার জন্য ,  যেহেতু তারা থাকত মরুভূমি অঞ্চলে যেখানে রাতে ছিল প্রচণ্ড শীত ।  কিন্তু প্রাপ্ত প্রমাণ সাপেক্ষে এখন বলা যায় পালকের প্রথম আবির্ভাব ঘটেছিল নিজেকে আকর্ষণীয় ভাবে উপস্থাপনের জন্য  ( Display )  যাতে যৌনসঙ্গী নির্বাচনে সে সুবিধা পায় ,  জীবনের আর সবকিছুর মতই খুব সামান্য অবস্থা থেকে  যাত্রা শুরু করা পালকরাশি কোটি কোটি বছরের রূপান্তরিত হল জটিল চোখধাঁধানো সব আকর্ষণে ।  অধিকাংশ পাখিই বছরে একবার সমস্ত পালক ঝরিয়ে ফেলে ,  সেখানে গজিয়ে ওঠে নতুনেরা ।  
অবশ্যই কিছু পাখি অন্যদের চেয়ে উড়ুক্কু হিসেবে বেশী চৌকষ ,  এবং প্রকৃতিতে আমাদের খেয়াল রাখতে হবে যে NO BODY IS PERFECT  ,  যে কারণে নিখুঁত থেকে নিখুঁততর হবার প্রাকৃতিক অন্ধনির্বাচনের ইঁদুরদৌড়ে সামিল আমরা সবাই ।   কোন পাখি দ্রুতগতিতে উড়তে পারে ,  কেউ দুর্দান্ত ডাইভ দিতে পারে ,  কেউ আলতো ভেসে থাকতে পারে মাসের পর মাস ।  বিখ্যাত প্রকৌশলী - জীববিদ John Maynard Smith যে কারণে পাখিদের তুলনা করেছিলেন বিমানের সাথে ,  একেক ধরনের বিমান একের কাজে দক্ষ ।  সব কাজে একসাথে দক্ষ এমন বিমান নেই ,  পাখিও নেই ।  সেই সাথে আদিমতম পাখি আর্কিওপেটরিক্সকে তিনি তুলনা করেছিলেন কাগজের বিমানের সাথে ।  
ওড়া খুবই পরিশ্রমসাধ্য একটা কাজ ,  এর জন্য লাগে প্রচুর শক্তি ,  যার জন্য পাখিদের ওড়ার ধরনের উপরেই গড়ে উঠেছে ভিন্ন ভিন্ন খাদ্যাভাস ।  নাহ ,  আসলে খাবারের তাগিদেই চলে এসেছে ওড়াওড়ির এই পার্থক্য ।  
৪০০ মিলিয়ন বছর আগে চতুষ্পদীদের আগমন ঘটে ,  ৩৫০ মিলিয়ন বছর আগে সেই উভচরগুলো থেকে বিবর্তিত হয়ে আগমন ঘটে সরীসৃপদের ,  যাদের মাঝে  Synapsida থেকে ২২০ মিলিয়ন বছর আগে এসেছিল আদি স্তন্যপায়ীরা ,  যদিও ৬৫ মিলিয়ন বছর আগে ডাইনোসরের বিলুপ্তি ঘটার আগে তাদের অবস্থান ছিল পিছনের সারিতে লুকায়মান ।    আর সরীসৃপদের  Eureptilia ধারা থেকে আগমন ঘটে Anapsid ( কাছিম ,  কচ্ছপ )  আর Diapsidর একগাদা ধারা থেকে আলাদা আলাদা ভাবে থেকে বাকী সব গিরগিটি ,  সাপ ,  তুয়াতারা ,  কুমির ,  বিলুপ্ত ইকথিওসোরাস ,   এবং পাখিদের উদ্ভব হয় ।  কোটি কোটি বছর আগের স্তন্যপায়ী এবং পাখিদের যে পূর্বপুরুষ ছিল তার না ছিল পালক ,  না ছিল পশম ,  না ছিল ধমনীতে বহমান উষ্ণ রক্তপ্রবাহ ,  তার ছিল একটি ক্ষুদের মস্তিষ্ক আর সামান্য বুদ্ধিমত্তা ।  অথচ মাত্র ৩৩০ মিলিয়ন বছরের ব্যবধানে তার বংশধরেরাই কত আলাদা আলাদা রূপে বিদ্যমান আজকের জগতে !  
পাখিদের পূর্বপুরুষ ডাইনোসর ,  কিন্তু কোন ধরনের ডাইনোসর ?  পালকওয়ালা ডাইনোসর ,  কিন্তু কিভাবে তারা উড়তে শিখল এবং কেন শিখল এই নিয়ে করা হয়েছে চিত্তাকর্ষক বিশদ আলোচনা ।  
এরপর লেখক আলোচনা করেছেন পাখিদের শ্রেণীবিন্যাস নিয়ে ,  কোন পাখি আসলে কোন পরিবারে বা গণের অন্তর্ভুক্ত ,  অনেক পাখি দেখতে এক কিন্তু দেখা গেল সম্পূর্ণ ভিন্ন প্রজাতি ,  আবার শ্রেণীবিন্যাসের গুরুত্বও অপরিসীম ।  তাই বারংবার ঘুরে ফিরে এসেছে প্রাতঃস্মরণীয় চার্লস ডারউইন ,  রাসেল ওয়ালেস এবং বৈজ্ঞানিক পদ্ধতিতে নাম দেবার আবিস্কার সুইডিশ প্রকৃতিবিদ কার্ল লিনিয়ের কথা ।  তবে বর্তমান ডি এন এ পদ্ধতি আসার পরে অনেক পাখির শ্রেণীবিন্যাস আবার নতুন করে করা হয়েছে ,  নিখুঁততর ভাবে ।   এবং ডি এন এ ম্যাপিং - এর সাহায্যে সন্ধান চলছে কে কার পূর্বপুরুষ ,  এবং কে কার কতটা নিকটাত্মীয় ।  যেমন এতদিন ধারণা ছিল আমাদের জানা মতে সর্বকালের সর্ববৃহৎ শিকারি পাখি নিউজিল্যান্ডের  Haasts Eagle  (  ৩ মিটার দানার বিস্তার ,  ওজন ১৫ কিলোগ্রাম )  ,  যা এখন বিলুপ্ত এসেছে অস্ট্রেলিয়ার Wedge - tailed Eagleর পূর্বপুরুষ থেকে ,  কিন্তু ডি এন এ ইতিহাস সাক্ষ্য দিচ্ছে মাত্র ১ মিলিয়ন বছর আগে  কেজিখানেক ওজনের এক ভিন্ন জাতের ঈগল ছিল সেই বিশালাদেহী ঈগলের পূর্বপুরুষ ,  যারা দ্বীপ দেশ নিউজিল্যান্ডে আসার পর প্রচুর খাবার ,  শত্রুর অনুপস্থিতিসহ অন্যান্য কারণে প্রায় ১৫গুণ বৃদ্ধি পায় তাদের আকৃতি !  এটা প্রমাণিত হবার পর Haasts Eagleর নতুন বৈজ্ঞানিক নামকরণ করা হয় সঠিক গণ অনুযায়ী !  
সারা বিশ্বে দশ হাজার প্রজাতির পাখি আছে বর্তমানে ,  তাদের মূল পরিবারগুলোর সবার বৈশিষ্ট্য আলোচনা করা হয়েছে স্বল্প কথায় ,  জানানো হয়েছে তাদের বিলুপ্ত পূর্বপুরুষদের কথা ।  
এরপর লেখক টেনেছেন আসল প্রসঙ্গ -  পাখিদের জীবন  !  মানে তাদের খাদ্যাভাস এবং যৌনআচরণ ।  কেন এক ধরনের পাখি বীজ খায় ,  যেখানে অন্যরা মাংস খাচ্ছে ,  কেন একদল ঘাস খায় ,  অন্যরা মাছ ।  এবং কিভাবে এই খাবার মূল ভুমিকার রাখছে তাদের দৈহিক আকৃতিতে ,  কেন কিছু পাখি হচ্ছে ক্ষুদে আবার কিছু হচ্ছে বিশালদেহী !  অধিকাংশ পাখিই অন্য প্রাণী ভক্ষণ করেই বাঁচে ,  তা হোক পতঙ্গ ,  কাঁকড়া ,  মাছ বা মাংস ।  এবং একমাত্র শিকারি পাখিরা বাদে সবাই - ই খাদ্যসংগ্রহ করে চঞ্চু দিয়ে ,  একমাত্র শিকারিরা  (  প্যাঁচা এবং ফ্যালকনরা )  ব্যবহার করে তাদের ব্রহ্মাস্ত্র -  নখর  !  এসেছে সেই পাখিদের কথা যারা চোরের উপরে ডাকাতি করে খায় ,  মানে অন্য পাখির শিকার ছিনিয়ে নেয় ,  যেমন কয়েকজাতের সিন্ধু ঈগল ,  স্কুয়া ইত্যাদি ।  আলোচনায় এসেছে ঘাস - লতা - পাতা এবং ফুলের রস খেয়ে বেঁচে থাকা পাখিরাও এবং তাদের তৃষ্ণা নিবারণের ভঙ্গীও ।  সেই সাথে কী করে তারা তাদের ছোট্ট বাচ্চাদের লালন করে সেইটাও ।  
পরিযায়ী পাখিদের নিয়ে আছে আস্ত একটা অধ্যায় ,   উত্তর ইউরোপ এবং এশিয়ার ৫ বিলিয়ন পাখি এবং উত্তর আমেরিকার ৫ বিলিয়ন পাখি প্রতিবছর পরিযান  ( মাইগ্রেশন )  করে ,  কিভাবে এর শুরু ?  কেন করে ?  কিভাবে করে ?   পথ চেনার বিষয় - আশয়সহ সবকিছুরই উত্তর আছে সংক্ষিপ্ত আকারে ।  
পাখিদের যৌনজীবন নিয়ে কাকতালীয় ভাবে কৌস্তভ তার বর্তমান পোস্টে মূল্যবান কিছু তথ্য দিয়েছে যেমন -  
দেহকোষের অনেকরকম স্পেশালাইজেশনের একটা হল প্রোগ্রামড সেল ডেথ ।  খুবই আবশ্যক জিনিস ।  ভ্রুণ অবস্থায় আমাদের হাতের তালু থাকে একটা চ্যাপ্টা চাকতির মত ।  সেখান থেকে আঙুল তৈরির উপায় হচ্ছে ,  চাকতিটা বাড়ার সময় চারটে খাঁজ বরাবর কোষগুলো মরে যাওয়া ।  তাহলেই পাঁচটা আঙুল বাড়তে থাকবে ।  কোথায় কী কোষ তৈরি হবে সেই স্পেশালাইজেশনের মতনই কোথায় কোন কোষ মরবে এই প্রোগ্রামিংটাও আমাদের শরীর নিখুঁতভাবে করে দেয় । 
এই পেপারটায় পাখিদের ভ্রুণের একটা খুব ইন্টারেস্টিং অংশের প্রোগ্রামড সেল ডেথ নিয়ে কথা বলেছে ।  দায়ী জিনটাকে শনাক্তও করে ফেলেছে । 
বস্তুটা হল শিশ্ন । 
অল্প কয়েক প্রজাতি ছাড়া দুনিয়ার বেশির ভাগ পাখিদেরই শিশ্ন নেই বলে তারা মিলনের সময়  ‘ পেনিট্রেশন ’  করতে পারে না ।  তাদের পরষ্পর যৌনছিদ্র ঠেকিয়ে মিলনের পদ্ধতিটা বেশ সাম্যবাদী ,  একটা সুন্দর নাম দেওয়া যায়  –  যৌনচুম্বন ।  এরা দেখছি এই দুর্দান্ত প্রশ্নটা নিয়ে তদন্তে নেমেছিল ,  বিবর্তনে পাখিদের শিশ্ন হারিয়ে গেল কী ভাবে ? 
এবং সেই প্রশ্নটার সম্ভাব্য উত্তর এই যে ,  পাখিরাও বলপূর্বক পেনিট্রেটিভ সেক্স পছন্দ করে না ।  এবং পাখিদের মেটিংয়ের নিয়ম যেহেতু এই যে মেয়ে পাখিরাই সঙ্গী নির্বাচন করে তাকে প্রজননের জন্য মিলনের অনুমতি দেয় ,  তারা হয়ত ছোট অস্ত্রের পুরুষকেই পছন্দ করত । 
বইতে সেই সাথে বলা হয়েছে উটপাখি এবং কিছু হাঁসের কথা যাদের শিশ্ন ব্যবহার এখনো কার্যকর ।  কিন্তু অন্যদের ক্ষেত্রে কেন এমন হল ,  বিশেষ করে তাদের পূর্বপুরুষ যেখানে শিশ্নসম্পন্ন ছিল ?  
আর আছে মিলনের জন্য সঙ্গীকে আকর্ষণ করার অসাধারণ সব ব্যাপারগুলো -  নাচ ,  গান ,  রূপ ,  বল ,  যুদ্ধ ,  বাসগৃহ নির্মাণ -  কি না !  প্রাণীজগতের অন্যতম বর্ণীল ব্যাপারস্যাপার পাখিদের মিলনসঙ্গীকে ইমপ্রেস করার চেষ্টাগুলো !  
অবধারিত ভাবেই এরপরে আলোচনা করা হয়েছে পাখিদের পরিবার গঠন ,  সামাজিক সম্পর্ক এবং ছানা লালনের দিকগুলো  ,  কেন এক পাখি অন্য পাখির বাসায় ডিম পাড়ে ,  কেন একজন অন্যজনের বাচ্চাকে লালন করে ,  ছেলে - মেয়ে পাখির আলাদা আলাদা ভূমিকা -  ইত্যাদি ইত্যাদি ।  
খুব কৌতূহলদ্দীপক অধ্যায়ে নাম হচ্ছে  MINDS OF BIRDS ,  পাখিদের মনে বলে কি আদপেই কিছু আছে ?  অবশ্য লেখক এখানে দারুণ ভাবে ব্যাখা করেছেন মন বলতে আমরা কি বুঝি ,  মন বলে কি কিছু আসলেই আছে কিনা এই প্রশ্নগুলোর ।  শেষে ব্যাখ্যা করেছেন পাখির বুদ্ধিমত্তা ,  ব্যবহার ,  কৌতুকবোধ নিয়ে ।  নিউ ক্যালোডোনিয়া দ্বীপের কাকেরা শুধু যন্ত্র ব্যবহার করে তাই - ই নয় তারা যন্ত্র তৈরি পর্যন্ত করতে সক্ষম  (  কাঠি ,  ঘাস ,  লাঠি দিয়ে খাদ্য সংগ্রহ )  ,  কিছু পাখি ঝিনুক বা কচ্ছপ অনেক উপর থেকে পাথুরে চাতালে ফেলে তরিবৎ করে খায় -  এই ব্যাপার গুলো এসেছে দারুণ সব স্কেচ সহ ।  
 শেষ অধ্যায়ে বর্ণনা করা হয়েছে বর্তমান মানব সভ্যতার সাথে পাখিদের দন্ধ ও সম্পর্কের কথা ,  মানুষের কারণে অনেক প্রজাতির বিলুপ্তির কথা ,  আবার কিছু মানুষের কারণে কয়েক প্রজাতির পাখির বেঁচে থাকার কথা ।  
৪৬০ পাতার বইটি অবশ্যপাঠ্য ,  শুধু পাখিদের সম্পর্কে জানার জন্য নয় ,  জীবজগত ,  প্রকৃতি ,  জীবন এবং সর্বোপরি নিজেকে জানার জন্য ।  
  (  আমার জীববিদ বন্ধু আলিফা বিনতে হক বিনিকা সম্প্রতি ফুল স্কলারশিপ নিয়ে অক্সফোর্ডে জীববিজ্ঞান নিয়ে উচ্চতর লেখাপড়ার সুযোগ পেয়েছেন ।  বন্ধুভাগ্যে আমি অতি অতি আনন্দিত এবং গর্বিত ।  এই পোস্টটি তার জন্য । 
সেই সাথে বিনিকার প্রতি অনুরোধ বাংলায় জীববিজ্ঞান এবং বিবর্তন নিয়ে চমৎকার তথ্যবহুল সহজ ভাষায় লেখা এমন বইয়ের ব্যপক অভাব ,  সে যেন উচ্চতর গবেষণা ফাঁকে ফাঁকে এমন বই লেখার কথাও বিবেচনা করে ।  ) 






রিওর সৈকত এবং নৈশজীবন



কিঙ্কিণী রিনিঝিনি শব্দে কাঁচা ঘুমটা ভেঙ্গে গেল ,  জলতরঙ্গের মত তরল সুরেলা কয়েকটা কণ্ঠস্বর উড়ে বেড়াচ্ছে ঘরময় ,  তারই কোন একটা তন্দ্রাভেদী বাণ হয়ে কর্ণকুহরে প্রবেশ করা মাত্র আপাতদৃষ্টিতে হিমালয়ের মত অটল ঘুমখানা বজ্রআঁটুনি ফস্কা গেরোর মত জামানত হারালো ।  রিও ডি জেনিরোর লেমন গ্রাস হোস্টেলের এক কোণার কক্ষে তিন তলা খাটের সবচেয়ে উপরেরটাতে  শুয়ে আছি ,  উপরের দিকে তাকালে নানা আঁকিবুঁকি সহ বিবর্ণ হতে থাকা ছাদ চোখে আসে কিন্তু নিচের দিকে তাকাতেই -  -  -  আহেম — গুরু মুজতবা আলী প্যারিসের রমণীদের পোশাক নিয়ে যা বলেছিলেন প্রায় শত বছর আগে তা ঝা করে মনে পড়ে গেল -  আহাহা ,  প্যারিসের মেয়েদের সে কী পোশাক !  আমার টাই দিয়ে তিন - তিনজনের জাঙ্গিয়া হয়ে যাবে !  
শুধু একটা ছোট্ট কারেকশান ,  ব্রাজিলের যে ডানাকাটা পরীদের দেখলাম আমাদের কক্ষে তাদের পাঁচজনের পরনের পোশাক হয়েও বাঁচবে আমার টাই থেকে !   তবে রমণী দের হুর - পরীর মত ফালতু কল্পনার সাথে তুলনা করতে যথেষ্ট আপত্তি আছে আমার ,  সেই যে কবি বায়রণ বলে গেছিলেন  টু এলিজা কবিতাতে -  
1 . 
Eliza !  what fools are the Mussulman sect , 
Who ,  to woman ,  deny the soul ' s future existence;
Could they see thee ,  Eliza !  they ' d own their defect , 
And this doctrine would meet with a general resistance . 
2 . 
Had their Prophet possess ' d half an atom of sense ,  
He ne ' er would have woman from Paradise driven;
Instead of his Houris ,  a flimsy pretence ,  
With woman alone he had peopled his Heaven . 
এই নিয়ে অবশ্য অনেক মহাজ্ঞানীকে বুলি কপচাতে শুনেছি যে বায়রন ইসলামবিদ্বেষী ছিলেন বলেই এমন লিখেছেন ,  আর ভাই ,  এইখানে কবি নারীকে ঐ সব হুর - পরীদের চেয়ে সম্পূর্ণ অন্য এক উচ্চতায় নিয়ে যেয়ে বলেছেন যে তাদের তুলনা একমাত্র তারাই !  
যাই হোক ,  চোখ মেলে নিচের দিকে তাকানোর পরপরই হেঁড়ে গলায় বলতে চেয়েছিলাম জিম মরিসনের মত স্কচ ভেজানো কণ্ঠে -  Hello ,  I love you ,  Will you tell me your name ?   কিন্তু মুখ দিয়ে কেবল ঠেলেঠুলে আসল একটিই শব্দ -  হ্যালো !  
তাতেই মর্ত্যের অপ্সরা যে বিলোল চাহনি দিলেন তাতেই বুকের মাঝে সুখের মত চিনচিনে ব্যথার অনুভবের সাথে সাথে অনাগত উৎক্ষিপ্ত ক্ষিপ্ত বস্তুর আশঙ্কায় মাথাটা বালিশের আড়ালে নিয়ে ফেললাম ।  কিন্তু নাহ ,  উৎক্ষিপ্ত হল মোম পালিশ করা নাটোরের কাঁচাগোল্লায় ডুবানো কিছু বাক্য ,  নানা কণ্ঠে -  এই এখনও ঘুমাচ্ছ ?  আমরা সৈকতে যাচ্ছি সানবেদিং করতে ,  যাবে না ?  গেলে এখনই উঠতে হবে ,  খানিক পরে ভিড়ে পা ফেলা যাবে না কোপাকাবানায়  ! 
সৈকতপ্রেমী ,  সূর্যস্নানপাগল বিকিনি পরিহিতাদের জন্য কোপাকাবানা সারা বিশ্বের সবচেয়ে চিত্তাকর্ষক সৈকতের নাম ।  সুনীল সমুদ্র ,  সবুজ পাহাড় ,  সাদা বালি ,  ঝকঝকে মহানগরী ,  মায়াময় পানশালা ,  উদাত্ত সঙ্গীত ,  জাদুময় নৃত্য -  সব মিলিয়ে এই আবহ তৈরি  করেছে অনেক দশক ধরে ।  তার উপরে নতুন প্রলেপ বুলিয়েছে আগামী বছরের বিশ্বকাপ ফুটবল এবং ২০১৬র অলিম্পিক ।  সবাই যেন পাগল হয়ে ছুটছে রিওর পানে ।  

সেই বিশ্বখ্যাত কোপাকাবানা  সৈকত  আমাদের হোস্টেল থেকে মাত্র কয়েকশ মিটার দূরে ,  কিন্তু গত ৩ সপ্তাহের অমানুষিক লাগাতার ভ্রমণের ফাঁকে ফাঁকে বারবার ইসাইয়াস সেরণা এবং হুয়ান ভিদালের সাথে পইপই করে বলে নিয়েছি যে রিওতে আমরা প্রথম দিন কেবল অলস বিশ্রাম করব ,  হয়ত একটু আধটু হেঁটে কাইপিরিনিয়ার গ্লাস হাতে সৈকতে যেতেও পারি সাদা বালুতে পা ছোঁয়াতে এর বেশী কিছু নয় ।    কিন্তু ঘুমের তন্দ্রা না যাওয়া অবস্থাতেই সদ্য পরিচিত এত বন্ধুবৎসল তরুণীদের আহ্বান ফেরাই কী করে  !  কোন মতে ঢোক গিলে বললাম ,  তোমরা রওনা দাও ,  আমরা অন দ্য ওয়ে !    

আসলে আগের নিশি রাতে পৌঁছেছি রিওতে ,  সাথে রাজ্যের ক্লান্তিজনিত ঘুম ,  মরার মত যখন বিছানায় গেছি তখন আর কেউ ছিল না সেখানে ,  রুমে নয় খানা বিছানা ,  ৩ টা আমাদের ,  বাকী ৬ খানা সেই ছয় ব্রাজিলিয়ান তরুণীর যারা এসেছে সাও পাওলো শহর থেকে ,  কিন্তু রাতে আমাদের আসার সময়ে স্থানীয় কোন পানশালায়  ছিল বলে আর পরিচয় হয় নি !  যাক ,  ভাগ্যিস তারা সকালে আমাদের উপস্থিতিকে উপেক্ষা করে খিলখিল শুরু করেছিল ,  নাহলে দিনের শুরুটা কেমন বিবর্ণ ম্যাড়ম্যাড়ে হতে পারত !  
বেজায় গরম ,  কাঠফাটা রোদ ।  এই রোদের মাঝে গরম বালুর উপরে পাতলা তোয়ালে বিছিয়ে তাতে উদোম হয়ে শুয়ে তন্দুর সেঁকা হবার অনেক ফজিলত নিশ্চয়ই আছে ,  তবে কিনা আমরা ঠিক ঐ গোত্রের না ।  তাই হোস্টেলের ছায়াময় বারান্দায় ছাতার নিচে বসে বেশ খানিকক্ষণ রাজা - উজির মারতে মারতে কাইপিরিনিয়া পান চলল ,  জিনিসটা উমদা ,  আঁখের রস গেজিয়ে তাতে পরিমাণমত চিনি এবং লেবু দিয়ে প্রায় অমৃতের মত বানিয়ে মেলা হয়েছে ।  একেই বলা চলে ব্রাজিলের জাতীয় ককটেল ,  আর যে যাই বলুক ,  লেবুর চেয়ে সুগন্ধি জিনিস কীই বা আছে মহাবিশ্বে !  

 ( ছবিটা উইকি থেকে নেওয়া ) 
এক থালা ভাত আর গরম ডালের মতো সাধারণ ভেতো খাবারও দুফোঁটা লেবুর রসে কতটা পরিবর্তিত হয় তা আমরা সকলেই জানি ,  তেমন ভাবেই শুধু টেকিলা না ,  লেবু যেখানেই যাক সেটাকেই সুন্দরতর ,  সুস্বাদুতর করে থাকে বলেই আমার দৃঢ় বিশ্বাস ।  সেই সাথে এই পানীয়ের আরেকটা গুরুত্বপূর্ণ দিক হচ্ছে প্রচুর বরফের কুঁচি ,  চাইলেই গ্লাস ধুম করে শেষ করা যাবে না ,  চরম উদাসের গল্পের মতই রসিয়ে রসিয়ে ,  তারিয়ে তারিয়ে ,  চেখে চেখে পান করতে হবে তরিবৎ করে ।  মুছে যাবে ক্লান্তি ,  ক্লেদ ।  লকলোমন্ড পানরত ক্যাপ্টেন হ্যাডকের মতই আপনি হয়ে উঠবেন ফিঞ্চ পাখির মত ফুরফুরে মেজাজের ।  
লেমন গ্রাস হোস্টেলের খ্যাতি দেশ ছাড়িয়ে মহাদেশ পর্যন্ত বিস্তৃত ,  ল্যাতিনের অন্য দেশেও আমাদের একাধিক পর্যটক বলেছিল -  রিও গেলে অবশ্যই লেমন গ্রাসে থেক ,  পয়সাও যেমন কম ,  সৈকতেরও কাছে ,  আর মজা পাবে অনেক ।  সেই সাথে স্বীকার করতেই হবে এদের কর্মচারীরা অতিমাত্রায় বন্ধুবৎসল ।   আর্জেন্টিনার ট্যুরিস্টের ছড়াছড়ি ,  আসলে বাংলাদেশে ব্রাজিল - আর্জেন্টিনা শুনলেই আমরা শত্রুভাবাপন্ন দুই জাতি মনে করে ,  যারা সারাদিন একে অন্যকে খোঁচাচ্ছে ফুটবল নিয়ে ।  কিন্তু বাস্তবে তারা যথেষ্ট বন্ধুভাবাপন্ন জাতি ,  ব্রাজিল যেমন লাখো লাখো আর্জেন্টাইন বেড়াতে আসে ,  আর্জেন্টিনার রাস্তাতেও তেমন দেখা হয়েছে অনেক ব্রাজিলিয়ানের সাথে ।  বরং দুই জাতিই অবাক হয়েছে শুনে যে দূর বিশ্বের বাংলাদেশ নামের দেশটি প্রতি চার বছর অন্তর অন্তর তাদের পতাকায় ছেয়ে যায় ! 

 এই সব আড্ডার ফাঁকেই পায়ে সমুদ্রে চুম্বনসিক্ত অতল জলের উপহার বালুকণা নিয়ে আমাদের রুমমেটরা ফেরত আসল ,  আমাদের দেখেই মুচকি হেসে চোখ মটকে বলল -  আলসে পোলাপাইন ,  সারাদিন ছায়া বসে ইন্টারনেট ব্যবহার করতে রাজি ,  কিন্তু রোদেলা সাগরের তীরে আমাদের সাথে একটু আড্ডা দিবে ,  তাতেও গড়িমসি ! 
তা কম্পিউটার ছিল সাথে বৈকি ,  সচলায়তনও ছিল ,  ঐ আড্ডার মাঝে হাল না ছাড়ার এই লেখাটি এক বসায় লেখে পোস্ট করেছিলাম  (  বরাবরের মতই )  ।  
দুপুরের রোদের তেজে খানিকটা মেঘলা ভেজাল মেশবার পর যাওয়া হল কোপাকাবানা সৈকতের লেবনন বীচে ,  কয়েক মিনিটের হাঁটা পথ ,  সবার গায়ে ফিনফিনে সিল্ক জাতীয় পোশাক ,  গরমে যার বিকল্প নেই  !  হাতে সদ্য কাঁটা সবুজ ডাব ,  তৃষ্ণা নিবারনে অব্যর্থ বস্তু !  শুনলাম আসন্ন বিশ্বকাপ আর অলিম্পিকের জন্য এই এলাকার সমস্ত বাড়িঘরের দাম সপ্ত আসমান ভেদ করে আরও ঊর্ধ্বপানে ছুটে চলেছে ।  মিনিট তিনেকের হাঁটা পথ ,  তারপর লম্বা এক রাস্তা চলে গেছে সৈকতের বালুকণা আর শহরের ইটকে আলাদা করে ।  আর সেখানে -  উরেব্বাস !  মানুষের মহারণ্য । 

 গিজগিজ করছে আদমসন্তানে ।  আবালবৃদ্ধবণিতা ।  তার মাঝেই চলছে কোটি ধরনের বিনোদন এবং ব্যবসা -  হচ্ছে বীচ ভলিবল ,  হ্যান্ডবল ,  স্যান্ড ফুটবল ,  নানা ধরনের কসরত ।  জলক্রীড়ার ব্যবস্থা আছে হরেক রকমের -  সার্ফিং ,  নৌকাভ্রমণ ,  দূরের দ্বীপে জাহাজে যাওয়া ,  ওয়াটার স্কি ,  এমনকি ডাইভিংও !  পানীয়ের -  খাবারের দোকান সারি সারি একপাশে ,  সাথে ছাতা ,  রোদচশমা ,  সাঁতারের পোশাক ,  তোয়ালের বিকিকিনি ।  চাইলে ভাড়া করতে পারবেন শুয়ে বসে থাকার চেয়ার ,  মাথার উপরে দেবার জন্য রঙ ঝলমলে ছাতা ।   গরমের মাঝে  এত্ত এত্ত উদোম নারী - পুরুষের ছবি তেমন তুলতে উৎসাহ বোধ করি নি ,  যাও দুয়েকটা আছে তা কোন ছবির পরীক্ষায় উৎরাতে অসমর্থ বিধায় তারা উহ্যই থাক ।   
ঘণ্টাখানেক জীবনের নেশায় মাতাল উদ্দেশ্যহীন হাঁটাহাঁটি করে ফের লেমন গ্রাসের দিকে ফেরা ।   আড্ডায় - বিশ্রামে - কাইপিরিনিয়ায় বিকেল গড়িয়ে সন্ধ্যে হয়ে গেল ,  রাতের পরিকল্পনা হচ্ছে ,  এর মাঝে বিশ্বের অন্যতম নিষ্পাপ মুখমণ্ডল এবং সূক্ষ সৌন্দর্যের অধিকারিণী মিশেল জানাল সে খুব ভাল দৌড়বিদ ,   (  ইয়াইয়াস ব্যাটা তাকে বলেছে একদা সুমেরুর ম্যারাথনে অংশ নিয়েছিলাম )  ,  তার সাথে যেন পরদিন দৌড়াতে যাই ।  মিশেলের অতলস্পর্শী চোখের স্বচ্ছ তারায় চোখ রেখে কেবল বলেছিলাম ,  তোমার সাথে শুধু কালকের কয়েক মাইলের দৌড় না ,  সম্ভব হলে সারা আন্দেজ ,  আমাজ ,  আতাকামা হেঁটে হেঁটে পাড়ি দেব মেয়ে ,  কিন্তু আমার জন্য একজন অপেক্ষা করে আছে যে বাল্টিক সাগর পাড়ের হেলসিংকিতে ।  সে যদি কোনদিন অপেক্ষার পালা ভুলে যায় ,  তাহলে অবশ্যই তোমাকে লিখব অভিযানের জন্য তৈরি হতে ।  প্রত্যুত্তরে মিলেছিল লাজুক হাসি আর অন্যদের বাহিরে যাবার জন্য প্রস্তত হবার তাড়া ।  

যাওয়া হবে লাপাতে ,  শহরের আরেক প্রান্তে ।  অন্যগ্রহের ফুটবল খেলা টার্মটি যে খেলোয়াড়ের জন্য প্রথম ব্যবহার করা হয়েছিল তিনি ব্রাজিলের রোনালদিনহো ,  তার এক সাক্ষাৎকার পড়েছিলাম ইউরোপিয়ান নৈশজীবন নাকি ব্রাজিলের নৈশবিনোদনের তুলনায় মহাপানসে  !  বেশ বিরক্তই হয়েছিলাম সেই কথা শুনে ,  কিন্তু লাপা পৌঁছানোর পর বুঝলাম কতখানি ঠিক !  বিশাল এলাকা জুড়ে ফাঁকা জায়গা ,  এর মাঝেই কিছু রাস্তা ,  ঘরদোর ,  পুরো এলাকাটাই ডিসকো ক্লাব হিসেবে ব্যবহৃত হচ্ছে ।  মিউজিক বাজছে নানা কোণ থেকে ,  আলাদা আলাদা ডিজের তত্ত্বাবধানে ,  যে যার ইচ্ছা মত নেচে যাচ্ছে পছন্দনীয় সঙ্গীত বা সঙ্গীর  সাথে ।  এমনটা চলবে ভোর ছয়টা বা সাতটা পর্যন্ত !  মাঝে গুটিকতক খাবারের দোকান ,  সাথে পানীয়ের তো বটেই ।   নাচানাচির এক পর্যায়ে হঠাৎ  শুনি কয়েকজনের তারস্বরে চিৎকার -  ফাইট ,  ফাইট !  দেখি ছুরি ঝিলিক দিয়ে উঠল সোডিয়াম আলোয় ,  মারামারি লেগে গেছে দুই মুশকো  জোয়ানের মাঝে ,  পুরাই হলিউডের সিনেমার মত ,  তাদের কোনমতে অন্যদিকে ঠেলে দিল সবাই ,  ভাবখানা এমন -  মারামারি করলে কর ,  কিন্তু আমাদের মজা নষ্ট করছে কেন বাপু !  অন্যদিকে যেয়ে সারারাত হাতাহাতি কর ,  যাও ।  
আর দেখা মিলল অনেক অনেক ট্রান্সসেক্সুয়ালদের ,  আগেই শুনেছিলাম রিওতে তাদের উপস্থিতির সংখ্যা সারা বিশ্বের মাঝে উচ্চতম ,  সবাই যে এখানের তা না ,  এবং এদের অনেকে প্রতারণার শিকার হয়ে ,  কেউবা জীবনযুদ্ধে বেঁচে থাকার তাগিদে উপায়ন্তর না দেখে আদিমতম পেশায় নিয়োজিত হবার জন্য  অপারেশন টেবিলে আর হরমোন পিলের কাছে পেতেছে সাহায্যের হাত ।  তাদের কমিউনিটি বিশাল এখানে ।  সন্ধ্যার পর নানা ধরনের খদ্দেরদের আনাগোনাও শুরু হয় যৌনব্যবসার কারণে ।  
ব্রাজিলিয়ানদের যে কেন বিশ্বের সবচেয়ে পার্টিপাগল জাতি বলা হয় তা বুঝে যাবেন রিওতে একটি রাত কাটালেই ,  ভোর ছয়টা পর্যন্ত সামনে নেচে গেয়ে পান করে লাল চোখ নিয়ে ঠিকই অফিস চলে যাবে সাতটার সময় কড়া কফির কাপ হাতে ,  কিন্তু পার্টির মজা ছাড়তে জারি না কেউ - ই ।   আমাদের এমন কোন সমস্যা নেই পরের দিন রিওতে ঘোরাফেরা করা ছাড়া ,  তাই নিশ্চিন্তে মিশে গেলাম সবাই  জীবনের আনন্দ পানরত উম্মাতাল জনতার সাথে ।  
 (  টেকি ব্যাপারে আমি বড়ই আইলসা ,  যাকে বলা চলে জগদ্দল পাথর ,  নতুন কিছু শিখতে ব্যাপক অনীহা ,  যে কারণে পুরানো যন্ত্রপাতি পাল্টাই না সাধারণত জীবনযাত্রা হুমকির মুখে পড়া পর্যন্ত ।  বাসায় আনা হল ম্যাকের কম্পু  ,  সেখানে অভ্র লেখা যায় না সহজে ।  কী করি ? 
এক সচল এগিয়ে আসলেন সাহায্যের হাত নিয়ে ।  প্রথমেই ভয় দেখালাম ,  ভাই এত্ত এত্ত প্রশ্ন করব ,  মাথা ঠাণ্ডা রাইখেন ।  সে উল্টো অভয়বাণী দিয়ে বলে -  আমার ব্যপক ধৈর্য ,  এমন অনেক হয়েছে যে ছাত্র আমার ধৈর্যে অতিষ্ঠ হয়ে পালিয়েছে ,  আমিই টিকে গেছি !   
আসলেই তাই ,  আমার মত আকাঠকেও উনি দিনের পর দিন নানা ফুঁসমন্তর দিয়ে ঠিকই ম্যাকে অল্পবিস্তর অভ্র টাইপ করা শিখিয়ে ফেললেন !  
এই পোস্টটি আমার সেই শিক্ষক সচল জি এম তানিমের জন্য  ।   ) 






সদ্য পড়া বই -   পাখিবুড়ো সালিম আলীর আত্মজীবনী দ্য ফল অফ এ স্প্যারো




তিব্বত - নেপালের সীমান্তে এককালের নিষিদ্ধ রাজ্য খ্যাত মুসটাং - এ ট্রেকিং করে কালীগণ্ডকী নদীর দিকে নামছি ,  পথের পাশে দেখা মিলল এক নির্ভীক চঞ্চল চড়ুইয়ের ,  উড়ে বেড়াচ্ছে পথের ধারের ঝোপগুলোতে ,  কিন্তু কী যেন একটা আলাদা ব্যাপার আছে তার চকচকে মসৃণ পালকগুলোতে ।  কেমন হলদে রঙের ,  সাধারণ চড়ুইয়ের চেয়ে আলাদা ।   হাইকিংরত পাখিবিশেষজ্ঞ ইনাম আল হককে পাখিটি দেখাতেই এক গাল হাসি দিয়ে বললেন -  এই পাখিটিই তো সালিম আলীকে সালিম আলী করে তুলেছিল !  

ছোট্ট সালিম আলী মনের সুখে পাখি শিকার করতেন এয়ারগান দিয়ে ,  তার গুলিতে ঘায়েল হয়েছিল এক আজব ধরনের চড়ুই ,  সেটার মাংস হালাল কিনা তা জানার জন্য পকেটে নিয়ে সোজা চলে গেলেন  চাচা আমিরুদ্দিনের কাছে ,  তখন ১৯০৮ সাল ,  আমিরুদ্দিন ছিলেন বোম্বে ন্যাচারাল হিস্ট্রি সোসাইটির আদি সদস্যদের একজন ,  তারই সুপারিশপত্র দুরুদুরু বুকে নিয়ে বালক সালিম দেখা করলেন সোসাইটির সেক্রেটারি জনাব মিলার্ডের সাথে ।  মিলার্ডের অমায়িক ব্যবহারে সালিম বুঝলেন জগতের সব শ্বেতাঙ্গ এক ধরনের হয় না ,  যেমনটা তিনি শুনে এসেছেন ,  সেই সাথে প্রথম দর্শনেই পাখিটির ঠিকুজি জানা গেল  Yellowthroated Sparrow  (  Petronia xanthocollis )  , শুধু তাই না তিনি তার বিশাল সংগ্রহশালা  উম্মুক্ত করে কৌতূহলী বালককে দেখালেন নানা ধরনের চড়ুই পাখি স্টাফ করা মৃতদেহ । 
 খুলে গেল তার মনের দরজা ,  শুরু হল এক নতুন যুগের  –  খামোখা এয়ার গান দিয়ে মনের সুখে গুলি করে বেড়ানো ব্যাদড়া বালক ঝুকে পড়লেন পাখি এবং প্রকৃতি নিয়ে বিশদ ভাবে জানতে ,  পরিণত হলেন ভারতীয় উপমহাদেশের সেরা পাখিবিশেষজ্ঞে ।  তারই কিচিরমিচিরে রচিত হয়েছে The Fall of A Sparrow ,  প্রকৃতির স্নিগ্ধ পরশ বুলানো সুখপাঠ্য আত্মজীবনী ।   গেলবার ঢাকাতেই পেয়েছিলাম অক্সফোর্ড ইউনিভার্সিটি প্রেসের ছাপা ইল্যুস্ট্রেটেড সংস্করণ ,  ভাষার সাথে সাথে আলাদা মজা জুগিয়েছিল অসাধারণ সব পাখির স্কেচ এবং অলঙ্করণ ।  সম্ভব হলে বইটি পড়ার সময় এই সংস্করণটাই জোগাড় করে নিন সামান্য ওড়াউড়ি করে  ! 
 ৮৭ বছর বয়সে বইটি লেখা শুরু করেন ততদিনে চিরতরুণ পাখিবুড়ো উপাধি পেয়ে যাওয়া সালিম আলী ।  শৈশবের করে মনে করেছেন প্রথমেই স্মৃতির ঝাঁপি খুলে ,  যে ধূসর সময়ে প্রকৃতিসংরক্ষণ জিনিসটাই ছিল মাঝে মাঝে শোনা বিরল একটি বিষয় ,  বাজারে কোয়েল ,  তিতির ইত্যাদি ধরনের পাখি বিক্রি হতো প্রচুর ,  শিকারের অভাব ছিল না কোথাও ।   পাখি নিয়ে উপমহাদেশে কাজ শুরু করেছিলেন যে ব্রিটিশ সাহেবেরা তাদের বালকজীবনে শখের বসে পাখি ডিম সংগ্রহ করা ছাড়া এমন কোন অভিজ্ঞতা ছিল  না ,  কিন্তু উপমহাদেশের প্রাকৃতিক সম্পদের প্রাচুর্য ,  অঢেল সময় এবং একাকীত্বের সদ্ব্যবহারের জন্য অনেকেই এই বিষয়ের প্রতি আকৃষ্ট হন ,  এবং গুরুত্বপূর্ণ সব কাজ করেন ।  

সালিম আলীর মনের পর্দায় ভেসে ওঠে স্কুলজীবনের নানা রঙের দিনগুলি ,  তিনি মাঝারি মানের ছাত্রই ছিলেন ,  গৎবাঁধা লেখাপড়া তাকে আকৃষ্ট করতে পারে নি কখনোই ,  তাই ১৯৩৪ সালে প্রকাশিত ভারতীয় লেখকদের বাছাইকৃত রচনা নিয়ে প্রকাশিত বইয়ে নিজের লেখা দেখে বেশ অবাক হয়েছিলেন ,  বিশেষ করে যেখানে ঠাই পেয়েছিল রবীন্দ্রনাথ ঠাকুর এবং সরোজিনী নাইডুর রচনাও !  নানা অসুখের ভুগে লেখাপড়ায় কিছুটা ছেদ ঘটে তার ,  অবশেষে ১৯১৩ সালে বম্বে বিশ্ব  – বিদ্যালয়ের অধীনে ম্যাট্রিকুলেশন পাশ করেন তিনি ।  নানা রোমাঞ্চকর সত্য কাহিনী পড়ে তখন পর্যন্ত জীবনের লক্ষ্য ছিল বিখ্যাত একজন শিকারি হওয়া  (  বিগ গেম হান্টার )  কিন্তু বাড়ীতে নানা ধরনের পাখি পোষা এবং প্রকৃতিতে পাখি দেখার নেশা থেকেই সিদ্ধান্ত নেন সম্ভব হলে জীববিজ্ঞানকেই পেশা হিসেবে নিবেন জীবনে ।  ১৯১৪ সালে তিনি বার্মা গমন করেন ,  মূলত এক আত্মীয়ের  সাথে জীবিকা অর্জনের তাগিদে ব্যবসা করার জন্য । 
 সেই ৩ বছরের স্মৃতির কথা বলেছেন পাহাড়ি ঝর্ণার উচ্ছলতায় ,  বিশেষ করে নানা ধরনের রঙচঙে বার্মিজ পাখি দেখা অভিজ্ঞতা  (  যদিও তার দূরবীন ছিল না তখনও )  ,   মজার ব্যাপার হচ্ছে  সেই বিদেশবাসের দীর্ঘ ৬০ বছর পরেও সালিম আলী পুঙ্খানুপুঙ্খ ভাবে পাখিগুলো কোন স্থানের ,  কোন গাছের কোন ডালে কিভাবে বসেছিল তা মনে করতে পারেন !  স্মৃতি বড় রহস্যময় ।  বার্মার সেই চমৎকার বাড়ীতে স্ত্রী তাহমিনার সাথে নতুন জীবন শুরু হয় তার ,  সাথে যোগ দেয়  বার্মিজ রূপালি ফেজ্যান্ট পাখির সংগ্রহ করা ডিম ফুটিয়ে বাহির হওয়া ছানা ,  বনবেড়াল ,  গাছছুঁচো ,  উড়ন্ত লিমার ,  পাকরা ধনেশ ।  তেহমিনা এবং সালিম একসাথে কিন্ডারগার্টেনে পড়তেন শিশুকালে ,  পরবর্তীতে তাহমিনা বাবার সাথে অনেক বছর বিলেতে কাটিয়ে ভারতবর্ষে ফেরেন ।   অনেকটা পারিবারিক ভাবেই তাদের বিয়ে হয় ১৯১৮র ডিসেম্বরে ,  সালিমের বয়স তখন মাত্র ২২ !   স্ত্রী সম্পর্কে উজ্জল স্মৃতিচারণ করছেন তিনি -  তাহমিনা ভালবাসতেন বই ,  কবিতা  (  উর্দু এবং ইংরেজি )  ,  প্রকৃতিতে হাঁটতে ,  ফুল ,  বাগানের পরিচর্যা  ,  এবং স্বামীর কাজের সময় পাখি নিয়ে আসলেই উৎসাহী হয়ে উঠেছিলেন ।  
এর মাঝে সালিম বুঝতে পারেন যে প্রাণীবিজ্ঞান নিয়ে কাজ করতে হলে সেই বিষয়ে তার প্রাতিষ্ঠানিক ডিগ্রি থাকা খুব জরুরী ,  সেন্ট জেভিয়ার্স কলেজের প্রাণীবিজ্ঞান বিভাগের প্রধান রেভারেন্ড ব্ল্যাটার এবং শিক্ষক প্রফেসর মুল্লানের উৎসাহে ১৯১৭ সালে প্রাণীবিদ্যার উপরে বি এস সি পাশ করেন ।  
এরপরে তার যাযাবর জীবন এবং পাখিদের পরিযায়ী যাত্রা নিয়ে নানা স্থানের ,  নানা মানুষের বর্ণনা ,  পাখির পালকের মতই রং ঝলমলে তার জীবন -  আসে বোম্বে জীবনের প্রতিবেশী কবি সরোজিনী নাইডুর কথা ,  নাইডু মহাত্মা গান্ধীকে  মাঝে মাঝেই মিকি মাউস বলতেন মজা করে ,  গান্ধীও দাঁতহীন মুখে বিশ্বের উজ্জলতম হাসি দিয়ে বন্ধুর সম্বোধনকে সাদরে বরণ করতেন )  ,  আসে বিখ্যাত প্রাণী বিজ্ঞানী ডিলন রিপ্লে ,  হিউ হুইসলার ,  মেইনারহাগেনসহ অনেকেই এবং সালিম আলীর গুরু বার্লিন বিশ্ব - বিদ্যালয়ের প্রফেসর আরউইন স্ট্রেসমান ,  যার সার্বিক তত্ত্বাবধানেই সালিম আলী সত্যিকারের পক্ষীবিজ্ঞানী হয়ে ওঠা শুরু করেন ,  বার্লিনের জীবনকেই পরবর্তীতে ক্যারিয়ারের সবচেয়ে বড় টার্নিং পয়েন্ট বলে উল্লেখ করেছেন তিনি ।  

আর আছে ভ্রমণের গল্প ,  শুনেছিলাম অশীতিপর অবস্থাতেও চিরতরুণ মনের অধিকারী মানুষটি হিমালয়ের নানা দুর্গম স্থানে বিলুপ্ত গোলাপি মাথা হাঁসের অভিযান চালাতেন ।  তার উল্লেখ না পেলেও মোটরসাইকেল করে তার ভারত থেকে সুইডেন গমন ,  হিমালয়ের নানা কোণে কোণে অগুনতি অভিযান ,  আফগানিস্তানে পাখির খোঁজে ,  ফ্ল্যামিঙ্গোর  সন্ধানে  রান এলাকায় ,  ভরতপুর ,  ভাওয়ালপুর ,   লাদাখ ইত্যাদি স্থানের বর্ণনায় প্রকৃতি সম্ভোগে অক্লান্ত মানুষটির ভ্রমণপিপাসু সত্ত্বার পরিচয় মেলে ।  

সেই সাথে তিনি ছিলেন ভারতবর্ষের প্রথমদিকের একজন নেতৃত্বস্থানীয় প্রকৃতিসংরক্ষণবীদ ,  যথেচ্ছ শিকারের বিরোধিতা করেছেন সবসময়ই ,  সারগুজার মহারাজার কথা উল্লেখ করে বলেছেন যখন রাজাকে প্রশ্ন করেছিলেন জীবনে কতগুলো বাঘ মেরেছেন ?  উত্তরে বেশ দুঃখ নিয়ে মহারাজা বলেছিল মাত্র ১১৪০টি !  আরও বাঘ কেন হত্যা করতে পারেন নি সিএ নিয়ে তাকে যথেষ্ট দুঃখিত দেখাচ্ছিল ।  বলেছেন সেই মহারাজারই এক জ্ঞাতি ভাইয়ের কথা যার গুলিতে উপমহাদেশের শেষ বুনো চিতাটি ইতিহাস হয়ে মুছে যায় প্রকৃতি থেকে ।  সালিম আলী চেষ্টা করেছেন স্বাধীন ভারতে যত বেশি সম্ভব প্রকৃতি সংরক্ষণ করতে ।   সেই সাথে নানা সময়ে প্রাপ্ত পুরস্কারের অর্থ থেকে চেষ্টা করছেন বুনো পশুপাখির জন্য অভয়ারণ্য তৈরি করে রক্ষা করার ।  

 ( ১৯৮৭ সালে ৯১ বছর বয়সে না ফেরার দেশে উড়ে যান তিনি ,  তার নামে নামকরণ করা হয়েছে Rock Bush Quail  ( Perdicula argoondah salimalii )  ,  Finn ' s Weaver  ( Ploceus megarhynchus salimalii   এই ২ পাখির এবং বিশ্বের বিরলতম বাদুড়দের একটির Latidens salimalii ,   ,  সেই সাথে তার স্ত্রী তাহমিনার নামে নাম রাখা হয়েছে একটি কাঠঠোকরার  Black - rumped Flameback Woodpecker  ( Dinopium benghalense tehminae )    ,  জম্মু কাশ্মীরে উনার নামে ন্যাশনাল পার্কের নামকরণও করা হয়েছে ,  আছে উনার নামে হ্রদসহ অনেক কিছুই ।  মৃত্যুর বছর দুই আগে ১৯৮৫ সালে তার চিত্তাকর্ষক আত্মজীবনীটি প্রকাশিত হয় ।  যদিও  ইল্যুস্ট্রেটেড সংস্করণটি ২০০৭সালে প্রকাশিত ।  ব্যবহৃত ছবিগুলো সালিম আলী বিষয়ক ওয়েবপেজ থেকে নেওয়া এবং তার নাম বিষয়ক তথ্যগুলোও ।  
আমার জানা মতে ঢাকা বিশ্ব - বিদ্যালয়ের প্রাণিবিদ্যা বিভাগের ডঃ আলী রেজা খান ,  ডঃ আনোয়ারুল ইসলাম সালিম আলীর তত্ত্বাবধানে পি এইচ ডি অর্জন করেছেন ।  ডঃ রেজা খানের   (  বর্তমানে দুবাইতে অবস্থানরত )   একাধিক লেখাতে সালিম আলীকে নিয়ে চমৎকার স্মৃতিচারণ পড়েছিলাম ।  ডঃ আনোয়ারের সাথে সামনাসামনি সাক্ষাতেই তিনি উচ্ছসিত ভাবে বলেছিলেন তার প্রিয় শিক্ষকের কথা ।   ) 

বইয়ের শেষ অধ্যায়ে নিজের হিমালয়প্রেম বর্ণনা করেছেন প্রিয় পাখিবুড়ো এভাবেই - 
 From my boyhood days ,  and long before I had ever set eyes upon them ,  I had a romantic craving for the Himalaya and often day - dreamed that in later life ,  if I ever got the option of choosing a place to settle in ,  it would most certainly be somewhere among the foothills of the Himalaya where I would have at my doorstep ,  as it were ,  all the things that mattered most to me -  beautiful forests ,  magnificent scenery ,  good birding ,  trekking in the mountains and plenty of opportunities for game shooting and naturalizing .  What could be more idyllic ?  
 (   এই পোস্টটি বাংলাদেশের দুই তরুণ পাখি গবেষক সামিউল মোহসানিন এবং সায়েম ইউ চৌধুরীর জন্য ।   বিরল পাখি নিয়ে তাদের মুল্যবান গবেষণা এবং দেশে - বিদেশে কাজের অভিজ্ঞতা সম্বলিত সাক্ষাৎকার আসছে শীঘ্রই সচলায়তনে ,  চোখ রাখুন নীড়পাতায় -  -  ) 






আমার সবচেয়ে বড় নেশা



i am Borat .  I love Sex . 

কেপ টাউনকে খুব মনে পড়ে ,  তিলোত্তমা কেপ টাউন সমগ্র আফ্রিকার সবচেয়ে নয়নাভিরাম শহরতো বটেই ,  সারা বিশ্বের হলেও অবাক হবার কিছু নেই ।  ভারত এবং অতলান্তিক দু ,  দুটো মহাসাগর তার পা চুমে যাচ্ছে অবিরত ,   শহরের যেখানে শেষে সেখানেই আকাশ পর্যন্ত ছুঁয়ে স্তব্ধ হয়ে আছে টেবিল মাউন্টেন ,  অদূরের সমুদ্রে রোবেন দ্বীপ ,  পাশেই পেঙ্গুইনের দল ইতিউতি করে বেড়াচ্ছে ,  সাথে উদ্ভিদের বিশাল রাজ্য স্থানীয় ন্যাশনাল পার্কে ।  হ্যাঁ ,  প্রায় দিনই ফিরতে ইচ্ছে করে কেপ টাউনে ।  এর আগে উল্লেখিত সব বিষয়ের জন্য তো বটেই কিন্তু তাদের সবার সম্মিলিত মোহের চেয়েও অনেক অনেক দুরূহ আকর্ষণ তৈরি করে শহরের উপকূল ঘেঁষে এলিজাবেথ হোস্টেলের পাশ দিয়ে চলে যাওয়া লম্বা রাস্তাটা ,   সেই রাস্তা দুই - তৃতীয়াংশ পেরোলে যেখানে দুই ভাগ হয়ে গেছে ,  উপর দিকে মুখ তুললে লায়ন্স হেড পাহাড়ের চোখ চোখ মিলে যায় তার সাথে বার্ণিশ করা সাদা কাঠের একটি দোকান ,  বড় বড় কাঁচের জানালা ,  বাহির থেকে আঁচ করা যায় কী অসামান্য গুপ্তধন লুকিয়ে আছে এর আড়ালে - আবডালে ।   হন হন করে জেমস টাউনের টেম্পু ধরার জন্য এগোচ্ছিলাম ,  যার স্থানীয় নাম কুমভি ,  ২০১০র জুলাইয়ের এক সকালে ,  এক আলতো নজর বুলিয়েই জানা হয়ে গেছিল সেদিনের দুপুরের প্ল্যান ।  কেবল দুপুরে নয় ,  দোকানটিতে ঐ একদিনেই তিন তিন বার যেয়ে তের কিলো বই কিনেছিলাম মনের সুখে ,   এবং মনের দুঃখে অনেক অনেক বই রেখে আসতে বাধ্য হয়েছিলাম ।  শুধুমাত্র সেই দোকানটিতে যাবার জন্য  হলেও বারবার ফিরে যেতে ইচ্ছে কেপ টাউন ।   আপাতত আস্তানা হেলসিংকি শহরে ,  উত্তুরে এই শহর থেকে দক্ষিণতম শহরগুলোর একটিতে যেতে বিমান ভাড়া গুণতে হবে লাখ দেড়েক টাকা ,  সেই টাকায় তো বইয়ের পাহাড় না হলেও টিলা কেনা যেতেই পারে ! 
 
 কিন্তু না ভুলটা করলেন এইখানেই ! 
 বই আপনি যত ইচ্ছা কিনুন ,  কিন্তু পুরনো বইয়ের দোকানের বিবর্ণ স্তূপ থেকে আলগোছে ,  অবহেলায় নাড়া চাড়া করতে করতে যখন লুকিয়ে থাকা এক বহু আকাঙ্ক্ষিত গ্রন্থখানা ধরা দেবে ,  প্রথমেই কম্পমান হাত দুটো দিয়ে সেটার অস্তিত্ব সম্পর্কে নিশ্চিত হতে হতে উৎকণ্ঠায় শুকিয়ে আসা ঠোঁট জিহ্বা দিয়ে আলতো ভিজিয়ে নিয়েই চট করে অতি দ্রুত ঘাড় উভয় দিকেই ঘুরিয়ে দেখে নেবেন যে আর কেউ আপনার হাতের সম্পদখানা দেখে নিল নাকি ,  বিশেষ করে বইয়ের দোকানী !  সেই আনন্দের দাম চুকানোর ক্ষমতা বিশ্বের সকল হীরের খনিরও নেই ,  বাদ থাক বিমানভাড়া । 
 

পুরনো বইয়ের দোকানের মত আনন্দদানকারী স্থান সারা ব্রহ্মাণ্ডে নেই ,  থাকতে পারে না ।  বিশেষ করে কী খুজিতে কী মিলিতে পারে সেই উৎকণ্ঠা ,  সেই রোমাঞ্চ ,  সেই আনন্দ ,  সেই অ্যাড্রিন্যালিনের প্রবাহ -  এই জন্যই আমার সবচেয়ে বড় নেশা পুরনো বইয়ের দোকান ঘেঁটে বই কেনা ।  নতুন বইয়ের দোকানে সেই আনন্দ পাওয়া যায় না ,  এবং অবশ্যই দামও দিতে হয় গুচ্ছের ।   আর এখন তো নেটের কল্যাণে আমাজন বা অন্যান্য কোম্পানি থেকেই বইয়ের অর্ডার দেওয়া যায় ,  কিন্তু তাতেও সেই পার্থিব সুখ অপার্থিব রূপে ধরা দেয় না কিন্তু ,  অন্তত আমার কাছে । 

 এই নেশা শুরু হয়েছিল হাইস্কুল জীবন থেকেই ,  সেবার বই পড়া শুরু করেছি ভাড়া করে ,  সেখানে কিছু বই মেলে না ,  এক বন্ধু জানালো সোনা দীঘির মোড়ে কিছু পুরনো বইয়ের দোকান আছে ,  মূলত পড়ার বইয়ের ,  কিন্তু মাঝে মাঝেই মিলে যায় চমৎকার সব গল্পের বই ,  সেবার পুরনো পত্রিকা ।  আর তখনই বুঝে গেছিলাম পুরনো বইয়ের দোকানীদের চরিত্র  ।  কেন জানি মনে হয় বিশ্বের সব বইপড়ুয়ারা যেমন প্রাণের বন্ধু ,  আত্মার আত্মীয় ,  ঠিক তেমনি পুরনো বইয়ের দোকানদাররাও ঝিম মেরে সুযোগের জন্য ওঁত পেতে থাকা এক আবিশ্ববিস্তৃত মাফিয়া চক্রের সদস্য ,  যাদের কাজই বইপ্রেমীদের অকৃত্রিম উৎসাহ আর নিষ্পাপ আবেগের বহিঃপ্রকাশকে পুঁজি করে যতখানি সম্ভব তাদের পকেট হালকা করা ।  এর ব্যতিক্রম কোথায় !  প্রিয় নীলক্ষেত ,  পল্টন থেকে শুরু করে দিল্লীর দরিয়াগঞ্জ ,  কেপটাউনের শহরতলী ,  হাভানার স্কয়ার ,  প্যারিসের গলি ,  অন্নপূর্ণার উপত্যকা ?  কোথাও না ! 

কিন্তু তাতেও আকর্ষণ কমে না ,  বরং নিজে অধিকাংশ সময় ঠকলেও খুব বাহবা দিয়েই নিজেরই পিঠ চাপড়ে -  বেশ ভাল দাও মেরেছ !  অন্য কেউ হলে আরও বেশী টাকা খসতই !  বইয়ের নেশার বুদ হবার পর যখন ঢাকায় গেছিলাম ,  প্রথমেই চিরুনি অভিযান চালিয়েছিলাম বাংলাবাজারে ,  তারপর থেকে নিয়মিত নীলক্ষেত আর পল্টনে ।  কত যে মণিমুক্তা মিলেছে ,  তার হদিসই আর করা সম্ভব হবে না কোনদিন । 
সপ্তাহে কয়েকদিন পুরনো বইয়ের দোকানে যায় ,  কিছু মিলুক বা না মিলুক ,  দেখতে ,  ছুঁতে ,  বহু আকাঙ্খিত  কিছু মেলার রোমাঞ্চে সিক্ত হতে ভাল লাগে ।  তাও ভাল আপাতত যে দেশে আছি সেখান ইংরেজি তৃতীয় ভাষা ,  ইংরেজির চল খুবই কম ,  ফলে ইংরেজি বই মিলেও কম ।  তারপরও যে হারে সংগ্রহ বাড়তেই আছে ,  গত কয়েকবছর ধরে অসহায়বোধ করি ,  মনে মনে বলি -  বই কিনিবার ক্ষমতার যাহাকে দিয়াছ ,  তাহারে পড়িবার দাও সময় ! 
আর মাঝে মাঝে জেদ করে বই কিনি ,  বেশী দামী বই দেখলেই মনে হয় এত্ত দাম দিয়ে কিনব ,  কিন্তু বই কিনে নাকি কেউ দেউলিয়া হয় নি আজ পর্যন্ত ?  আমিই কি নিখিল বিশ্বের প্রথম দেউলিয়া হিসেবে গিনেস বুকে নাম লেখাতে যাচ্ছি !  দেখিই না শেষ পর্যন্ত কি ঘটে ,  যেমন একবার ঘটেছিল TIME - LIFE LIBRARY OF ART সিরিজের অসাধারণ বইগুলো সংগ্রহের সময়  ,  শিল্পীএবং তাদের সৃষ্টি নিয়ে এত অসাধারণ তথ্যের সমাবেশ আর কোথাও পাবেন না ।  তবে টানতে যেয়ে কোমর  ব্যথার গল্প চেপে যাই আজকের মত ,  নাকি ? 

এমনভাবেই এক বৃষ্টি ভেজা সন্ধ্যাতে অপরিচিত এক পুরনো বইয়ের দোকানে ঢু মারতেই দেখি পিছনের এক তাকের নিচে গাদা করা মহাকাশচারীদের নিয়ে দারুণ সব বই ।  সাথে চাঁদ ছোঁয়া মানুষগুলোকেই অলীক বলে মনে হয় , চাঁদ তো আর ছোঁয়া হচ্ছে না ,  যদি তাদেরই ছুতেঁ পারতাম ,  চাঁদের অংশ মনে করে !  নিজেও সবসময়ই মহাকাশবিজ্ঞানী হতে চাইতাম কিনা ,  একটা আলাদা পক্ষপাতিত্ব ছিল তাদের প্রতি ,  সেখানে নিল ,  বাজ অলড্রিন থেকে শুরু করে চাঁদের বুকে আজপর্যন্ত পা দেওয়া শেষ মানুষ ইউজিন স্যারনানের বই পর্যন্ত হাজির ।  সেই সাথে আছে গ্যাগারিনের জীবন নিয়ে একটা তথ্যময়গ্রন্থ ।  উত্তরের আকাশে রূপা চাঁদ দেখি ,  এই বইগুলোর দিকে বারংবার দৃষ্টিপাত করি ,  মাঝে মাঝে হাতে তুলে নিই এখনো ।  বিশেষ করে নিল আর্মস্ট্রংএর একমাত্র জীবন দ্য ফার্স্ট ম্যানের কথা শোনাবার জন্য তো আলাদা পোষ্ট দিয়েইছিলাম । 


বিলেতের বৃষ্টি ভেজা একদিনের কথা খুব মনে আছে ,  এক দিনে আর কতই বা চাওয়া যায় বা পারা যায় ,  আজীবনদেখতে চাওয়া ডজন খানেক বস্তুর সবগুলোর চাক্ষুষ দর্শন পেয়েছিলাম সেই বুধবার লন্ডনে =  যাদের মধ্যে আছেরোসেটা স্টোন ,  রাজা দারিয়াসের সিলিন্ডার ,  স্ফটিক খুলি ,  শেক্সপিয়ার ,  ডিকেন্স ও জেন অস্টেনের একমাত্রপোট্রের্ট ,  ইস্টার দ্বীপের মোয়াই ,  ভ্যান গগের সানফ্লাওয়ার ,  ভিঞ্চির ভার্জিন অন দ্য রক ,  ফারাও রামসেসেরভাস্কর্য ,  গুটেনবার্গের বাইবেল ,  বিটোভেনের চিঠি ,  শার্লক হোমসের বাড়ী ,  ওয়েস্ট মিনিস্টার অ্যাবে ইত্যাদি ইত্যাদিঅজস্র অগুনতি চিত্রকর্ম আর প্রত্নসম্পদ ।  কিন্তু মন সবচেয়ে বেশি উৎফুল্ল হয়েছিল চ্যারিং ক্রসের এক পুরনোবইয়ের দোকানে ,  হন হন করে হেটে চলেছি ,  কিন্তু পুরনো বইয়ের দোকান দেখলেই যা হয় ,  ঝা করে ঢুঁকে পড়েজিজ্ঞাসা করলাম ডেভিড অ্যাটেনবোরো আর জেরাল্ড ডারেলের বই আছে নাকি ,  শুভ্র কেশের ভদ্রলোক নাকেরডগায় চশমা নিয়ে বললেন ,  ডেভিডের একটা বই এসেছিল বটে গত সপ্তাহে ,  বেশ পুরাতন কিন্ত মলাটটিনয়নকাড়া ,  তুমি চাইলে খুজে দেখব কিন্তু সময় লাগবে ।  বলে ফেললাম ,  আমার হাতে সারাদিন আছে ডেভিডের বইহল ,  মনে মনে ভাবছি কোন বই আর হবে লিভিং প্ল্যানেট না হয় লাইফ অন আর্থ ।  কিন্তু সে নিচের এক স্তূপ থেকেবাহির করল ১৯৫৮ সালে ছাপা জু কোয়েস্ট টু গায়ানা~ যার ছবি কেবল নেটেই দেখেছি এতদিন ,  কোনদিন হাতেনিব চিন্তাও করিনি !  উৎফুল্লতার তোড়ে হতভম্ব হয়ে কেবল বিড়বিড় করে বললাম ,  আশা করি খুব একটা দামীনয় ।  এদিকে মুখ তো জ্বলে উঠেছে হাজার পাওয়ারের বাল্বের মত ,  ভাবছি ব্যাটা তো দাম ২০ গুণ চেয়ে চাইবেই , ঘোড়েল বিক্রেতা !  কিন্তু দাঁত বাহির সে বলল ,  এক পাউন্ড দাও ,  এই বইয়ের জন্য এটি এমন বেশি কিছু দাম নয় !  !  !  পরে আর কিছু খেয়াল নেই ,  শুধু বইটি বগলদাবা করার আনন্দে মনে মনে হুটোপুটি খেয়েছি সারা দিন ! 

এই সেই লন্ডনী  বইয়ের দোকান ,  

এখানেই আরেকদিন মিলেছিল নিচের বইটিও ,  
 
ন্যাশনাল জিওগ্রাফিকসোসাইটির ম্যাগাজিন এবং বই মানেই যে বিশ্বকাঁপানো দুর্দান্ত আলোকচিত্র তা নয় ,  সেখানে থাকে অসাধারণ সবচিত্রকর্মও ।  জীবজগত ,  মহাকাশ ,  মানুষ ,  সভ্যতা -  সবকিছুই নিয়েই সেখানে আসে বিশ্ব সেরা চিত্রকরদের সৃষ্টি ।  এই বিশেষ বইটিতে তার অনেকগুলোই স্থান পেয়েছে ,  এমন সংকলন অবশ্যই অবশ্যই সংগ্রহে থাকা দরকার ।  তবে বেশ দামী বইটির দাম নিজেকে চুকাতে হয় নি ,  সাথে ছিলেন বিশাল প্রাণ কিন্তু সবচেয়ে শম্বুকগতির অসাধারণ ছোট গল্পকার সচল রানা মেহের আপা  (  চুপি চুপি বলে রাখি ,  রানাপুকে সাথে নিয়ে বই কিনতে গেলে উনি দাম দিতে দেন না ,  এমনকি খেতে গেলেও ,  লন্ডন যারা যাচ্ছেন ,  বুঝতেই পারছেন !  ) 
 
লেখা শুরু করেছিলাম কেপ টাউনের সেই চিত্তহরণকরা দোকান দিয়ে কারণ সেখানের প্রায় সব বইই ছিল ইংরেজিতে ,  এমনটা আমার জন্য বেশ বিরল ।  এবং নামমাত্র মূল্যে পেয়ে গিয়েছিলাম অসাধারণ সব বই ,  বিশেষ করে অনেক বছর ধরে খুঁজতে থাকে জ্যাক লন্ডনের সেরা জীবনীভিত্তিক উপন্যাস অশ্বারোহী নাবিক ।  নামটা দেখেই দোকানী ভদ্রলোক বললেন ,  বইটা তো ছিল ,  দেখি !  আমার হার্টবিট বাড়িয়ে মিনিট তিনেক পরে বইটা হাতে ধরিয়ে দিলেন ,  দাম ৫০ সেন্ট !  মিলেছিল জেরাল্ড ডারেল ,  এডমণ্ড হিলারি ,  থর হেয়ারডালের কী যে দুষ্প্রাপ্য সব বই ,  এবং অবাক করা কম দামে ।   আবারও এমন মজা পেয়ে গেলাম বিলেত যেয়ে ,  প্যাচপ্যাচে বৃষ্টিময় কুৎসিত আবহাওয়া পুরনো বইয়ের দোকানে ঢু মারা মাত্রই ফিঞ্চ পাখির সুরে মুখরিত বসন্তে রূপান্তরিত হত সবসময়ই ।  সেই আনন্দেই কেবল গেলবার কিনেছিলাম এইগুলো - 
 
তবে বিশেষ পক্ষপাতিত্ব আছে কিছু লোগোর প্রতি ,  সবার আগে সেই জায়গা দখল করে আছে ন্যাশনাল জিওগ্রাফিক ,  সে বই - ই  হোক ,  বা তাদের অনন্য মাসিক পত্রিকাটি ,  পেতেই হবে হাতে ।  

গত ২ বছর বাদে আগের সব  ন্যাশনাল জিওগ্রাফিক ,  ম্যাগাজিনই কিনেছি পুরনো দোকান থেকে ,  ২০ সেন্ট করে রাখে ।  ইচ্ছা আছে সেই ১৮৮৮ সাল থেকে প্রকাশিত সব কিছু সংগ্রহ করার ।  হায় ,  জীবন এতো ছোট ক্যানে ? 

মাঝে শখ হয়েছিল ছোট গল্প নিয়ে বিশদ কাজ করার ,  স্বয়ং চেখভ আর ও হেনরি কেরামান - কাতেবিন হয়ে দাঁড়িয়েছিলেন দুই কান্ধে ,  একে একে অনেক দিন ধরে সারা বিশ্বের ছোট গল্প গুলোর একটা সংগ্রহ তৈরি করেছিলাম ,  সেখানে বিষয়  (  প্রাণী ,  রহস্য , প্রকৃতি ,  ভ্যাম্পায়ার ,  সমুদ্র )  ,  দেশ ,  মহাদেশ ,  লেখক ভিত্তিক নানা সংকলনের সমারোহ ।  অধিকাংশই অবশ্য পড়াহয় নি এখনো ,  এক সন্ধ্যেয় খানিকটা আফসোস নিয়েই ছোট গল্পের আলাদা তাকটা পরিষ্কারের সময় ছবিটা তোলা ।   কবে পড়ব মার্ক টোয়েনের সমস্ত গল্পগুলো ? 
 
তবে ততদিনে একটা মজার জিনিস জেনে গেছি ,  এখানকার লাইব্রেরীগুলোতে কোন বই যদি দুই বছর কেউ ইস্যু না করে না নামমাত্র মূল্য বিক্রি করে দেওয়া হয়  ( ২০ সেন্ট )  ,  এবং আরও ভাল ব্যাপার হচ্ছে একটা আলাদা তাকই থাকে যেখান থেকে বিনামূল্যে বই দেওয়াও যায় ,  নেওয়াও যায় ।  ব্যস তারপর থেকেই ফি সপ্তাহে লাইব্রেরী ঢু মারার সময় কোথায় সবার আগে চলে যেতে হয় তা নিশ্চয়ই আর বলার দরকার নাই ! 
 
লাইব্রেরীতে অনেক বই - ই মেলে ,  বন্ধুদের কাছে ধারও নেওয়া যায় ,  কিন্তু নিজের মত করে নেবার একটা আলাদা আকর্ষণ আছে ,  ইচ্ছামত সময় লাগিয়ে পড়া যায় ,  বারবার পড়া যায় ,  আর আমার মত বর্বর পাঠকেরা পছন্দের লাইনগুলোতে মার্কার কলম দিয়ে আঁকিবুঁকি করে ভালবাসা জানিয়ে রাখেন ।  এইখানেই চলে আসে আবার পুরনো বইয়ের গল্প ,  সেই সাথে বইগুলোর সাথে জড়িত স্মারকের গল্প ।  বইটি উপহার হিসেবে দেওয়ার সময় কারো ভালোবাসার বাণী ,  পাতার ফাঁকে সযত্নে রাখা পাখির পালক ,  ঝরা পাতা এক অন্য সৌরভ নিয়ে আসে পাঠের সময় ,  মানসপটে  ভেসে ওঠে এক না বলা গল্প ।  এমন করেই একবার হাতে এসেছিলে সুপ্রাচীন এক বুড়ো আংলা ,  তার প্রথম পাতায় লেখকের সাক্ষর সহ লেখা ছিল -  অবনীন্দ্রনাথ ঠাকুর ,  দোলপূর্ণিমা ,  শান্তি নিকেতন ! 
 
একবার অযাচিত ভাবে মিলে গেল   -  বিলেতের Duncan Baird Publishers কতৃক প্রকাশিত ডানের নীল হাইকু বইটি এবং বামের থাওদর্শনের কিছু পংক্তির লাল বইটি হাতে পাবার পরে মনে হয়েছিল -  পাইলাম ,  ইহাদের পাইলাম !  যেমন নির্বাচন ,  তেমনই ছাপা , সেই রকমই অলংকরণ ।  মাঝে মাঝে মনে হয় হাইকু নিয়ে এর চেয়ে সুদৃশ্য বই মনে হয় জাপান ছাড়া কোথাও মিলবে না , মাঝের জাপানিজ কবিতার বইটিকে কি কাবারের মাঝে হাড্ডি বলে ভ্রম হচ্ছে !  উহু ,  এই কাজ ভুলেও করবেন না ,  ইহার১০০ কবিতার প্রতিটির সাথে আছে প্রাচীন জাপানের অসাধারণ সব চিত্রকর্ম ,  তবে বেশ দুষ্প্রাপ্য ।   (  হাইকু ভালবাসে এমন প্রেমিকা ছাড়া মাঝের বইটি পাওয়া বেশ মুশকিল ,  তবে কিনা বিশ্বে অসম্ভব বলে কিছু নেই !   ) 
 
বিশ্বখ্যাত মেরু অভিযাত্রী রবার্ট ফ্যালকন স্কট তার স্ত্রী ভাস্কর ক্যাথলিন ব্রুসকে শেষ যাত্রার আগে বলেগিয়েছিলেন তাদের একমাত্র শিশুটিকে যেন প্রকৃতি নিয়ে পড়তে এবং জানতে উৎসাহ দেওয়া হয় বাল্যকালথেকেই ।  কুমেরু বিন্দু জয়ের পরও ট্র্যাজিক দুর্ঘটনার ফলে স্কট এবং তার সাথী যখন মৃত্যুবরণ করেন তখন সেইশিশু পিটার ছিলেন মাত্র ২ বছর বয়সী ।  স্কটসন্তান পরবর্তীতে স্যার পিটার স্কট পরিণত হয়েছিলেন বিশ্বখ্যাত পাখিবিশেষজ্ঞ ,  সংরক্ষণবিদ ,  চিত্রকর এবং প্রকৃতিবিদে ।  উনার আঁকা ছবিতে কোটি মানুষ অনুপ্রাণিত হয়েছে জীবজগৎনিয়ে ।  লক নেস দানবের সেই হাস্যরস পূর্ণ ইঙ্গিতময় ল্যাতিন নাম তারই দেওয়া ,  এবং একাধিক ছবিও একেছেন সেই কল্পিত জন্তুর ।  উনার বই পেলেই সংগ্রহের চেষ্টা করি ,  কিন্তু তার আঁকার বই আসলে দুষ্প্রাপ্য ।  অবশেষে ছবির বইখানা মিলে ছিল এক পুরনো বইয়ের দোকানে — অসাধারণ বইটি এখন বাংলাদেশ বার্ড ক্লাবের সংগ্রহে আছে । 

পুরনো বই কেনার কথায় মনে পড়ল বছর খানেক আগে এক বাদামি বিকেলে কৈশোরের স্মৃতিমেদুরতায় আক্রান্তহয়ে জলদস্যুদের রোজনামচার একটি সংকলন সংগ্রহ করেছিলাম ,  তাতে কি চমৎকার সব অলংকরণ আর প্রাচীন ম্যাপ - সমুদ্রযাত্রার এবং গুপ্তধনের ,  সেই সাথে রক্ত হিম করা খল খল হাসিময় জীবনযাত্রার বর্ণনা ।  ক্যাপ্টেন মরগান সহ অনেক কুখ্যাত জলদস্যুর দিনপঞ্জি আছে বইটিতে ।  যদিও জলদস্যু হতে আমার ইচ্ছে করে নি কখনোই ,  সবসময় চাইতাম এবং এখনো ইচ্ছে করে জাহাজডুবির নাবিক হতে যে কিনা থাকে একটি ক্রান্তীয় দ্বীপে । 

সেবার অনুদিত বই পড়ার এই এক বিকট সমস্যা ,  মাথার ভিতরে অনুবাদগুলো ঘুরতে সবসময় ,  আসল বই হাতেপেলেও অনুবাদের মুগ্ধতার ঠেলায় অনেক সময়ই মুল বই আর পড়া হয়ে ওঠে না ।  ফার্লে মোয়াটের সেরা বইহিসেবে পরিচিত A Whale for the Killing প্রথম প্রকাশিত হয় ১৯৭২ সালে ,  সেবার রূপান্তর আসে ১৯৮২ সালে , তিমির প্রেম নামে  ।  দুইটাই পেয়েছি অনেক ঝামেলা করে ,  বাংলাটা ঢাকার ফুটপাত থেকে জোগাড় করে দিয়েছে এক বন্ধু  কিন্তু আজ পর্যন্ত ইংরেজিটা শেষ করতে পারলাম না ,  হায় রে সেবার জাদু । 
 
মা প্রথম বারের মত আমাদের দেখতে আসবেন হেলসিংকি ,  তাকে না জানিয়েই বন্ধুদের বলে দেওয়া হল নীলক্ষেত তন্নতন্ন করে কিছু বই পাঠাবার জন্য ।  অনেক নতুন বইয়ের সাথে পুরানো কিছু আর মায়ের অভিযোগও চলে আসল - 

তবে বই থাকলেই হয় না ,  সেটি পড়তে হয় ,  পারলে পড়ার আনন্দ অন্যের মাঝে সংক্রমণ করতে হয় ,  নবলব্ধ জ্ঞান জানাতে হয় ,  সেগুলো যদি না হয় তাহলে কেবল গাদি গাদি বই সংগ্রহ করা শুধুই সম্পদ কুক্ষিগত করে রাখার মতই লাগে ।  ইদানীং বেশ বইবৈরাগ্য দেখা দিয়েছে ,  ভাবছি যে বইগুলো আমার কাছে আছে কিন্তু সত্যিকারের কাজে লাগছে না তা যোগ্যতর লোকের কাছে গেলে ক্ষতি কী ?  সেই ধারণা থেকেই নিচের  ছবির বইগুলো জানুয়ারি মাসে ঢাকায় ল্যান্ড করেছিলে ,  আশা করি তারা পেয়েছিল যোগ্যতর সংগ্রাহক । 
 
কিন্তু আমার সংগ্রহ চলতেই আছে ,   পুরনো বইয়ের ফাঁকে ফাঁকে নতুনও কেন হচ্ছে ,  অনেক সময় পুরনোর দামেই ,  যেমন ফ্রাঙ্কফুর্টের বইমেলায় ২০০৮ সালে ৫৩ কিলোগ্রাম ! 

২০১০সালে ,  ৩৩ কিলোগ্রাম ! 

এখন বই নিয়ে একটাই সমস্যার কথা -  জিনিসটা বেজায় ভারী !  মহা মহা মহা ভারী !  একেবারে ব্ল্যাকহোলের মত ,  দেখে মনে হয়  পিচ্চি ,  কিন্তু ওজনে  -  আহেম !  সামারে দেশে ৩৫০ কেজি বই পাঠাতে চাচ্ছি ,  সাথে যাবতীয় ন্যাশনাল জিওগ্রাফিক ।  জাহাজেই পাঠাব ,  আফসোস ,  সস্তা উপায় খুঁজে বেড়াচ্ছি এখনও !    (  সমাধান জানা থাকলে পাঠান ,  পুরস্কার হিসেবে মিলবে বই !   ) 
ওহ ,  এই পোস্টের প্রথম লাইনটা কেন দিয়েছি !  পাপীমনাদের জন্য ।  চরমউদাস যেমন ইয়েলোস্টোনে যেয়ে সুড়সুড়ি দেওয়া শিরোনাম দেয় ,  যাতে দ্রোহীদার মত আপাতদৃষ্টিতে দুষ্টু লুকজন এভাবে চিন্তা করতে করতে লাফিয়ে লাফিয়ে আসে — 

কোন এক  বইতে ডাসা পেয়ারার মত ফিগারের অধিকারীনী অবুঝ হয়ে মাসুদ রানাকে বলেছিল -  মেয়েমানুষ ,  তার চেয়ে বড় নেশা আর কী হতে পারে ?  রানার উত্তর ছিল -  অ্যাডভেঞ্চার । 

যে অ্যাডভেঞ্চার আমার রক্তে পূর্ণ মাত্রায় দোলা জাগাতে সক্ষম তা আমি অনুভব করি প্রতিবার যখন পুরনো বইয়ের দোকানে অনুপ্রবেশ করি ।  থ্রি চিয়ারস ফর সেকেন্ডহ্যান্ড বই ,  হিপ হিপ হুররে

প্রিয় কয়েকটা বই নিয়ে পোস্ট এইখানে  
নিল আর্মস্ট্রং - এর একমাত্র স্বীকৃত জীবনীগ্রন্থ -  ফার্স্ট ম্যান ,  
অলড্রিনের আত্নজীবনী -  রিটার্ন টু আর্থ , 
ডেভিড অ্যাটেনবোরোর গায়ানা অভিযান
  -  - জ্য পল সাত্রের আত্নজীবনী  -  শব্দেরা [  / উরল ]  ,   
 [ url = http :  /  / www . sachalayatan . com / tareqanu / 47353 ] কনরাড লোরেঞ্জের কিং সলোমনস রিং ,    
 জ্যাক লন্ডনের শ্রেষ্ঠ জীবনীগ্রন্থ  -  -  অশ্বারোহী নাবিক ,  
দ্য হুইসপারিং ল্যান্ড  (  ডারউইনের পদক্ষেপে জেরাল্ড ডারেল )  ,   
ভ্রমণ সঙ্গী হেরোডটাস [ 
 / url ]  ,   [ url = http :  /  / www . sachalayatan . com / tareqanu / 43215 ] ফাতু - হিভা  , 
 ভয়েজ অফ বিগল ,  
এবং একটি অসাধারণ দোকান 






রাতের লাপাজে দমকল অফিসের খোঁজে এবং ভোরের সান্তাক্রুজ



বলিভিয়া ,  পৃথিবীর এক অজানা রহস্যঘেরা দুর্গম অঞ্চলের নাম ।  
অন্য কারো কাছে না হোক ,  পদ্মা তীরের নিরিবিলি রাজশাহীতে বেড়ে ওঠা কোন কিশোরের কাছে তো বটেই ।  সে জানে না বলিভিয়া পৃথিবীর শেষ প্রান্ত নয় বরং দক্ষিণ আমেরিকার ঠিক মধ্যভাগে অবস্থিত একটি দেশ যার সাথে আরও ৫টি দেশের সীমান্ত আছে ।  এখানেই নির্মম হত্যাকাণ্ডের শিকার হয়েছিলেন আধুনিক বিশ্বের ঈশ্বরহীন সন্ত চে গ্যেভারা ,   এই বলিভিয়াতেই জনগণের ভোটে ক্ষমতায় এসেছেন ল্যাতিন আমেরিকার প্রথম আদিবাসী রাষ্ট্রপতি ইভো মোরালেস ,  এখানেও আছে আমাজনের গহীন অরণ্য ,  সুপ্রাচীন সভ্যতার আকর তিহুয়ানাকো শহর ,   আদিগন্ত বিস্তৃত লবণহ্রদ ,  এই দেশটিই মাঝে মাঝে খেলে বিশ্বকাপ ফুটবলে ।  তার শুধু জানা ছিল পাতলা সাধারণ জ্ঞানের বই পড়ে যে বলিভিয়া রাজধানী লাপাজ বিশ্বের সবচেয়ে উচ্চতম স্থানে অবস্থিত রাজধানী ,  এবং  সেখানের দমকল বাহিনীর নাকি বসে বসে ঝিমাতে থাকে কারণ অত উঁচুতে আগুন লাগলেও ছড়াতে পারে না দ্রুত ! 
সেই কিশোর কী করে দক্ষিণ এশিয়ার পদ্মাপার থেকে বলিভিয়ার লাপাজে পৌঁছালো সে এক বিশাল ইতিহাস ,  যদিও পেরু - বলিভিয়ার সীমান্ত পেরোনোর কথা বলে হয়েছে এই পোস্টে ,  আজ লাপাজের গল্প ।  তিন বন্ধুকে নিয়ে নেমে পড়লাম তারা জ্বলা আকাশের নিচের ,  সারা সন্ধ্যা বৃষ্টি ঝরানোর পরে আকাশ আপাতত বিশ্রামে ,  রাস্তার  থেকে থেকে জমে থাকা জল সেই সময়ের কথা ভুলতে দিচ্ছে না ,  বড় বড় রাস্তা সোডিয়াম বাতির আলো ঝলমলে ,  তার শাখা - প্রশাখাগুলো অবশ্য গলি - উপগলি - তস্যগলি হয়ে ছড়িয়ে গেছে এই পাহাড়ি শহরে ।  এমনিতে লাপাজের দুর্নাম শুনেছি বেশ ,  জাপানিজ বন্ধু মাৎসুমোতো পই পই করে বলেছে সারা ল্যাতিন আমেরিকাতে তার গায়ে ফুলের টোকাটিও লাগে নি ,  কিন্তু লাপাজের এক কানাগলিতে তাকে দিগম্বর করে ছেড়ে দিয়েছে দুর্বৃত্তরা ।  এমন আরও কয়েকজনই বলেছে লাপাজ আর পার্শ্ববর্তী শহর আলতো  ( স্প্যানিশে যার মানে উঁচু ,  শহরটা আসলেই লাপাজ থেকেও বেশ খানিকটা উঁচু ) তে এমন ঘটনা খুব একটা বিরল নয় ,  যেন খুব সাবধানে থাকি ,  বিশেষ করে রাতের আঁধারে । 


নব্যবন্ধু হুগোকে প্রথমেই বললাম আশৈশব শুনে আসা লাপাজের দমকল বাহিনীর অফিসের কথা ,  তবে সত্য কথা বলতে যাত্রাপথে আমাদের সবারই কমবেশী মাথাব্যথা করেছে উচ্চতার কারণে ,  বিশেষ করে আলতো শহর অতিক্রমের সময় ,  নিচের লাপাজে নেমে এসে অবস্থা কিছুটা ভালোর দিকে ,  শুধু হুয়ান ভিদাল বেশ কষ্ট পাচ্ছে নিঃশ্বাস নিতে ।  মনে পড়ল ,  বিশ্বকাপের বাছাই পর্বে ব্রাজিল - আর্জেন্টিনার মত শক্তিশালী দলগুলোও কিভাবে লাপাজে খেলতে এসে বলিভিয়ার মত অপেক্ষাকৃত অনেক কম শক্তিশালী দলেও কাছেও কিভাবে এক হালি গোলের ব্যবধানে হেরে যায় ।  অবশ্য ফিফা এখানকারসহ এই মহাদেশের মোট তিনটি স্টেডিয়াম বেশী উচ্চতার কারণে নিষিদ্ধ করেছে ,  তার প্রতিবাদে আয়োজিত এক প্রতীকী ম্যাচে বলিভিয়ার রাষ্ট্রপতি ইভো মোরালেসসহ অংশ নিয়েছিলেন কিংবদন্তী দিয়েগো ম্যারাদোনা ।  ম্যারাদোনার কথা উঠতেই অবশ্য হুগো চোখ মটকে বলল -  দিয়েগো  তো প্রায়ই আসে বলিভিয়াতে ,  মাঝে মাঝেই ।  কেন আসে এই প্রশ্নের উত্তরে আলতো হাসি দিয়ে ফিসফিস করে বললে -  আর কেন !  কোকেন  !  !      


লাপাজ আমার কাছে কল্পলোকের এক শহরের মত ,  যে দৃশ্যের দিকে স্থানীয়রা ঘুরে ভ্রূক্ষেপও করবে না তাও চলৎশক্তিরহিত হয়ে দেখি বুভুক্ষের মত ,  রাস্তার মোড়ে ইন্ডিয়ান আদিবাসী তার বর্ণিল পঞ্চো গায়ে জড়িয়ে কিছু বিক্রির চেষ্টা করছে ,  পাশেই দুজন ব্যস্ত আগুন জ্বেলে চা বানাতে ,  কয়েকজন রেড ইন্ডিয়ান মহিলা পিঠের বহুবর্ণা চাদরের সাথে সবচেয়ে মূল্যবান সম্পদ জীবন্ত শিশুটিকে ঢেকে নিয়ে যাচ্ছেন পরম মমতায় ।  মনে হচ্ছে টিনটিনের কোন বইয়ের মাঝে উপস্থিত হয়েছি ,  হয়ত মমির অভিশাপ নয়তো সূর্যদেবের বন্দীতে ,  তেমন বেশভূষা ,  সেই ধরনেরই মানুষগুলো ,  রেড ইন্ডিয়ান বালক ঝাঁকাতে করে কমলা ফেরী করে বেড়াচ্ছে ,  পায়ে জুতার বালাই নেই ,  কোথাও আবার কয়েকজন সড়গড় হয়ে আড্ডা জমিয়ে বসেছে । 
কত বৈচিত্রে ভরা এই পৃথিবী ।  আবার মানুষে মানুষের কত মিল ।  আবার মানুষই মানুষকে কতটা শোষণ করে ।  উপনিবেশিক প্রভু হিসেবে বলা হয় সবচেয়ে বেশী অত্যাচার করেছিল স্প্যানিশরা ,  তার এসেছিলই লুট করতে ,  সাথী হিসেবে ছিল টলেডো ইস্পাতের তলোয়ার আর ধর্মীয় গ্রন্থ ।  বইয়ে ছিল রক্তবন্যা ,  এখনো সেই নজির দেখতে পাবেন সবখানেই ,  ভিন্ন রূপে ।   
অনেক ঘুরে ফিরে পুরাতন এক দমকল অফিস খুঁজে পাওয়া গেল বটে ,  কিন্তু তার দরজা বন্ধ ,  জানা গেলে তাদের কার্যক্রম বন্ধ হয়ে গেছে অনেক আগে ।  অন্য মহল্লার এক দমকল অফিসের খোঁজ মিলল বটে ,  কিন্তু সেটাও যে কর্মক্ষম অবস্থায় আছে সেই নিশ্চয়তা দিতে অক্ষম স্বয়ং মিকাইলও ।  শেষে আগুনদমন বাহিনী খোঁজ রেখে শহরের সবচেয়ে প্রশস্ত রাস্তা ধরে হাঁটতে থাকলাম মৃদুমন্দ বাতাসে আমরা চারজন ।   রাস্তার মাঝে ল্যাতিন আমেরিকার সত্যিকারের স্বাধীনতার মহানায়ক সায়মন বলিভারের বিশাল ভাস্কর্য ,   বিশ্বের  অনেক নেতা জাতীয় পর্যায়ে সশস্ত্র সংগ্রাম করে মাতৃভূমিকে স্বাধীন করেছেন ,  কিন্তু এতগুলো দেশকে উপনিবেশিক পরাধীনতা থেকে বলিভার ছাড়া আর কেউ স্বাধীন করেছেন বলে শুনি নাই ।   সেই রাস্তারই আরেক প্রান্তে ক্রিস্টোফার কলম্বাসের মূর্তি ,  দেখেই গভীর দুঃখের শ্বাস ফেলে হুগো জানাল কদিন আগে ভেনিজুয়েলায় কিছু মানুষ কলম্বাসের মূর্তি ভেঙ্গে ফেলেছে ,  কলম্বাস নাকি এখন শ্বেতাঙ্গদের কয়েকশ বছরের শোষণের এবং উপনিবেশিকতার প্রতীক ।   বললাম ,  দেখো -  কলম্বাস এমন কোন মহান ব্যক্তি এমনিতেই ছিলে না ,  সে এবং তার চ্যালা চামুন্ডারা যথেষ্ট অত্যাচার করেছে স্থানীয় আদিবাসীদের উপরে ।  আর ছিল সত্যিকারের লোভী মানুষ ।  অভিযাত্রী হিসেবে সে ইতিহাসের খাতায় লেখা থাকবে ,  কিন্তু আদিবাসীরা যদি তাকে অত্যাচারের প্রতীক হিসেবে দেখে সেটা কি ভুল কিছু ?  আমি বলছি না ঐতিহাসিক মূর্তি বা নিদর্শন ভেঙ্গে ফেলতে হবে ,   কিন্তু এটাও ঠিক যে সময় এসেছে সঠিক ইতিহাস জানবার এবং নতুন প্রজন্মকে জানাবার । 
বেচারা আবার দুঃখ প্রকাশ করে বলল তুমি জান যে প্রেসিডেন্ট মোরালেস আমার দেশের নাম পর্যন্ত পরিবর্তন করে ছেড়েছে ?   তা তো করবেই ,  আগের পূর্ণ নাম যে উপনিবেশিক পরিচয় বহন করে ,  এত শিকল গলাবার শখ কেন তোমাদের ? 
সেদিন আবার বিশেষ কোন কারণে রাত আটটার দিকেই লাপাজের প্রায় সমস্ত রেস্তোরাঁ আর পানশালা বন্ধ ,  কেমন যেন মফস্বল শহরের সুমসাম নিস্তব্ধতা নেমে এল সাত তাড়াতাড়ি ।  বলিভিয়ার সর্ববৃহৎ এবং বাণিজ্যিক কেন্দ্র সান্তাক্রুজের অধিবাসী হুগো খুব দাঁত বাহির করে বলল -  সান্তাক্রুজে একবার সে দেখ ,  আমাদের সবকিছুই ২৪ ঘণ্টা খোলা থাকে ।   আসলে সান্তাক্রুজ হচ্ছে শ্বেতাঙ্গ অধ্যুষিত শহর যা কয়েক শতাব্দী ধরে বলিভিয়ার বাণিজ্যকেন্দ্র বলে পরিচিত ,   সেখানের অধিকাংশ মানুষই কিছুটা ধনী গোছের এবং সাম্যবাদকে তারা প্রবল ভয়ের চোখে দেখে ।  তাই রেড ইন্ডিয়ান রাষ্ট্রপতি ইভো মোরালেস যেখানে লাপাজের ইন্ডিয়ান  এবং উদারপন্থীদের মাঝে ব্যপক জনপ্রিয় ,  তেমনি সান্তাক্রুজের ব্যবসায়ীদের মাঝে ভীষণ অজনপ্রিয় ।  আমার এক আর্জেন্টাইন বন্ধু লাপাজ থেকে সান্তাক্রুজ যাবার সময় আক্রান্ত হয়েছিল পেটের  পীড়ায় ,  সে যখন সান্তাক্রুজ পৌছাল ,  হাসপাতালের ডাক্তার প্রথম কথাটাই বলল লাপাজকে কটাক্ষ করে -  লাপাজের বাতাসই দূষিত ,  সেটা যে কোন মানুষকে অসুস্থ করে তোলে !  
শুনলাম ম্যাকডোনাল্ডসের মত কোম্পানি বলিভিয়া ছাড়তে বাধ্য হয়েছে সরকারের সাথে বনিবনা নাও হওয়ায় ,  কিন্তু তাতে সমস্যা কী ?  বলিভিয়াতে যারা যায় তারা নিশ্চয়ই   ম্যাকডোনাল্ডসের বার্গার খেতে যাচ্ছে না !  আর সেটার মালিকানা তো অন্য দেশের ,  তুমি যদি স্থানীয় খাবার ,  স্থানীয় মানুষদের দিয়ে বিক্রি করতে পার ,  কী দরকার দেশের টাকা এভাবে বিদেশে পাঠানোর ?  নাকি মনেই হয়েছে যে  ম্যাকডোনাল্ডস না থাকলে সেই শহর জাতে উঠবে না ,  মার্কিন জীবনধারা না থাকলে সভ্য হওয়া যাবে না ?   বিশ্বব্যাংকের ঋণ কি আমাদের নিতেই হবে তাদের পরিকল্পনার জালে আটকা পড়ার জন্য ?  ভেনিজুয়েলা সমস্ত ঋণ শোধ করে বিশ্বব্যাংকের মত রক্তচোষা প্রতিষ্ঠানকে পাততাড়ি গোটাতে বাধ্য করেছে ,  আখেরে কি সুফল সমস্ত জাতিই ভোগ করবে না ? 
অবশেষে এক পানশালা খোলা পাওয়া গেল ,  তেষ্টায় কাতর আমরা ঢোকার সাথে সাথে চাইলাম মেক্সিকান রীতির পানীয় মিচেলাদো  (  যার কথা বলেছি এই পোস্টে )  ,  মিলল বটে কিন্তু খালি সাদা লবণ কোনমতে লাগিয়ে দেওয়া হয়েছে গ্লাসের মুখে ,  মেক্সিকোর মত রঙদার ,  ঝালদার মশলা না ।   খাবার হিসেবে কোনমতে মুখে কিছু গুজে বাহির হতে হল ,  পরদিন কাক ভোরে বিমানযাত্রা ।   কোন সমস্যা ছাড়াই ফেরা সম্ভব হল বিলাসবহুল হোটেলে  (  যেখানে ছিলাম নামমাত্র ভাড়াতে )  ,  হুগো আমাদের বাবার ধন্যবাদ দিল এই সাহচর্যটুকুর জন্য ,  মুখে পিচ্ছিল হাসি নিয়ে বলল -  তোমরা না থাকলে বড় একঘেয়ে হয়ে যেত আজকের দিনটা  ,  হয়ত স্মস্য কাটানোর জন্য হোটেল রুম থেকে ফোন করতাম পত্রিকা ঘেঁটে খুঁজে পাওয়া কোন স্বর্ণকেশীর নাম্বারে !   টাকার বিনিয়ের যৌনতার বিকিকিনি আমার কাছে চরম অরুচিকর লাগে ,  বিশ্বের আদিমতম পেশা হলেও এই ধারনাটাই কেমন যেন স্থূল মনে হয় ।  বললাম ,  কী হে ,  কাল যে তোমার বৌ - এর এত্ত এত্ত প্রশংসা করলে ,  আজ আবার স্বর্ণকেশীর সময় কিনতে চাওয়া কেন ?  আবার মুখ ভর্তি হাসি দিয়ে হুগোর উত্তর -  আরেহ ,  শুধু কথা বলার জন্য ,  ফোনে একটু নিঃসঙ্গতা কাটানোর জন্য !  
পরদিন লাপাজ বিমানবন্দরে যেয়ে বেশ সহজেই সান্তাক্রুজের বিমানে চেপে বসলাম ,  দেশের মাঝেই যাত্রা বলে কোন সমস্যা হয় নি ।  বিশাল দেশটিতে আবার ফেরার ইচ্ছে আছে -  আমাজন দেখার জন্য ,  তিহুয়ানাকো দেখার জন্য ,  লবণ হ্রদে পা ডুবিয়ের প্রকৃতির বিস্ময় উপভোগের জন্য ,  কিন্তু সবচেয়ে বেশী যে কারণে ফিরব তা বনের মাঝে এক স্কুল ঘরে এক মুহূর্ত একে দাঁড়াবার জন্য ,  যেখানে ৩৯ বছর বয়সে শোষিতের মুক্তির জন্য সংগ্রামের লড়াইয়ে শেষ নিঃশ্বাস ত্যাগ করেছিলেন চে আর্নেস্তো  গ্যেভারা ,  জানি না কবে অতখানি শক্ত মনের অধিকারী হতে পারব ,  যে কারণে এর আগে কিউবার সিয়েনফুয়েগোস ,  ত্রিনিদাদা ইত্যাদি শহর ভ্রমণের ফাঁকে সুযোগ থাকা স্বত্বেও সান্তা ক্লারা শহরে যাই নি ,  যেখানে এই বলিভিয়ার বধ্যভূমি থেকেই দীর্ঘ কয়েক দশক পরে উত্তোলন করে নিয়ে যাওয়া হয়েছিল চে - র দেহাবশেষ ,  সমাহিত করা হয়েছিল যথাযোগ্য মর্যাদার সাথে ,  হয়ত কোন একদিন ।  তবে লাপাজের দেয়ালে দেয়ালে চে - র ছবি ,  নাম দেখে এটুকু সান্ত্বনা অন্তত পেলাম যে বলিভিয়ার মানুষের জন্য তার আত্মদান সম্পূর্ণ বৃথা যায় নি ,  মাটির মানুষেরা তাকে মনে রেখেছে ।  
বিমান উড়ে চলেছে আন্দেজের শিখরের উপর দিয়ে ,  মনের পর্দায় ভাসে সেই রাগবি খেলোয়াড়দের পরিণতি ,  যারা বিমান দুর্ঘটনার কারণে বাধ্য হয়েছিল আন্দেজের বন্দী হতে ।  কিন্ত কি অপূর্ব সেই দৃশ্য ,  ভোরের আলো এসে পড়েছে অমরাবতীর চূড়োয় ,  নিচের কালো আদিম ভেজা চকচকে পাথর ,  আরও নিচে আঁধারে ঢাকা উপত্যকা ।  ভয়ংকর সুন্দর ,  বিপদের হাতছানি যেমন আছে ,  তেমনি আছে প্রকৃতি সম্ভোগের রোমাঞ্চ ।  শুধু ছবি আর তোলা হল না সেযাত্রা ক্যামেরা মহাশয় ব্যাগবন্দী থাকায় ।  

সান্তাক্রুজের বিমান বন্দরে নেমেই চিত্তির ,  যেহেতু আন্তর্জাতিক ফ্লাইট ,  শুনলাম আমাদের আলাদা ট্যাক্স দিতে হবে ,  এবং তা বেশ চড়া !  অধিকাংশ বিমানবন্দরেই এই ট্যাক্স টিকিটের দামের সাথে সাথেই নেওয়া হয় ,  ফলে বাড়তি ঝামেলার দরকার হয় না ,  কিন্তু অযাচিত ভাবে কোন কোন এয়ারপোর্টে এই সমস্যায় পড়তেই হয় ,  আগে থেকে জানা না থাকায় মহামুশকিল এত লটবহর নিয়ে আবার নানা জায়গায় দৌড়াদৌড়ি  করা ।  শেষমেশ সেই সব ঝামেলা চুকিয়ে যখন ইমিগ্রেশন পার হচ্ছি বদখত চেহারার এক অফিসার আমার সবুজ পাসপোর্ট খানা ইদুরের পনির শোঁকার মত পরীক্ষা করতে করতে স্প্যানিশে বলে বসল -  স্প্যানিশ পার ?  পারি বৈকি ,  অন্তত কাজ তো চালাতে পারি খিদা লাগলে ,  কিন্তু সেই ভোরের ঘুম ভাঙ্গা ,   ট্যাক্স দেবার জন্য হয়রানি ইত্যাদির কারণ মেজাজ চটে ছিল ,  ইংরেজিতে ব্যাটাকে বললাম  -   তোমার দেশে বেড়াতে আসলেই যে তোমার ভাষাতেই কথা বলতে হবে এমন বাধ্যবাধকতা  নিশ্চয় নাই ,  জীবনে যত ভাষা শেখার চেষ্টা করেছি ততগুলা ভাষার নামও তুমি জানো না ,  আর এই এক স্প্যানিশ না জানলেও আমার জীবন খুব ভালই চলে যাবে !   (  বাজে কথা ,  স্প্যানিশ আমার খুবই পছন্দের ভাষা ,  সেই সাথে বাংলাই ভাল মত শিখতে পারলাম না আর অন্য ভাষা !  )  ব্যাটা মুখ কালো করে ইসাইয়াসের সাথে পড়ল -  আমাকে দেখিয়ে বলে কতদিন ধরে চেন একে ?  ২ বছর ।  ২ বছরেও স্প্যানিশ শেখাতে পারলে না ?  কি প্রশ্ন  !  শেষে তিনজনই la puta madre  ,  la puta madre  বলতে বলতে বিমানের দরজার দিকে এগোলাম ,  হাতে সময় ছিল  ,  আর কি !  সবাই নিজের কম্পু নিয়ে বসে গেল বহিবিশ্বের কাছে জানান দিতে যে -  আমরা বেঁচে আছি ,  ভালই আছি ।  

সান্তাক্রুজ থেকে সচলায়তনে কোন পোষ্ট করেছি কি ?  ঠিক মনে নেই ,  কিন্তু মন্তব্য করেছি তো বটেই !  নানা ঝামেলার পরও আমাদের মন তখন আনন্দে পূর্ণ ,  পরের গন্তব্য যে এইখানে  , দিয়েগোর দেশে ,  ট্যাঙ্গোর  শহরে -  -  -  - 






বিগত ২০০ বছরে রাজশাহীর বন্যপ্রাণীর ইতিহাস



পদ্মার চরে ঘড়িয়াল দেখি নি আমরা কোনদিনই ,  আগে গেলেই শুশুকের দেখা মিলত ,  এখন কালেভদ্রে উঁকি দিয়ে আমাদের ধন্য করে পদ্মার এই ডলফিনেরা ।  বন্যপ্রাণী বলতে দেখেছি কেবল শিয়াল ,  বেজি ,  গুইসাপ ,  বাদুড় ,  সাপ আর পাখি ।  তাই ১৯১৬ সালে ছাপা L S S O ’ malley রচিত রাজশাহী গ্যাজেটর - এ রাজশাহী অঞ্চলের সেই আমলের নানা পশু - পাখির কথা পড়ে ভাবলাম অসাধারণ কিন্তু করুণ সেই ইতিহাস বাংলা করেই ফেলি ,  অন্তত জানিয়ে রাখি কী হারিয়েছি আমরা -  -   
পুরো অঞ্চলটিই ছিল শিকারে ভরা এবং শিকারিদের জন্য স্বর্গ বিশেষ ।  ১৮৮৬ সালে ছাপা F B Simsonএর Sport in Eastern Bengal বইটিতে এর বেশ ভাল উল্লেখ আছে ।  জনাব সিমসন ইন্ডিয়ান সিভিল সার্ভিসের একজন সদস্য ছিলেন ,  ১৮৫০ সালে জীবনের প্রথম কর্মক্ষেত্র হিসেবে তিনি রাজশাহীতে যোগদান করেন ।  শেঈ আমলে পদ্মার চর ছিল ঘন জঙ্গলে ভর্তি ,  শুধু মাত্রা নীল চাষের জন্য ব্যবহৃত কিছু পরিষ্কার করা জায়গা ছাড়া নানা ঝোপঝাড় ,  নলখাগড়ায় ভরা ছিল বিস্তীর্ণ অঞ্চল ,  অনেক জায়গাতেই জঙ্গলে এইটাই দুর্ভেদ্য ছিল যে পালা হাতির পালের সাহায্য ছাড়া সেখানে যাওয়া সম্ভব ছিল না ।   চর ভর্তি থাকত বুনো মহিষে ।  সাধারণত এদের কাছে যেয়ে স্যাডল থেকে হর্স পিস্তল বা অন্য আগ্নেয়াস্ত্রের সাহায্যে শিকার করা হত ।  ১৮৬০ - এর দিকে ওয়াটসন অ্যান্ড কোম্পানির ম্যানেজার হ্যারি ডেভেরেল চর সোনাইকান্দিতে অত্র এলাকার শেষ বুনো মহিষটি শিকার করেন ।  
বরেন্দ্র ভূমি  ( বরিন )  ছিল শিকারের জন্য আদর্শ ,  যেখানে বাঘের দেখাও মিলত ।  জনাব সিমসনের মত তাল ,  বাঁশ এবং অন্যান্য স্থানীয় গাছের সমন্বয়ে এইখানে ছিল বিশাল জঙ্গল ,  এবং জঙ্গলের তলদেশে থাকতে নানা ধরনের ঝোপ ,  যা ছিল নানা প্রাণীর লুকিয়ে থাকার জন্য যথার্থ জায়গা ।  তথাপিও বরিন অঞ্চল এতটাই অগম্য এবং গুলি করার জন্য ঝামেলাপূর্ণ ছিল অধিকাংশ শিকারি এই এলাকাকে সুনজরে দেখতেন না ।  ফলে শিকারের অধিকাংশ প্রাণীই এখানে নির্বিঘ্নে প্রজনন করত বছরের পর বছর ।  মাঝে মাঝেই হরিণ ,  বুনো শুয়োর বরিন সেখানে থেকে গ্রামে নেমে আসত ,  ঘাস এবং ঝোপে আশ্রয় নিয়ে তারা সবুজ ফসলের উপর হামলা চালাত ।  আবার পোষা হাতির পালের তাড়া খেলেই ফের বরিন এলাকায় পালিয়ে যেত ।  জলের উৎস এবং বরিন এলাকার মাঝেই চরে বেড়াত হরিণ  ( Hog - deer )  ,  যার পিছু নিত বাঘ এবং চিতাবাঘ । 
 কালা - তিতির ( Black Francolin )  এবং হরিণেরা ঘাসের জঙ্গলে আস্তানা গাড়ত ।  চিকোর নামের বাতাই ( Patridge )  জাতীয় পাখিটি ঝোপে ,  কাদাখোঁচা এবং সব জাতের বুনোহাঁসেরা জলের কাছেই থাকত ।  বরেন্দ্র অঞ্চলে যে একটিমাত্র শিকারের প্রাচুর্য ছিল তা হচ্ছে চিত্রা হরিণ ( Spotted Deer ) এবং ময়ূর ,  যা আমি বাংলার আর কোথাও শিকার করি নাই ।  এবং জীবনে এখানেই প্রথম আমি বাঘ দেখি ।  মহানন্দা তীরের অভয়া নামের এক পুরাতন নীল কারখানা ঘুরে দেখার পর জনাব সিমসন সেই পানিপূর্ণ উপত্যকায় ঘুরে দেখেন এবং তার রোজনামচায় শিকারের তালিকা লিপিবদ্ধ করেন -  ৪টি হরিণ ,  ৯টি বাতাই ,  দুইজোড়া চাপাখি ,  ২টি বুনোহাঁস এবং একটি আহত বাঘ ! 
৫০ বছর আগে এই অঞ্চল বুনো মহিষ ,  বাঘ ,  চিতাবাঘ ,  বুনো শুয়োর ,  চিত্রা হরিণ ,  মায়া হরিণে ভরা ছিল ।  ক্ষুদে শিকারদের মধ্যে ছিল খরগোশ ,  ময়ূর ,  কালা - তিতির ,  বাদা - তিতির ( Swamp Francolin )  ,  বৃষ্টি - বটেরা ( Rain Quail )  ,  পাতি - ডাহর  ( Lesser Florican )  ,  নানা জাতের বুনোহাঁস ,  বনমুরগি ,  কাদাখোঁচার দল ।  এতসব প্রাণী মধ্যে কেবল চিতাবাঘ এবং বুনো শুয়োরেরাই টিকে আছে গ্রামের জঙ্গলগুলোতে ,  বাকিরা কৃষিকাজের জন্য জঙ্গলে কাটার জন্য হারিয়ে গেছে চিরতরে ।  পাখিদের মধ্যে অবশ্য অবস্থা কিছুটা ভাল ,  কেবল ময়ূর আর বাদা - তিতিরেরাই হারিয়ে গেছে ।  অল্প কয়েকটি কালা - তিতির আর পাতি - ডাহরের দেখা মেলে মাঝে মাঝে ,  আর বুনোহাঁস ,  বনমুরগি ,  কাদাখোঁচার দল আগের মতই আছে ।  
২০ বছর আগ পর্যন্তও বাঘেরা টিকে ছিল ।  মুর্শিদাবাদের নবাবের জন্য গোদাগাড়ীর বরিন অঞ্চলের প্রতি বছর বিট করা হত ,  এবং ১৮৯৪ পর্যন্ত রাজশাহীর কালেক্টর এবং আরেকজন শিকারি রামপুর - বোয়ালিয়ার ৩ মাইলের মধ্যে বেশ কটি বাঘ মেরেছিলেন ।  শেষ বাঘটি দেখা গেছিল ১৯০০ সালে খরচাকাতে ।  
চিতাবাঘেরা এখনও আগের মতই প্রবল বিক্রমে সাহসিকতার সাথে টিকে আছে ।  রামপুর - বোয়ালিয়ার  ( রাজশাহী শহরের প্রাচীন নাম )  কেন্দ্রীয় কারাগারের প্রাচীরে ওঠার চেষ্টা করার সময় ১৯০৭ সালে একটিকে গুলি করা হয় ,  এছাড়া ১৯১৫ সালেও একটিকে শহরে দেখা গেছিল ।  একবার জানা যায় একটি চিতাবাঘ নরখাদকে পরিণত হয়েছে এবং রাজাপুর পুলিশ পোস্টের এলাকার ৪জন মানুষকে শিকার করেছে ।  অধিকাংশ চিতাবাঘই ছিল ছোট আকৃতির ,  যার বাসযোগ্য বনের অভাব এইখানে ছিল না ।  রামপুর - বোয়ালিয়া থেকে ২ মাইল দূরে অবস্থিত শিরইল গ্রামে এদের প্রায়ই ফাঁদ পেতে ধরা হত  ( ইহা তারেক অণুর মহল্লা )  এবং সেখানে অনেক বনবেড়ালও দেখা যেত ।  অন্যান্য বুনো বেড়াল ,  শেয়াল এবং খরগোশ ছিল অগুনতি ।  
বুনো শুয়োরের বিচরণ ছিল সর্বত্র বিশেষ করে নদীর চরে ।  এক হিসেবে তারা আসলেই কোন কোন জনপদে হামলা করত এবং রাতের বেলা ধান ও আঁখ ক্ষেতের চরম ক্ষতিসাধন করত ।  মড়া - পচা খেকো বলে তাদের দুর্নাম ছিল এমনকি কাদায় আটকা পড়া গবাদিপশুদের ক্ষতি করার ঘটনাও শোনা গেছে । 
স্তন্যপায়ী প্রাণীদের মধ্যে সব শেষে উল্লেখযোগ্য হচ্ছে শুশুক বা গাঙ্গেয় ডলফিন যা গঙ্গা এবং আত্রাই নদীতে ,  সেই সাথে চলন বিলের গভীর অঞ্চলেও সহজে দেখা যায় । 
শীতকালে নদী এবং ভিতরের জলাঞ্চলে নানা জাতের পরিযায়ী পাখিরা আসত ।  চলন বিল ,  নওগাঁর ৬ মাইল দক্ষিনের দুবলহাটি বিল এবং মধুয়ানগর রেলষ্টেশনের কাছে অবস্থিত হালতি বিলে বুনোহাঁসের মেলা বসে ।  চা - পাখি ,  চ্যাগা এবং কাদাখোঁচারা বিলে এবং বাদা জুড়ে থাকে সারা জেলাতে ।  বড় চর এবং পদ্মার বালির চরে রাজহাঁসদের শিকার করা যায় ,  যেখানে মদনটাক  ( Adjutant Stork )  এবং গগণবেড় ( Pelican ) দের দেখাও মিলে ।  অন্যান্য জলচর পাখিদের মধ্যে পানমুরগি ,  কুট ,  সারস ,  বক ,  জিরিয়া ,  বাটান ইত্যাদি নদী ও বিলে দেখা যায় ।  হরিয়ালও মেলে প্রচুর ,  এছাড়া কালা - তিতির ,  বাদা - তিতির ,  বৃষ্টি - বটেরা এবং পাতি - ডাহর এখনও টিকে আছে ।  
গেম - বার্ড বা শিকারের জন্য জনপ্রিয় পাখি বাদেও অন্যান্য নানা জাতের পাখি এই জেলায় অনেক কাছে কিন্তু জায়গার অভাব বিধায় যত্রতত্র দেখা যায় এমন কয়েকটি পাখির কথা উল্লেখ করছি ।  এখানের শকুনেরা পশ্চিমের শকুনের তুলনার বিশালকায় হয় ,  যারা গাছের উপরে বসে খাবারের অপেক্ষায় থাকে দিনমান ,  এদের ধৈর্যের অভাব নেই আবার এদের খাবার জন্য পচা - গলারও অভাব হয় না ।  বিল এবং নদীতে মেছো - ঈগলেরা রাজত্ব করে ।  কোকিল পরিবারের মধ্যে কানাকুয়ো  ( এটি মোটেও কোকিল নয় ,  তখন ভুল ভাবা হত )  এবং দেশী - কোকিলের ( Indian Koel )  ডাকই সবচেয়ে বেশি শোনা যায় ।  রাতে সবসময়ই শোনা যায় রাতচরার  ( Nightjar )  ডাক ,  বরফের মাঝে পাথর পড়ার মত শব্দ তুলে অবিরাম অস্তিত্ব জানান দেয় সে । 
বিশাল সব নদী এবং বিলের কারণে এই জেলাতে প্রচুর মাছ পাওয়া যায় ।  পদ্মা নদী থেকে পাওয়া মাছের দাম এক বছরে অন্তত দুই লাখ তো হবেই ,  সেই সাথে আছে আত্রাই থেকে পাওয়া মাছ !  পদ্মার ইলিশ নামের অসাধারণ স্বাদের মাছটি ধরা পড়ে প্রচুর পরিমাণে ।  অন্যান্য মাছের মধ্যে রুই ,  কালবাউশ ,  কাতলা সবচেয়ে জনপ্রিয় ।  এছাড়া মৃগেল ,  বোয়াল ,  মাগুর ,  আইড় ,  ট্যাংরা ,  বাছা ইত্যাদি মাছও বেশ সুস্বাদু এবং যথেষ্টই ধরা পড়ে ।  মাগুর এবং কই স্বাদু পানির মাছ যাদের সাধারণত একটু ময়লা পানিতেই দেখা মেলে ,  কই আবার কানকো ব্যবহার করে ডাঙ্গায় উঠতে পারে ।  দুবলাহাটির বিলের কই অতি বিখ্যাত ,  কিংবদন্তী বলে যে এই বিলের ইজারাদার মোঘল আমলে মোঘলদের কর হিসেবে বিশ হাজার কই মাছ দিত !  মুক্তোওয়ালা ঝিনুক চলন বিল এবং পূর্বের নদীগুলোতে মেলে ।  
উত্তরবঙ্গের পাওয়া সকল সাপই রাজশাহীতে মেলে ।  সবচেয়ে বেশি দেখা যাওয়া বিষাক্ত সাপগুলোর মাঝে আছে গোখরা ,  চন্দ্রবোড়া ,  কাল - কেউটে ,  শঙ্খিনী এবং রাজ - গোখরা ।  রাজ - গোখরা সাধারণত অন্য সাপ খেয়েই বাঁচে ,  যা ৭ থেকে ৮ ফিট পর্যন্ত লম্বা হয় । নির্বিষ সাপদের মাধ্যে বালুবোয়া ,  ঘরমৌনী ,  হেলে ইত্যাদি দেখা যায় ,  তবে সবচেয়ে বেশি দেখা মেলে জলঢোড়া সাপদের । 
মূল নদী এবং কয়েকটি জলাধারে দুই ধরনের কুমিরের দেখা মেলে ,  একটি মাগার কুমির অন্যটি ঘড়িয়াল ।  মাগার কুমির ১২ ফুটের মত লম্বা হয় ,  যেখানে মাছখেকো সরু মুখের অধিকারী ঘড়িয়াল হয় ৮ ফিট ।  নদীর কচ্ছপ কালি কাইট্ট্যা প্রায় সবখানেই মেলে ,  এবং নিম্নবর্ণের মানুষেরা সেগুলো খেয়ে থাকে ।  
  ( এতটুকুই ছিল সেই আমলের গ্যাজেটে ,  চিন্তা করা যায় যে এই ১০০ বছরে উল্লেখিত প্রাণীগুলোর প্রায় ৯০ %  আমরা হারিয়ে ফেলেছি ,  বাকিরাও বিলুপ্তির পথে । দুষ্প্রাপ্য গ্যাজেটটির ফটোকপি ধার দিয়ে পড়বার সুযোগ করে দেবার জন্য প্রিয় গবেষক ব্যক্তিত্ব মাহবুব সিদ্দিকীকে অনেক অনেক ধন্যবাদ
 এর আগে ঢাকার ৪০০ বছরের বুনোপ্রানীর ইতিহাস নিয়ে এই অসাধারণ লেখাটি অনুবাদ করেছিলাম ,  আমি চাই দেশের সব জেলা ,  সব অঞ্চল নিয়ে এমন তথ্যবহুল লেখা আসুক ।  কোন বাঙ্গালী সাধারণত এই কাজগুলো করে না বিধায় সেই আমলের কোন ইংরেজ প্রকৃতিবিদ বা শিকারির রচনার উপরেই আমরা নির্ভরশীল সেই অতীত আলোকপাতের জন্য ।  আপনি কি করবেন আপনার অঞ্চলের কাজটুকু ?  ?  ?    ) 






দানিয়ুব তীরের ব্রাতিস্লাভা এবং পুস্কেল পরিবার 



কুক্কুরুক্কু  – কু -  কু -  ক্কু
অনেক অনেকদিন পর মোরগের সূর্য উঠানো ডাকে ঘুম ভাঙল ,  হতজড়িত অবস্থায় শৈশবের সুখস্মৃতির আমেজ ঘিরে রাখল বেশ কিছুক্ষণ ,  আবছা আরামদায়ক আঁধার ঘরের ভিতরে ,  জানালার ঘোলাটে কাঁচ দিয়ে অবশ্যম্ভাবী প্রভাতের কিরণ ঠিক ঠাহর হয় না ,  আসলে নিজেই যে কোথায় আছি বুঝতে পারলাম না ,  কেমন সব অপরিচিত আসবাবপত্র ,  অজানা বিছানার গন্ধ ।  শোয়া থেকে বসা হতে যে মুহূর্তটুকু লাগে তার মাঝে গত রাতের স্মৃতিরা উড়ে এসে বসে গেল খাপে খাপে -  আমি আছি স্লোভাকিয়ার গ্যালান্টা শহরে ,  অনেক বছরের পুরনো বন্ধু মারিয়া পুস্কোলোভার বাড়ীর ড্রয়িংরুমে ।  
আগের বিকেলে রওনা দিয়েছিলাম চেক দেশের ২য় বৃহত্তম শহর ব্রেনো থেকে ,  যে শহর ইতিহাসের পাতায় অমর হয়ে আছে সেখানে গির্জায় কর্মরত এক পাদ্রীর জন্য ,  যিনি সময় পেলেই উপাসনালয়ের বাগিচায় অন্যরকম এক উপাসনায় মেতে উঠতেন ,  সে বিষয়ে কথা অন্যদিন হবে ,  যাজক মহাশয়ের নাম  –  জোহান গেগ্রর মেন্ডেল ,  জেনেটিক্সের জনক বলে যাকে অভিহিত করা হয় ।   রাত আটটা বেজে গেল স্লোভাকিয়ার রাজধানী ব্রাতিস্লাভায় আসতে আসতেই ,  সাথে ভ্রমণসঙ্গিনী হিসেবে সাবেক প্রেমিকা ।  কথা ছিল পূর্বপরিচিত মারিয়া পুস্কোলোভার বাড়ীতে ওঠা হবে ,  এই দেশেরই তরুণী মারিয়া ,  ফিনল্যান্ডে লেখাপড়ার সময় বন্ধুত্ব হয়েছিল ,  তা গাঢ় থেকে গাঢ়তর হয়েছে সময়ের মেলবন্ধনে ,  ভ্রমণের পোকা সে ,  সেই সুবাদেই আসা ।  কিন্তু মুঠোফোনে তার বার্তা আসল -  ব্রাতিস্লাভা স্টেশন থেকে সোজা গ্যালান্টার ট্রেনে চেপে পড় ,  আমি স্টেশনে তোমাদের নিতে যাব !  গ্যালান্টা ?  সে কী ?  খায় না মাথায় দেয় ?  কী ধ্যাদ্ধেড়ে নামরে বাবা !  খোঁজ নিয়ে জানা গেল গ্যালান্টা কাছেরই এই উপশহর ধরনের এলাকার নাম ,  কিন্তু সেখানে কেন যেতে হবে ?  কথা ছিল ব্রাতিস্লাভায় থাকার !  

অনেক অ্যাডভেঞ্চারের পরে যখন রাত সাড়ে দশটার সময় গ্যালান্টার রেলওয়ে প্ল্যাটফর্মে  পাগলের মত হাত - পা ছড়িয়ে উদ্বাহু চিৎকার করতে থাকা মারিয়ার সাথে দেখা হল তখন এর রহস্য কিছুটা ভেদ হল ,  রাজধানী শহরের বাড়িভাড়া সহ অন্যান্য খরচ বেশী হওয়ায় অনেক অধিবাসীই এমন নিকটের জনপদগুলোতে থাকে ।  বললাম -  খুব ক্ষিদে পেয়ে দুইজনেরই ,  পথের সুযোগ হয় নি পেটপূজার ।  অভয়মিশ্রিত হাসি দিয়ে সে বলল -  মা দারুণ ধরনের গুলাস বানিয়ে বসে আছে ,  খাওয়া নিয়ে কোন চিন্তা নেই !  

মা ?  মানে কি হে ?  তুমি কি বাবা - মার সাথে থাক ? 
উত্তর -  না ,  সাথে ছোট বোনও  থাকে ।  
লে হালুয়া !  বাবা - মার সাথে থাক ,  প্রায় মধ্যরাতে দুজন মানুষ নিয়ে যেয়ে তাদের বিরক্ত করার কোন মানে হয় ?  আমি তো জানতাম একা থাকো !  
এই অভিযোগের উত্তর বরাবরের মতই শিশির ভেজা শিউলির স্নিগ্ধ হাসি দিয়ে মারিয়া জানাল আমি কাউচ সার্ফিং - এর সদস্য ,  প্রায়ই নানা দেশে বন্ধুরা থাকতে আসে ,  কোন সমস্যা নেই ।  এইভাবেই দেখা হল ,  সখ্য হল পুস্কেল পরিবারের সাথে ,  হয়ে গেলাম তাদেরই একজন ।   সাবেক সোভিয়েত ইউনিয়নের সদস্য দেশগুলোর কিছু জিনিস নিয়ে সবসময়ই আমার ব্যাপক কৌতূহল কাজ করে  –  নানা ক্ষেত্রে কী কী ধরনের সুযোগ - সুবিধা তারা তখন পেয়েছে ,  বা এখন পেয়ে থাকে ।  সমাজ জীবনে কোন কোন ক্ষেত্রে উন্নতি বা অবনতি ঘটেছে ।  এমন কিছুই না ,  স্রেফ জানার আগ্রহ ।  তাই এমন পরিবারের সংস্পর্শে আসলে যেখানে ছেলে - বুড়ো সবাই - ই উপস্থিত সেখানে জানার সুযোগ একটু বেশী মেলে ,  একাধিক প্রজন্মের চাক্ষুষ অভিজ্ঞতার সন্ধান পাওয়া যায় ।  
মারিয়ার বাবা পাভেল পুস্কেল ক্লান্ত হাসি দিয়ে ঘুমানোর জন্য গেলেন ,  গত ৩৫ বছর ধরে তিনি ভোর সাড়ে চারটায় উঠে পড়েন সকালের মধুর ঘুম ফেলে জীবিকার তাগিদে ,  সাড়ে পাঁচটার মাঝে পৌঁছে যান কারখানায় -  শুরু হয় আরেকটি পুরানো রুটিনে মোড়া নতুন দিন ।  
সেই রাতে আড্ডা বেশীক্ষণ চলল না পথক্লান্তির জন্য ,  উদরপূর্তির পরপরই সোজা ঘুমের কোলে ,  এবং পরদিন ভোরে মোরগের ডাক !  
টেবিলে মারিয়া মা দিয়েছেন ঘরে তৈরি সসেজ ,  রুটি ,  মুরগীর সদ্য পয়দা করা ডিম আর স্যুপের সুস্বাদু প্রাতরাশ ।  নাস্তার ফাঁকে ফাঁকে আলাপ হল অতীত এবং বর্তমানের জীবন নিয়ে ,  উনার মতে সোভিয়েত আমলে বৃদ্ধদের জন্য সামাজিক - অর্থনৈতিক নিরাপত্তা আরও বেশী ছিল ,  অন্তত অবসরে যারা যেতেন তাদের ভরসা ছিল রাষ্ট্রযন্ত্র  ,  কিন্তু এখন অবস্থা পালটেছে -  নগদ নারায়ণ পকেটে না থাকলে খুব সুবিধের হয় না জীবন ,  যেহেতু স্লোভাকিয়ার অর্থনীতি এখনও বেশ দুর্বল ,  উনার বেতন ৪০০ ইউরোর মত প্রতি মাসে এবং জিনিসের দাম বাড়ছে হুহু করে ।  আবার অন্যদিকে বাহিরের বিনিয়োগ আসছে আগের চেয়ে বেশী ,  দেশে বিদেশী নাগরিক আসছে বাঁধ ভাঙ্গা জলের মত ,  আবার স্লোভাকিয়া থেকে প্রচুর শ্রমিক যাচ্ছে নরওয়েসহ ইউরোপের অন্যান্য ধনী দেশগুলোতে ।  এমনভাবেই দিন চলে যাচ্ছে ।   নিজেদের বাড়ি আছে ,  গাড়ী আছে ,  দুই মেয়েই যথেষ্ট শিক্ষিত তারপরও পৌঢ়ার স্নেহময়ী মুখে অনাগত ভবিষ্যতের শঙ্কা খেলা করে ।  বোঝা গেল যথেষ্ট সামাজিক আত্নীয়তা এখনও চর্চা করে মধ্য ইউরোপের দেশটির বাসিন্দারা ,  মাঝে মাঝে বুড়ো মায়ের বাড়ীতে একসাথে হন সব ভাইবোন ,  চলে স্মৃতিচারণ ,  সবচেয়ে বড় কথা সন্তানের সাহচর্যে মায়ের আনন্দ লাভের জন্যই এমন পারিবারিক মিলন মেলা আয়োজন করেন তারা ।  
মারিয়ার ছোট বোন ইয়ুরমিলা জানাল আরেক ধরনের সামাজিক সমস্যার কথা ,  বর্তমান স্লোভাকিয়াতে হাঙ্গেরিয়ানরা এসেছে হাজারে হাজারে ,  তাদের ভাষায় শিক্ষাদানের জন্য আলাদা স্কুল পর্যন্ত নির্মিত হয়েছে ,  হাঙ্গেরির প্রাচীন ইতিহাস এবং চেকোস্লোভাকিয়া আমলের চেকদের সব সময়ে সর্ব বিষয়ে প্রাধান্যর জন্য অনেক নবীন স্লোভাকের মনেই নিজের জাতি নিয়ে এক অদ্ভুত উদাসীনতা কাজ করে ,  ভাবে হয়ত অন্য প্রতিবেশীদের কাছে আমাদের মান খুবই কম ,  ফলে অনেক স্লোভাকও হাঙ্গেরিয়ান ভাষায় শিক্ষা লাভ করতে আগ্রহী বর্তমানে ।  
এর মাঝে আরেক পুরনো বন্ধু সিলভিয়া হুদুচকোভার বার্তা এসে হাজির ,  সেই আমাদের জন্য অপেক্ষা করবে ব্রাতিস্লাভার কেন্দ্রে ।  আড্ডা মুলতবি রেখে তিনজনে আবার ট্রেন চেপে যাওয়া হল রাজধানীর দিকে ।  সিলিভিয়া চেক দেশের মেয়ে ,  লেখাপড়া করে  যিলিন শহরের টমাস বাটা বিশ্ব - বিদ্যালয়ে ।  আজ্ঞে উনিই সেই বাটা ,  মানে বাটা জুতার বাটা !  এই ব্যাটা বাটা যে চেক দেশের মানুষ তা কে আগে জানত !  ,  জেনেছিলাম বাংলাদেশে থাকার সময়ই চেকের এক বন্ধুর কাছে ,  সেই টমাস বাটা তার অক্ষয় জুতা এবং নতুন পলিসির কারণে বিস্তর টাকাকড়ি উপার্জন তো করেছিলেনই ,  তার বেশ কিছু দান করেছিলেন দাতব্য কাজে ,  তারই মধ্যে একটি টমাস বাটা বিশ্ব - বিদ্যালয় ।  মারিয়াও আগে সেখানেই পড়ত ,  চেক এবং স্লোভাক প্রজাতন্ত্রের সীমান্তের খুবই কাছে ।  
অবশেষে দেখা মিলল ব্রাতিস্লাভার ,  কিন্তু এই মহানগরী দেখার চেয়েও কোটিগুণ আগ্রহ নিয়ে অপেক্ষা করছিলাম আরেক প্রিয়াকে দেখার জন্য ,  তার নাম পৃথিবীর সবচেয়ে ছন্দময় কোমল নামগুলোর একটি -  দানিয়ুব ।  দানিয়ুব নামের অসাধারণ জলধারা চলে গেছে ব্রাতিস্লাভা শহরের মাঝ দিয়েই ,  আবার জলযানে চাপলেই তার সাথে যাওয়া যাবে অপূর্ব দুই শহর হাঙ্গেরির রাজধানী বুদাপেস্ট এবং অস্ট্রিয়ার রাজধানী ,  তাদের অপেক্ষায় রেখে চললাম মানব সভ্যতার ইতিহাসের অন্যতম প্রধান নদীটাকে কাছে থেকে ছুয়ে দেখতে ।   (  সালে ব্রাতিস্লাভা একমাত্র রাজধানী যার সাথে অন্য একাধিক দেশের সীমান্ত আছে !   )   ইয়োহান স্ট্রাউস এই নদীকে নিয়ে ব্লু দানিয়ুব শিরোনামের জলতরঙ্গের মত সঙ্গীত রচনা করেছিলেন ,  হয়ত সেই নদীর প্রবাহ তখন স্বচ্ছ ছিল আকাশের নীলের মত ,  কিন্তু সোভিয়েত আমলে হঠাৎ গজিয়ে ওঠা শিল্প কারখানার বর্জ্যে জল দূষিত হয়ে বুড়িগঙ্গার রূপ ধারণ করেছিল ,  এখন অবস্থা যদিও আগের চেয়ে ভাল ,  তারপরও সেই স্বচ্ছতোয়া রূপ আর ফিরে আসে নি ।   চেক ভাষায় দানিয়ুবকে বলে দুনাই ,  আর স্লোভাক ভাষায় দুনা ।  সিলভিয়া আর মারিয়ার মাঝে ব্যপক খুনসুটিও চলল এই নিয়ে ,  যদিও তাদের কথা চলছিল চেকেই ,  আর কাবাবমে হাড্ডি আমাদের জন্য ইংরেজিতে ।  

নদীর পারেই ব্রাতিস্লাভার প্রতীক দুর্গ ,  দুর্ভাগ্যজনক ভাবে সেখানে তখন সংস্কার চলছিল ,  তাই তার উঁচু প্রাঙ্গণ থেকে শহর আর নদীর শোভা একসাথে উপভোগ করা ছাড়া অন্য কিছুর উপায় ছিল না ।  

সেইখানেই এক বন্ধু বৎসল স্লোভাক বৃদ্ধের সাথে দেখা হয়ে গেল যিনি নাতিকে নিয়ে এসেছেন কিছুটা সময় কাটানোর জন্য ,  বিদেশী দেখে কৌতূহলী হয়ে নিজে থেকে অনেক কথা বললেন ইংরেজিতে ,  জানালেন সোভিয়েত আমলে তাদের অন্যতম ক্ষেদ ছিল যে তারা ভ্রমণ করতে পারতেন না ,  কোনরকম অনুমতি মিলত না শখের কারণে অন্য দেশ ভ্রমণের ,  সেই সাথে অন্য সংস্কৃতির মানুষের সাথে দেখা - সাক্ষাৎ হত না ।  এখন চাইলেই যেতে পারেন কিন্তু শরীরে কুলোয় না ,  তাই নাতিকে নিয়ে বাহির হন নিজের শহরেই ।  

সেখান থেকে যাওয়া হল শহরের সবচেয়ে উঁচু জায়গায় অবস্থিত ২য় বিশ্বযুদ্ধের সময়ে ব্রাতিস্লাভাকে নাৎসি এবং স্থানীয় ফ্যাসিবাদিদের হাত থেকে উদ্ধারে নিহত সোভিয়েত লাল ফৌজের সৈন্যদের সন্মানে নির্মিত ওয়্যার মেমরিয়াল স্লাভিন দেখার জন্য ,  যদিও বিশালাকার স্থাপত্যটি স্ট্যালিনিয় সোভিয়েত আমলের  প্রচ্ছন বৈশিষ্ট্যমণ্ডিত ,  ফলে যে দেশের মাটিতে সে অবস্থিত তার আলাদা কোন স্বকীয় বৈশিষ্ট্যর দেখা মিলল না ।  
সেখান থেকে দুপুরের ভোজনপর্ব সারার জন্য যাওয়া হল শহর কেন্দ্রের এক রেস্তরাঁয় ,  মারিয়া অবশ্য বারবার বলছিল সেটা খুবই ব্যয়বহুল হবে ,  তারচেয়ে খানিক দূরের কোন হেঁসেলে যেতে ।  কিন্তু তখন ঠিক দুক্ষুর বেলা ,  বিলের কথার চেয়ে সময় এবং উদরের ছুঁচোর কেত্তন থামানোই মুখ্য হয়ে গেছিল ।  রেস্তরাঁয় ঢোকার আগে কেবল জানতে চেয়েছিলাম সেখানে আমার প্রিয় সোনালী তরল জালতি ব্ল্যাজাণ্ট  ( গোল্ডেন ফেজ্যান্ট )  মিলবে কিনা ,  তার অফুরন্ত উৎসের নিশ্চয়তা পেয়েই অন্দর মহলে সেধোতেই মন ভাল হয়ে গেল ,  দারুণ নকশা ভেতরের ।  


দেয়ালে স্লোভাকিয়ার রবিনহুডের চাচাতো ভাইয়ের ছবি - 

খাবার আসা শুরু হল  ,  প্রথমেই সোনালী তরলের ঝঙ্কার এবং টঙ্কার ,  তার পরপরই পেয়েছিলাম এই দুর্দান্ত চিজ -  রসুনের স্যুপ ।  

পেয় বস্তুটির চেয়ে সেটা যে পাত্রে পরিবেশন করা হয়েছে তা অনেক অনেক বেশী আকর্ষণীয় -  পাত্রটা আসলে একটা রুটি !  গরম স্যুপ খেতে খেতে শেষ পর্যন্ত আপনি পুরা পাত্রটাও খেয়ে ফেলবেন ,  ঢাকনা সহ !  যেমনটি আমরা খেয়েছিলাম ।  বেশ উমদা ,  

এল সেদেশীয় নানা খাবার ,  ডেজার্ট ,  সবার শেষে প্রায় আধা মিটার লম্বা এক বিল ।  

ছয় খানা এক পাইন্টের বিয়ার ,  চার জনের মেইন ডিশ ,  ২ জনের রস্যুনের স্যুপ ,  ৪ জনের ডেজার্ট ,  এবং সেই সাথে কিছুমিছু টাইপ ছিল সব মিলিয়ের বিল এল -  -  -  -  -  -  -  -  মাত্র ২১ ইউরো !  !  !  মানে বাংলাদেশী টাকায় ২১০০ টাকা !  তাই নিয়েই মারিয়া বলল ,  আর বইল না ,  আগে তরল খুবই সস্তা ছিল ,  এখন  দাম মাত্রাতিরিক্ত বেড়ে গেছে !  মনে মনে বলি মনু ,  ফিনল্যান্ডে এই টাকায় এই খাবারের ১৫ % ও মিলবে না ,  তাও আবার শহরের প্রাণকেন্দ্রের এই জমজমাট রেস্তোরাঁতে !  আর ঢাকাতে ,  শায়েস্তা খাঁ -  তুমি কোথায় হে ? 
ভরপেটে আসে পাশে হেঁটে বেড়ানো হল ,  রাষ্ট্রপতির প্রাসাদ যেমন চোখে পড়ল ,  

তেমন নজরে আসল ভাঙাচোরা বেশ কিছু ঘরদোর । 

 অবাক হয়েছিলাম এক প্রায় ধ্বসে পড়া ভবনের জানলায় ভিনসেণ্ট ভ্যান গগের অনেকগুলো চিত্রকর্মের প্রতিকৃতি দেখে ।  

সবচেয়ে মনোরম লেগেছিল সেখানে সুনীল গির্জাটি ,  তবে বাহিরের দেয়াল যতখানি নীল ,  ভিতরে ততখানি মনোমুগ্ধকর নয় ।   


শহরের নতুন অংশ দেখার প্রতি খুব একটা উৎসাহ ছিল না আমাদের ,  সিলিভিয়ার আবার সেদিনই ফিরে যাবার তাড়া ছিল চেক দেশে ,  তাই এই সবুজ পার্কে নিজের মধ্যে আড্ডা দিয়েই খানিকটে সময় পার করে সিলভিকে বিদায় জানিয়ে আবার গালান্টার পথে ।  

 (  অনেক দিন ধরেই ভাবছি স্লোভাকিয়া ভ্রমণের অভিজ্ঞতা নিয়ে বড় লেখায় হাত দিব ,  সময় আর হয় না ,  এর মাঝে গত সপ্তাহে মারিয়ার সাথে ফোনে কথা বলার সময় সে জানাল তার মা আমার কথা জিজ্ঞাসা করেছেন ,  জানতে চেয়েছেন এখনও টো টো করছি নাকি বাংলাদেশে আছি ।  কোন ভিনদেশের একজন মা এই সামান্য অধমের কথা আদর ভরে মনে রেখেছেন ভেবেই বুকটা টনটন করে উঠল ,  তাই কাজের ফাকেই আজ লিখে ফেললাম তাদের নিয়ে ছোট্ট এই স্মৃতিচারণ =  = 

কত অজানারে জানাইলে তুমি
কত ঘরে দিলে ঠাই
দূরকে করলে নিকট বন্ধু
পরকে করলে ভাই ।  ।      ) 






প্রিয় কাজীদার সাথে কাটানো স্বর্ণালী মুহূর্তগুলো  ( ভিডিওসহ ) 




সারা রাত উৎকণ্ঠায় কাটিয়েছি ,  ঘুম ভেঙ্গে গেছে বেশ কবার ,  বার বার ঠাণ্ডা মাথায় ভাবার চেষ্টা করেছি -  কাজটা কি ঠিক হবে ?  জীবনের কিছু বছর চলেই গেছে অজানার পথে ,  বাকীগুলোও হয়ত যাবে ,  তার মাঝে এমন চক্ষু - কর্ণের বিবাদভঞ্জন কি এতই জরুরী ?  যে মানুষটার অবদানে জ্ঞানের চোখ মেলেছে ,  যার লেখনী অন্তরের দৃষ্টি জাগিয়ে তুলেছে তার সাথে দেখা করতে চাওয়া তো মোজেসের ঈশ্বর দর্শনের বাসনার মত ,  মোজেস ঈশ্বরের রূপ সহ্য করতে পারে নি বলেই বলে ওল্ড টেস্টামেন্টের রূপকথা ,  আমার চেনাজগত যে সেই স্বপ্নের কারিগর দর্শনের পরে কতটা ওলট - পালট হবে তা বুঝি কী করে ?  মাথা ঠাণ্ডা থাকে না ,  কেমন যেন আউলে যায় ,  সেদিনের ভোরটাও বেশ আগে আসে ,  ঢাকার কাকগুলো অন্য স্বরে ডাকতে থাকে ,  আগের দেয়া সময় ঠিক রাখার জন্য সিএনজি নিয়ে সোজা সেগুনবাগিচা যেয়ে সহব্লগার জুন ভাইয়ের জন্য অপেক্ষা করতে লাগলাম ।  
যত দোষ সবই জুন ভাইয়ের ,  কয়েক মাস আগে বিলেত যাত্রার সময় বিরক্তিকর বিমানযাত্রার ফাঁকে একটা লেখা  লিখেছিলাম ,  এবং বিলেতে পা দিয়ে বাসে ইন্টারনেট পাওয়া মাত্রই তা সচলায়তনে পোস্ট দিয়েছিলাম ।  তারখানিক পরেই দেখি জুন ভাইয়ের কমেন্ট -  আপনার লেখা দেখেই কাজীদাকে  ফোন করেছিলাম ,  উনি লেখাটি পড়েছেন !  আমার তখন ধরণী দ্বিধা হও অবস্থা ,  লন্ডনের বিরক্তিকর প্যাঁচপ্যাঁচে একঘেয়ে বৃষ্টির চেয়েও মেজাজ খারাপ হয়ে গেলে এই ভেবে যে কাজী আনোয়ার হোসেনের মত একজন কর্মযোগী মানুষের মহামূল্যবান সময় নষ্ট হল তার বিশ্ব জুড়ে ছড়িয়ে ছিটিয়ে থাকা অগণিত কোটি কোটি ভক্তের মাঝের নগণ্য একজনের আবেগতাড়িত লেখা পড়ে !  জুন ভাই মনে আবার জানালেন সেই সামান্য লেখা অগ্নিপুরুষের চোখে জল আনতে সামর্থ্য হয়েছে ,  লন্ডনের পচা  বৃষ্টি যেন মুহূর্তেই পরিণত হয়েছিল ভূমধ্যসাগরের কমলা রঙের আরামদায়ক রোদে ,  বেশ আনন্দের সাথে মনে হয়েছিল আচ্ছা কাজীদার সাথে দেখা করলে হয় না ?  
ব্যস ,  দেখা করবার সুযোগ হল ,  চলে গেলাম বাংলাদেশের সবচেয়ে বিখ্যাত ঠিকানায় ২৪ / ৪ কাজী মোতাহার হোসেন রোডে অবস্থিত সেগুন বাগিচার কাজী ভবনে গেল ফেব্রুয়ারির প্রথম সপ্তাহে ,  সোজাসুজি কাজীদার লেখার ঘরে ।    

 প্রথমেই কথা উঠল উত্তর মেরু নিয়ে ,  সুমেরু -  অ্যান্টার্কটিকার ছবি নিয়ে অনেক বছর আগের প্রদর্শনীর ক্যাটালগটি   নিয়ে দেখতে দেখতে কাজীদার মুখে তখন শিশুর চাঞ্চল্য  ,  ব্যপক কৌতূহল প্রকাশ করলেন প্রতিটা ছবি নিয়ে ,  খুঁটিয়ে খুঁটিয়ে জানতে চাইলেন আর্কটিক অঞ্চলের কোনটি আবার কোনটা অ্যান্টার্কটিকায় তোলা ,  দেখালাম বিশ্বের সর্ব উত্তরের জনপদ স্পিটসবের্গেন দ্বীপপুঞ্জের ছবি যার কথা প্রথম জেনেছিলাম সেবার কল্যাণেই ,  এবং রানা স্বয়ং এক অভিযানে এখানে গিয়েছিল ।   শুধু একগাল হেসে বললেন -  দারুণ অভিজ্ঞতা ! 
জানালেন প্রতিদিন সকাল আটটায় ঘুম ভাঙ্গে তার ,  সকাল ১০টার মধ্যেই লেখার টেবিলে চলে আসেন ,  শুরু হয় আরেকটি কর্মব্যস্ত দিন ।  এখন লেখার চেয়ে অনেক বেশী সময় নেয় নানা বইয়ের সম্পাদনা কাজে ,  সেই সাথে আছে গল্প সংকলনের খুঁটিনাটি ,  নিজের পড়ার নেশা ।  আবার এক সময়ে যে কাজ করতেন ২ ঘণ্টায় সেটা এখন অনেক বেশী সময় নিয়ে নেয় ।   সেই কৈশোর থেকে শুরু করে কত কহা কহা মুলুকের চিত্র - বিচিত্র বই যে পড়েছেন তার সব আর মনে নেই ।  তবে বিশেষ প্রিয় উইলবার স্মিথের লেখা ,  অনেকেই বিভিন্ন স্থান থেকে জোগাড় করে দিয়েছেন স্মিথের বই ,  বেছে বেছে সেগুলো রূপান্তর করেছেন আমাদের জন্য মাসুদ রানাতে ।   ক , মাস আহে হেলসিংকিতে একটা বই মিলেছিল ,  আলফ্রেড হিচককের সম্পাদিত রোমহর্ষক ছোট গল্পসংকলন ,  দেখেই ভেবেছিলাম এই বই পড়ার জন্য একাধিক পড়ুয়া বন্ধু মুখিয়ে থাকলেও সত্যিকারের কাজের কাজ হবে যদি কাজীদার হাতে বইটা পৌঁছায় ,  তাহলেই আমরা পাব সেরা অনুবাদ ।  বইটার নাম দেখে বেশ খুশীই হলেন তিনি । 


কোথাও শুনেছিলাম কাজীদা ছুরি সংগ্রহ করতে পছন্দ করেন ,  তাই ল্যাপল্যান্ডের অধিবাসীদের তৈরি বিশেষ ধরনের একটা ছুরি নিয়ে গিয়েছিলাম ,  যার গায়ে সূক্ষ ভাবে ফুটিয়ে তোলা ছিল বলগা হরিণ টানা স্লেজ গাড়ী এবং সেখানে টিলাময় ভূপ্রকৃতি ।  মুগ্ধ বালকের মত প্রথমেই ছুরিটির ধার পরখ করলেন কাজীদা ,  খাঁটি ইস্পাতে আঙ্গুল বুলিয়েই বললেন -  বেশ ধার !  তারপর উচ্ছাস ভরে খুঁজতে লাগলেন তার সংগ্রহের নানা ছুরি ,   এক ড্রয়ারের মধ্য থেকে মিলল কোলকাতা থেকে তার স্ত্রীর বয়ে নিয়ে আসা করাত - ছুরি !  কিন্তু ছোট ভাই কাজি মাহবুব হোসেনের যুক্তরাষ্ট্র থেকে নিয়ে আসা স্পেশাল  ছুরিটার সন্ধান মিলল না ।  জানালেন স্কুলে থাকতে তার শিকারের  ( বিশেষ করে  বুনোহাঁস এবং অন্যান্য পাখি )  ঝোঁক ছিল ,  ১৯৭৮ / ৭৯র দিকে চেপে ছিল মাছ ধরার নেশা ।  খুব সাধ ছিল ছুরি এবং বন্ধুক সংগ্রহের  ,  কিন্তু তখন সাধ ছিল ,  সামর্থ্য ছিল না ,  তাই - ই বেশিদূর আর এগোই নি সেই প্রয়াস । 
সাথে ছিল জগতের সেরা চুরুট ,  পিনার দেল রিওর আলেহান্দ্রো রুবাইনার ক্ষেত থেকে আনা সিগার  (  এই একটা মাত্র খামারই কিউবাতে রাষ্ট্রনিয়ন্ত্রিত ছিল না কখনোই ,  রুবাইনা অবশ্য অল্প ক , বছর আগেই মারা গেছেন পূর্ণ জীবন কাটিয়ে )  ,  জানতাম কাজীদা ধূমপান করেন না কয়েক দশক ধরে ,  কিন্তু শত হলেও তার বই পড়েই প্রথম জেনেছি হাভানা সিগারের কথা ,  সেখানে তার জন্য স্মারক হিসেবে খোদ কিউবা থেকে বয়ে আনা একটা সিগার না নিয়ে যাই কিভাবে ?  সিগারটা হাতে পেয়েই খুব উৎসুক হয়ে গন্ধটা নিলেন ,  বিশাল তৃপ্তি নিয়ে বললেন -  আহ !   কী চমৎকার গন্ধ ,  তারপরে আমাদের অবাক করে বললেন এই প্রথম হাভানা সিগার দুই আঙুলের ফাঁকে চেপে ধরলেন ,  এবং জেনে তিনি খুবই আপ্লুত যে এটিই সেরা সিগার । 
কাজীদার সাথে যে একাধিক দিন যে অল্প অমূল্য সময় থাকার সৌভাগ্য হয়েছে তাতে লক্ষ্য করেছি তিনি যে কোন বিষয়কে পূর্ণ মাত্রায় উপভোগ করতে পারেন ,  বিস্ময়বোধ ছড়িয়ে থাকে তার পূর্ণ জীবনের প্রতি মুহূর্তে এবং সেই সাথে থাকে কৌতূহলের মিশেল ,  ভাল লাগার সৌন্দর্য ।  অনেকটা ডেভিড অ্যাটেনবোরোর মুখে যে চপলতাপূর্ণ আনন্দ এবং কৈশোরিক উচ্ছাসের ছটা খেলা করে তার সাথে কাজীদার চিরতরুণ মনের সুবাদে মুখে খেলা করা অপূর্ব মুখভঙ্গির ব্যপক মিল ।   আরেকদিন দেখলাম যন্ত্রসঙ্গীত উপভোগ করছিলেন আপন মনে ,  বললেন এক বুড়ো ভদ্রলোকের বাঁশি শুনতে খুব ভাল লাগে ,  নাম তার হরিপ্রসাদ চৌরাশিয়া ।  কিন্তু সেদিন জানলাম সে আমার ২ বছরের ছোট ! 
বহু দিন ধরে মনের মাঝে পুষে রাখা একটা আবদার করলাম কাজীদার কাছে ,  তার আত্মজীবনী লিখবার ।  মানুষ কাজী আনোয়ার হোসেন সম্পর্কে আমরা জানতে পারি না প্রায় কিছুই ,  প্রচারবিমুখ তিনি ,  সাক্ষাৎকার দেন না ,  টিভি ক্যামেরার প্রবেশাধিকার নেই বাড়ীতে  (  জুনভাই প্রথমেই পই পই করে বলে নিয়েছিলেন ,  মিয়া কাজীদার সামনে সাক্ষাৎকার শব্দটাই বলবেন না ।  শুধু আড্ডা দিবেন ,  পরে সেই আড্ডা নিয়ে লিখেন )  ,  সেই অল্প সময়েই দেখলাম তিন - তিনবার ফোন বাজল তার সাক্ষাৎকারের জন্য ,  কাজী দা সরাসরি বললেন -  আমি সাক্ষাৎকার দিই না ,   তবে আপনার বেশী উৎসাহী হলে প্রশ্নগুলো ই - মেইলে পাঠিয়ে দিতে পারেন ,  আমি উত্তর দেবার চেষ্টা করব ,  কিন্তু ব্যস্ততার কারণে সময় লাগবে !   এখন এই মানুষটি সম্পর্কে সত্যনিষ্ঠ তথ্য পাবার একমাত্র উপায় যদি তিনি নিজের হাতে কলম তুলে নেন ,  নিজেকেই শব্দমালায় আঁকার জন্য ।   আবদার শুনে আনমনে বললেন -  আত্নজীবনী তো বড় বড় মানুষদের ব্যাপার ,  আমি ক্ষুদ্র মানুষ ,  সঙ্কোচ বোধ করি নিজের কথা বলতে । 
কী কথা !  আমাদের বইবিমুখ সমাজে যে মানুষটি প্রায় একার অধ্যবসায়ের ফলে কয়েক প্রজন্মের পাঠ্যভাস গড়ে উঠল ,  যে মানুষটি আমাদের টিফিনের ১ টাকা ,  রিকশা ভাড়ার ২ টাকা জমিয়ে বই কেনার নেশা তৈরি করে দিয়েছিলেন উনি যদি বড় মানুষ না হন ,  তাহলে আর কে সেই অলৌকিক জ্যোতিঃময় ! 
পিড়াপিড়িতে কিছুটা প্রশয়ের হাসি দিয়ে বললেন -  আচ্ছা ,  আমি মনে রাখব এই প্রস্তাব ।  তবে অনেক কিছু ঠিকঠাক মনে পড়ে না ,  আগুপিছু হয়ে যায় ,  কিছু কিছু ঘটনা মনে পড়লেই লিখে রাখব ।   চেষ্টা করব । 
কাজীদাকে বললাম তার নামে অনেক অনেক কথা শুনেছি ,  সত্যি - মিথ্যার মেশানো ,  শুনেছি তিনি বাংলাদেশ কাউন্টার ইন্টেলিজেন্সের প্রধান ,  সেবারই এক প্রাক্তন লেখকের কাছে শুনেছি কাজীদা নিয়মিত লন্ডন যেয়ে ব্রিটিশ লাইব্রেরীতে সপ্তাহের পর সপ্তাহে বসে সেরা বইগুলোর বাংলা করতেন ।  আসলেই কি ?  দুষ্টু বালকের মত মুখভর্তি মিটিমিটি হাসি দিয়ে তিনি জানালেন এইগুলা সব মানুষের বানানো ।  জীবনের একবারই তিনি বাংলাদেশে বাহিরে গেছিলেন তাও স্ত্রীর সাথে একটা গানের অনুষ্ঠানের তৎকালীন পশ্চিম পাকিস্তানের মুলতানে ।  পরবর্তীতে শারীরিক অসুবিধার কারণে আর যথেচ্ছ ভ্রমণ করা হয়ে ওঠে নি ,  কিন্তু সারা দিনই মনঃভ্রমণ করেন  তিনি ,  বেজায় পছন্দ করেন রঙচঙে ছবির বই দেখতে দেখতে মহাবিশ্বের নানা কোণে হারিয়ে যেতে ,  কখনও বইয়ের খসখসে পাতায় ,  এতেই তার সুখ ,  এত ভ্রমণের মাধ্যমেই নিজে ঘরে থেকে আমাদের দেশ ছাড়িয়ে মহাদেশে যাবার উৎসাহ দিয়ে যান তিনি লেখনীর মাধ্যমের অবিরাম ভাবে ।  বিশেষ কোন স্থানে তার যাবার ইচ্ছা ছিল কিনা এর উত্তরে বললেন ছবির মাধ্যমেই আসলে সব জায়গাতে যাওয়া হয়েছে ,  এই প্রসঙ্গে আমার টিটিকাকা হ্রদের ছবির কথা উল্লেখ করে বললেন  ,  ঘুরে আসলাম আন্দেজের রাজত্বে নলখাগড়ার দ্বীপ থেকে । 
ব্যক্তিগত জীবন ভীষণ নিভৃতচারী তিনি ,  তার বাবা পণ্ডিত কাজী মোতাহের হোসেনের ঠিক উল্টো ব্যক্তিত্ব ,   বাবা সবসময় মানুষজন নিয়ে থাকতেন ,  ব্যপক সামাজিক মানুষ ছিলেন ,  পড়াতেন ,  দাবা খেলতেন ,  বেড়াতেন ,  টেনিসও খেলতেন ।   একবার এক দাবা প্রতিযোগিতায় এক অচেনা বাচ্চা ছেলেকে অনেক লোকের সাথে একা খেলতে দেখে মুগ্ধ হয়ে সেই ছেলের বাড়ী চলে গেছিলেন ,  বাড়ীর দরজায় জাতীয় অধ্যাপককে কড়া নাড়তে দেখে তো সেই ছেলের বাবা ভীষণ অবাক !  কিন্তু হাস্যোজ্জল অধ্যাপক জানালেন ছেলেটির খেলার ধরন তার খুব ভালো লেগছে ,  প্রথিতযশা দাবাড়ু তিনি নিজেও  ,  তাই উৎসাহ দিতে এসেছেন ।  সেই বালকের নাম নিয়াজ মোরশেদ ! 
  নিভৃতচারিতার জন্যই হয়ত এক সময় গানের চেয়ে লেখা অনেক বেশী উপভোগ করা শুরু করেছেন ,   ভাবতেন গানটা আসলে একটা পর্যায়ের পরে দলগত ব্যাপার ,  লেখার ক্ষেত্রে সেটা নেই ।  একই সাথে বিশ্ব - বিদ্যালয়ে পড়া তিন বছরের ছোট সহপাঠী আব্দুল্লাহ আবু সায়ীদ বলেছিলেন -  আমি লিখব ,  লেখাতে যে অনুভূতির প্রকাশ আমি ঝরাতে পারব ,  গানে তা সম্ভব না ,  সুর মানুষের অনেক গভীরে প্রবেশ করতে পার একন সন্দেহ নেই , কিন্তু লেখার মাধ্যমে যত কিছু বোঝানো সম্ভব ,  সুরের মাধ্যমে সেটি হবার নয় ।   
বললেন -  এক সময়ে শখের বসে ছবি তুলতাম ,  কিছুদিন পরে ক্যামেরা একজনকে দিয়ে দিয়েছি ,  অনেক শখের পূরণের এক পর্যায়ে মনে হল লেখা এবং পড়া হচ্ছে আমার আসল টান ।  মাছ ধরতে বসেও মনে হয়েছে ,  আহা ,  সময় নষ্ট করছি ,  এই সময়ে অন্যকিছু লেখা পড়া করতে পারতাম ।  তবে সব লেখা না ,  যেটা আমাকে টানে ।   গান যে ছেড়ে দিয়েছি তাতে আমার বিন্দুমাত্র কষ্ট নেই ,  কিন্তু লেখা যদি কোনদিন ছেড়ে দিতে হয় তাহলে খুবই কষ্ট পাব ।  
রহস্য পত্রিকার ব্যাপারে কথা তুললেই বিনয় অবতার কাজী দা সরাসরি বললেন -  এই পত্রিকার ব্যাপারে আমার কোন অবদান নেই ,  বন্ধুবর রাহাত খান সবসময়ই চাপাচাপি করতেন  (  তার নাম থেকেই মেজর জেনারেল রাহাত খান নামটি নিয়েছিলেন  )  ,  মূলত তার উদ্যোগেই ১৯৭০ সালে পত্রিকার যাত্রা শুরু হয় ।  কবির চৌধুরী ,  হাশেম খানের অবদান স্মরণ করলেন  ২য় যাত্রা শুরু হয় আবার ১৯৮৪ সালে ,  রহস্যপত্রিকার ইতিহাস জানতে পারবেন এইখানে - 
বললেন বেশ অনেক বছর আগে মুখে ধুলো এড়াবার জন্য মাস্ক পড়া থাকা অবস্থাতেও এক জায়গায় তাকে একাধিক জন চকিতে চিনে ফেলেছিল ,  ব্যস  , সারা যেন মেলা এসে বসে গেল চারধারে ।  এই জন্যই বাহিরে সেভাবে যাওয়া হয় না ,  বইমেলাতেও না ।  তবে নিয়ম করে বছরে কয়েক মাস সাঁতার কাটেন সুইমিংপুলে ,  হাঁটাহাঁটি করেন নিয়মিত ।  
সেবা থেকে আজ পর্যন্ত নানা ধরনের বই বাহির হয়েছে ,  পুরাণ ,  ধর্ম ,  বিজ্ঞান ,  হস্তরেখা থেকে শুরু করে কোয়ান্টাম মেথড পর্যন্ত ,  কিন্তু বিবর্তন নিয়ে আলাদা ভাবে কোন বাহির হয় নি ।  কেন না ?  এই প্রশ্ন করতেই কাজীদা হাসতে হাসতে উল্টো প্রশ্ন করলেন -  মৌলভীরা মারবে না তো ?   তারপর নিজে থেকেই বললেন বিবর্তনকে মিথ্যা প্রমাণ করার জন্য অনেকে পেল্লাই সব বই লিখছে ,  এক দল বলছে বিবর্তন কোন সময় ঘটেনি আসলে ভিনগ্রহের প্রাণী এসে আমাদের উন্নত মানুষে পরিণত করে গেছে ,  কিন্তু তাতে কি বিবর্তনের কিছু যায় আসে ? 
সেবার প্রথম বই প্রকাশের ৫০ বছর হতে যাচ্ছে আগামী বছর ,  ১৯৬৪ সালে প্রকাশিত হয়েছিল কুয়াশা ,  এই দীর্ঘ সময়ে বাঙ্গালীর পাঠ্যাভাসে  কেমন পরিবর্তন এসেছে জানতে চাইলে তিনি বললেন -  মানুষ পড়ছে ,  পাঠক বাড়ছে ।  হয়ত তারা আমার বই পড়ছে না ,  কিন্তু কারো না কারো পড়ছে ।  অনেকেই বলছেন কম্পিউটার ,  ফেসবুক ইত্যাদি এসে মানুষের বই পড়ার সর্বনাশ করে দিচ্ছে ,  আমি সেটা মনে করি না ।  
প্রতি মুহূর্তের দিকে কড়া নজর তার ,  যেন বৃথা সময় নষ্ট না হয় ।  এক ফাঁকে ১০ বছরের পুরনো কম্পিউটার টেবিলটাতে গেলেন রানার নবতম বই লাইট লাইটের প্রুফ দেখার জন্য ,  গত এক দশক ধরে কম্পিউটারেই লিখে চলেছেন ,  জুন ভাই জানালেন ছবির কম্পিউটারটি উনার ব্যবহৃত ৩য় কম্পিউটার ।   সেই সাথে  জানালেন সচলায়তন পড়বার সময় মাঝে মাঝে ফন্ট ভাঙ্গা দেখায় ,  যেটা সমাধানের দায়িত্ব জুন ভাইকেই দেওয়া হল ।  সেই সাথে সচলায়তন লেখা কাগজটা সামনে ধরতেই নিজ আগ্রহে ধরলেন হাত দিয়ে ।  

চারপাশে থরে থরে বই সাজানো নানা বিষয়ের উপরে ,  এখনো দেখলাম যে কোন ব্যাপারে লিখতে হলে তার আগে যতখানি সম্ভব জেনে নেবার চেষ্টা করেন ,  পরিচিত এক পর্বতারোহীর অনুদিত বইয়ের মুখবন্ধ লিখছেন ,  যে কারণে মূল লেখক সম্পর্কে দেখি নেট ঘেঁটে নিজেই তথ্য বাহির করছেন ,  জানছেন সেই বিশেষ পর্বত নিয়ে !  আসলে অদম্য জ্ঞানতৃষ্ণা না থাকলে কি আর তা অন্যের মাঝে ছড়ানো যায় ।  নিজের প্রিয় লেখকের কথা বলতে যেয়ে বললেন  কোন কোন লেখকের ১ বা ২টা লেখা ভাল লাগে ।  তবে বারবার পড়া হয় না সময়ের অভাবে ।  মানিক বন্দোপাধ্যায়ের পদ্মা নদীর মাঝি এবং পুতুল নাচের ইতিকথা বিশেষ প্রিয় ,  আর হুমায়ূন আহমেদের নন্দিত নরকে পড়তে পড়তে তো আবেগে হাউমাউ করে কেঁদে ফেলেছিলেন ,  মনে হয়েছিল মধ্যবিত্ত জীবনে ছোট ছোট নানা সমস্যার যে কথা বলা হয়েছে তার সাথে নিজের জীবনেরই অনেক মিল ।  আবার বললেন -  আমি কিন্তু কোন সুসাহিত্য পড়ি নাই !  
ঘুরে ফিরে আসল কল্পলোকের নায়ক মাসুদ রানার  গল্প ,  বললেন স্ত্রী ফরিদা ইয়াসমিনের সাথে আলাপ করে বন্ধু গীতিকার মাসুদ করিমের নাম থেকে মাসুদ আর শৈশবের নায়ক মেবারের রাজপুত রানা প্রতাপ সিংহের নাম থেকে রানা নিয়ে সবাইকে কাছে টেনে নেওয়া স্পাইয়ের নাম ঠিক করলেন মাসুদ রানা চৌধুরী ।  জন্ম দিন হিসেবে বেছে নিলেন  ৯ এপ্রিল ,  এই বিশেষ দিনে জন্ম নেওয়া মানুষেরা নাকি সহজে অন্যায় মেনে নেয় না ,  তার প্রতিবাদী হয় ,  বিপ্লবী হয় ,  প্রতিকূলতার বিরুদ্ধে লড়ে যায় সবসময় ।    আনলেন নানা বর্ণিল চরিত্র ,  তার মাঝে সাগর সঙ্গম বইতে প্রথম বারের মত দেখা দেওয়া গিলটি মিয়াঁ তার নিজের তৈরি সবচেয়ে প্রিয় চরিত্র ,  আসলে তার মায়ের মুখে শোনা হুগলীর কথ্য ভাষা তিনি বসিয়ে দিয়েছেন গিলটি মিয়ার কণ্ঠে ।  এই বাড়ীতেই প্রথম রানা লেখা হয়েছিল ,  আসলে এই বাড়ীতেই জন্ম স্বয়ং কাজীদার ।  
সেবা প্রকাশনীর নাম যে সেগুনবাগিচা থেকে এসেছে সেটা সবাই জানে  ,  কিন্তু তাদের প্রজাপতির বিখ্যাত লোগোটি সম্পর্কে জানতে চেয়ে জানা গেল বেশ কজনের পরিশ্রমের ফসল এটা ,  পরিবর্তনও আনা হয়েছে একাধিকবার ,  তারপর বর্তমানের লোগোটি টিকে গেছে ।  দুই দশকেরও বেশী সময় ধরে লস দিয়ে সেবা চালিয়ে অবশেষে লাভের মুখ দেখেছিল প্রকাশনাটি ,  ভাগ্যিস সেই দীর্ঘ সময়ে আঁকড়ে রেখেছিলেন নিজের স্বপ্নটাকে ,  নাহলে তো আমাদের অনেকের স্বপ্ন দেখার চোখই ফুটত না কোনদিনই ।  
সেবার রহস্যপত্রিকা সম্পর্কে বলা হয় বাংলাদেশের একমাত্র পত্রিকা যেখানে লেখা ছাপা হলে আপনি পারিশ্রমিক পাবেনই ,  সেবার অফিসে পরের বার যেয়ে কথাটার সত্যতা হাতেনাতে টের পেলাম ,  অফিসের কর্মকর্তা সেখানে লেখা ছাপা হওয়ার দরুন টাকা বুঝিয়ে দিয়ে রসিদে সাক্ষর নিয়ে রাখলেন ।  সেবার অনেক প্রবাসী লেখক দেশে ফিরে প্রিয় প্রকাশনীতে দেখা করতে আসলে অবাক হয়ে দেখেন তাদের রয়্যালিটি বাবদ প্রাপ্ত সন্মানী ঠিকই জমে আছে বছরের পর বছর ।  
প্রতিদিনই কাজীদার একটা বড় অংশ কাটে ছোট্ট কাজী সামিনের সাথে ,  অনুরোধ করতেই এক ফ্রেমে বেঁধে নিতে দিলেন তিন প্রজন্মের ছবি - 

পণ্ডিত বাবা কাজী মোতাহার হোসেনের ছবির সামনে নিজ বাসভূমে দ্য গ্রেট কাজী আনোয়ার হোসেন এবং তার নাতি ছোট কাজী তাহমীদ হোসেন সামিন  (  কাজী মায়মুর হোসেনের পুত্র )  
কাজী দা কথা শুরু করেছিলেন আপনি সম্বোধনে ,  হয়ত বুঝতে পেরেছিলেন আবেগে কতটা বিহ্বল হয়ে আছি ,  পরে যখন জোর দিয়ে বললাম তুমি করে না বললে ব্যপক লজ্জা পাচ্ছি ,  তখন নিমরাজি হলেন বটে ,  কিন্তু আপন করে নিয়েছিলেন কয়েক মুহূর্তের মাঝেই ,  দেখা গেল তার চেয়ে বেশী কথা বলে চলেছি আমি নিজেই ।  কথা বললেন কী না নিয়ে -  পেরুর ইনকা রাজাদের রাজকীয় খাবার গিনিপিগ রোস্ট থেকে শুরু করে রাঙ্গামাটির নিসর্গ নিয়ে ।  কবি রবার্ট ফ্রস্টের সাক্ষাৎকার নিতে যে সাংবাদিকরা যেতেন তারা প্রত্যেকেই অবাক হয়ে খেয়াল করতেন ফ্রস্টের মত সর্বকালের সেরা কবিদের একজন উল্টো তাদের কাছে তাদের জীবনের বিষয়গুলো জানতে চাচ্ছেন ,  নিজের পাহাড়প্রমাণ ব্যক্তিত্বের সামনে যেন নবিশ আগ্রহীরা চাপা না পরে সেইদিকে সতর্ক হৃদয়বান দৃষ্টি ছিল তার ,  উল্টো প্রশ্নকর্তাকে প্রমাণ করে দিতেন যে সে কত বেশী জানে !  কাজীদার ক্ষেত্রেও একই জিনিস মনে হল প্রতিবারেই ,  আদার ব্যপারি হয়ে বিশাল এক গ্রহের সামনে আপনে মনে বকেই গেলাম তারই উৎসাহে ।  ইচ্ছা পোষণ করা হল উনার উপরে একটি তথ্যচিত্র নির্মাণের ,  স্বেচ্ছাসেবী হিসেবে ,  তবে অবশ্যই তিনি যদি মূল্যবান সময়ের খানিকটা আমাদের দিতে পারেন ,  কাজী আনোয়ার হোসেনের বিচিত্র বিস্তৃত জীবন নিয়ে তথ্যচিত্র করা মানে তো ব্যপক গবেষণার ব্যাপার ।  
মিলল সেই বহু আকাঙ্ক্ষিত সাক্ষর - 

বিদায় নেবার সময় ভিতর থেকেই একটা কাজ করতে ইচ্ছে হল যা এক বন্ধুদের বাবা - মা ছাড়া কারো সাথে করার তাড়না অনুভব করি নাই ,  অনুমতি নিয়ে কাজীদার পা ছুঁয়ে প্রণাম করলাম ,  শুনলাম অস্ফুট ভাবে তিনি মঙ্গল হোক ,  সুখী হও বলে আশীর্বাদ করে যাচ্ছেন ।   সেই আশীর্বাদ যেন ছড়িয়ে পড়ছে সারা বাংলাদেশে উপরে ।  শুধু কামনা করি এই কর্মবীর যেন সুস্থ ভাবে অন্তত শতবর্ষ পার করেন কাজের মাঝে ডুবে থেকে ,  তার লেখার নেশায় মেতে থেকে ।  
প্রথমবারে মত কাজীদার ভিডিও ইউটিউবে ,  লিঙ্ক  এইখানে  

ইউটিউব দেখতে না পারলে ভিমিওর লিঙ্ক 

কাজীদার সাথে আড্ডা from  on Vimeo . 
 (  ভিডিওটির জন্য সমস্ত কৃতিত্ব দ্রোহী দা ,  জুন ভাই এবং আমার ছোট্ট ক্যামেরার প্রাপ্ত ।  কাজীদার বিশেষ অনুমতি সাপেক্ষে এটি শেয়ার করা হল ,  কোথাও ব্যবহারের আগে অবশ্যই লেখকের অনুমতি নিতে হবে  ) 






অমর চলচ্চিত্র -  ইল পোসতিনো  (  নেরুদার ডাকপিয়ন এবং ভালবাসার শিক্ষা )  




১ম দৃশ্য -  পূতিগন্ধময় আবছা আঁধার ঘর ,  ইতালির দ্বীপের এক জেলের বাড়ী ,  বিছানার উপরে শুয়ে স্বপ্নময় চোখে আমেরিকা থেকে পাঠানো বন্ধুর পোষ্ট কার্ড আলতো ছুয়ে দেখছে যুবক মারিও রুওপ্পোলো ,  যেন জোরে চেপে ধরলেই অদৃশ্য হয়ে যাবে স্বর্গের টিকিটখানা ।  দ্বীপের অধিকাংশ মানুষের মতই মারিওর বাবাও মৎস্যজীবী ,  সারা রাত দুরন্ত সাগরের বুকে দোদুল্যমান নৌকায় ঝড় ঝঞ্চা সহ্য করে জল থেকে তুলে আনে রূপালী ফসল ,  আবার অনেক সময়ই ফিরতে হয় রিক্ত হাতে ।  ছেলের উপরে মহাবিরক্ত বাবা ,  কারণ মারিও জেলের পেশাকে খুবই অবজ্ঞার চোখে দেখে ,  তার ইচ্ছা আমেরিকার যেয়ে অঢেল টাকার মালিক হওয়া ।  লম্বা জীবনযুদ্ধের শেষে ঘানি টেনে ক্লান্ত সৈনিক বাবা বলেন -  মারিও ,  তোমার যেখানে ইচ্ছা সেখানে যাও ,  কিন্তু নিজের জন্য একটা চাকরি জোগাড় কর ।  
পরের দৃশ্য  -  সেই দ্বীপের অধিবাসীদের বিনোদনের অন্যতম উৎস সিনেমা হলে দেখানো হচ্ছিল  এক ব্যক্তিকে নিয়ে ,  বিখ্যাত সেই মানুষটি নির্বাসনে আসছেন ইতালিতে এবং কাকতালীয় ভাবে সেই দ্বীপটিতেই !  দ্বীপের অনেকেই নিজের প্রেক্ষাগৃহের পর্দায় নিজের চলন্ত ছবি দেখে বিমোহিত হয়ে পড়ে ,  কিন্তু মারিওর চোখে লেগে থাকে সেই বিখ্যাত কবি ,  যিনি কিনা আদতে একজন কবি অথচ রাজনৈতিক কারণে ইতালিতে নির্বাসনে এসেছেন ,  তার চারপাশ ঘিরে মহিলাদের ভিড় ,  সাথে স্ত্রী থাকা সত্ত্বেও সব মহিলাভক্তরা আলিঙ্গনে বাঁধবার চেষ্টা করছিল সবখানেই ।  নির্বাসিত কবির জন্মস্থান ল্যাতিন আমেরিকার দেশ চিলি ,  নাম তার পাবলো নেরুদা ।  
 (  সতর্কীকরণ — এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র ,  এটা কোন মুভি রিভিউ নয় ,  কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই ,  এটি স্রেফ ধারা বিবরণী ।  কাজেই যাদের চলচ্চিত্রটি এখনো দেখা হয় নি ,  তারা আগে দেখে ফেললেই ভাল হয় ,  নতুবা সব ঘটনা জানলে হয়ত আগ্রহ কিছুটা কমে যাবে ।  এমন লেখার ব্যাপারে সকল ধরনের পরামর্শ স্বাগতম ।   ) 
যারা কবি নেরুদার বর্ণময় জীবন নিয়ে জানতে বেশী আগ্রহী তারা উনার আত্মজীবনী নিয়ে লেখা একটা ছোট রিভিউ এইখানে  পড়ে দেখে পারেন ।  
সেই দিনই স্থানীয় ডাকঘরে একটি চাকরীর স্থান তৈরি হয় ,  একজন মাত্র মানুষের জন্য ডাক বয়ে নিয়ে যেতে হবে ,  মানুষটি অবশ্যই বিশ্বখ্যাত কবি নেরুদা ।  বেকার মারিও কাজটি খুব খুশি মনে গ্রহণ করে ,  স্থানীয় পোষ্ট মাস্টারকে বিস্ময় ভরে শুধু বলে -  নেরুদা !  মহিলাদের সেই কবি !  জবাবে কম্যুনিস্ট আদর্শে বিশ্বাসী পোষ্টমাস্টার মুখ গম্ভীর করে বলে -  মানুষের কবি !  এবং মারিওকে বুঝিয়ে বলে কেমন ব্যবহার নেরুদার সাথে করতে হবে ,  তাকে খামোখা বিরক্ত করা যাবে না ,  এবং এটিও জানায় যে এই কাজের বেতন খুবই সামান্য ।  
শুরু হয় মারিওর নতুন জীবন ,  ক্রমে ক্রমের নেরুদার সাথে ঘনিষ্ঠ হয়ে ওঠে সে ,  পড়ার চেষ্টা করে নেরুদার জ্বলজ্বলে কবিতামালা ,  গনগনে আবেগে মোড়া শব্দগুচ্ছ ,  নেরুদা একদিন কথায় কথায় বলেন তার কাব্যে মানুষ পছন্দ করে হয়ত মেটাফরের  (  উপমা  )  ব্যবহারের জন্য ,  শুনে মারিওর জানি পৃথিবী ওলট - পালট হয়ে যায় ,  সে নিজেই নিজেই চেষ্টা করে জানা পৃথিবী থেকে অজানা উপমা আবিস্কারের জন্য ।  জানার চেষ্টা করে ভালবাসা কাকে বলে ।  
স্থানীয় পানশালার কর্মী আবেদনময়ী বিয়েত্রিচ রুশোকে দেখে ,  তার ছন্দময় কণ্ঠ শুনে জীবনে প্রথম বারের মত আকাশ ভেঙ্গে পড়ে সরল মারিওর মাথায় ,  প্রেমের চোরাবালিতে কিছু বুঝে ওঠার আগেই আকণ্ঠ নিমজ্জিত হয় সে ,  ভেসে যায় এক নতুন উম্মাতাল স্রোতে ,  বুকের মাঝে অনুভব করে সুখের মত অসহ্য এক ব্যথা ।  ভালবাসার তীব্র সুখময় এবং হাহাকার করা অনুভূতি ভরিয়ে তোলে তার মহাবিশ্ব ।  
পরদিন কাক ভোরে নেরুদাকে ঘুম তোলে সে জানায় তার ভালবাসার কথা ।   প্রবল প্রেমিক পুরুষ নেরুদার মুখে ভুমধ্যসাগরের উষার আলোতে দেখা দেয় সুখ এবং কৌতুকের অভিব্যক্তি ,  খুশী মনে তিনি বলেন ,  তা মারিও কী কথা হল তার সাথে -  মারিও বলল ৫ টা শব্দ ।  তোমার নাম কী ?  উত্তর ছিল  –  বিয়েত্রিচ রুশো ।  হতভম্ব নেরুদা বললেন তুমি তো ৩ শব্দ বললে !  মারিও উত্তর -  আমি নিজের মনে আবার উচ্চারণ করেছিলাম বিয়েত্রিচ রুশো ।   হে নেরুদা ,  আবার জীবনের এমন হয় নি ,  আমি ভালবাসা কী জানতাম না ,  আপনার সাথে কথা বলে ,  আপনার কবিতা পড়ে আমার দশা ,  আমার হৃদয়ে আজ ভালবাসার ফুল ফুটেছে ,  এই সবকিছুর জন্যই আপনি দায়ী ,  আপনি অনুগ্রহ করে আমায় হয়ে বিয়েত্রিচ কে একটা ভালবাসার কবিতা লিখে দিন ! 
সব ঠিকই ছিল ,  কিন্তু এই অনুরোধে ভীষণ ভাবে বেঁকে বসেন নেরুদা ,  তার এক কথা যাকে দেখেন নি তাকে নিয়ে কবিতা লেখা সম্ভব না ,  উৎস এবং উৎসাহ একসাথে একবারের জন্য এক হওয়া দরকার ।  সাময়িক মনোমালিন্য দেখা দেয় পোড় খাওয়া নেরুদা এবং সদ্য প্রেমে পড়া অনভিজ্ঞা খাঁটি মানুষ মারিওর মাঝে ।  অবশেষে একদিন নেরুদা তার বন্ধুদের কাছে রেকর্ডকৃত বার্তা পাঠানোর সময় মারিওকে সেই রেকর্ডে এই দ্বীপের সবচেয়ে সুন্দর জিনিসগুলোর কথা বলতে বলেন ,  মারিও কোনমতে বলে -  বিয়েত্রিচ রুশো !  হাস্যরত নেরুদা সেইদিনই সাইকেলে চেপে মারিওকে নিয়ে বিয়েত্রিচের পানশালাতে উপস্থিত হন ,  সেখানে মারিওকে একটি ফাঁকা খাতা দিয়ে তাতে বিয়েত্রিচের কাছ থেকে ধার নেয়া কলমে সাক্ষর করে ইঙ্গিতপূর্ণ ভাবে বলেন -  তুমি তোমার কবিতা পেয়ে গেছে মারিও ,  শুধু লেখাটা তোমার দায়িত্ব ।  
স্বাধীনচেতা বিয়েত্রিচ বেলাভূমিতে ঘুরে বেড়াচ্ছে আপন মনে ,  অন্য মানুষের উপস্থিতিতে চমকে উঠে দেখে সম্মোহিত মারিও ,  যে কেবল অস্ফুট কণ্ঠে বলে যায় -  বিয়েত্রিচ ,  তোমার হাসি তোমার মুখমণ্ডলে প্রজাপতির মত উড়ে বেড়ায় !  আসে একের পর এক নিখাঁদ আবেগে মোড়া ভালোবাসার সরল স্বীকারোক্তিতে ডোবানো উপমার ছড়াছড়ি  (  সবই নেরুদার  সৃষ্ট )  । 
নিশিতে পাওয়া মানুষের মত বাড়ীতে ফেরে বিয়েত্রিচ ,  তার অভিভাবক বৃদ্ধা ফুফু  অবাক হয়ে লক্ষ্য করেন ভাতিজীকে ,  বোকা বনে বলেন কী হয়েছে রে মেয়ে ,  উত্তর মিলে মেটাফোর !  
এমন কঠিন শব্দ এর আগে কোনদিন শুনেন নি ফুফু ,  মারিওর নামে একগাদা বাজে মন্তব্য করেন তিনি ।  শুধু তাই না বিয়েত্রিচের অন্তর্বাসের ভিতর থেকে একটি কবিতা আবিস্কারে করেন তিনি যাতে লেখা ছিল
 In nude you are as bare as one of your hands 
smooth ,  earthly ,  small ,  round ,  transparent 
with lines of moon and paths of an apple ,  
in nude you ’ re slender like a naked stem of wheat .  
In nude you look blue like the Cuban night 
with stars and vines in your hair ,  
in nude you are whole and yellow 
like summer in a church of gold .   
মারিও কি উদ্ভিন্নযৌবনা বিয়েত্রিচকে Nude দেখে ফেলেছে কিনা এই চিন্তায় অস্থির হয়ে স্থানীয় চার্চের যাজকের কাছে কবিতাটি নিয়ে যান ,  শেষমেশ বিচার দেন নেরুদার কাছে !  বলেন মারিও যেন তার ভাতিজির কাছ থাকে দূরে থাকে ,  তার এই সমস্ত উপমার দরকার নেই ।  
কবিতাটি পড়ে নেরুদা হাসতে হাসতে বলেন এর সাথে নগ্নতার কোন সম্পর্ক নেই ,  পুরোটাই উপমা ,  কিন্তু ক্রুদ্ধ বৃদ্ধা চলে যাওয়ার পরে মারিওকে নেরুদা বলেন যে কবিতা তিনি তার স্ত্রী মাতিলডা উরুশিয়েকে নিয়ে লিখেছেন সেটা কেন সে অনুমতি ছাড়া বিয়েত্রিচকে লিখেছে ? 
জবাবে মারিও স্বীকারোক্তি দেয় -  কবিতা কবির না ,  কবিতা তারই যার সেটা প্রয়োজন !  
অবশেষে শব্দ আর উপমার বন্ধনে মারিও এবং বিয়েত্রিচের বন্ধন সামাজিক স্বীকৃতি লাভ করে ,  গির্জাতে পরিণয় অনুষ্ঠানে মারিওর সাক্ষী হিসেবে উপস্থিত থাকেন স্বয়ং নেরুদা ।   এবং সেই দিনই চিলি থেকে টেলিগ্রাম আসে যে তার উপরে জারি করা হুলিয়া উঠে গেছে ,  এখন প্রিয় স্বদেশে ফিরতে পারবেন তিনি ।  কিন্তু এর ফলে আবার বেকার পরিণত হল মারিও ।  এরপরেও বিদায় বেলায় নেরুদার কাছ থেকে কোন অর্থ সাহায্য নিয়ে অস্বীকৃতি জানায় সে ।  নেরুদা জানান তিনি বন্ধুকে মনে রাখবেন ।  
এরপরে ছোট সেই দ্বীপের জীবনযাত্রা চলতেই থাকে আগের মত ,  চুষে খাওয়া রাজনীতিবিদরা ইচ্ছে মত শোষণ করে যায় সরল মানুষগুলোকে  ,  ভাগ্য পরিবর্তন হয় না কারোই ।   এর মাঝে শরীরে দ্বিতীয় স্বত্বার অস্তিত্বে শিহরিত হয়ে ওঠে বিয়েত্রিচ ,  মারিও জানায় এই সন্তানের নাম হবে পাবলো ,  সম্ভব হলে তারা চিলিতে চলে যাবে ,  যেখানে অনাগত সন্তান বড় হবে কবিতা আর আলোকিত মানুষের মাঝে ।  নেরুদার কাছ থেকে কোন খবর আসে না ,  তাকে দেখা যায় খবরের লাগজে ,  টিভিতে ,  সারা বিশ্বের মানুষের প্রিয় মানুষ তিনি ,  কিন্তু তার কথাতে এই পরিবারের উল্লেখ থাকে না ।  অবশেষে একদিন চিঠি আসে চিলি থেকে ,  পরিবারের সবাই আবেগে আপ্লুত হয়ে একসাথে ঘিরে বসে পবিত্র গ্রন্থপাঠের আয়োজনের মত করে চিঠিটি খুলে ,  তাতে নেরুদার সেক্রেটারির লেখা বার্তা ছিল  ,  উনার ব্যবহৃত কিছু জিনিস ফেরত পাঠাবার জন্য ।  বিয়েত্রিচ এবং তার ফুফু খুবই ক্ষুব্ধ হয় নেরুদার প্রতি ,  কেন তিনি তাদের কোন খবর নেন না ,  তখন মারিও আবেগপূর্ণ কণ্ঠে বলে -  নেরুদা তাদের যা দিয়েছেন তাতেই সারা জীবন সুখী থাকা উচিত ।  সে - ই তো তাকে সবসময় বিরক্ত করে ,  সময় নষ্ট করেছে নানা বাহানায় ,  নেরুদা তো তাদের কাছে থেকে এমন কিছু পান নি ,  বরং তার সাথে মিশেই সে ভালবাসা শিখেছে ,  কবিতা লেখার চেষ্টা করেছে ,  যদিও কবি হিসেবে সে নিম্ন মানে ।  
দৃঢ় মুখে বিয়েত্রিচ বলে -  মারিও ,  তুমি কবি হিসেবে নিম্ন মানের না ।  
এইবার মারিওর মনে পড়ে সেই রেকর্ডারের কথা ,  যাতে সে এই দ্বীপের সবচেয়ে সুন্দর জিনিসগুলোর কথা রেকর্ড করে নেরুদার কাছে পাঠাতে পারে ,  শুরু হয় তার প্রিয় জিনিসগুলোর শব্দ ধারণের চেষ্টা - 
১ -  সাগরের ছোট ছোট ঢেউয়ের ধ্বনি
২ -  বিশাল তরঙ্গের গর্জন
৩ -  পাহাড়ের ঢালে বাতাসের গুমরে ওঠা
৪ -  ঝোপের মধ্যে দিয়ে বয়ে যাওয়া বাতাসের ফিসফিসানি
৫ -  জেলেদের বিষণ্ণ জালের শব্দ
৬ -  গির্জার ঘণ্টা ধ্বনি
৭ -  নক্ষত্রময় আকাশের নীরবতা
৮ -  বিয়েত্রিচের গর্ভে থাকা ছোট পাবলোর হৃৎস্পন্দন
পর্দা পড়ে যায় সিনেমাতে ।  
পরের দৃশ্যে দেখা যায় নেরুদা এবং বিয়েত্রিচ ফিরে এসেছেন সেই দ্বীপের পানশালায় ,  সেখানে খেলে বেড়াচ্ছে এক ফুটফুটে কিশোর ,  যার নাম পাবলো ।  পর্দার আড়াল থেকে বেরিয়ে আসে বিয়েত্রিচ ,  জানায়  ছোট্ট পাবলোর জন্মের আগে কম্যুনিস্টদের এক জনসভায় পাবলো নেরুদাকে নিয়ে স্বরচিত কবিতা পড়তে যেয়ে পুলিশের রোষের শিকার হয়ে খুব হয় সে ।   সেই রেকর্ড আর পাঠানো হয় নি নেরুদাকে ,  ঘরে বসে রেকর্ড আর মারিওর কণ্ঠ শুনতে শুনতে অপার্থিব অভিব্যক্তিতে ভরে উঠে কবি নেরুদার মুখ ।  
১৯৯৪ সালে ইতালিয়ান ভাষায় নির্মিত এই উপমাময় ভালবাসার অন্যতম সফল রূপকার ছিলেন পোষ্টম্যান মারিও - র ভূমিকায় অভিনয়কারী ম্যাসসিমো ত্রয়সি ,  দুঃখজনক ভাবে ছবিটি মুক্তি পাবার আগেই হার্ট অ্যাটাকের কারণে তিনি মৃত্যুবরণ করেন ।  নেরুদার ভূমিকায় সফল ভাবে উৎরে যান ফিলিপ নোয়ের এবং বিয়েত্রিচের ভূমিকায় ইতালির মেয়ে মারিয়া গ্রাজিয়া ।   সিনেমাটির অধিকাংশ শ্যুটিং - ইতালির ন্যাপলির  “ প্রচিদা ”  আর সিসিলির  “ সালিনা ”  দ্বীপেই হয়েছিল  ।  

 (  এই পোস্টটি তোমার জন্য প্রিয় মহুয়া ।   অবশ্যই এই অসাধারণ সিনেমাটি একসাথে দেখব আমরা শীঘ্রই ।  
শেষ পর্দা ওঠার সময় নেরুদার এই কবিতাটা ভেসে উঠেছিল দৃশ্যপটে ,  এখানে কেবল কবিতার  ( poetry )  জায়গায় ভালবাসা বসিয়ে নাও ) 
And it was at that age  .  .  .  Poetry arrived
in search of me .  I don ' t know ,  I don ' t know where
it came from ,  from winter or a river . 
I don ' t know how or when , 
no they were not voices ,  they were not
words ,  nor silence , 
but from a street I was summoned , 
from the branches of night , 
abruptly from the others , 
among violent fires
or returning alone , 
there I was without a face
and it touched me . 






প্রিয় মুখ ৮ -  আমার প্রিয় রাজা কুমার শরৎকুমার রায়





২০১২ সালের আগুনঝরা এক গ্রীষ্ম দিনে নির্নিমেষে চেয়েছিলাম ধ্বংসপ্রাপ্ত পম্পেই কোন এক কানাগলিতে ,  ইতিহাসের অনেক ভুলে যাওয়ার অধ্যায়কে অনুভবের সাথে সাথে মনে পড়ছিল ১৯০০ সালে সেখান ইতিহাসের টানে ঘুরতে আসা এক বরেন্দ্রভূমির সন্তানের কথা ,  নাম তার কুমার শরৎকুমার রায় ।  কোলকাতার প্রেসিডেন্সী কলেজ থেকে পদার্থ বিজ্ঞানে মাস্টার্স করে একই বছর ইউরোপ ভ্রমণে এসেছিলেন কুমার শরৎ কুমার রায় ,  জ্ঞানের চোখে ইতিহাসের টানে বুভুক্ষুর মত ঘুরে বেরিয়িছিলেন থিবস ,  পম্পেই ,  প্রাচীন মিশর ।  অতীতের চিহ্নকে বর্তমানে দেখে তাদের মূল্য অনুভব করেছিলেন বিশুদ্ধ জ্ঞানের তাড়না থেকে ,  যা বয়ে চলে প্রজন্ম থেকে প্রজন্মান্তরে ।  
ভিনদেশের মাটিতে জীবন্ত ইতিহাসকে অনুভবকে করেই ক্ষান্ত হন নি সেই তরুণ ,  বরেন্দ্রভূমিতে ফিরে নিজেই উদ্যোগ নিয়েছিলেন বিশাল বাংলার ইতিহাসকে ভবিষ্যৎ প্রজন্মের জন্য সংরক্ষণ করার জন্য গড়েছিলেন বাংলাদেশের প্রথম জাদুঘর ,  বিশ্বখ্যাত বরেন্দ্র জাদুঘর ।  

কে ছিলেন  কুমার শরৎকুমার রায় ?  
নাটোরের বিখ্যাত দিঘাপতিয়া রাজপরিবারে ১৮৭৬ সালের  ২২ এপ্রিল  ( ১১ বৈশাখ ,  ১২৮৩ বঙ্গাব্দ )  জন্মগ্রহণ করেন কুমার শরৎকুমার রায় ,  বাবা ছিলেন রাজা প্রমথনাথ রায় এবং মা রানী দ্রবময়ী দেবী ।  প্রমথনাথ রায় ঠিক জন্মগত উত্তরাধিকার সূত্রে  রাজা হন নাই ,  দিঘাপতিয়ার রাজা প্রসন্ননাথ নিঃসন্তান থাকার দরুন তাকে দত্তকপুত্র হিসেবে গ্রহণ করেন ।   রাজা প্রমথনাথ রায় রাজশাহী কলেজ ,  রাজশাহী এসোসিয়েশন ,  রাজশাহী দাতব্য চিকিৎসালয় এবং বালিকা বিদ্যালয় প্রতিষ্ঠার উদ্যোগ নিয়ে নিজেও ব্যপক অর্থসাহায্য করেছিলেন ।   ১৮৮৩ সালে মৃত্যুর পরে তার জমিদারী দুই পক্ষের উত্তরাধিকারীদের মাঝে ভাগ করে দিয়ে যান ,  প্রথম পক্ষের পুত্র প্রমদানাথ দিঘাপতিয়াতেই থেকে যান ,  উইল অনুযায়ী দ্বিতীয় স্ত্রীর তিন পুত্র বসন্তকুমার রায় ,  শরৎকুমার রায় এবং হেমেন্দ্রকুমার রায় দিঘাপতিয়া থেকে আলাদা হয়ে যেয়ে অভিরামপুরে বসবাস শুরু করেন ,  এবং তাদের পূর্বপুরুষের নামানুসারে স্থানটির নামকরণ হয় দয়ারামপুর ।   বড় ভ্রাতা বসন্ত কুমার নিঃসন্তান অবস্থায় মারা গেলে কুমার শরৎকুমার রায় এস্টেট পরিচালনার সমগ্র দায়িত্ব গ্রহণ করেন ।  
পদ্মা পারের রাজশাহীতেই উনার বেড়ে ওঠা ,  কলেজিয়েট স্কুলে অষ্টম শ্রেণী পর্যন্ত অধ্যয়নের পরে কোলকাতা গমন করেন ,  এবং উচ্চতর শিক্ষালাভের পর নিজ বাসভূমে ফিরে আসেন ।  ইতিহাসের প্রতি প্রগাঢ় টান এবং বিদেশ ভ্রমণের অমূল্য অভিজ্ঞতা থেকে তিনি বরেন্দ্র অনুসন্ধান সমিতি প্রতিষ্ঠা করেন ,  মূল লক্ষ্য ছিল প্রাচীন পুঁথি ,  উপকথা ,  কিংবদন্তী ইত্যাদি সংগ্রহ ,  সংকলন এবং সংরক্ষণ ।  বরেন্দ্রভূমিতে প্রত্যাবর্তনের পরপরই কুমার শরৎকুমার রায় পুরনো বইপত্র ,  যার সিংহভাগই ছিল তালপাতা এবং তুলোট কাগজে লেখা প্রাচীন পুঁথি )  সংগ্রহের কাজ শুরু করেন ,  এবং তা দিয়ে রাজশাহী শহরের মিয়াপাড়ায় নির্মিত দিঘাপতিয়া রাজপ্রাসাদের একাংশে জমা করে একটি গ্রন্থাগার গড়ে তোলেন ।  
সেই সাথে ভাগলপুরের সমৃদ্ধ পুরাকীর্তির ভাণ্ডার দেখে তার মনে পড়ে যায় ইউরোপ - আফ্রিকার জাদুঘরগুলোর কথা ,  মনের মাঝে দানা বাঁধে এক মহাপরিকল্পনা ,  যাতে সবসময় সাথে ছিলেন ঐতিহাসিক অক্ষয়কুমার মৈত্রেয়  (  সেই সময়ে রাজশাহী কোর্টের উকিল )  এবং নৃতাত্ত্বিক ও পুরাতত্ত্ববিদ রমাপ্রসাদচন্দ্র  ( রাজশাহী কলেজিয়েট স্কুলের শিক্ষক )  ,  সেই পরিকল্পনা মোতাবেকই ১৯১০ সালে শরৎকুমার রায় ,  অক্ষয়কুমার ,  রমাপ্রসাদ ,  বঙ্গীয় সাহিত্য পরিষদের রামকমল সিংহ এবং কলকাতা জাদুঘরের অধীক্ষক রাখালদাস বন্দোপাধ্যায় নিয়ে একটি ক্ষুদে অনুসন্ধানী দল গঠন করা হয় ।  তারা রাজশাহী জেলেরা পালপাড়া ,  দেওপাড়া ,  চব্বিশনগর ,  কুমুরপুর ,  খেতুর ,  মান্দোইল ,  খেতুর ,  জগপুর ,  মালঞ্চ ইত্যাদি জনপদ ঘুরে ৩২টি দুষ্প্রাপ্য পুরাতাত্ত্বিক নিদর্শন সংগ্রহ করেন ।  
সেই সমস্ত পুরাকীর্তি নিয়ে অনুসন্ধানী দল রাজশাহী ফিরলে প্রত্নবস্তগুলোর সংরক্ষণ এবং অবস্থান নিয়ে বিরাট সমস্যা দেখা দেয় ,  রাখালদাস বন্দোপাধ্যায় প্রস্তাব রাখেন উল্লেখযোগ্য সংগ্রহগুলো তিনি কোলকাতা জাদুঘরের জন্য নিয়ে যাবেন ,  একই ভাবে রামকমল সিংহও কিছু নিদর্শন পরিষদের সংগ্রহশালার জন্য নিয়ে যাবার প্রস্তাব উত্থাপন করেন ।   কিন্তু রমাপ্রসাদচন্দ্র এই ব্যাপারে জোরালো প্রতিবাদ উপস্থাপন করেন এবং অন্যান্যদের সাথে মতামত বিনিময় করে কুমার শরৎকুমার রায় এই সিদ্ধান্তে উপনীত হন যে সংগৃহীত পুরাকীর্তি কোথাও যেতে দেয়া হবে না ,  বরং এগুলো দিয়ে রাজশাহীতেই একটি পূর্ণাঙ্গ অনুসন্ধান সংস্থা প্রতিষ্ঠা করা হবে ,  যার কাজ হবে বরেন্দ্র অঞ্চলের প্রাচীন ইতিহাসে আলোকপাত করা ।  
সেই যে যাত্রা শুরু হয়েছিল ,  আজ পর্যন্ত অব্যাহত রয়েছে কুমার শরৎকুমার রায়ের স্বপ্ন ।  প্রথম দিকে প্রশিক্ষণবিহীন কয়েকজন উৎসাহী কর্মী দিয়ে কিভাবে এই বিপুল কর্মযজ্ঞ চালাবেন তা নিয়ে ব্যপক চিন্তায় পড়লেও তার সামনে উদাহরণ হিসেবে ছিলেন ডাঃ বুকানন হ্যামিল্টন ,  জেনারেল কানিংহামসহ অন্যান্য অতীতসন্ধানীরা ,  যারা সকল বাঁধা পায়ে দলেছিলেন কেবল নিষ্ঠা এবং জ্ঞানের প্রতি ভালবাসা থেকে ।   এক ভাষণে কুমার শরৎকুমার রায় বলেছিলেন -  সত্য আবিস্কার এবং তাহার দ্বারা মনুষ্য জাতির জ্ঞানভাণ্ডার পরিপুষ্ট করাই অনুসন্ধান সমিতির মুখ্য উদ্দেশ্য ।  জ্ঞান ভাণ্ডারে পুষ্ট না হইলে মনুষ্য জাতি উন্নতির পথে অগ্রসর হইতে পারে না ।  সুতরাং মনুষ্য সমাজকে উন্নত করিতে হইলে অনুসন্ধান সমিতির বিশেষ প্রয়োজনীয়তা রহিয়াছে ।   -  -  -  -  -  তৎকালীন বাংলাদেশের কৃষ্টির প্রভাব যে ভারতের বাহিরে বর্তমান নেপালে ,  তিব্বতে ,  চীনে ,  জাপানে ,  কম্বোডিয়ায় এমনকি সুমাত্রা জাভা বালি প্রভৃতি সুদূর দ্বীপপুঞ্জেও বিস্তার লাভে সমর্থ হইয়াছিল ইহা সর্বজনবিদিত ।  তারপর বাঙ্গালীর অধঃপতনের কাহিনীও ভাবিবার বিষয় ।  যে জাতি একসময়ে এতদূর উন্নতির পথে অগ্রসর হইয়াছিল ,  সে জাতি ক্রমে অবনতির এত নিম্নস্তরে  নামিয়া গেল কেন ?   -  -  -  আমাদিগকে অনুসন্ধান করিয়া এই সকল তথ্যের প্রকৃত কারণ জানিয়ে হইবে এবং কারণ জানিয়া তাহার সাহায্যে আমাদের জাতীয় জীবনকে গড়িয়া তুলিতে হইবে ।  নচেৎ আমরা যতই স্বায়ত্তশাসন লাভ করি না কেন উনা বজায় রাখিতে পারিব না ।  আমাদের অপেক্ষা অধিক বুদ্ধিমান ,  অধিক বলবান ও যোগ্যতর জাতি আসিলে পুনরায় আমাদিগকে তাহাদের পদানত হইতে হইবে ।  
উল্লেখ বরেন্দ্র অনুসন্ধান কমিটি ১৯১৪ খ্রিস্টাব্দে রেজিস্ট্রিভুক্ত হয় ,  এবং সমিতির সকল আর্থিক দায়ভার প্রথম দিকের বছরগুলোতে কুমার শরৎকুমার রায় নিজেই বহন করেন ।  পরবর্তীতে অগ্রজ রাজা প্রমদা নাথ রায়ের প্রদত্ত জমিতে নিজেই সেই আমলের তেষট্টি হাজার টাকা ব্যয় করে গৌড়ের প্রাচীন স্থাপত্যশৈলীর অনুকরণে অপূর্ব সুষমামণ্ডিত ভবন নির্মাণ করেন ,  জানা যায় এই ভবনের নকশাকারও ছিলেন স্বয়ং কুমার শরৎকুমার রায় ।   ১৯১৬ সালের ১৩ নভেম্বর সেই সংগ্রহশালা ভবনের ভিত্তিপ্রস্তর স্থাপন করেন তৎকালীন বাংলার গভর্নর লর্ড কারমাইকেল এবং ৩ বছর বাদে ১৯১৯ সালের ২৭ নভেম্বর এ দ্বারোদঘাটন করেন বাংলার আরেক গভর্নর লর্ড রোনাল্ডসে ।  

কুমার শরৎকুমার রায়কে কোথাও রাজা বলে উল্লেখ করা হয় না ,  উনি আসলে রাজকুমারই ছিলেন  (  ব্যক্তিগত ভাবে রাজা - রানী ,  রাজকীয় জিনিস আমি ব্যপক অপছন্দ করি ।  রাজার ছেলেই রাজা হবে এমন মূর্খতা আমাদের অনেক ক্ষতিসাধন করেছে এবং করবে )  ,  কিন্তু তিনি ছিলেন গণমানুষের রাজা ,  মনের রাজা ।  তাকে অধিকাংশ প্রজাই বেশ পছন্দ করতেন ,  যদিও পুরাতত্ত্ব বিষয়ে অধিক উৎসাহের কারণে তাকে পাগলা বলতেও দ্বিধা করতেন না ।  জানা যায় ,  অনেক সময়েই মজা পুকুর খননের সময় মূর্তির সন্ধান পাওয়া গেলে হাতি পাঠিয়ে সেই মূর্তি জাদুঘরে আনার ব্যবস্থা করতেন কুমার শরৎকুমার রায় ,  এবং মানুষ বলত -  দ্যাখ পাগলা রাজার কীর্তি ,  রাজারা বাইজী নাচায় আর উনি ভাঙ্গা মূর্তি নিয়ে যান হাতি দিয়া !  

সংগ্রহশালা স্থাপনের পরপরই ভারতবর্ষের নানা স্থান থেকে ব্যক্তিগত পরিচয়ের কারণে বেশ কিছু দুর্লভ নিদর্শন কুমার শরৎকুমার রায়ের কাছে আসে উপহার হিসেবে ,  এখনো বরেন্দ্র জাদুঘরে গেলে সেই উপহারগুলোর নামফলকে শরৎকুমারের নামসহ দাতার নাম দেখতে পারবেন ।  
সাহিত্যের প্রতি প্রবল অনুরাগের পরিচয় সারা জীবনই দিয়েছেন তিনি ,  যদিও নিজে লিখেছেন খুব কম ,  প্রকাশিত গ্রন্থের সংখ্যা মাত্র ৬ খানা -  ভারতীয় সাধক ,  তৌলিক জাতি ,  রবীন্দ্রস্মৃতি ,  বুদ্ধের জীবন ও বাণী ,  মোহন লাল এবং শিবাজী ও মাহাট্টজাতি ।  যদিও সে যুগের নানা পত্রপত্রিকায় তার রচন ছড়িয়ে - ছিটিয়ে আছে ।  রবি ঠাকুরের সাথে তার প্রগাঢ় বন্ধুত্ব ছিল ,  শুধু তাই নয় বিশ্বখ্যাত বন্ধুর দ্বারা এতটাই প্রভাবিত ছিলেন কুমার শরৎকুমার রায় যে নিজপুত্র বিধুধনাথকে কৃষি বিজ্ঞানে স্নাতক করতে আমেরিকার ইলিনয় বিশ্ববিদ্যালয়ে পাঠিয়েছিলেন  (  রবীন্দ্রনাথ যেভাবে পাঠিয়েছিলেন রথীন্দ্রনাথকে )  ,  
 নিজের খামারে উৎপাদিত আখের সুষ্ঠু ব্যবহারের লক্ষে  প্রতিষ্ঠা করেন চিনিকল ,  যা ছিল উত্তরবঙ্গের প্রথম চিনিকল ।  এছাড়া কৃষি শিক্ষা প্রসারের জন্য অগ্রজের নামে প্রতিষ্ঠা করেছিলেন বসন্তকুমার এগ্রিকালচারাল ইন্সটিটিউট ।  
ব্যক্তিগত জীবনে অন্ধবিশ্বাস মুক্ত মানুষ ছিলেন কুমার শরৎকুমার রায় ,  তার রান্নাবান্নার কাজে নিয়োজিত প্রায় সকল কর্মচারীই ছিলেন মুসলমান সম্প্রদায়ের লোক ,  এমনকি বুধনরুহি দাস নামের একজন চর্মকারকে অন্যতম পাচক হিসেবে নিয়োগ দিয়ে তিনি হিন্দু শাস্ত্রের বর্ণপ্রথার প্রতি চরম প্রতিবাদ উত্থাপন করেছিলেন ।  যারা উনার  তিলি বা তৌলিক সম্প্রদায়ে অন্তর্ভুক্ত হবার কারণে অনেক বর্ণহিন্দুই তাকে বাঁকা চোখে দেখত ।  
বিদ্যোৎসাহী কুমার শরৎকুমার রায় নিরন্তর সাধনা ছিল জ্ঞান অন্বেষণ ,  একবার তাকে প্রশ্ন কর হয়েছিল কেমন করে একাকী তিনি রাজপ্রাসাদে রাত্রিযাপন করেন  (  অনেকপূর্বেই তার স্ত্রী বিয়োগ ঘটেছে ,  পুত্র - কন্যারা নানা শহরে থাকেন )  ,  হাসি মুখে তিনি বলেছিলেন -  এটা ভুল ধারণা ,  আমি একারাত্রি যাপন করি না ,  আমার সঙ্গে তখন থাকেন বঙ্কিমচন্দ্র ,  রবীন্দ্রনাথ ,  শরৎচন্দ্র ,  শেক্সপীয়ার ,  ওয়ার্ডসওয়ার্থ ,  বায়রন ,  শেলী ,  কীটস ।  আমি তাদের সান্নিধ্যেই রাত কাটাই ।  

হৃদরোগে আক্রান্ত হয়ে ১৯৪৬ সালের ১০ এপ্রিল  (  ২৯ চৈত্র ,  ১৩৫২ )  তার জীবনাবসান ঘটে ।  
সুজলা সুফলা শস্য শ্যামলা আমাদের দেশটার রাজা ভাগ্য না নেতা ভাগ্য বড়ই খারাপ ,  সবাই এসে চালিয়েছিলে শোষণ আর বজ্রকঠিন শাসন ,  করেছে সীমাহীন লুটপাট ।  এদের মাঝে এক উজ্জল ব্যতিক্রম কুমার শরৎকুমার রায় ।  মহাসমুদ্রের মত উম্মুক্ত হৃদয়ের অধিকারী মানুষটি নিজের নামের কিছুই করে যান নি রাজশাহী শহরে ,  বা বরেন্দ্র অঞ্চলে ,  তার নামে কেন অন্তত একটি মূল সড়ক বা গ্রন্থাগারের নামকরণ করা হয় নি সেটা শুধুই বিস্ময় জাগায় ,  বর্তমান সিটি কর্পোরেশন কতৃপক্ষ কি দায়িত্ব নেবেন এই সূর্য সন্তানের নাম কোথাও খোদাই করে এবং তার স্বপ্ন কিছুটা বাস্তবায়ন করে তার স্মৃতির প্রতি কৃতজ্ঞতা স্বীকারের ?  
 ( কুমার শরৎকুমার রায়ের উপর লেখার ইচ্ছে ছিল অনেক বছর ধরেই ,  কিন্তু পর্যাপ্ত কোন তথ্য ছিল না ,  অবশেষে ফোকলোরবিদ উদয় শঙ্কর বিশ্বাসের একাধিক লেখা এবং বাংলা একাডেমী থেকে প্রকাশিত সাইফুদ্দীন চৌধুরীর কুমার শরৎকুমার রায় হস্তগত হাবার ফলে কিছু তথ্য পাই বটে কিন্তু তা আসলেই অপ্রতুল ।  তার স্মৃতিধন্য বরেন্দ্র জাদুঘরে একাধিকবার যেয়ে কেবল জানতে পেরেছি উনার নাতি বর্তমানে লন্ডনে থাকেন ।    আশা করি ,  কেউ না কেউ একদিন এই মহামানবের জীবন নিয়ে  পূর্ণাঙ্গ জীবনচরিত লেখায় হাত দিবেন ,  প্রথম ছবিটা নেট থেকে সংগ্রহিত ,  রাজার অন্যকোন ছবি কারো সন্ধানে থাকলে অনুগ্রহ করে যোগাযোগ করবেন ।   ) 
প্রিয় মুখ সিরিজের বাকী লেখাগুলো এইখানে






বাংলার পথে -  ৩  ,  মঙ্গলবাড়ির প্রাচীন মন্দির এবং গরুড় স্তম্ভ




এক খর লাল দুপুরে জগদল বিহার থেকে ফেরার পথে পেটপূজার জন্য থামা হল স্থানীয় রেস্তোরায় ,  সেখানেই খাবার ফাঁকে ফাঁকে সাথে বয়ে আনা আবুল কালাম মোহাম্মদ জাকারিয়ার বাংলাদেশের প্রাচীন কীর্তি বইটির ১ম খণ্ড দেখে আবিস্কার করলাম মঙ্গলবাড়ির প্রাচীন মন্দির এবং সুবিখ্যাত গরুড় স্তম্ভ যা কিনা ভিমের পান্টি বলে পরিচিত তা আমাদের যাত্রা পথেই !  ব্যস আর কী লাগে ?  জোড়া মোটর সাইকেলে সওয়ার হয়ে ভো করে ধূলি ধূসরিত পথ মাড়িয়ে যাওয়া হতে থাকল মঙ্গলবাড়ির দিকে ।  

 ভ্রমণসঙ্গী হিসেবে ফোকলোরবিদ উদয় ,  তার ছাত্র রুহুল ,  ফটোসাংবাদিক ইকবাল ভাই ,  বরেন্দ্রভূমির চারণসন্তান তোজাম ভাই সহ অযাচিত ভাবে যোগ দিলেন স্থানীয় এক তরুণ ,  তার কাছে ভিমের পান্টির কথা জানতে চাইতেই বললেন -  চলেন ,  আমি নিজেই নিয়ে যাচ্ছি !  সাথে সাথে মোটর সাইকেল সংখ্যা বেড়ে দাঁড়াল পৌনে এক হালিতে ।    
 মাটি বাঁধানো পথে বেয়ে সোজা নতুন সঙ্গীকে নিয়ে দাঁড়ালাম মঙ্গলবাড়ি শিবমন্দির প্রাঙ্গণে ,  সেখানে এখন নতুন মন্দির ,  কিন্তু আমাদের মূল উৎসাহ সেই আদি স্থাপনাকে ঘিরে ,  যা হিন্দু মন্দির না বৌদ্ধ মন্দির ছিল তারই সুরাহা আজ পর্যন্ত হয় নি !  

ধারণা করা হয় সেটি পাল যুগের নির্মিত ।  বর্তমান পূজারি এসে আপ্যায়ন করে ঘুরিয়ে দেখালেন পূজার মণ্ডপ ,  প্রতিমা ,  অর্চনার স্থান ,  এই সময়ে মন্দিরের কোন দাড়িয়ে থাকা এক অচিন বৃক্ষ কথা বলে উঠল আমাদের দিকে চেয়ে -  
মনের ভিতরে যেন রূপোলী ফিতে ঘরঘর করে চলতে থাকল -  সেই সুপ্রাচীন মন্দিরের দেয়ালের কোন চিড় ধরা স্থানে হয়ত পাখি বা বাদুড়ের মুখ থেকে ফলের বীজ পড়েছিল ,  কালক্রমে সম্পূর্ণ উপাসনালয় বিলুপ্ত হয়ে গেছে কিন্তু সেদিন সেই বীজ পরিণত হয়েছে মহীরুহতে ,  এবং গাছটি তার বুকে পরম মমতায় আগলে রেখেছে প্রথম আশ্রয়দাতা মন্দিরকে !  সেই কয়েকটি প্রাচীন ইট যেন নিয়ে আমাদের সেই সুবর্ণ অতীতে ।  

এর খানিক দূরেই ভিমের পান্টি নামের সেই স্তম্ভ  (  আঞ্চলিক ভাষায় পান্টি মানে গরু চরানোর কাজে রাখালের ব্যবহৃত লাঠি ,  যদিও এমন বিদঘুটে নাম কেন দেওয়া হল তা জানতে পারি নাই )  ,  সাথের স্থানীয় বন্ধু বললেন এই স্তম্ভটি এক দশক আগেও মাটির বেশ উপরে অবস্থান করছিল ,  কিন্ত ক্রমাগত তা মাটির অভ্যন্তরে দেবে যাচ্ছে ।  আর বজ্রঝড়ের সময় বিদ্যুৎ শিখা প্রায়ই আঘাত করে স্তম্ভ শীর্ষকে এই কথা হলফ করে বললেন মাঠের কৃষকেরা ।    
মঙ্গলবাড়ি শিবমন্দির থেকে প্রায় ১৫০ মিটার দক্ষিণে অপেক্ষাকৃত নিচু স্থানে গরুড় স্তম্ভ নামের একটি উল্লেখযোগ্য প্রাচীন কীর্তি আছে ।  এটি সম্ভবত একটি মজে যাওয়া বিল ,  মানুষের তৈরি কোন জলাশয় নয় ।  স্তম্ভটি যেখানে অবস্থিত সেই নিম্নভূমিও এককালে সেই বিলের অংশ ছিল বলে ধারণা করা হয় ।  বিলের উত্তরাংশে খুব সম্ভব স্তম্ভটি স্থাপন করা হয়েছিল ,  অথবা এমনও হতে পারে যে স্তম্ভটি যখন স্থাপিত হয় তখন সমগ্র এলাকা জুড়ে উচু ভুমি ছিল ।  পরবর্তীকালে কোন প্রাকৃতিক কারণে সেই স্থান নিচু ভুমিতে রূপান্তরিত হয় ,  তবে পর্যাপ্ত তথ্য ছাড়া এমন সিদ্ধান্তে আশা কঠিন ।  
এই বিলের পূর্ব এবং দক্ষিণ - পূর্ব দিকে বেশ কিছু দূরে কয়েকটি প্রাচীন জলাশয়ের অস্তিত্ব আজও টিকে আছে ,  কিন্তু সেখানে কোন প্রাচীনকীর্তির ধ্বংসাবশেষের সন্ধান পাওয়া যায় না ।  হয়ত এককালে থাকলেও কালের করাল গ্রাসে সেগুলো বিলুপ্ত হয়ে গেছে ।   স্তম্ভের উত্তর ,  উত্তর - পশ্চিম ও উত্তর - পূর্ব দিকে প্রাচীন উঁচু ভূমি এবং সমগ্র অঞ্চল জুড়ে ঘন বসতি বিদ্যমান ।  মঙ্গলবাড়ি হাটকে কেন্দ্র করে চারদিকে আছে বেশ কয়েকটি প্রাচীন দীঘি - পুষ্করিণী ।  কিন্তু এই এলাকায় তেমন কোন উল্লেখযোগ্য প্রাচীন ইমারতের ধ্বংসাবশেষ দেখা যায় না ,  যদিও মাটির নিচ হতে মাঝে মাঝেই প্রাচীন ইটের সন্ধান পাওয়া যায় ।  মঙ্গলবাড়ি হাট থেকে মেইল তিনেক দূরে বাদাল নামে একটি প্রাচীন স্থান আছে ,  সেখানে ইষ্ট ইন্ডিয়া কোম্পানির একটি কুঠিবাড়ী ছিল ,  সেই কুঠিবাড়ীরই অধ্যক্ষ স্যার চার্লস উইলকিন্স ১৭৮০ খ্রিস্টাব্দে আলোচ্য গরুড় স্তম্ভটি একটি বনভূমির মাঝে আবিস্কার করেছিলেন !  
কৃষ্ণাভ ধূসর প্রস্তরে  (  Black Basalt )  নির্মিত স্তম্ভটি বর্তমানে ভগ্নাবস্থায়ও প্রায় ৩ . ৬ মিটার উঁচু ,  এবং নিচের দিকে এর পরিধি ১ . ৭৬ মিটার ।  স্তম্ভটি আদিও আরও অনেক উঁচু ছিল এবং এর চূড়ায় একটি গরুড় মূর্তি ছিল ।  পরবর্তীকালে বজ্রপাতে মূর্তিসহ উপরের অংশ ভেঙ্গে গেছে এবং স্তম্ভটি একদিকে কিছুটা হেলে পড়েছে ।  দেশ বিভাগের বেশ কিছুকাল আগে প্রত্নতত্ত্ব বিভাগ স্তম্ভের মূলদেশ ইট দিয়ে বাধিয়ে দিয়েছে ।  এই বাঁধানো অংশের পরিধি ৫ . ৭ মিটার ।  বর্তমানে বাঁধানো বেদী থেকে ০ . ৫ মিটার উপরে সংস্কৃত ভাষার ২৮ পঙক্তির একটি শিলালিপি আছে ।  পঙক্তিগুলি প্রায় ০ . ৫৩ মিটার দীর্ঘ এবং অক্ষরের আয়তন প্রায় আধা ইঞ্চি ।  স্তম্ভের গায়ে বজ্রলেপ ছিল ।  তা স্থানে স্থানে উঠে গেলেও স্তম্ভটির গাত্র মসৃণ ।  

স্তম্ভটির বাংলা অনুবাদ নিচে দেওয়া হল - 
১ -  শান্ডিল্য বংশে  ( বিষ্ণু  ?  )  তদীয় অন্বয়ে বীরদেব ,  তদগোত্রে পাঞ্চাল এবং পাঞ্চাল হইতে  ( তৎপুত্র )  গর্গ জন্ম গ্রহণ করিয়াছিলেন ।  
২ -  সেই গর্গ বৃহস্পতিকে এই বলিয়া উপহাস করিতেন যে -   (  শত্রু )  ইন্দ্রদেব কেবল পূর্বদিকেরই অধিপতি ,  দিগন্তরের অধিপতি ছিলেন না  (  কিন্তু বৃহস্পতির মত মন্ত্রী থাকিতেও  )  তিনি সেই একটি মাত্র দিকেও  (  সদ্য )  দৈত্যপতিগণ কতৃক পরাজিত হইয়াছিলেন ,   (  আর )  আমি সেই পূর্বদিকের অধিপতি ধর্ম  ( নামক )  নরপালকে অখিল দিকের স্বামী করিয়া দিয়াছি ।  
৩ -  নিসর্গ -  নির্মল -  স্নিগ্ধা চন্দ্রপত্নী কান্তিদেবীর ন্যায় ,  অন্তবিবর্তিনী ইচ্ছায় অনুরূপা ,  তাহার ইচ্ছা নাম্নী পত্নী ছিলেন ।  
৪ -  বেদচতুষ্টয়রূপ -  মুখপদ্ম -  লক্ষণাক্রান্ত ,  স্বাভাবিক উৎকৃষ্ট পদগৌরবে ত্রিলোকশ্রেষ্ঠ ,  কমলযোনি ব্রহ্মার ন্যায় ,  তাহাদের দ্বিজোত্তম পুত্র নিজের শ্রীদর্ভপাণি এই নাম গ্রহণ করিয়াছিলেন ।  
৫ -  সেই দর্ভপাণির নীতি কৌশলে শ্রীদেবপাল  (  নামক )  নৃপতি মতঙ্গজ -  মদাভিষিক্ত
 - 	শিলাসংহতিপূর্ণ রেবা  (  নর্মদা )  নদীর জনক  (  উৎপত্তি স্থান বিন্ধ্য পর্বত )  হইতে  (  আরম্ভ করিয়া )  মহেশ -  ললাট -  শোভি -  ইন্দু -  কিরণ -  শ্বেতায়মান গৌরীজনক  (  হিমালয় )  পর্বত পর্যন্ত ,  সূর্যোদয়াস্ত কালে অরুণ রাগ - রঞ্জিত   (  উভয় )  জলরাশির আধার পূর্ব - সমুদ্র এবং পশ্চিম - সমুদ্র  (  মধ্যবর্তী )  সমগ্র ভূভাগ কর - প্রদ করিতে সমর্থ হইয়াছিলেন ।  
 - 	
 - 	৬ -  নানা -  মদমত্ত -  মতঙ্গজ -  মদবারি -  নিষিক্ত -  ধরণিতল -  বিসর্পি ধূলিপটলে দিগন্তরাল সমাচ্ছন্ন করিয়া দিকচক্রাগত -  ভূপাল বৃন্দের চিরসঞ্চারমানে যাহাকে নিরন্তর দুর্বিলোক করিয়া রাখিত ,  সেই দেবপাল  ( নামক )  নরপাল  (  উপদেশ গ্রহণের জন্য )  দর্ভপাণির অপেক্ষায় ,  তাহার দ্বারদেশে দণ্ডায়মান থাকিতেন ।  
 - 	
 - 	৭ -  সুররাজ কল্প  ( দেব পাল )  নরপতি  ( সেই মন্ত্রীবরকে )  অগ্রে চন্দ্রবিম্বানুকারীকে  (  মহার্হ )  আসন প্রদান করিয়া  ,  নানা নরেন্দ্র -  মুকুটাঙ্কিত -  পাদ -  পাংসু হইয়াও স্বয়ং সচকিতভাবেই সিংহাসনে উপবেশন করিতেন ।  
 - 	
 - 	৮ -  অত্রি হইতে যেমন চন্দ্রের উৎপত্তি হইয়াছিল ,  সেইরূপ তাঁহার এবং শর্করাদেবীর পরমেশ্বর বল্লভ শ্রীমান সোমেশ্বর  (  নামক )  পুত্র উৎপন্ন হইয়াছিল । 
 - 	
 - 	৯ -  তিনি বিক্রমে ধনঞ্জয়ের সহিত তুলনা লাভের উপযুক্ত  (  উচ্চ )  স্থানে আরোহণ করিয়াও ,   (  বিক্রম প্রকাশের পাত্রাপাত্র -  বিচার -  সময়ে ধনঞ্জয়ের ন্যায় )  ভ্রান্ত বা নির্দয় হইতেন না ,  তিনি অর্থিগণকে বিত্ত বর্ষণ করিবার সময়ে ,   (  তাহাদের মুখের )  স্তুতি - গীতি শ্রবণের জন্য উদগর্ব হইতেন না ,  তিনি ঐশ্বর্যের দ্বারা বহু বন্ধুজনকে  (  সংবলিগত )  নৃত্যশীল করিতেন ,   (  বৃথা )  মধুর বচন প্রয়োগেই তাঁহাদিগের মনস্তুষ্টির চেষ্টা করিতেন না  ,  (  সুতরাং )  এই সকল জগতবিসদৃশ - স্বগুণ গৌরবে তিনি সাধুজনের বিস্ময়ের উৎপাদন করিয়াছিলেন ।  
১০ -  শিব যেমন শিবার ,   ( এবং )  হরি যেমন লক্ষ্মীর পাণি গ্রহণ করিয়াছিলেন ,  তিনিও সেইরূপ গৃহাশ্রম - প্রবেশ - কামনায় আত্মানুরূপা রল্লাদেবীকে যথাশাস্ত্র  (  পত্নীরূপে  )  গ্রহণ করিয়াছিলেন । 
১১ -  তাঁহাদিগের কেদার মিশ্র নামে তপ্ত - কাঞ্চন - বর্ণাভ -  কার্তিকেয় -  তুল্য  (  এক )  পুত্র জন্মগ্রহণ করিয়াছিলেন ।  তাঁহার  (  হোম কুণ্ডোত্থিত )  অবক্রভাবে বিরাজিত সুপুষ্ট হোমাগ্নি - শিখাকে চুম্বন করিয়া ,  দিকচক্রবাল যেন সন্নিহিত হইয়া পড়িত ।  তাঁহার বিস্ফোরিত শক্তি দুর্দমনীয় বলিয়া পরিচিত ছিল ।  আত্মানুরাগ - পরিণত অশেষ বিদ্যা  (  যোগ্য পাত্র পাইয়া )  তাহাকে প্রতিষ্ঠা দান করিয়াছিল ।  তিনি স্ব - কর্মগুণে দেব - নরের হৃদয় - নন্দন হইয়াছিলেন ।  
১২ -  তিনি বাল্যকালে একবার মাত্র দর্শন করিয়াই ,  চতুবিদ্যা পয়োনিধি পান করিয়া ,  তাহা আবার উদগীর্ণ করিতে পারিতেন বলিয়া ,  অগস্ত্যপ্রভাবকে উপহাস করিতে পারিয়াছিলেন ।  
১৩ -   (  এই মন্ত্রবরের )  বুদ্ধি - বলের উপাসনা করিয়া গৌড়স্বর  (  দেবপাল দেব )  উৎকল - কূল উৎকলিত করিয়া ,  হূণ - গর্ব খর্বীকৃত করিয়া এবং দ্রবির - গুর্জর -  নাথ -  দর্প -  চূর্ণীকৃত করিয়া ,  দীর্ঘকাল পর্যন্ত সমুদ্র - মেখলা - ভরণা বসুন্ধরা উপভোগ করতে সমর্থ হইয়াছিলেন । 
১৪ -  তিনি যাচকগণকে যাচক মনে করিতেন না ,  মনে করিতেন তাঁহার দ্বারা অপহৃত - বিত্ত হইয়াই ,  তাঁহারা যাচক হইয়া পড়িয়াছে ।  তাঁহার আত্মা শত্রু - মিত্রে নির্বিবেক ছিল ।   (  কেবল )  ভব - জলদি - জলে পতিত হইবার ভয় এবং লজ্জা  (  ভিন্ন )  অন্য উদ্বেগ ছিল না ।  তিনি  (  সংযমাদি অভ্যাস করিয়া )  বিষয় বাসনা ক্ষালিত করিয়া ,  পরম - ধাম - চিন্তায় আনন্দ লাভ করিতেন । 
১৫ -  সেই বৃহস্পতি -  প্রতিকৃতি  (  কেদার মিশ্রের )  যজ্ঞস্থলে সাক্ষাৎ ইন্দ্র তুল্য শত্রু -  সংহারকারী নানা - সাগর - মেখলা - ভরণা বসুন্ধরার চির - কল্যাণকামী শ্রী শূরপাল  (  নামক )  নরপাল ,  স্বয়ং উপস্থিত হইয়া ,  অনেকবার শ্রদ্ধা -  সলিলাপ্লুত হৃদয়ে নতশিরে পবিত্র  (  শান্তি )  বারি গ্রহণ করিয়াছিলেন ।  
১৬ -  তাঁহার দেবগ্রাম জাতা বব্বা  (  দেবী )  নাম্নী পত্নী ছিলেন ।  লক্ষ্মী চঞ্চল বলিয়া ,  এবং  (  দক্ষ - দুহিতা )  সতী অনপত্যা  (  অপুত্রবর্তী )  বলিয়া ,  তাহাদের সহিত  (  বব্বা দেবীর )  তুলনা হইতে পারে না ।  
১৭  –  দেবকী গোপাল -  প্রিয়কারক পুরুষোত্তম তনড়িয়াছে করিয়াছিলেন ,  যশোদা সেই লক্ষীপতিকে  (  আপন পুত্ররূপে )  স্বীকার করিয়া লইয়াছিলেন ।  বব্বা দেবীও ,  সেইরূপ ,  গো - পাল - প্রিয়কারক পুরুষোত্তম তনয় প্রসব করিয়াছিলেন ,  যশো - দাতারা তাহাকে লক্ষ্মীর পতি বলিয়াই স্বীকার করে লইয়াছিলেন । 
১৮ -  তিনি জমদগ্নিকূলোৎপন্ন সম্পন্ন - ক্ষত্র - চিন্তক  (  অপর )  দ্বিতীয় রামের  (  পরশুরামের )  ন্যায় ,  রাম  (  অভিরাম )  গুরুব মিশ্র এই আখ্যায়  (  পরিচিত ছিলেন ) 
১৯ -   (  পাত্রাপাত্র -  বিচার )  কুশগুলবান বিজিগীষু শ্রীনারায়ণ পাল  (  নরপতি )  যখন তাহাকে মাননীয় মনে করতেন ,  তখন আর তাঁহার অন্য  (  প্রশস্তি  )  প্রশংসা বাক্য কি  (  হইতে পারে ?  )  ।  
২০ -  তাঁহার বাগবৈভবের কথা ,  আগমে ব্যুৎপত্তির কথা ,  নীতিতে পরম নিষ্ঠার কথা ,  মহতের গুণ - কীর্তনে আসক্তির কথা ,  জ্যোতিষে অধিকারের কথা ,  এবং বেদার্থ - চিন্তা - পরায়ণ অসীম - তেজসম্পন্ন তদীয় বংশের কথা ,  ধর্মাবতার ব্যক্ত করিয়া গিয়াছেন ।  
২১ -  সেই শ্রীভৃৎ  (  ধনাঢ্য )  এবং বাগধীশ  (  সুপণ্ডিত )  ব্যক্তিতে একত্র মিলিত হইয়া ,  পরস্পরের সখ্য - লাভের জন্যই ,  স্বাভাবিক শত্রুতা পরিত্যাগ করিয়া ,  লক্ষ্মী এবং সরস্বতী উভয়েই যেন  (  একত্র )  অবস্থিতি করিতেছেন । 

২২ -   শাস্ত্রানুশীলন - লব্ধ - গভীর - গুণ - সংযুক্ত বাক্যে  (  তর্কে )  তিনি বিদ্বৎ সভায় প্রতিপক্ষের মদগর্ব চূর্ণ করিয়া দিতেন ,  এবং যুদ্ধক্ষেত্রেও অসীম - বিক্রম - প্রকাশে ,  অল্পক্ষণের মধ্যেই ,  শত্রুবর্গের ভটাভিমান   (  যোদ্ধা বলিয়া অভিমান )  বিনষ্ট করিয়া দিতেন ।  

২৩ -  যে বাক্যের  ফল তৎক্ষণাৎ প্রতিভাত হইত না ,  তিনি সেরূপ  ( বৃথা )  কর্ণ - সুখকর বাক্যের অবতারণা করতেন না ।  যেরূপ দান পাইয়া  (  অভীষ্ট পূর্ণ হইল না বলিয়া )  যাচককে অন্য ধনীর নিকট গমন করিতে হয় ,  তিনি কখনও সেরূপ  (  কেলি -  দানের )  দান -  ক্রীড়ায় অভিনয় করিতেন না ।  
২৪ -  কলিযুগ - বাল্মীকির জন্ম - সূচক ,  অতি রোমাঞ্চোৎপাদক ,  ধর্মেতিহাস - গ্রন্থ - সমূহে ,  সেই পুণ্যাত্মা শ্রুতির বিবৃতি  (  ব্যাখ্যা )  করিয়াছিলেন ।  
২৫ -  তাঁহার সুর - তরঙ্গিণীর ন্যায় অ - সিন্ধু - গামিনী প্রসন্ন - গম্ভীরা বাণী  (  জগৎকে )  যেমন তৃপ্তিদান করিত ,  সেইরূপ পবিত্র করিত । 
২৬ -  তাঁহার বংশে ব্রহ্মা স্বয়ং পিতৃত্ব গ্রহণ করিয়া ,  আবার স্বয়ং পুত্ররূপে জন্ম গ্রহণ করিয়াছিলেন ,   ( ইতি )  এইরূপ মনে করিয়া  ( লোকে )  তাঁহার পূর্বপুরুষগণের এবং তাঁহার আশ্রয় গ্রহণ করিত ।  
২৭ -  তাঁহার  ( সুকুমার )  শরীর - শোভার ন্যায় লোক - লোচনের আনন্দদায়ক ,  তাঁহার উচ্চান্তকরণের অতুলনীয় উচ্চতার ন্যায় উচ্চতা - যুক্ত ,  তাঁহার সুদৃঢ় প্রেম - বন্ধনের ন্যায় দৃঢ় সংবদ্ধ ,  কলি - হৃদয় - প্রোথিত - শল্যবৎ সুস্পষ্ট  (  প্রতিভাত )  এই স্তম্ভে ,  তাঁহার দ্বারা হরির প্রিয়সখা ফণিগণের  ( শত্রু )  এই গরুড়মূর্তি  (  তার্ক্ষ্য )  আরোপিত হইয়াছে ।  
২৮ -  তাঁহার যশ অখিল দিগন্ত পরিভ্রমণ করিয়া ,  এই পৃথিবী হইতে পাতাল - মূল পর্যন্ত গমন করিয়া ,   ( আবার )  এখানে হৃতাহি -  গরুড়চ্ছলে উত্থিত হইয়াছে ।   ( এই )  প্রশস্তি সূত্রধার বিষ্ণুভদ্র কতৃক উৎকীর্ণ হইয়াছে ।  

পাল নৃপতি নারায়ণপাল দেবার রাজত্বকালে  (  ৮৫৪ - ৯০৮ খ্রি )  তার মন্ত্রী গুরব মিশ্রের এই প্রশস্তিতে তার পূর্বপুরুষ কেদার মিশ্র  (  পিতা )  ,  সোমেশ্বর  (  পিতামহ )  ,  দর্ভপাণি  (  প্রপিতামহ )  ,  গর্গ  (  প্র - প্র - পিতামহ )  প্রমুখ সম্পর্কেও প্রশংসা বাক্য আছে ।  গুরব মিশ্র নারায়ণ পালের ,  কেদার মিশ্র সূরপাল ও দেবপালের ,  দর্ভপাণি দেবপালের এবং গর্গ ধর্মপালের মন্ত্রী ছিলেন বলে স্তম্ভলিপিতে উল্লেখ আছে ।  

স্তম্ভলিপিটি দেখে অতি সহজেই অনুমান করা যায় যে ,  এটি একটি বিশেষ লিপি এবং বিশেষ উদ্দেশ্যে এবং বিশেষ একটি স্থানে এটি প্রতিষ্ঠিত হয়েছিল ।  অথচ বর্তমানে মঙ্গলবাড়িতে প্রাচীন কীর্তির এমন কোন ধ্বংসবাশেষ মেলে না যাতে এই স্থানকে পালদের কোন জয়স্কন্ধকার না প্রশাসনিক কেন্দ্র হিসেবে ধরা যায় ।  কতগুলি প্রাচীন জলাশয় ,  একটি প্রাচীন মন্দিরের ধ্বংসবাশেষ বহনকারী একটি ঢিবি  (  শিব মন্দিরের ঢিবি )  ,  মাটির নিচে এখানে ওখানে কিছু কিছু প্রাচীন কালের ইটের অস্তিত্ব এবং কিছু কিছু প্রাচীন মূর্তির ভগ্নাংশ এ স্থানের প্রাচীনত্বের নির্দেশ বহন করে তাতে কোন সন্দেহ নেই ,  কিন্তু এর বেশি কিছুর প্রমাণ মেলে না ।  

প্রাপ্ত তথ্য মতে মনে হয় এখানে পাল বংশীয় নৃপতিদের কোন প্রশাসনিক কেন্দ্র ছিল না ।  খুব সম্ভব এখানে গুরবমিশ্র -  কেদার মিশ্রের বাসস্থান বা মিশ্রবংশীয় ব্রাহ্মণদের আদি নিবাস ছিল এবং তাদের বংশের প্রশস্তি প্রচার করার প্রকৃষ্ট স্থান হিসেবে স্তম্ভ লিপিটি তাদের বংশপরম্পরাগত বাসস্থানের নিকটবর্তী স্থানে প্রোথিত হয়েছিল ।  তাদের আবাসবাটি যে এখানে ছিল তা লিপির পাঠ থেকে বোঝা যায় ।   ১৫ নং শ্লোকে আছে  -  -  সেই বৃহস্পতি -  প্রতিকৃতি  (  কেদার মিশ্রের )  যজ্ঞস্থলে সাক্ষাৎ ইন্দ্র তুল্য শত্রু -  সংহারকারী নানা - সাগর - মেখলা - ভরণা বসুন্ধরার চির - কল্যাণকামী শ্রী শূরপাল  (  নামক )  নরপাল ,  স্বয়ং উপস্থিত হইয়া ,  অনেকবার শ্রদ্ধা -  সলিলাপ্লুত হৃদয়ে নতশিরে পবিত্র  (  শান্তি )  বারি গ্রহণ করিয়াছিলেন ।  এতে কেদার মিশ্রের যজ্ঞ শেষে শান্তিবারি প্রদান করার সুস্পষ্ট উল্লেখ দেখা যাচ্ছে ।  
 এই অঞ্চলে এ ব্যাপারে যে জনশ্রুতি যুগ যুগ ধরে চলে আসছে তা থেকে জানা যায় যে ,  এই শান্তিবারি  (  মঙ্গলবারি )  প্রদান করার প্রথা পালদের পরেও বহুকাল ধরে প্রচলিত ছিল ।  নানা স্থান থেকে বহুলোকের সমাগম হত এখানে এবং এখানকার ব্রাহ্মণগণ তাদের মঙ্গলবারি প্রদান করতেন ।  সেই সংস্কৃতির অস্তিত্ব প্রতি বৈশাখে অনুষ্ঠিত একটি বাৎসরিক মেলার মাঝে এখনো বেঁচে আছে ।  প্রতি মঙ্গলবারে এখানে একটি হাট বসে ,  মুকুন্দপুর মৌজায় অবস্থিত এই মঙ্গলবাড়ি হাট যে মঙ্গলবারি নামেরই রূপান্তর তাতে কোন সন্দেহ নেই ।  অক্ষয় কুমার মৈত্রেয় গৌড়লেখমালা গ্রন্থে এ স্থানকে মঙ্গলবারি নামেই উল্লেখ করেছেন ।   
এখানে পালদের রাজধানী ছিল বলে অক্ষয় কুমার মৈত্রেয় বলেছেন ,  ৬ষ্ঠ শ্লোকের টীকায় তিনি বলেছেন -  এই শ্লোকের বর্ণনাকৌশলে রাজভবনের নিকটেই মন্ত্রীভবন অবস্থিত থাকিবার আভাস প্রাপ্ত হওয়া যায় ।  এখানে গরুড় স্তম্ভটি অদ্যপি তাঁহার পুরাতন প্রতিষ্ঠাভূমির উপর দন্ডায়মান আছে ,  তাহা যে মন্ত্রী ভবনের একাংশমাত্র ,  তদ্বিষয়ে সংশয় উপস্থিত হবার কারণ নাই ,  সুতরাং রাজধানীও তাঁহার অনতিদূরেই বর্তমান ছিল ।  শ্রী মৈত্রেয় স্তম্ভটি সরেজমিনে দেখেছিলেন কিনা ,  জানা নেই ।  দেখে থাকলে তিনি এ মন্তব্য কেমন করে করেছিলেন তা বোধগম্য হচ্ছে না ।  
আগেই বলা হয়েছে যে একটি নিচু ভূমির উত্তরাংশে স্তম্ভটি অবস্থিত ।  সে স্থানে যদি সে সময়েই উঁচু ভূমি থাকত এবং পরবর্তীকালে তা যদি প্রাকৃতিক কারণে বিলে পরিণত হয়ে থাকত  (  যা অসম্ভব নয় )  তবে শ্রী মৈত্রেয় বর্ণিত তথাকথিত মন্ত্রীভবনের কিছু না কিছু ধ্বংসচিহ্ন সেখানে অবশ্যই থাকত ,  স্তম্ভের মাত্র ১৫০ মিটার উত্তরে অবস্থিত শিব মন্দিরের  ধ্বংসবাশেষ রূপে অবস্থিত ঢিবি এই ধারনার পিছনে প্রবল সমর্থন যোগায় ,  অথচ স্তম্ভের চারপাশের বিস্তীর্ণ এলাকার নিম্ন ভূমিতে কোন প্রাচীন কীর্তির ধ্বংসবাশেষ দূরে থাক ,  একখন্ড প্রাচীন ইট বা মৃৎপাত্রের ভগ্নাংশেরও সন্ধান পাওয়া যায় না ।  স্তম্ভটি যদি এতকাল টিকে থাকতে পারে সেক্ষেত্রে এখানে যদি ইমারতাদি  (  মন্ত্রীভবন ইত্যাদি  )  থাকত তবে সেগুলোর কোন না কোন চিহ্ন ,  তা যতই ক্ষুদ্র হোক না কেন ,  টিকে থাকার কথা ।  অথচ একখণ্ড প্রাচীন ইটও এই স্তম্ভ এলাকায় খুঁজে পাওয়া যায় না ।  তাতে সহজেই ধারণা করা যায় যে এখানে কোন ইমারতের অস্তিত্ব ছিল না ।  এবং শিবমন্দিরের সামনে নিচু ভূমিতে  (  খুব সম্ভব বিলে )  ইচ্ছা করেই এই স্তম্ভটি স্থাপন করা হয়েছিল  (  দিবর দীঘির স্তম্ভ প্রতিষ্ঠার ক্ষেত্রে অনুরূপ দৃষ্টান্ত পাওয়া যায় ।   ।  
খুব সম্ভব গুরব মিশ্রদের আবাসভবন ছিল স্তম্ভের উত্তর দিকে মঙ্গলবাড়ি হাটের নিকটবর্তী কোন স্থানে এবং পালদের রাজধানী ছিল মঙ্গলবাড়ি থেকে কয়েক মাইল দূরে ,  সেখানের আমাইর বা আমৈর ,  জগদল ,  যোগীর ,  ঘোপা ইত্যাদি প্রাচীন  ধ্বংসবাশেষে পরিপূর্ণ অতি প্রাচীন স্থানগুলোর কোন একটিতে পালদের তৎকালীন রাজধানী ছিল বলে ধারণা করা হয় ।  মঙ্গলবাড়ি থেকে মাত্র ১২ কিলোমিটার দক্ষিণে অবস্থিত পাহাড়পুর  (  সোমপুর )  বিহারও এই ধারণার পিছনে সমর্থন যোগায় ।  রাজধানীর কাছাকাছি স্থানেই যে ধর্মপালদেব এই বিশাল কীর্তি  (  সোমপুর বিহার )  স্থাপন করেছিলেন তাও ধারণা করা যায় ।  
 (  উপরের অনুবাদ সহ প্রায় পুরো অংশটিই আবুল কালাম মোহাম্মদ জাকারিয়ার বাংলাদেশের প্রাচীন কীর্তি বইটি থেকে নেওয়া হয়েছে )  

 বেলা পড়ে যাচ্ছে ,  তখনো অনেক পথ বাকী পাড়ি দেবার ।  আবার যাত্রাপথে জীবনের নেশায় মাতাল আমরা কজনা ,  মনের পর্দায় বার বার ভেসে উঠছে প্রাচীন মন্দিরের স্মৃতি বহন করতে থাকে নির্বাক সেই অচিন গাছটি ।   
বাংলার পথে -  ১ ,  মথুরাপুরের রহস্যময় দেউল
বাংলার পথে  –  ২ ,  দিবর দীঘি এবং তার রহস্যে মোড়া স্তম্ভ






পণ্ডিত রবি শঙ্করের আত্মজীবনী   রাগ - অনুরাগ



যখন ভাবি এই লেখাগুলোর মধ্যে আমি কতখানি নিজের দোষ স্বীকার করে উঠতে পেরেছি তখন আর আমার আফসোস থাকেনা ।  হাজার হোক আমি তো দেবতা নই ।  যারা আমাকে দেবতা জ্ঞান করতেন তারা যদি আজ আমাকে রক্ত - মাংসের মানুষ মনে জেনেও ভালবাসেন তবেই না জীবন সার্থক ।  উঁচু পিঁড়িতে বসে শ্রদ্ধা পাবার অভিলাষ আমার নেই ।  যেটুকু গানবাজনা করেছি ,  মানুষকে যেটুকু আনন্দ আজ অবধি দিয়েছি ,  তার বিনিময়ে যেটুকু শ্রদ্ধা - ভালবাসা মানুষ আমায় দিতে পারেন তা পেলেই নিজেকে ধন্য মনে করব ।  কারণ জানব ,  ওইটুকুই আমার সত্যিকারের পাওনা ।  
১৯৭৯ সালের ২১ মার্চ দার্জিলিং - এ নিজের আত্মজীবনীগ্রন্থ রাগ - অনুরাগের মুখবন্ধে উপরের কথাগুলো লিখেছিলেন বিশ্বখ্যাত সেতার বাদক পণ্ডিত রবি শঙ্কর ।   আবার এক অর্থে এতই আত্মজীবনী নয়ও ,  ১৯৭৭ সাল থেকে শুরু করে সওয়া দুই বছর রবিশঙ্করের সাথে আলোচনায় বসেছিলেন শঙ্করলাল ভট্টাচার্য ,  সেই আলাপগুলো ভরা মজলিসে উপস্থাপনের মত আড্ডার ভঙ্গীতে লিপিবদ্ধ করা হয়েছে ।  এসেছে বর্ণিল জীবনের নানা দিক । 

 ঘরের কোণে একলা বসে রবিশঙ্করের সৃষ্টিতে মজে আছি তুষার ঝরা শীতের রাতে ,  বাহিরে মনে হচ্ছে তার মহাপ্রয়াণে প্রকৃতিও তুষার ,  বায়ু ,  গাছের ছন্দে শ্রদ্ধা নিবেদন করছেন বিশাল হৃদয়ের মানুষটিকে ।   ভাবলাম কমাস আগেই পড়া রাগ - অনুরাগ নিয়ে একটু আলোচনা করি সবার সাথে -  -  - 
দেখুন মশাই আমি লেখক নই ,  গানবাজনার কারবার করি ।  আর তাতেই তো এখনও অনেক বাকি ।  লেখার কথা ছেড়ে দিন ।  তবে হ্যাঁ ,  অনেক দিন থেকে লোকে বলে এসেছে ,  একটা কিছু লিখুন ।  হয়ত ইচ্ছেও ছিল কন - না - কোনদিন লিখব ।  যদি পরে কোনদিন সময় করে বসতে পারি ।  কিন্তু করব করব করেও সেটা হয়ে ওঠে না ।  আর ,  তা ছাড়া কি লিখতে গিয়ে কি লিখে বসি এই ভাবনাও আসত ।  বলা তো যায় না ।  টাই আবার মাঝে মাঝে ভাবতাম লেখার কি দরকার !  আমার একটা মত ছিল ,  যন্ত্র ছেড়ে কথা কেন ?  এমন কি ,  একসময় মনে মনে যে বইটার মহড়া দিতাম তার নামটাও ঐ রেখেছিলাম ।  

এইভাবেই শুরু হয়েছে অসাধারণ বইটির ,  আগুপিছু করে রবি শঙ্কর স্মরণ করেছেন তার শৈশব ,  সঙ্গীত সাধনা ,  বন্ধু ,  গুরু ,  বাজনা ,  ভ্রমণ ,  প্রেমিকা সবই -  ঠিক তার সেতার বাদনের মত ,  মিহি সুর থেকে উত্তাল তরঙ্গে দুই মলাটে এটে গেছে সমগ্র জীবন ।   বইটি তিনি উৎসর্গ করেছেন বাবা কে ,  তার  সেই বাবার নাম ওস্তাদ আলাউদ্দিন খাঁ -  যিনি তার জীবনের আদর্শ ,  সমস্ত শক্তির উৎস ।   ১৯৩৪ সালে তার সাথে বালক রবি শঙ্করের প্রথম দেখা হয় ,  পরে বিলেতযাত্রার সময় জাহাজঘাটায় বিদায় দিতে এসে রবির মা হেমাঙ্গিনী  ওস্তাদ আলাউদ্দিন খাঁকে বলেছিলেন -  দেখবেন এই ছেলেটাকে আমার ।  ওর বাবা  (  পণ্ডিত শ্যামশঙ্কর চৌধুরী )  কিছুদিন হল মারা গেছে ।  আজ থেকে আপনিই ওর বাবা ।  ভুলত্রুটি হলে ক্ষমা করে দেবেন ।  আপনার হাতেই ওকে ছেড়ে দিলাম ।  
আবেগী মানুষ ওস্তাদ আলাউদ্দিন খাঁ কাঁদতে কাঁদতে বলেছিলেন আপনার ছেলে আজ থেকে আমার ছেলে ।  আমার এক ছেলে তো আছেই ,  আজ থেকে আমার আর এক ছেলে হল ।  ও আমার বড় ছেলে হবে এবার ।  
মহান সঙ্গীতজ্ঞ ওস্তাদ আলাউদ্দিন খাঁ জীবনের নানা দিক উঠে আসে রবির বর্ণনায় ,  বাংলাদেশের মানুষ তিনি ,  কোলকাতার ভাষায় কথা বলতেন না ,  আজীবন নিজের বুলিই বলেছেন সারা বিশ্বে ,  তার সাধনা ,  তার হিমালয়সম জ্ঞান ,  মানবিকতা নিয়ে বলে গেছেন পাতার পর পাতা ।  
এসেছে তার সঙ্গীত জীবনের সবসময়ের সঙ্গী ওস্তাদ আলাউদ্দিন খাঁর পুত্র ওস্তাদ আলী আকবর খাঁর কথা ,  যার সঙ্গীতচর্চায় অলসতায় ক্ষুব্ধ হয়ে ওস্তাদ আলাউদ্দিন খাঁ এক সময় গাছের সাথে বেঁধে সারা দিন পিটিয়েছিলেন ,  সেই মানুষটিই পরিচিতি পেলেন বিশ্বে অন্যতম শ্রেষ্ঠ বাজিয়ে হিসেবে ।  উনাকে সবসময়ই  রবি শঙ্কর ভাই আলী আকবর বলে সম্বোধন করেছেন ।  
মুচকি হাসি নিয়ে স্মরণ করেছেন জীবনের শুরুর দিকের দিনগুলোর কথা যখন মানুষের ধারণা ছিল মসুলমান শিল্পী না হলে কিংবা নামের পিছনে খাঁ না থাকলে ,  পেয়াজ - রসুনের গন্ধ না আসলে নাকি শিল্পী হওয়া যাবে না !  রাগে দুঃখে রবি শঙ্কর ভেবেছিলেন নাম পরিবর্তন করে রব্বন খাঁ করে ফেলবেন ।  
আরও একজনের কথা বার বার এসেছে রবি জীবনকথায় ,  তার আপন বড় ভাই বিশ্বখ্যাত নৃত্যশিল্পী উদয়শঙ্কর ,  যার সমান খ্যাতি আজ পর্যন্ত উপমহাদেশের কোন নৃত্যশিল্পীর কপালে জোটে নি ।  
এসেছে বিলায়েত খাঁর সাথে তার বন্ধুত্ব এবং বাজনা নিয়ে অদ্ভুত দন্ধের কথা ,  যদিও বোঝা যায় রবি সেরা না বিলায়েত সেরা এমন কথা তুলে তাদের বাজনার লড়াইটা উসকে দিতে খবরের কাগজের লোকেরা ।   সেই সাথে সত্যজিৎ রায়ের ছবিতে ,  তপন সিংহের চলচ্চিত্রে সুরারোপণের অভিজ্ঞতা বলেছেন চটুল ভঙ্গীতে ।  
বইটির আরেক বিশাল সম্পদ এর আলোকচিত্রের সংগ্রহ ,  কত বিখ্যাত সঙ্গীতজ্ঞ আর মনিষীর ছবি আর কাহিনীযে স্থান পেয়েছে অতি অল্পের মাঝেও বিশেষ করে ওস্তাদ আলী আকবর খান ,  ওয়াজির খাঁ ,  আমির খাঁ ,   নিশার হুসেন খাঁ ,  ভীমসেন যোশী ,  আশিস খাঁ ,  গুলাম আলী খাঁ ,   আবদুল করিম খাঁ ,  ওংকারনাথ ঠাকুর ,  কেশরবাঈ ,  হীরাবাঈ ,  মল্লিকার্জুন মনসুর ,  আখতারীবাঈ ,  আহমেদজান থিরকুয়া সাহেব ,  কিষেণ মহারাজ ,  কেরামত খাঁ ,   দেবব্রত বিশ্বাস ,   শম্ভু মিত্র ,  ঋত্বিক ঘটক ,  উৎপল দত্ত ,  সলীল চৌধুরী ,   ফরাসী দার্শনিক রোম্যা রলা ,  ইহুদি মেনুহিন ,  পাবলো কাসাল ,  লতা মুঙ্গেসকর ,  শচীন দেব বর্মণ ,  কানন দেবী ,  আমজাদ আলী খাঁ ,  ওস্তাদ আল্লারাখা প্রমুখের কথা ।  
সেই সাথে রবীন্দ্রনাথ ঠাকুরের সৃষ্টি নিয়ে তার একান্ত উপলব্ধি ।  
একাধিকবার কথা প্রসঙ্গে এসেছে পণ্ডিত জওহরলাল নেহরু এবং ইন্দিরা গান্ধীর কথা ,  নেহেরু যে তাকে বিশেষ স্নেহের চোখে দেখতেন সে কথা রবি বলেছেন নানা ঘটনার স্মৃতিচারণ করতে করতে ।  সেই সাথে অবশ্যই জর্জ হ্যারিসন এবং বিটলস !  জর্জ হ্যারিসন যখন রবিশঙ্করকে গুরু হিসেবে মেনে নিলেন তখন বিশ্বব্যপী কোটি কোটি তরুণের কাছে তুমুল জনপ্রিয় হয়ে উঠলেন রবি ,  কিন্তু এর ঋণাত্নক দিকও ছিল ,  অনেকেরই ধারণা হয়েছিল হিপি আর ড্রাগ কালচারে জড়িয়ে যেয়ে রবি শঙ্কর তার সৃষ্টির বারোটা বাজাচ্ছেন ।  
 নিজের জীবনসঙ্গিনী এবং প্রেমিকাদের কথা বলেছেন অকপটে ,  ওস্তাদ আলাউদ্দিন খাঁর কন্যা অন্নপূর্ণার সাথে যখন তার বিয়ে হয় তখন বরের বয়স সবে ২১ আর কনের বয়স পনের পেরিয়েছে ।  উদারপন্থী আলাউদ্দিন খাঁর জেদে হিন্দু মতেই বিয়েটি সম্পন্ন হয় ।   এর কিছুদিন পরেই তাদের প্রথম সন্তান শুভর জন্ম হয় ।   এরপর নানা কারণে ,  রেওয়াজ ,  বাড়তি উপার্জন ,  সংসার এবং কমলার সাথে সম্পর্কের কারণে অন্নপূর্ণার সাথে রবির সম্পর্ক ভেঙ্গে যায় ,  যদিও তারা আইনের কাছে বিবাহ বিচ্ছেদের আবেদন করেন নি ।  কমলাকে বিয়ে না করার ব্যাপারে রবি শঙ্কর স্পষ্ট বলেছেন -   কমলাকে যে নিয়ম মেনে বিয়ে থা করিনি তার কতকগুলো কারণ আছে ,  কি জানি ,  নিজের বিয়ে দেখে এবং অন্য অনেকের বিয়ে দেখে আমার বিয়ের ওপর থেকে সমস্ত শ্রদ্ধা চলে গেছে ।  তবে ভালো স্ত্রীরা বা সঙ্গিনীরা যে কোনও পুরুষকে জীবনে অনেক বড় হতে এবং সার্থক হতে অনুপ্রেরণা দেয় এবং সাহায্য করে ,  সেটাও আমি খুব বিশ্বাস করি ।  কোনও সন্দেহই নেই সে বিষয়ে ।  তবে সেটা নিছক বিয়ের জন্য কি না ,  সেটা তর্কসাপেক্ষ ।  ঐ সার্থক সম্পর্কও তো আসলে একটা গভীর অন্তরঙ্গতা এবং ভালবাসার ওপরই প্রতিষ্ঠিত ।  সেখানে মন্ত্র পড়ে কার বিয়ে হল ,  কার কি হল ,  সেটা বড় কথা নয় ,  বিয়ে না হয়েও সেটা হতে পারে ।  কাজেই বিয়ে বলে যে মন্ত্র পড়াপড়ির একটা অজুহাত ,  সেটা না দেখালেই কি নয় ?  আসল কথা ভালবাসা ,  বোঝাবুঝি ,  মানিয়ে চলা এবং একে অন্যকে বড় হতে দেওয়ার শুভ প্রচেষ্টা ।  পরস্পরকে সন্মান দিয়ে ,  ভালবেসে যারা থাকতে পারে তারাই সুখী ,  তারাই আদত বিবাহিত ।  এবং সেটা কমলার সঙ্গে আমার হয়েছে ।  তাই আমি ওকে পেয়ে সুখী । 
অথচ এই কমলার প্রতিও আমি বিশ্বাসভঙ্গের কাজ করেছি ।  আনফেথফুল হওয়া বলতে যা বোঝায় ।  বহুবার ।  কিন্তু আনফেইথফুল হওয়ার মাঝেও একটা কথা আছে ।  আইফেইথফুল আমি নিশ্চয়ই হ্যেছি , কিন্তু আমি তার জন্য ওর কাছে মিথ্যার আশ্রয় নিই নি ।  
 [ b ] 
আমাদের জীবন যা হয় ,  অর্থাৎ অনেক দিন একলা একলা অনেক অনেক ঘুরতে থাকলে কিছু - না - কিছু এক্সপিরিয়েন্স আপনা থেকেই হয়ে পড়ে ।  এবং সেটা যারা অস্বীকার করেন তাদের আমি বড় মানুষ হিসেবে মানতে বাধ্য ।  কিন্তু যারা এসব ঘটিয়েও সব অস্বীকার করেন তাদেরকে আমি নিম্নস্তরের মনোবৃত্তির লোক বলেই ধরব ।   [  / b ] 
এর পর রবি তার এক নাম না জানা প্রিয় বান্ধবীর কথা বলেন যে তার পঞ্চম সে গারা হতে চেয়েছিল ,  ঐ যে রবি গারার মুখটা বাজান ,  তারপর কোথায় কোথায় চলে যান ,  কত অন্য রাগ ধুনে তানে গিয়ে মিশে যেয়ে আবার কিরকম ভাবে মাঝে মাঝে ফিরে আসেন সেই পঞ্চম সে গারায় !   সেই রমণীই কি রবি শঙ্করের নিউ ইয়র্কে প্রেমিকা স্যু জোনস ,  যার কথা রবি বলেছেন গলায় বিশেষ টান নিয়ে  (  রবি শঙ্কর এবং স্যু জোনসের কন্য নোরা জোনস বিশ্বখ্যাত গায়িকা )  ।  
এত জগত জোড়া খ্যাতির মাঝে বাঙালি মানুষটি অন্য রকমের ডাক শুনতে পান হৃদয়ের মাঝে ,  নিজের ভাষাতেই বলেন -  করছি কি আমি !  আর কতদিন এসব !  কি - ই বা দিলাম ,  কি - ই বা পেলাম !  একেবারে বিরক্ত বিস্বাদ !  কিছুই ভাল লাগে না !  সেই গতানুগতিক প্লেনে চড়ে আজ এখানে ,  কাল ওখানে ।  হোটেলে থাকা একঘেয়ে খাওয়া ,   punctually হলে যাওয়া ,  বাজনা বাজানো ,  তারপর হোটেলে ফিরে আসা নিশাচরের মতন মাঝরাত্রে ।  ভাল লাগে না আর !  
অবসাদ থেকে খানিকটা মুক্তি পেতে ,  জীবনে ঘুরে দাঁড়ানোর শক্তি অর্জনের জন্যই হত রবি শঙ্কর হাত পাতেন স্বামী বিবেকানন্দের বাণীর কাছে ,  টাট বাবার শিষ্য হন এবং সত্য সাইবাবারও !  
রাগ - অনুরাগ এখানেই শেষ ,  কিন্তু সেটি প্রায় ৪০ বছর আগের ঘটনা ।  এর মাঝে অনেক কিছু ঘটেছে ,  রবি শঙ্কর আমাদের দিয়েছেন নব নব সৃষ্টি ।   ব্রিটিশরাজ তাকে বিশেষ ধরনের নাইটহূড উপাধি দিয়েছিল ,  যার ফলে তিনি নামের আগে স্যার ব্যবহার করতে পারবেন না  (  আগের যুগে রাজার ঘোড়ার লাদি পরিষ্কার করেও অনেকে স্যার উপাধি পেয়েছে ,  একজন রবিশঙ্করের স্যার উপাধি লাগে না হে মূর্খ ব্রিটিশরাজ )  ,  নোবেল শান্তি পুরষ্কারের জন্যও মনোনীত হয়েছিলেন ।   আজ তিনি নেই ,  কিন্তু তার সৃষ্টি আছে ,  থাকবে যতদিন বিশ্বে মানুষের সুকুমারবৃত্তিগুলো টিকে থাকবে ততদিন ।  বাংলাদেশের অকৃত্রিম বন্ধুটি যে নিউইয়র্কে কনসার্ট ফর বাংলাদেশে আয়োজনে কি বিশাল ভূমিকা রেখেছিলেন তা আমাদের সকলেরই জানা ।  
হে সুরের প্রকৃত সাধক বাঙ্গালী রবি শঙ্কর  (  রবীন্দ্র শঙ্কর চৌধুরী )  ,  আপনার দিকে চেয়ে আমাদের বিস্ময়ের শেষ নাই ।  আপনি অমর আমাদের হৃদয়ে । 






সেবা প্রকাশনী স্পন্দিত বুকে মনে হয় আমিই মাসুদ রানা



মাসুদ রানা বাংলাদেশে কাউন্টার ইন্টেলিজেন্সের এক দুর্দান্ত দুঃসাহসী স্পাই ।  গোপন মিশন নিয়ে ঘুরে বেড়ায় দেশ - দেশান্তরে ।  বিচিত্র তার জীবন ।  অদ্ভুত রহস্যময় তার গতিবিধি ।  কোমলে কঠোরে মেশানো নিষ্ঠুর সুন্দর এক অন্তর ।  একা ।  টানে সবাইকে কিন্তু বাঁধনে জড়ায় না ।  কোথাও অন্যায় -  অবিচার - অত্যাচার দেখলে রুখে দাঁড়ায় ।  পদে - পদে তার বিপদ - শিহরন - ভয় আর মৃত্যুর হাতছানি । 
এই মাসুদ রানার সাথে পরিচয় হয়েছিল সেবা প্রকাশনীর নিউজপ্রিন্টের বইয়ের মাঝে ,  খসখসে পাতা থেকে কালো কালো অক্ষর গুলো তখন রঙিন বিশ্বের গান শোনাত ঘুরে ঘুরে ,  ক্লাস রুমে শিক্ষক এক ঘেয়ে গলায় বলে চলেছেন জীবনের লক্ষ্য ঠিক করার উপকারিতা ,  আমি চলেছি সোহানার সাথে  ,  জিম্বাবুইয়ের ধু ধু মরুভূমির মধ্য দিয়ে জীপে করে ,  জীবনের লক্ষ্য তখন একটাই -  দেখে নিব উমাঙ্গো নামের বদমাশটাকে । 

রানার নিজের সম্পর্কে চিন্তা ভাবনা প্রায় পরিণত হয়েছিল জীবন দর্শনে  –  নিজের সম্পর্কে সব সময় উঁচু ধারণা পোষণ করেছি আমি ।  নিজেকে চিনি ,  নিজের যোগ্যতার পুঙ্খানুপুঙ্খ খবর রাখি বলেই সম্ভব হয়েছে এটা ।  শারীরিক যোগ্যতা এবং চিন্তার স্বচ্ছতা অর্জনের জন্য জ্ঞান হবার পর থেকে কঠোর পরিশ্রম করেছি ।  আমার আত্মবিশ্বাস কারও চেয়ে কম নয় ,  তার কারণ নিজেকে মনের মত করে গড়ে তোলার কাজে কখনও ফাঁকি দিইনি আমি ।  সুন্দরভাবে বেঁচে থাকার জন্যে ভদ্র হওয়া একটা অলঙ্ঘনীয় শর্ত ,  সে চেষ্টাই করছি ।  বসুন্ধরা শক্তের ভক্ত ,  নিজেকে আমি সেভাবেই গড়ে তুলেছি ।  উচ্চাশা ছাড়া মানুষের উত্তরণ ঘটেনা ,  তাই আমিও উচ্চাকাঙ্ক্ষী ।   

কখনও পড়ার ঘর ক্রান্তীয় স্বর্গদ্বীপে পরিণত হতো ,  তেতলার জানালা দিকে তাকালেই যেন পদ্মাপারের রাজশাহীতেই সদ্য গজিয়ে ওঠা পাম গাছ ছাওয়া পাহাড় আর অদূরের অথৈ সমুদ্র ,  সাদা বালির সৈকত ,  নীল ল্যাগুন দেখা যাবে ।    থাক , আপাতত বইয়ের মাঝেই ডুব দিই মোটা তাজা ক্রাইফিশ ভাজা আর রাফেলা বার্ডের সঙ্গ পাবার লোভে ।   আবার থেকে থেকেই চারপাশে হয়ে ওঠে রণাঙ্গন ,  ফুলঝুরির মত গুলি ফুটছে ,  মাথার উপর দিয়ে ছুটে যাচ্ছে মর্টারের ঝাঁক ,  যে কোন মুহূর্তে ছুটে আসা স্প্লিন্টার লেগে পঙ্গু হয়ে যেতে পারি জীবনের জন্য ,  অবিরাম দৌড়ানোর ফলে বুকের ভেতরে হৃৎপিন্ড নিস্তেজ হয়ে পড়ার যোগাড় ,  উত্তেজনার ধেয়ে আসে হরমোনের স্রোত ,  কিন্তু থামার উপায় নেই !  আমি থামলেই মাসুদ রানা মারা পড়বে যে !  সেটি হবার নয় ।  কখনো আবার জলের দিশা নেই ত্রিসীমানায় -  সাহারার কোন প্রান্তে চলেছি আরব বেশে , ইসরায়েলি স্পাই অ্যালেক বোগানকে মোকাবিলা করতেই হবে ,  তার কাছে আগে রেবেকা নামের সেই ক্ল্যাসিক বইটি যেখান থেকে গুপ্ত কোডের মাধ্যমে সমস্ত তথ্য পাঠাচ্ছে সে ।  গলা শুকিয়ে কাঠ ,  ইতস্তত জিভ ঘুরে বেড়ায় শুকনো ঠোঁটে , সাবধান তাপের কাছে ,  তৃষ্ণার কাছে ,  অ্যালেকের কাছে হার মেন না ।  তুমি হার মানলেই রানা শেষ ,  ধবংস হয়ে যাবে বাংলাদেশে কাউন্টার ইন্টেলিজেন্স ।  কখনো বরফের রাজ্যে ,  গ্রিনল্যান্ডে বা সুমেরুর আশেপাশে ,  কিংবা কেজিয়ামের দ্বীপের খোঁজে দক্ষিণের দিকে ,  বিশ্বের সবচেয়ে বড় দানব যখন মনে হয় হিমশৈলগুলোকে । 

কেন এমন ভাবে মিশে গিয়েছিলাম মাসুদ রানার মাঝে ? 
এই প্রশ্নের কি কোন উত্তর হয় ! 
বলা হয়ে ছিল জেমস বন্ড কেন এত জনপ্রিয় ?  একটা উত্তর ছিল অধিকাংশ পুরুষই স্বপ্ন দেখে তার হাতে থাকবে দামী গাড়ীর স্টিয়ারিং ,  পকেটে বিচিত্র সব অস্ত্র ,  আশেপাশে লাস্যময়ী নারী ,  জীবনময় ঝুঁকি ,  রোমাঞ্চ -  তাই সবাই রূপোলী পর্দার জেমস বন্ডের মাঝে খুঁজে নেয় নিজের সেই লালিত স্বপ্নকে ।  হয়তো না নারীরা পান তাদের স্বপ্নপ্রেমিককে । 
কিন্তু মাসুদ রানা জেমস বন্ড না ।  যখন রানা ক্যাসিনোর টেবিলে জেতা হাজার হাজার ডলার সাথের সঙ্গিনীকে দিয়ে দেয় যেন সে নিজের স্বাধীনতা কিনে নিতে পারে  (  মনে হয় বন্ধু বইতে )  ,  নিজের জীবন বিপন্ন করে রানা এজেন্সীর অধীনে চাকরি করা এক এজেন্টকে বাঁচাতে চলে যায় যুদ্ধাক্রান্ত আফ্রিকাতে  (  টার্গেট নাইন )  ,  ছোট মেয়ে লুবনার স্মৃতিকে মর্যাদা দিতে উপরওয়ালাদের সকল নিষেধ অমান্য করে ,  সকল প্রতিকূলতাকে দলে ধুলোয় গুঁড়িয়ে দেয় মাফিয়া ডন বাকালার প্রাসাদ  (  অগ্নিপুরুষ )  ,  ভিনদেশকে ভালবেসে নিজের উদ্ধার করা সমস্ত গুপ্তধন অবলীলায় দিয়ে আসে  (  আই লাভ ইউ ,  ম্যান )  তখন তাকে অনেক আপনার মনে হয় ,   একজন খাঁটি মানুষ মনে হয় ।  আর সবার উপরে থাকে তার দেশপ্রেম ,  সবসময়ই ।  চরমতম বিলাসিতার সুযোগ পেলেও রানার মনে আসে দুর্ভিক্ষের শিকার মাছের জাল পড়া গৃহবধু বাসন্তীর কথা , পথশিশুদের কথা ,  শত বার উদ্ধার করা টন টন সোনা সে অকাতরে দিয়ে দেয় বাংলাদেশের কোষাগারে ।  আহা ,  এমন ভাবে যদি সবাই চিন্তা করত ,  সবাই তো আর মাসুদ রানা হতে পারে না ,  কিন্তু সাধ্যমত প্রচেষ্টা করত দেশটাকে সামনে নিয়ে যাবার ! 

মতিঝিল শাপলা চত্বরে যেতে হাঁ হয়ে গেছিলাম প্রথমবার ,  এইখানেরই কোন এক অফিসে রানা বসে ,  আছে সেখান সোহেল ,  সলীল ,  রাশেদ ,  সোহানা ,  রূপা এবং দ্য বিগ বস মেজর জেনারেল রাহাত খান ।  এইখানেই বোমা মেরে রানাকে নিকেশ করতে যেয়ে গিলটি মিয়াকে প্রায় মেতে ফেলেছিল দস্যু উ সেন ,  ফলাফল -  নিজের মৃত্যু ডেকে আনল সে !  রানার সাথে সঙ্গী হলাম সেই উ সেন নামের এক অসাধারণ অভিযানে ,  এক অসম্ভবকে সম্ভব করে ,  দীপ্ত ছন্দময় পদচারনায় ছদ্মবেশের মেলা দেখিয়ে সারা বিশ্বকে তাক লাগিয়ে ইউনিয়ন কর্সের কাপু উসেনের নিকেশ করে ।  কিন্তু আসলেই কি ধ্বংস হল উ সেন ?  তাহলে কেন আবার ফিরে আসল একই ধরনের অপরাধচিত্র আবার উ সেনে ?  রানারই প্রেমিকা হয়ে হত্যার চেষ্টা করল উ সেনেরই কন্যা ,  পরিণতি হল তার খুনে বাবার মতোই । 
রানা একা ,  কিন্তু একা না কোন সময়ই !  টানে সবাইকে কিন্তু বাঁধনে জড়ায় না ,  যদিও কথাটা মনে হয় ঠিক না ।  রানার নিজের ভাষাতেই -  অনেক মেয়ের সান্নিধ্য পেয়েছি আমি ,  আজ যখন কোন একটা গানের সুর কানে বাজে বা নির্দিষ্ট কোন একটা সুগন্ধ নাকে পাই তখন শুধু মধুময় স্মৃতি হয়ে কয়েক সেকেন্ডের জন্য ফিরে আসে তারা আমার মনে । 
 প্রথম প্রেমিকা রাফেলা বার্ডের ঘন নীল চোখ  ( দুপুরের কড়া রোদ সরাসরি মোজাম্বিক স্রোতে পড়লে যেমন অপার্থিব গাঢ় নীল হয় )  যেমন তাকে ভাসিয়ে নিয়ে যায়  (  আই লাভ ইউ ,  ম্যান )  ,  তেমনই রেবেকা সাউলের গাঢ় কফির মত চোখের মণির কাছে অসহায় হয়ে পড়ে বিশ্ব জয়ী বাঙ্গালী বীর  (  বিদায় রানা )  ,  মিত্রা সেনের প্রেমে বিয়ের ফাঁদে রাজী হয়েই জীবনের খাঁদে প্রায় পতন ঘটেছিল  (  ভারতনাট্যম ,  মূল্য এক কোটি টাকা মাত্র )  ,  ব্যারনেস সিবা কেবলমাত্র তাকেই ভালবাসে বন্ধুত্বের খাতিরে বেছে ছিল আত্নহননের পথ  (  সেই উ সেন )  ,  লুকিয়ে মেক্সিকোর অ্যাডভেঞ্চারে জড়িয়ে পড়ে কাউবয় মতো ঘোড়ার পিঠে র‍্যাঞ্চে দাবড়ে বেড়ালেও প্রেম তার পিছু ছাড়ে না এবং প্রেমিকাও চেয়ে বসল একটি মাত্র উপহার -  রানার সন্তান  (  বুমেরাং )  ,  মাল্টার মেয়ে ভায়োলা যেন নতুন জীবন দান করেছিল রানাকে আর বাটু ফারেঙ্গি সমুদ্রতল থেকে শুরু  করে  ঢাকার ফ্ল্যাট সবখানেই উপস্থিত ভবিষ্যতের মিসেস রানা -  সোহানা ।  
 
কিন্তু বাস্তবের রানা লম্পট নয় ,  অপরূপার সাথে এক বিছানাতেও মাঝে গোলাপের তোড়া রেখে  নিশ্চিন্তে ঘুমায় সে আর কিছুই না করে ,  সকালে সেই আবেদনময়ী তরুণী বলে -  আমার পাশে শুয়েও যে আমার দেহের দিকে হাত না বাড়িয়ে কোন পুরুষ থাকতে পারে তার প্রমাণ প্রথম পেলাম ।  নিয়াপলিটান সৌন্দর্যের উৎকৃষ্ট নমুনা লরা আভান্তিকে ফিরিয়ে দেয় সে চোখ বন্ধ করে ।   আবার এই রানাই নকল রাফেলার সাথে কামময় রাত কাটানোর আগে বলে -  নিজেকে বঞ্চিত করতে নেই ,  দুর্ভিক্ষ কখন দেখা যায় কেউ বলতে পারে না !  লুইসা পিয়েত্রোর সাথে তার বন্ধুত্ব অটুট থাকে ,  থাকে রূপা সাথে সুদৃঢ় বোঝাপড়া ।  আবার ডাঁসা পেয়ারার মত ফিগারের অধিকারী নার্স সিস্টার মে - র অবুঝ প্রশ্ন মেয়ে মানুষ এর চেয়ে বড় নেশা আর কি হতে পারে ?  রানার মুখে আমার নির্লিপ্ত উত্তর ছিল -   অ্যাডভেঞ্চার । 
 
কত জানা - অজানা প্রতিপক্ষ ,  বন্ধু শত্রুতে পরিণত হয় ,  শত্রু বন্ধুতে ।  কিন্তু সবচেয়ে বড় শত্রু যারা বাংলাদেশের ক্ষতি চায় ,  দেশী বা বিদেশী !  কবির চৌধুরী তো আছে সেই প্রথম বই ধ্বংস পাহাড় থেকেই ,  তারপর যে কতবার আমাদের যৌথ চেষ্টার কাছে পরাজিত হল তার কোন ইয়ত্তা নেই ,  কিন্তু বেড়ালের চেয়ে যেন বেশী প্রাণের অধিকারী লোকটা !  মরণ কামড়ের কামড়েই মরণ হবার কথা ছিল তার ,  কিন্তু বেঁচেছিল সে সেযাত্রা ।   অবশেষে আবার সেই দুঃস্বপ্নে চাপা দেয়া হয়েছিল এক সময়ের মার্কিন প্রেসিডেন্টকে আটক করা  ( স্পর্ধা )  কবির চৌধুরীকে ,  ইদানিং তার পুত্রসন্তান মাঝে মাঝে বিরক্ত করার চেষ্টা করে !  জয়দ্রথ নামের বিষাক্ত কেউটের চেয়ে ভয়ংকর লোকটাকে মনে আছে ,  সোনার বাংলাকে শ্মশান করতে চেয়েছিল যে অভিনব উপায়ে পঙ্গপালের ঝাক দিয়ে  (  ভারত নাট্যম )  ?  সিডনী শেরডান নামের সেই হাঙ্গরের মত ক্ষুধার্ত ,  লোভী ,  নিষ্ঠুর লোকটাকে যার জন্য চার চারটি বছর নির্বাসনে কাটাতে হয়েছে রানার ?  হুমায়ুন দাদা নামের সেই দানবটাকে যাকে বোমার বিস্ফোরণও মারতে সক্ষম হয় নি ?   হেক্টর নামের অহংকারী তেলকূপ বিশেষজ্ঞ কে  (  সাগর কন্যা )  ?  বিষকন্যার ভিলেন অফিসার রুস্তমভ ?  চাই সাম্রাজ্য নামের অসাধারণ বইটির দুই ভাই মিশরীয় উম্মাদ নেতা এবং মেক্সিকান উগ্রবাদীকে ?  জাপানি ফ্যানাটিকের ভয়ংকর শত্রুকে ?  শ্বাপদ সংকুল অরণ্যের হাতি অসুর এবং জেনারেল কিরকিটি বাওনাকে ?  সত্যবাবার তথাকথিত বুজুর্গ পীরবাবা হযরত হিকমত বাগদাদীকে ?  নাৎসি গুপ্তচর বিভাগের সাবেক প্রধান কোকেন সম্রাট কে ?  এদের মানুষ মনে রেখেছে কিন্তু রানার জন্যই ! 
কিন্তু রানা ধ্বংস করতে ইচ্ছুক না ,  সে চায় সৃষ্টি করতে ।  সবুজ বাগানে ,  বনে দেশ ভরে দিতে ।  যে ধ্বংস তাকে বাধ্য হয়ে করতে হয় সেগুলো মানবজাতির পক্ষে এক একটি বাঁধা স্বরূপ ।   বাধ্য হয়েই অপসারণে ডাক পড়ে রানার ,  কিন্তু সুযোগ পেলেই গড়তে লেগে যায় সে  –  বঞ্চিত শিশুদের জন্য আশ্রম ,  বিদ্যালয় ,  দাতব্য প্রতিষ্ঠান ,  সবকিছুই । 

আর রানার বন্ধুভাগ্য !  সেই তালিকা তার শত্রুতালিকার চেয়ে অনেক অনেক লম্বা ,  ভিনসেন্ট গগলের মত এক অদ্ভুত বন্দী আছে তার যে কোন প্রশ্ন করা ছাড়ায় সারা বিশ্ব পাড়ি দেয় রানার বিপদে !  সোহেল না রানা ,  কে যে কার জন্য বন্ধুঅন্তপ্রাণ বলা মুশকিল !  আছে রেমারিক ,  জিলেট ল্যাম্পনি ,  ফিলিপ রডরিক ,  জিপসির প্রিন্স মোর্সেলিন দ্য মুরগা ,  বন্ধু মিছিলে এত এত বেশী নাম যে সেটার জন্য আলাদা পোষ্ট দরকার ।  তাদের কেউ কেউ চিরবিদায় নিয়েছে রানাকে বাঁচাতে যেয়ে ,  বন্ধুত্বের শক্তিতে !  তারা জানত দরকার হলে রানাও প্রাণ দিতে বন্ধুর জন্যই ।   
 রানার মত এত মহাকাশব্যপী গুণের সমন্বয় কি বাস্তবের কোন মানুষের মাঝে সম্ভব ?  তার সৃষ্টিকর্তা  কাজী আনোয়ার হোসেনের উত্তর ছিল  –  না !   কোন মানুষ একই সাথে এত দক্ষ ভাষাবিদ ,  পর্বতারোহী ,  ডুবুরী ,  কম্পিউটার বিশারদ ,  ইতিহাসবিদ ,  শিকারি ,  যোদ্ধা ,  কূটনীতিবিদ ,  বৈমানিক ,  সাগরবিশেষজ্ঞ ,  ভূতাত্ত্বিক ,  অস্ত্রবিশারদ ,  ড্রাইভার ,  জীববিদ -  এমন অযুত গুণের আকর হতে পারে না !  যতবার রানার কাঁধ ছুয়ে গুলি সামান্য মাংস নিয়ে বেরিয়ে গেছে ,  সেটা বাস্তব হতে হলে যে পরিমাণ মাংসপেশী  কাঁধে থাকার কথা কোনো মানুষের কাঁধেই এত বেশী মাংস থাকতে পারে না !  কিন্তু রানার সার্থকতা এইখানেই ,   মনের মধ্যে সে স্বপ্ন বুনে যায় -  এমন মানুষ যদি নাও থাকে -  আমার রানা হতে দোষ কোথায় ?  চেষ্টা করতে ক্ষতি কি ? 

জন্মের আগেই হয়ত কার্ল স্যাগানের কসমস দেখাত টিভিতে ,  অনেক বছর পরে সেটা দেখেছি ইউটিউবে বারংবার ,  তাই আলেকজান্দ্রিয়ার গ্রন্থাগারের নাম প্রথম জেনেছিল মাসুদ রানার সাথে থেকেই -  চাই সাম্রাজ্য নামের  অদ্ভুত এক কাহিনীতে ।  জায়ান্ট স্কুইডের লোমহর্ষক কাহিনী জেনেছিলাম বড় ক্ষুধা পড়েই ,  সেই দানবের সাথে অতল জলের নিচে দেখা হলে কী হতে পারে চিন্তা করেই হাত - পা পেটের ভিতরে সেঁধিয়ে গেছিল ।   একশ টন সোনা আপনি হাইজ্যাক করতে পারেনই ,  কিন্তু সেটা বহন করা এক ট্রাকে সম্ভব না !  এত সহজ সরল সত্য কে জানাল ?  কেন শত্রুপক্ষের খালিদের ছদ্মবেশে মাসুদ রানা !  মায়ান সাম্রাজ্যে পা দেবার অনেক আগেই জেনেছিলাম তাদের সিনোতে আর গুপ্তধনের কথা , কোথায় ?  কেন ,  মায়ান ট্রেজার পড়ে ।  এমন আছে লাখো বিষয়ের কথা ।  কোনটা ছেড়ে কোনটা বলি ? 
মাসুদ রানার সবচেয়ে বড় কৃতিত্ব -  গল্পের এই চরিত্রকে নিজের মাঝে আবিস্কার করে ,  তার অনুপ্রেরণায় একাধিক অসমসাহসী যুবক একাত্তরের মুক্তিযুদ্ধে ঝাপিয়ে পড়েছিল ।  এরচেয়ে বড় সন্মান এবং স্বীকৃতি আর কী হতে পারে ! 
দিন শেষে মনে হয় মাসুদ রানা আমার মতই একজন বাঙ্গালী ,  ঘুমাবার আগে যার মনে হয় কুয়াশা ঢাকা গ্রাম ,  আমের বাগান ,  বাঁশের ঝাড় আর শ্লোক বলা কাজলা দিদিকে ।  
চিরতরুণ ,  চিরসবুজ মাসুদ রানার গতি অব্যাহত থাকুক ,  আমাদের দিনগুলো ভরে উঠুক নব নব অ্যাডভেঞ্চারে ,  বুকের গহনে তিরতির রোমাঞ্চ নিয়ে আমরা যোগ দিই সেই দুঃসাহসী যুবার সাথে ।  
সবশেষে মাসুদ রানার জন্য থাকল একটা বিখ্যাত ইতালিয় গান -    এক সময় থেমে যাবে সমস্ত কোলাহল ,  ঘুমিয়ে পড়বে ধরণী ।  আকাশের সবচেয়ে উজ্জল তারাটি মিটমিট করলে বুঝবে আমি তোমায় ডাকছি ।  সে - রাতে তুমি জেগে থেকো ,  বন্ধু ,  ঘুমিয়ে পড়ো না ।  আর ,  হ্যাঁ ,  ফুলের গন্ধ পেলে বুঝে নিয়ো আমি আসছি ।  আর যদি কোকিল ডাকে ,  ভেব আর আমি বেশি দূরে নেই ।  তারপর ,  হঠাৎ ফুরফুরে বাতাস এসে তোমার গায়ে লুটিয়ে পড়লে বুঝবে আমি এসেছি ।  সে - রাতে তুমি জেগে থেকো বন্ধু ,  ঘুমিয়ে পড়ো না । 






বিশ্বের সেরা দেশ থেকে



মানুষের জীবনের সেরা সময় যেমন শৈশব -  কৈশোর ,  তেমন সবচেয়ে প্রিয় স্থানটি হচ্ছে সেই জায়গা যেখানে সে তার শৈশব অতিবাহিত করেছে ।  তার জন্মস্থান কিন্তু নয় ,  খানিকটা জ্ঞান - বুদ্ধি হবার পর থেকে বিশেষ করে স্মৃতির পর্দায় জীবনে ঘটনাগুলো আটকা পড়ে সেই সময়ের কয়েকটা বছরই সর্বশ্রেষ্ঠ কাল ,  সেই দেশই সেরা দেশ  ,  যার কারণে ফেলা আসা সেই দিন , জায়গা ,  সাথীদের কথা ভেবে মনের অজান্তেই দীর্ঘশ্বাস ফেলে প্রতিটি মানুষই ।  যে জন্য মনে হয় আমার জন্ম যদি মঙ্গোলিয়াতেও হত বা বলিভিয়ার পর্বতে ,  তারপরও আমার কাছে বিশ্বের সবচেয়ে মায়াময় স্থানটি হত বাংলাদেশের পদ্মাপারের নিরিবিলি শহর রাজশাহী ,  সেখানেই যে কাটিয়েছি আমার শৈশব  –  কৈশোর ,  যে স্থানের সাথে তুলনীয় এর কিছুই হতে পারে না বিশ্বব্রহ্মাণ্ডে ।  তাই বিশ্বের সেরা দেশ আক্ষরিক অর্থে সেই দেশটাই ,   কিন্তু এখানে বিশ্বের সেরা দেশ বলতে নিউজ উইক পত্রিকার ২০১০ সালের বিশ্বের সকল দেশের নাগরিকদের শিক্ষা , চিকিৎসা ,  নিরাপত্তা ,  দুর্নীতি ,  মানবাধিকার ইত্যাদি নানা বিষয় জরিপ করে যে দেশটার কথা উল্লেখ করা হয়েছে সেটার কথাই বলা হয়েছে । 

খুব ছোট্ট থাকতেই সাধারণ জ্ঞানের বইতে দুইটা প্রশ্নে চোখ আটকে যেত -  হাজার হ্রদের দেশ কোনটি ?  উত্তর -  ফিনল্যান্ড ।  হাজার দ্বীপের দেশ কোনটি ?  উত্তর সেই একই  -  ফিনল্যান্ড !  অবাক হয়ে ভাবতাম একটা দেশে কী করে এত হ্রদ আর দ্বীপ একসাথে থাকতে পারে !  সেই থেকে ফিনল্যান্ড নামের সাথে পরিচয় ।  কিন্তু ফিনল্যান্ড আজ শুধুমাত্র হাজার হ্রদের বা দ্বীপের দেশ বলেই নয় ,  কিংবদন্তীর দূরপাল্লার দৌড়বিদ পাভো নুরমি ,  অ্যামনেস্টি ইন্টারন্যাশনাল কতৃক পরপর কয়েকবার বিশ্বের সবচেয়ে দুর্নীতিমুক্ত দেশ হিসেবে নির্বাচিত ,  ইউরোপের প্রথম দেশ হিসেবে মহিলাদের ভোটাধিকার প্রদান ,  আয়তন অনুপাতে সর্বাধিক বনের  (  ৭০ %  )  অধিকারী ,  লিনাক্স এর আবিস্কারক লিনাস টোরভেল্ড ,  একাধিক বিশ্ব চ্যাম্পিয়ন ফর্মুলা ওয়ান ড্রাইভার ,  সর্বোপরি মোবাইল কোম্পানি নোকিয়া এবং অ্যাংরি বার্ডস ,  এদের কারণেই ফিনল্যান্ড আজ বিশ্বের অন্যতম আলোচ্য দেশ । 

ফিনল্যান্ড ইউরোপের ৭ম বৃহত্তম দেশ ,  আয়তন ৩ , ৩৮ , ০০০ বর্গ কিমি ,  জনসংখ্যা আয়তন অনুপাতে যথেষ্টই কম ,  মাত্র ৫৫ লক্ষ ।  রাশিয়া ,  সুইডেন এবং নরওয়ের সাথে এর সীমান্ত আছে ,  আর দক্ষিণে -  পশ্চিমে আছে বাল্টিক সমুদ্র ।  দুই লক্ষ পাঁচ হাজার হ্রদ আছে এইখানে ,  অধিকাংশ হ্রদই একে অপরের সাথে যুক্ত ।  আছে লাখো দ্বীপ ।  ফিনল্যান্ডের প্রকৃতির কিছু আলোকচিত্র  নিচের লিঙ্কগুলোতে পাবেন - 
প্রকৃতি
নিসর্গ
গ্রীষ্ম 
 দেশটির ৭০ %  বন হলেও বৈচিত্র এখানে খুবই কম ,  মূলত বার্চ ,  পাইন এবং স্প্রুস নিয়েই সমস্ত ভূভাগ আচ্ছাদিত ,  একমাত্র ল্যাপল্যান্ডে গেলে ভিন্ন টিলাময় নিসর্গের দেখা মেলে ।  
ইতিহাস -  ফিনিশ জাতির ইতিহাস হচ্ছে মধ্য রাশিয়া থেকে আগত একদল দেশান্তরী মানুষের ইতিহাস ,  যারা শতাব্দীর পর শতাব্দী ধরে চেষ্টা করেছে সুইডিশ আর রাশিয়ানদের বজ্রকঠিন শাসনের মধ্যে থেকে স্বতন্ত্র নতুন জাতিস্বত্বা গঠনের ।  দুঃখজনক হলেও সত্য যে ফিনিশ ইতিহাস মূলত লেখা হয়েছে সুইডিশ লেখকদের দ্বারা ,  যেখানে অনেকাংশেই উপেক্ষা করা হয়েছে এই সংগ্রামী জাতির কঠিন সংগ্রামময় অতীতের কথা । 
ফিনল্যান্ডে মানবজাতির পদার্পণ ঠিক কবে ঘটেছিল তা বলা মুশকিল ,  তবে পূর্ব ফিনল্যান্ডে আবিষ্কৃত প্রায় ৬০টি প্রস্তরযুগের চিত্রকর্ম প্রমাণ করে যে এখানে মানুষের আবির্ভাব প্রস্তরযুগের সময় বা তার পূর্বেই ঘটেছিল ।  সামি জাতির আগমন ঘটেছিল পূর্ব ইউরোপ থেকে ঠিক ৬০০০ বছর আগে ।  ধারণা করা হয় এর কিছু পরেই ফিন জাতির আবির্ভাব ঘটেছিল এশিয়া -  ইউরোপের সংগমস্থল উরাল পর্বতমালা আর ভলগা নদী অধ্যুষিত অঞ্চল থেকে ।  এই ফিন এবং হামের জাতির মানুষেরা এস্তোনিয়া ,  কারেলিয়া ও ফিনল্যান্ড জুড়ে তাদের বসত স্থাপন করে এবং বাধ্য করে পূর্বে আগত সামি জাতিকে আরও উত্তরে সরে যেতে ,  ফলশ্রুতিতে সামিরা সর্ব উত্তরে ল্যাপল্যান্ডে বসবাস শুরু করে ।  উল্লেখ্য সামিরা আজও ল্যাপল্যান্ডেই   ( ফিনল্যান্ড ,  সুইডেন ,  নরওয়ে )  বাস করে ,  তাদের অনুপম ভাষা ,  ঐতিহ্য ও সংস্কৃতিকে লালন করে ,  বলগাহরিণের পাল নিয়ে । 
সুইডিশদের আগমন ঘটে ১১৫৫ সালে ,  তারা প্রথমে চেষ্টা করেছিল ফিনিশ খ্রিশ্চিয়ান সংস্কৃতিকে রাশান প্রভাব থেকে রক্ষা করতে ,  পরবর্তীতে তারা সেখানে সাম্রাজ্য বিস্তার করে ,  ১৩২৩ সালে বর্তমান ফিনল্যান্ডের উপরেই সুইডেন ও রাশিয়া তাদের সীমান্ত নির্ধারণ করে । 

উপরের ছবিটি বিখ্যাত মধ্যযুগীয় দুর্গ অলাভি লিন্নার ,  সাভোন লিন্না শহরের কাছে হ্রদের মাঝে নির্মিত হয়েছিল এটি সুইডেন এবং রাশিয়ার সীমান্তে !  অথচ এটি এখন ফিনল্যান্ডে ! 
 দুই সাম্রাজ্যবাদী পরাশক্তির যুদ্ধ চলতেই থাকে প্রায় হাজার বছর ধরে ।  ১৭১৪ থেকে ১৭২১ পর্যন্ত রাশিয়া দখল করে রাখে ফিনল্যান্ড ।  ১৭৪৩ সালে এই দখল দারিত্বের অবসান ঘটলেও ১৮০৯ সালে আবার ঘটে পুনর্দখল ।  ১৮১২ সালে রাশানরা ফিনল্যান্ডের রাজধানী তুরকু শহর থেকে সরিয়ে হেলসিংকিতে স্থানান্তরিত করে ,  তাদের যুক্তি ছিল -  তুরকু সুইডিশ সীমান্তের খুব বেশী কাছে ।   এত দখলদারিত্বের মধ্যে থেকেও ফিন জাতি তাদের স্বকীয়তা অর্জনের চেষ্টা চালাতে থাকে ।  রাশান জারের সাম্রাজ্যের অংশ হলেও ১৮৫৬ সালে এরা নিজস্ব ডাকটিকেট প্রকাশ করে আর ১৮৬০ সালে প্রচলিত হয় নিজস্ব মুদ্রা ফিনিশ মার্ক । 
১৯০৫ সালে নারী অধিকার সংরক্ষণে কিছু নতুন আইন প্রণয়ন হয় ,  আর ফিনল্যান্ড পরবর্তীতে ইউরোপের প্রথম দেশ হিসেবে নারীদের সম্পূর্ণ ভোটাধিকার এবং রাজনৈতিক অধিকার প্রদান করে ।              ২০০৩ সালে ফিনল্যান্ড ছিল সারা বিশ্বের একমাত্র দেশ যেখানকার রাষ্ট্রপ্রধান এবং সরকারপ্রধান  (  রাষ্ট্রপতি ও প্রধানমন্ত্রী )  উভয়েই ছিলেন নারী ।   এবং জাতিসংঘের একাধিক জরিপে দেখানো হয়েছে ফিনল্যান্ডের মহিলারা সবচেয়ে বেশী স্বাধীনতা ভোগ করে  (  এর অর্থ অবশ্য পরিষ্কার বুঝি নাই ,  মনে হয় অর্থনৈতিক এবং সামাজিক স্বাধীনতা বোঝানো হয়েছে )    
১৯১৭ সালে রাশিয়ার কম্যুনিস্টদের উত্থান আর জারের পতনই ফিনল্যান্ডের স্বাধীনতা অর্জনের পথ সুগম করে দেয় ,  ফিনল্যান্ডের সিনেট ১৯১৭ সালের ৬ ডিসেম্বর স্বাধীনতা ঘোষণা করে ।  সিনেটের সদস্যরা রাশিয়া যেয়ে ভ্লাদিমির লেলিনের সাথে দেখা করে তাদের স্বাধীনতার দাবী উত্থাপন করলে লেনিন সহজেই তাতে সম্মতি দেন ,  তার আশা ছিল রাশিয়ার আসে পাশের সমস্ত দেশই সার্বভৌমত্ব নিয়ে তাদের সাথে যোগ দেবে ।   যদিও স্বাধীনতা ঘোষণার পরপরই স্বাধীনতাকামী ফিন এবং বামপন্থী ফিনদের মাঝে গৃহযুদ্ধ শুরু হয় ,  যা ইতিহাসে পরিচিত লাল -  সাদার যুদ্ধ নামে ।  ১০৮ দিনের যুদ্ধে ৩০ , ০০০ লোক নিহত হয় ।  অবশেষে মার্শাল মান্নারহেইমের নেতৃত্বে জার্মানদের সহায়তায় সাদারা চূড়ান্ত বিজয় অর্জন করে ,  গঠিত হয় স্বাধীন ফিনল্যান্ড । 
তিরিশের দশকে স্ট্যালিনের রাশিয়ার সাথে দূরত্ব বাড়তে থাকে ফিনিশ সরকারের ,  শত্রুর শত্রু আমার বন্ধু নীতিতে তাদের  সম্পর্ক ক্রমশ ঘনিষ্ঠ হতে থাকে জার্মানির নাৎসি সরকারের ।  ফলশ্রুতিতে ২য় বিশ্বযুদ্ধ চলাকালীন সময়ে যুদ্ধ হয় ফিন এবং সোভিয়েতদের মাঝে ,  যা ৩৯এর তালভি সোতা বা শীত যুদ্ধ বলে পরিচিত ।  যুদ্ধে পরাজয় ঘটে ফিনল্যান্ডের ,  ফলশ্রুতিতে ২য় বিশ্বযুদ্ধের পর বিশাল ক্ষতিপূরণ দিতে হয় সোভিয়েত রাশিয়ার কাছে ,  হারাতে হয় ফিনল্যান্ডের সেই সময়ের ২য় বৃহত্তম শহর ভিপুরি সহ কারেলিয়া রাজ্যের বিস্তীর্ণ অঞ্চল ,  যা এখনো রাশিয়ার অংশ ।   উইকি থেকে প্রাপ্ত ম্যাপটিতে উল্লেখিত লাল অংশ দখল করে নেয় রাশিয়া । 
ভাল মতো খেয়াল করলে ফিনল্যান্ডের ম্যাপটি দেখতে একজন মহিলার মতো লাগে যে কিনা দুই হাত মেলে সন্তানকে অভ্যর্থনা জানাচ্ছে ,  যে কারণে ফিনিশরা মনে করে রাশিয়া সেই ফিনিশ মায়ের একটি হাত কেটে নিয়ে গেছে ।   


 ২য় বিশ্বযুদ্ধ পরবর্তী সময়ে  Cold Warএর সময়েই ফিনদের অনেকাংশেই কোণঠাসা থাকতে হয়েছে সোভিয়েতদের কাছে ,  অবশেষে প্রেসিডেন্ট উরহো কেক্কোনেনের সুদীর্ঘ শাসনামলে  ( ১৯৫৬ - ১৯৮১ )  বহির্বিশ্ব এবং সোভিয়েত ব্লকের সাথে ফিনল্যান্ডের সম্পর্ক অনেকটাই স্বাভাবিক হয়ে আসে ,  অর্থনীতি ক্রমশই উন্নত হতে থাকে ,  বাড়তে থাকে মাথাপিছু আয় ।  সেই সাথে নানা পশ্চিমা দেশের সহায়তায় বাণিজ্যিক শিল্পায়ন দ্রুত বিস্তার লাভ করে ।   ১৯৯৫ সালে ফিনল্যান্ড ইউরোপিয়ান ইউনিয়নের যোগদান করে এবং ১৯৯৯ সাল থেকে এর মুদ্রা হিসেবে গ্রহণ করা হয় অভিন্ন মুদ্রা ইউরো ।  ১৯৯৮ সালে জাতিসংঘের এক জরিপে ,  উন্নত জীবন ব্যবস্থার নিরিখে ফিনল্যান্ড বিশ্বের প্রথম পাঁচটি দেশের একটি হবার গৌরব অর্জন করে ।   এবং ২০১০ সালে নিউজ উইক  পত্রিকার বিশদ জরিপের পর ফিনল্যান্ডকে বিশ্বের সেরা বসবাসযোগ্য দেশ ঘোষণা করা হয় । 

ভাষা  –  ফিনল্যান্ডের সরকারি ভাষা ফিনিশ এবং সুইডিশ ,  সেই সাথে সামি জাতির সামি ভাষা ।   সাধারণত সব রাস্তারই নাম ফিনিশ এবং সুইডিশ ভাষায় লেখা থাকে ।   এক সময়ে অভিজাত সুইডিশরা ফিনিশকে যথেষ্ট হেয়জ্ঞানই করত  (  সোজা ভাষায় মনে করত ফিনিশ ছোটলোকদের ভাষা ,  আর বনেদীরা কথা বলবে সুইডিশে )  ,  কয়েক বছর আগে পর্যন্তও স্কুলগামী প্রত্যেকের জন্য ফিনিশ এবং সুইডিশ বাধ্যতামূলক ছিল ,  সম্প্রতি আইন করা হয়েছে যে কেউ চাইলে সুইডিশের জায়গায় অন্য ভাষা শিখতে পারবে ।  এমনিতেই ৬ %  লোকের মাতৃভাষা সুইডিশ । 
ফিনিশ ভাষাটি কেমন ?  এই প্রশ্ন করলেই বিদেশীদের কাছে উত্তর পাওয়া যায় এটি বিশ্বের কঠিনতম ভাষা !  কিন্তু আসল সত্য হচ্ছে এটি যতটা কঠিন তারচেয়েও খুবই ভিন্ন ধরনের একটি ভাষা ।  সাড়া ইউরোপে যত ভাষা আছে তার প্রায় সবই পড়ে ইন্দো - ইউরোপিয়ান ভাষা গোষ্ঠীর মধ্যে ,  কেবলমাত্র হাংগেরিয়ান ,  এস্তোনিয়ান এবং ফিনিশ পড়েছে আরেক ভাষা গোষ্ঠীতে ,  যার নাম ফিন্নিক ,  এই থেকেই আন্দাজ পাবেন যে  বাকী কোন ভাষার সাথে এদের কোন মিল নেই ,  যেমন আছে জার্মানের সাথে সুইডিশ ,  ডেনিশ , নরওয়েজিনের মিল ,  ইতালিয়ানের সাথে আছে স্প্যানিশের মিল  তেমন মিল ফিনিশ ভাষার সাথে একমাত্র আছে এস্তোনিয়ানদের ।  এক ,  দুই ,  তিন যেমন ইংরেজিতে ওয়ান -  টু -  থ্রি ,  সুইডিশে এত -  থুয়ো  – ত্রে ,  জার্মানে আইন - সোয়াই -  ঢ্রাই ,  স্প্যানিশে উনো -  দোস -  ত্রেস এমনকি হিন্দিতে এক  -  দো - তিন ,  মানে অল্প হলেও মিল আছে সেখানে ফিনিশে ইয়ুকশি -  কাকশি -  কোলমে !  !  !  এমন বিশাল পার্থক্যের ভাষার সাথে একমাত্র খানিকটা মিল আছে এস্তোনিয়ানদের ,  তাদের ভাষাতেও ১ , ২ , ৩ হচ্ছে ইয়ুকশি -  কাকশি -  কোলমে !  !  !   সম্ভবত একই গোত্রের মানুষেরা যারা বাল্টিক সাগর অতিক্রম করে ফিনল্যান্ডে পদার্পণ করেছিল তারা এই জাতি গঠন করেছে ,  যারা থেকে গিয়েছিল তারা আজকের এস্তোনিয়ান । 
ফিনল্যান্ডের এক দশক আগে পা দিয়েছিলাম লোনলি প্ল্যানেট অবলম্বন করে ,  সেখানে লেখা ছিল জাতি হিসেবে ফিনিশরা খুব বেশী চুপচাপ ,  এক অস্ট্রেলিয়ান ছেলে তার অভিজ্ঞতা থেকে বলেছে  –  আমার ডর্মমেট গত ছয় মাসে মাত্র একটি কথা বলেছে আমার সাথে ,  তা হচ্ছে  –  I think its your turn to buy the toilet paper ! 
ফিনিশরা আসলেই অতিমাত্রার চুপচাপ এক জাতি ,  একাধিক বইতে পড়েছে বিদেশী হয়ে যে দুইটা জাতির ভিতরে ঢোকা খুব কঠিন তারা হল ফিনিশ এবং নরওয়েজিয়ান !  পরে ফিনিশ বন্ধুদের জিজ্ঞাসা করেছি -  এই মামুর বুটারা ,  তোরা রাস্তায় দেখা হলে হ্যালো বলিস না কেন অপরিচিত মানুষকে ?  তাদের উত্তর -  দেখ আমাদের দেশে ছয় মাস বরফ পড়ে ,  সেই সময়টা ব্যপক আঁধারে ঢাকা ,  দেখা গেল এর মাঝে ঝড়ো বাতাস আর তুষারপাত ,  তখন কি আমি রাস্তায় অপরিচিত মানুষকে জ্যাকেট থেকে মুখ বাহির করে হ্যালো বলব !  !  !  বলব না !  কেউই বলবে না ।  কাজেই বছরের এই ২ - ৩ মাসের গ্রীষ্মেয় বা সেই অভ্যাস আসবে কোথা থেকে ! 
 ২০ , ০০০ লোকের ভারকাউস শহরে কিন্তু আমার অল্প দিনেই অনেক ভালো বন্ধু হয়ে গিয়েছিল ,  সেখানের মানুষেরা রাজধানী হেলসিংকি বা অন্য বড় শহরের মানুষের চেয়ে অনেক বেশী দিলখোলা ,  বন্ধুত্বপরায়ণ ।  কিন্তু আমার স্কুলের ফিনিশ বন্ধুরাও বলত এই শহরে তাদের বেশী বন্ধু নেই ,   বিদেশী বলেই নাকি আমি বেশি খাতির পেয়েছি !   সত্য না মিথ্যা জানি  না ,  কিন্তু  ফিনিশ জাতির মানুষেরা উত্তরের আর সব দেশের মতই -  প্রচণ্ড পরিশ্রমী ,  চুপচাপ ,  সৎ ।  এদের মাঝে বেশ বড় একটা অংশ বিশেষ করে বৃদ্ধরা একাকীত্বে ভোগে ।  একাকীত্বের এবং আঁধারময় আবহাওয়ার কারণেই উত্তরের বাকী দেশগুলোর মতই হতাশ কিছু মানুষ অ্যালকোহলাসক্ত হয়ে যায় এবং আত্মহত্যার হারও খুব বেশী ।  সুনীল গঙ্গোপ্যাধ্যায় তার এক ভ্রমণ কাহিনীতে উল্লেখ করেছিলেন ভদ্র জাতিতের মাঝে একমাত্র সুইডিশরাই প্রকাশ্যে মাতলামি করতে দ্বিধা বোধ করে না !  সুনীল ফিনল্যান্ডে আসেন নি বলেই এই কথা বলেছেন ,  এখানের শুঁড়িখানাগুলোতে কিছু বাঁধা মাতাল আছে যারা বছরের অধিকাংশ দিনই প্রকাশ্যে মাতলামো করে ,  বিশেষ করে উইকএন্ডের রাতে তাদের তান্ডব দেখা যায় ,  তবে তাদের  সংখ্যা সৌভাগ্যক্রমে খুবই অল্প । 
দুর্নীতি    -  -   ফিনল্যান্ডে যে বিষয়টি আপনার নজরে পড়বে না তা হচ্ছে দুর্নীতি ,  যে কারণে বেশ কয়েকবার বিশ্বের সবচেয়ে দুর্নীতিমুক্ত দেশ হিসেবে নির্বাচিত হয়েছে ফিনল্যান্ড ,  এবং সবসময়ই দুর্নীতিমুক্ত শীর্ষ দেশগুলোর মাঝে আছে এর সুনিশ্চিত দৃঢ় অবস্থান ।  কিছুটা বিস্ময়বোধ করি ফিনল্যান্ডের এই ব্যাপারটি নিয়ে ,  স্থানীয়দের কেউ কেউ জানতে চায় কেন বাংলাদেশে এত দুর্নীতি ।  তবে অবাক করা ব্যাপার হচ্ছে আজ পর্যন্ত একজন ফিনকেও দেখিনি যে কিনা দুর্নীতিমুক্ত ব্যাপারটি নিয়ে গর্ববোধ করে ।  তাদের ধারণা -  এটি খুবই স্বাভাবিক একটা ব্যাপার ,  এই নিয়ে আলাদা গর্ব করার কিছু নেই ।  আর দুর্নীতি কেন করব -  এই বিষয়টিই যেন তাদের মধ্যে বিস্ময়বোধ বাড়িয়ে তোলে ।  ফিনল্যান্ডের দুর্নীতিমুক্ত হবার পিছনে রয়েছে এই দেশে শিক্ষা ,  জনগণের সচেতনতা এবং আইনের সঠিক ও কঠোর প্রয়োগ ।   এখানে যার উপার্জন যত বেশী তার কর তত বেশী ।  এই করের টাকা দিয়েই নিশ্চিত করা হয় শিক্ষা ,  চিকিৎসা ,  যোগাযোগ ,  বরফ পরিষ্কার ও অন্যানয নাগরিক সেবা ।   (  সর্বোচ্চ করের হার ৬০  %  ,  মানে ১০০ টাকা বেতন পেলে ৬০ টাকায় কর ,  নোকিয়ার চেয়ারম্যানসহ অনেক ধনী ব্যক্তিকে তাই দিতে হয় !  )  ,   ফলে আর্থসামাজিক ব্যবস্থায় থাকছে সামঞ্জস্য ,  কারো কর ফাঁকি বা দুর্নীতি ধরা পড়লে আইনের প্রয়োগ হয় অতি দ্রুত এবং নিশ্চিতভাবে ।  আইনের প্রতি  শ্রদ্ধা তখনই আসে যখন হয় এর সঠিক প্রয়োগ ,  ফিনল্যান্ড এর প্রকৃষ্ট উদাহরণ ,  আমার ধারণা দুর্নীতি এত কম হওয়ার মূল কারণই এই বিষয়টি ।   এখানে ২টি ঘটনার উল্লেখ করছি - 
২০০৩ সালে ফিনল্যান্ডের প্রথম নারী সরকারপ্রধান ,  প্রধানমন্ত্রী আন্নেলি ইয়াত্তেনমাকি ক্ষমতা গ্রহণের মাত্র ৯ সপ্তাহের মাথায় পদত্যাগ করতে বাধ্য হন কারণ তার নামে অভিযোগ এসেছিল যে ইরাক যুদ্ধ নিয়ে মার্কিন রাষ্ট্রপতি বুশের সাথে তার রাজনৈতিক প্রতিপক্ষ ফিনল্যান্ডের সাবেক প্রধানমন্ত্রী পাভো লিপ্পোনেনের যোগাযোগের কিছু তথ্য তিনি অন্যায় ভাবে ভোটের সময় ব্যবহার করেছিলেন নিজের সমর্থন বাড়ানোর জন্য এবং সেই তথ্যগুলোর উৎস সম্পর্কে ভুল তথ্য দিয়েছিলেন সংসদে ।  তখন বলা হল ,  সাধারণ মানুষ মিথ্যা বলতেও পারে ,  কিন্তু  প্রধানমন্ত্রী বলতে পারে না ,  কারণ সে সমগ্র জাতির প্রতিনিধি ।    তাকে পদত্যাগ করতে হল । 
কিছু দিন আগে ফিনল্যান্ডে এক শিল্পপতিকে নির্দিষ্ট গতিবেগের উপরে গাড়ী চালানোর জন্য জরিমানা করা হয় ,  গাড়িটির দাম ছিল ১ লক্ষ ৪০ হাজার ইউরো ,  জরিমানা করা হয়েছিল ১ লক্ষ ৮০ হাজার ইউরো !  কারণ সেই শিল্পপতি একই বছরে আগে একবার জোরে গাড়ী চালিয়ে আইন ভঙ্গ করে ছিল ,  এবং কেবল মাত্র সে ধনী তা না ,  সে একজন শিল্পপতি ,  তার কারখানায় অনেক লোক কাজ করে ,  সে মানুষের কাছে রোল মডেল ,  কাজেই সে এই ভাবে আইন ভঙ্গ করতে পারে না !  তাই জরিমানা করা হল গাড়ীর দামের চেয়ে অনেক বেশী । 
মাঝে মাঝে মনে হয় পুলিশ আর গোয়েন্দারা বসেই থাকে কখন শিল্পপতি আর রাজনীতিবিদরা কোন আইন ভাঙবে ,  কারণ তাদের শাস্তি হবে সাধারণ জনগণের চেয়ে অনেক অনেক গুণ বেশী !  ।   আর হ্যাঁ ,  পুলিশ জনগণের বন্ধু !  যে কোন বিপদে সবার আগে কাছে পাবেন তাদেরই । 
ফিনল্যান্ড যে বছর বিশ্বের সেরা বসবাসযোগ্য দেশ হিসেবে নির্বাচিত হয়েছিল সেবার সুইজারল্যান্ডের  ( ২য় )  এবং সুইডনের  (  ৩য় )  সাথে অনেক ব্যাপারের সুচকে বেশ লড়াই হলেও শিক্ষা ব্যবস্থার কারণেই তারা সেরার সন্মানে ভূষিত হয় ।  যতদূর মনে পড়ে ফিনল্যান্ড পরপর তিন বছর বিশ্বের সেরা শিক্ষাব্যবস্থার শিরোপা পায়  (  শিশুশিক্ষা থেকে শুরু করে এ - লেভেল পর্যন্ত )  ,  এর পিছনের কারণ গুলো ব্যাখ্যা করা স্বল্প পরিসরে মুশকিল ,  অল্প কথায় বলছি -  এখানে শ্রেণী কক্ষে পড়ালেখায় প্রতিযোগিতার বদলে শিক্ষার্থীরা কে আসলেই কোন ব্যাপার আগ্রহী এবং ভাল করতে পারবে সেটা আবিস্কারের পিছনে অধিক জোর দেওয়া হয় ,  সারা দেশের শিক্ষা ব্যবস্থার মান একই রকমের ,  রাজধানীতে যে মানের স্কুল আছে ,  ১০০ জন লোক থাকে এমন জনপদের বাচ্চারাও একই মানের স্কুলে পড়তে পারে ,  বরং আমার গ্রামের ফিনিশ বন্ধুদের সাথে কথা বলে দেখেছি তারা ছোট শহরের স্কুলই বেশী পছন্দ করে যেহেতু সেখানে শিক্ষকের মনোযোগ এবং সময় বেশী পাওয়া যায় । 
আবার এখানে লেখাপড়া বিনামূল্যে ,  কোন টিউশন ফি নেই  (  আন্ডার গ্রাজুয়েট পর্যন্ত ,  মাস্টার্স বা উপরের লেভেলে বিশ্ব -  বিদ্যালয়ের সাথে যোগাযোগ করে জানতে পারবেন )  ,  যারা ফিনল্যান্ডে উচ্চ শিক্ষা গ্রহণে ইচ্ছুক তারা অনুগ্রহ করে www . cimo . fi  ওয়েব পেজে যেয়ে Educational Institute এ গেলে এখানকার সমস্ত বিশ্ব বিদ্যালয় এবং পলিটেকনিক নিয়ে যাবতীয় তথ্য পাবেন ,  তাদের সাথে যোগাযোগ করুন ,  খামোখা কোন এজেন্সির কাছে যেয়ে গুচ্ছের টাকা খরচের দরকার নেই ।  সাধারণত অ্যাডমিশন হয়ে গেলে ভিসা পাওয়া খুব একটা কঠিন হয় না ,  শুনেছি বাংলাদেশের অনেক এজেন্সী ফিনল্যান্ডের শিক্ষা ভিসা করিয়ে দেবে বলে মোটা অংকের টাকা দাবী করে ,   এই দেশের ভিসা কেউ টাকা দিয়ে করাতে পারবে না ,  এত বড় দুর্নীতি এখানে সম্ভব না ,   ভিসা হলে হবে আপনার রেজাল্ট এবং অন্যান্য কাগজপত্রের ভিত্তিতে ,  তাই কেউ এমন দাবী করলে টাকা তো দিবেন - ই না ,  সেখানেই আর যাবেন না । 
অবারিত প্রকৃতি বাদে ফিনল্যান্ডে আমার প্রথম মুগ্ধতা জন্মেছিল এখানকার গ্রন্থাগারগুলো দেখে ,  ৩০০ লোক বাস করে এমন জনপদেও ছিমছাম গ্রন্থাগার আছে ।  যে কোন বই তা ফিনিশ হোক বা ইংরেজি ,  অর্ডার দেয়া হলে অল্প দিনের মধ্যে আনিয়ে নেয়া হয় অন্য শহরে থেকে ,  সেখানে না থাকলে ।  ৫ মিলিয়ন মানুষ যে ভাষায় কথা বলে সেই ভাষায় ন্যাশনাল জিওগ্রাফিক পত্রিকা আছে  (  হায় ,  বাংলা ভাষায় মনে হয় ৩৫০ মিলিয়ন মানুষ কথা বলে ,  জীবদ্দশায় ন্যাশনাল জিওগ্রাফিক বাংলাতে দেখব বলে মনে হচ্ছে না )  ,   যে বিষয়েই জানতে চান -  মহাকাশ ,  পাখি ,  পতঙ্গ ,  মাছ ধরা ,  শিকার ,  গৃহনির্মাণ ,  বন ,  ফ্যাশন ,  গাড়ী -  কোন কিছুর উপরেই মাসিক পত্রিকার অভাব নেই ।  রবি ঠাকুর ফিনিশ ভাষায় অনুদিত হয়েছেন শত বছর আগেই !  হেলসিংকির পাসিলা গ্রন্থাগারে এখন বাংলা বইও পাওয়া যাচ্ছে । 
মাছ ধরা আর শিকার এখানে মানুষের অন্যতম প্রধান শখ ,  বিশেষ করে যারা শহরের বাহিরে গ্রামাঞ্চলে থাকেন ,  যে কারণে লাইসেন্সধারী বন্ধুকের সংখ্যাও অত্যন্ত বেশী ।  শিকারের অনুমতি দেওয়া হয় যথেষ্ট কড়াকড়ি করে ,  যেমন কোন বনে কোন বছরে একটি হরিণ শিকার করা যাবে ,  সেটা মদ্দা না মাদী ,  আবার উলভেরাইন মারা হবে কি না ,  বা ভালুক ।  পাখি শিকারের ক্ষেত্রেও মৌসুম আছে ,  কেউ বেআইনি শিকার করে ধরা পড়লে সোজা ফাটক ।    কিন্তু শিকারির চেয়ে সৌভাগ্যক্রমে প্রকৃতি প্রেমিকের সংখ্যা অনেক অনেক বেশী ,  বিশেষ করে পাখিপ্রেমিকরা যে কেমন সংগবদ্ধ তা হয়ত একাধিক ঘটনাতে বলেছি - 
বড় কান পেঁচা আর সুন্দরতম হাঁসের খোঁজে
রোদেলা দিনের মাতাল বোহেমিয়ান পাখির ঝাক এবং একটি পেঁচা
নিশাচর পেঁচার খোঁজে

কোথায় নতুন বা বিরল কিছু দেখা গেলেই হয়েছে ,  সারা ফিনল্যান্ড ভেঙ্গে পড়বে সেখানে । 

ফিনল্যান্ডে বসবাসরত বাঙ্গালীদের অধিকাংশই রাজধানী হেলসিংকিতে থাকেন ,  এর মূল কারণ অবশ্যই জীবিকা অর্জনের কাজ এবং ব্যবসার সুযোগ সুবিধা এই শহরেই বেশী ,  অন্যান্য কিছু শহরে থাকলেও তা যথেষ্টই কম ।  এটি অবশ্য সকল বিদেশীদের ক্ষেত্রেই ।   অনেকেই যে কারণে প্রথমে অন্য শহরে আসলেও পড়ে হেলসিংকি চলে আসতে বাধ্য হন ।  যখন এসেছিলাম তখন শুনেছি সারা ফিনল্যান্ডে হয়ত হাজারখানেক বাংলাদেশের মানুষ ছিল ,  এখন হয়ত সেটি তিন বা সাড়ে তিন হাজার হতে পারে ।  বলা হয় বিদেশে তিনজন বাংলাদেশী থাকলে সেখানে দুটি সংগঠন হয় ,  সেই সূত্র মতে এখানেও আছে রাজনৈতিক ,  এলাকাভিত্তিক ,  ধর্মভিত্তিক সংগঠন ,  সেই সাথে একাধিক সাংস্কৃতিক সংগঠন যারা ২১ ফেব্রুয়ারি ,  ২৬ মার্চ ,  ১৬ ডিসেম্বর ,  পয়লা বৈশাখে চেষ্টা করে এক টুকরো বাংলাদেশ এখানে নিয়ে আসার ।   বেঙ্গল টাইগার্স নামে ক্রিকেট ক্লাবটিতে কেবলমাত্র বাংলাদেশিরাই খেলতে পারে ,  আবির্ভাবেই ২য় বিভাগ ক্রিকেট লিগে চ্যাম্পিয়ন হয়ে ১ম বিভাগে উত্তীর্ণ হবার গৌরব অর্জন করেছিল ক্লাবটি ।  
 আছে আমাদের বাংলা লিটারেচার ক্লাব ,  প্রতি মাসে একবার কজনা সাহিত্য বিষয়ে উৎসাহীরা মিলিত হয়ে পড়া -  অপড়া  বই নিয়ে আড্ডা দিই ,  যে আড্ডা মধ্যমণি হয়ে থাকেন ছেলে - বুড়ো সকলের কাকা আমাদের সাহিত্যপ্রেমী আসলাম কাকা ।   

একসময়ে কজন তরুণ মিলে প্রকাশ করেছিল মাসিক  বাংলা সাহিত্য পত্রিকা জননী বঙ্গভূমি ,  বেশ কসংখ্যা প্রকাশিত হবার পর নানা কারণে আপাতত তা থেমে থাকলেও জলদি প্রকাশের আশাবাদ ব্যক্ত করেছেন সম্পাদক ওয়াসিম সাঈদ দীপু । 
বিদেশের কথা বললেই অবধারিত ভাবে আসে বর্ণবাদের কথা ,   সেখানে রেসিজম কেমন ?   এখন বলি ,  পৃথিবীর কোন দেশ আছে রেসিজম ছাড়া ?   আমার ক্ষুদ্র অভিজ্ঞতায় সবচেয়ে বেশী যে দুই দেশে চামড়ার রঙের কারণে অসুবিধার সম্মুখীন হয়েছিলাম তা হচ্ছে সংযুক্ত আরব আমিরাতের দুবাই আর দক্ষিণ আফ্রিকা !   জী হ্যাঁ ,  কৃষ্ণাঙ্গ বা শ্বেতাঙ্গ ব্যাপার না ,  মানুষ থাকলেই সেখানে রেসিজম আছে ,  নানা ভাবে ,  নানা বর্ণে ।   বিলেতবাসী অধিকাংশ বন্ধুর সাথে কথা বললেই বলে -  এই ব্রিটিশরা বিশ্বের সবচেয়ে ভণ্ড জাতি ,  মুখে এক কথা ,  মনের আরেক জিনিস !  সুইডেনবাসীরা বলে সুইডিশরা সবচেয়ে খবিশ ,  বিদেশীদের থাকতে দেয় ,  কিন্তু কাজকর্ম দেয় না ।  আফ্রিকাবাসীদের বক্তব্য -  কাউলা শালাদের কথা কইয়েন না ,  এরা জাতে উঠবে না কোন দিন !  যে রাশিয়াতে কম্যুনিস্ট আমলে লাখো লাখো বিদেশী ছাত্র - ছাত্রীকে সাদরে আমন্ত্রণ করা হত সেখানে নাকি আজ প্রায়ই তাদের উপর দলগত ভাবে বর্ণবাদী হামলা করা হয় ।   কিন্তু আমরাই  যে কত বর্ণবাদী তা ভুলে যায় থেকে থেকেই -  শ্বেতাঙ্গীনী বিয়ে করে বিদেশে অনেক বাংলাদেশীই সুখের জীবন - যাপন করছে ,  কিন্তু বাংলাদেশে যদি কোন আফ্রিকার লোক যেয়ে বঙ্গললনাকে বিয়ে করতে চায় ,  মনে তো হয় সারা পাড়া ছুটবে সেই কৃষ্ণাঙ্গকে  ঠ্যাঙ্গানোর জন্য ,  নাকি ভুল বললাম ?  
এই দিক দিয়ে ফিনল্যান্ডে এমন কোন অভিজ্ঞতা আমার হয় নি  (  কয়েকজনের শুনেছি তিক্ত অভিজ্ঞতা আছে বিশেষ করে শহর হিসেবে )  ,  তবে বিদেশীরা এই দেশে এসেছে মাত্র কয়েক দশক আগে ,  এখনো অধিকাংশ এলাকার মানুষেরা বিদেশীদের সাহচর্যে অভ্যস্ত না বিশেষ করে পুরনো প্রজন্ম ।   তারা জাতিগত ভাবে খুব নিরবতাপ্রিয় ,  আমরা কোলাহলমুখর ,  তাই অনেক ক্ষেত্রেই দেখা যায় বাসে -  ট্রামে অল্প কয়জন বিদেশী মিলে বাজার গরম করে রেখেছে ,  আর স্থানীয়রা ঘাড় ঘুরিয়ে ঘুরিয়ে দেখছে !   তবে ইউরোপের অধিকাংশ দেশের চেয়ে ফিনল্যান্ডের যে জিনিসটা আমাকে আকৃষ্ট করে তা হচ্ছে এদের উপনিবেশিকতার ইতিহাস ,  ফ্রান্স ,  পর্তুগাল ,  ইংল্যান্ড ,  হল্যান্ড ,  স্পেন ,  ইতালি ,  জার্মানদের মত এরা অন্য দেশে উপনিবেশ স্থাপন করে নি ,  নরওয়ে ,  ডেনিশ ,  সুইডিশদের মত অন্য ভূখণ্ডে যেয়ে জালাও - পোড়াও -  লুটপাট করে নি ,  বরং নিজেরাই ৮০০ বছর অন্যদের কলোনি ছিল ,  কঠিন শাসনের শিকার ছিল ।  হয়ত এটাও একটা কারণেই যে বিদেশীদের সম্পূর্ণ বিশ্বাস করতে বা তাদের সঙ্গে অভ্যস্ত হতে তাদের সময় লাগবে ,  কারণ বিদেশী পরাশক্তি  –  জার্মান ,  রাশিয়ান ,  সুইডিশ -  কারো সাথেই সুখকর অভিজ্ঞতা নেই ফিনদের ।  
সাহিত্য -  ফিনিশ ভাষায় লিখার ইতিহাস খুবই নতুন ,  প্রথম উপন্যাস রচিত হয় ১৮৭০ সালে ,  

উপরের ছবির কুঁড়েটিতে ১৮৭২ সালে মাত্র ৩৮ বছর বয়সে নানা অসুখে আক্রান্ত হয়ে চরম দারিদ্রতার মাঝে মৃত্যুবরণ করে ফিনল্যান্ডের সবচেয়ে জনপ্রিয় সাহিত্যিক আলেক্সিস কিভি ।  তিনি ফিনিশ ভাষায় প্রথম উপন্যাস ৭ ভাই  (  Seven Brothers )  রচনা করেন ১০ বছর সময় নিয়ে ,  যা আজ পর্যন্ত ফিনিশ জনগণের কাছে তাদের ভাষায় সর্বোৎকৃষ্ট সাহিত্য বলে বিবেচিত ।  কিভি শব্দের অর্থ পাথর ,   শিলার মতই জীবনের সমস্ত গরল ,  দহন ,  যন্ত্রণা ,  অবহেলা সয়েছেন প্রতিভাবান এই তরুণ ।  জীবদ্দশাতে অল্প স্বীকৃতি পেলেও তা আশানুরূপ ছিল না ,  শেষে ভাইয়ের সংসারে গলগ্রহ হয়েই ছিলেন শেষ দিনগুলি ,  ভাইয়ের এই বাসগৃহেই তার লেখনী থেমে যায় ।   (  এখানে যেয়ে একটা অদ্ভুত তথ্য জানতে পারি -  যেহেতু কিভি এখন অত্যন্ত জনপ্রিয় ,  তাই এই কুঁড়েটি হেলসিংকি বিশ্ববিদ্যালয় কিনে নেয় জাদুঘর হিসেবে সংরক্ষণের জন্য ,  এবং মূল বাড়ীটি কেটেছেটে খানিকটা ছোট করা হয় ,  একটি বারান্দা সম্পূর্ণ বাদ দেওয়া হয় ,  দরজাও !  কেবলমাত্র সেই কুঁড়ের হতদরিদ্র অবস্থা ফুটিয়ে তোলার জন্য ,  যাতে ফিনিশেরা বুঝতে পারে কত বেশী অর্থকষ্টে চিরবিদায় নিয়েছেন তাদের সেরা সাহিত্যিক )  । 
 ফ্রান্স  এমিল সিল্লানপ্যা ১৯৩৯ সালে সাহিত্যে নোবেল পুরস্কার পান ।   তবে থ্রিলার জাতীয় রচনা লিখে আন্তর্জাতিক ভাবে সবচেয়ে বেশী খ্যাতি পেয়েছেন মিকা ওয়ালতারি ,  তার সবচেয়ে বিখ্যাত উপন্যাসের নাম  সিনুহে ,  প্রাচীন মিশরের কাহিনী ।   বর্তমানে সোফি ওকসানেন বেশ নাম করেছেন স্ত্যালিনের  সময়কার ঘটনা উপন্যাসে লিপিবদ্ধ করে ।   আর ফিনল্যান্ডের সাহিত্য মানেই ধরা হয় কালেভালা ,  এটি আসলে লোকগীতি বা কাব্যের বিশাল সংকলন ,  ফিনিশ পুরাণকথাও বলা চলে কালেভালাকে ।  
সঙ্গীত -  ফিনল্যান্ডের সবচেয়ে বিখ্যাত সঙ্গীতজ্ঞের নাম জন সিবেলিয়ুস ,  ক্ল্যাসিকাল মিউজিকের ভক্তদের কাছে সিবেলিয়ুসের স্থান অতি উঁচুতে ,  উনার নামেই এখানে প্রতিষ্ঠা করা হয়েছে সঙ্গীতের বিশ্ব - বিদ্যালয় সিবেলিয়ুস একাডেমী ।  
তবে তরুণদের কাছে ফিনল্যান্ডের সঙ্গীত মানেই মেটাল মিউজিক -  ডেথ মেটাল ,  ব্ল্যাক মেটাল ,  পাওয়ার মেটাল ,  ফোক মেটাল ,  হেভি মেটাল ,  সিম্ফোনিক মেটাল -  কোন কিছুরই অভাব নেই !  মেটাল ব্যান্ডগুলোর মধ্যে কয়েকটা হচ্ছে -  
        Poets of Fall 
	Aarni
	Alghazanth
	Amoral
	Amorphis
	Apocalyptica
	Archgoat
	Azaghal
	Barren Earth
	Battlelore
	Before the Dawn
	Beherit
	Behexen
	Charon
	Children of Bodom
	Circle
	Clandestine Blaze
	Dawn of Relic
	Deathchain
	Demilich
	Depressed Mode
	Ensiferum
	Entwine
	Eternal Tears of Sorrow
	Finntroll
	Hevein
	HB
	HIM
	Horna
	Ikuinen Kaamos
	Impaled Nazarene
	Insomnium
	Kalmah
	Kiuas
	Korpiklaani
	KYPCK
	Lordi
	Lovex
	Mokoma
	Moonsorrow
	Mors Principium Est
	Negative
	Nightwish
	Norther
	Omnium Gatherum
	Poisonblack
	Rotten Sound
	Ruoska
	Sargeist
	Satanic Warmaster
	Sentenced
	Shade Empire
	Sonata Arctica
	Stone
	Stratovarius
	Swallow The Sun
	Tarja Turunen
	Tarot
	Teräsbetoni
	The 69 Eyes
	Thergothon
	Thyrane
	Torsofuck
	Torture Killer
	Turisas
	Turmion Kätilöt
	Unholy
	Verjnuarmu
	Viikate
	Waltari
	Wintersun
	Wyrd
এর মধ্যে লর্ডি একবার ইউরো ভিসনে চ্যাম্পিয়ন হয়েছে হার্ড রক হালেলুইয়া গানটি গেয়ে ।  
সম্প্রতি টাইম ম্যাগাজিনে ফিনল্যান্ডের এই মেটাল সঙ্গীত প্রীতির পিছনের মূল  বলা হয়েছে প্যাগান ইতিহাসকে ,  যেহেতু কয়েকশ বছর আগেও ফিনিশরা প্যাগানই ছিল ,  নানা প্রকৃতির শক্তিকে পূজা করত ,  এখনো সেই ইতিহাস থেকেই তারা অনুপ্রেরণা পায় মেটাল মিউজিক সৃষ্টির ।  
ধর্ম বিশ্বাস -   প্যাগানদের কথাতে মনে হল ফিনিশদের ধর্ম বিশ্বাস নিয়ে দুইটা কথা বলা যেতেই পারে ,  বহু বছর ধরেই স্ক্যান্ডেনেভিয়ার দেশগুলো সেক্যুলার দেশ বলে বিশ্বে পরিচিত ।  মানুষের বিশ্বাসের মত জং ধরা প্রায় বাতিল জিনিস নিয়ে মাথা না ঘামিয়ে এরা জোর দিয়েছে মানুষের উদ্যোগ এবং সৃষ্টিশীলতার উপরে ।  ফিনল্যান্ডের ঈশ্বরবিশ্বাসী মানুষের সংখ্যা গত ১০ বছরে কমেছে ১০  %  ,  এবং সবচেয়ে বেশী মানুষ জন্মগত ভাবে যে মতের অনুসারি খ্রিস্টান ধর্মের লুথারিয়ান শাখা ,  তাদের মাত্র ২ %  সপ্তাহে একবার গির্জাতে যায় ,  এবং এই সংখ্যাও কমছে দ্রুত গতিতে ,  গত বছরই সমকামী সম্পর্ক নিয়ে এক যাজকের বেফাঁস উক্তির পরপরই ৩০ , ০০০ লোক গির্জা ত্যাগ করে  ।  অধিকাংশ মানুষেরই পরকাল ,  ঈশ্বর নিয়ে মাথা ঘামানোর প্রবণতা নেই ,  যারা একেবারে অবিশ্বাসী নন তাদের দর্শন হচ্ছে ঈশ্বর থাকলে আছে ,  না থাকলে নেই ,  এই নিয়ে এত ভাবার কোন দরকার নেই ।   তবে এখানেও আছে নানা ধরনের চার্চ ,   বিশ হাজার লোকের যে শহরে ছিলাম সেখানেই অন্তত ৭ ধরনের চার্চ ছিল আর আছে গোদের উপর বিষফোঁড়া জিহোভা উইটনেসরা ।  বিদেশীরা আসার পর মসজিদ ,  মন্দির ,  প্যাগোডা ,  হরে কৃষ্ণ উপাসনালয় ইত্যাদি ইত্যাদিও গঠিত হয়েছে ।  
রাজনীতি -  ফিনল্যান্ড সহ  স্ক্যান্ডেনেভিয়ার সব দেশে রাজনীতির যে মডেল ব্যবহৃত হয় তাকে সোশ্যাল ডেমোক্রেটিক ধাঁচের নর্ডিক মডেল বলা হয় ,  যার চর্চা চলছে অনেক অনেক বছর ধরেই ,  এর অন্যতম স্তম্ভ নারী ও পুরুষের সমান অধিকার ।  বামপন্থী অনেক রাজনীতিবিদ অবশ্য এক ট্রটস্কির রিফর্ম সোস্যালিজমের ব্রেন চাইল্ড বলে মনে করেন ,  কিন্তু নর্ডিক মডেলের চর্চা চলছে মার্ক্সবাদ আসার অনেক আগে থেকেই ।  সুইডেন ,  নরওয়ে ও ডেনমার্কে অবশ্য রাজা আছে ,  তবে নামে মাত্র ,  তাদের হাতে কোন ক্ষমতা নেই ।  ফিনল্যান্ডে রাজা কোন কালেই ছিল না ।  রাষ্ট্রপ্রধান নির্বাচিত হন জনগণের ভোটে প্রতি ৬ বছর পর পর ।  আর সরকার গঠনের জন্য ভোট হয় প্রতি ৪ বছর পরপর ,  সাধারণত তিন থেকে চারটি প্রধান রাজনৈতিক দল মিলে কোয়ালিশন সরকার গঠন করে সবসময়ই ।   এই দেশের শাসনতন্ত্রে স্পষ্ট বলা আছে যে প্রতিটি নাগরিকের অন্ন ,  বস্ত্র ,  বাসস্থান ,  চিকিৎসা ,  শিক্ষার অধিকার আছে ,  এগুলো ছাড়া কেউ থাকতে পারবে না ,  কোন মানুষ গৃহহীন নেই এখানে ,  যেমন নেই খাদ্য ছাড়া ,  নুন্যতম আয় না থাকলে তাদের ভরণপোষণের দায়িত্ব রাষ্ট্রের ।   সেই সাথে আছে বাক স্বাধীনতা ,  যে কোন নাগরিক সরকারের সমালোচনা করতে পারে ,  বিরোধিতা করতে পারে প্রকাশ্যে ।   
 আজ যদি আমার অসুস্থ হয়ে হাসপাতালে  যেতে হয় তাহলে ফিনল্যান্ডের রাষ্ট্রপতি যে চিকিৎসা পাবে ,  আমিও সেই চিকিৎসা পাব ।   এবং রাজনীতিবিদরা সাংঘাতিক ভাবে দায়বদ্ধ জনগণের কাছে ,  ফি বছরই কোন মন্ত্রী রাষ্ট্রের টাকায় কোন কোন সফর করেছে এবং সেই সফরে দেশের কতখানি লাভ হয়েছে তা নিয়ে ব্যপক বৈঠক হয় ।  মাঝে বেশ কবছর যে এলাকায় ছিলাম তার পাশের মহল্লায় ছিলেন বর্তমান ফিনিশ রাষ্ট্রপতি সাওলি নিনিসতো ,  এই যে তার ছবি ।  

ছবিটি কিন্তু প্রেসিডেন্ট হবার পর তোলা ,  বাড়ীর বরফ পরিষ্কার করছেন রাষ্ট্রপ্রধান =  পাপারাজিরা এই ছবি তুলতে ভোলে নি ।  যদিও বেচারাকে এখন প্রেসিডেন্টের বাসভবনে থাকতে হয় ,  তারপরও উইকএন্ডে নিজের বাড়ীতে আসেন সময় পেলেই ।  ছবিটি একটি ফিনিশ ম্যাগাজিন থেকে নেওয়া ।   
অনেক বিদেশীর মুখে শুনেছি জনসংখ্যা কম এবং বিশাল দেশ হওয়ায়  নর্ডিক দেশগুলো এমন সকল অধিকার নিশ্চিত করতে পারে ,  তাদের সবিনয়ে বলি ১৯১৭ সালে ফিনল্যান্ডের জনসংখ্যা ৩ মিলিয়ন ছিল ,  ২০১২ তে এসে ৫ , ৩ মিলিয়ন হয়েছে  ৩  লক্ষ বিদেশীসহ ,  এমন ভাবে জনসংখ্যা নিয়ন্ত্রণ করাও নিঃসন্দেহে কৃতিত্বের ব্যাপার ।  বর্তমানে অভিবাসীদের মধ্যে সবচেয়ে বেশী সংখ্যায় আছে রাশান ,  তার পরপরই এস্তোনিয়ান ,  এর পরে সোমালি ।  আবার অতীতে অর্থনৈতিক মন্দার সময়ে অনেক ফিনিশ দেশ ছেড়ে ভাগ্যান্বেষণে অন্য দেশে গিয়েছে ,  এমন ফিনিশ সবচেয়ে বেশী আছে পাশের দেশ সুইডেনেই ,  এছাড়া যুক্তরাষ্ট্র ,  কানাডা ,  অস্ট্রেলিয়াতেও আছে দেশান্তরী ফিনরা । 
খেলাধুলা -  ফিনল্যান্ডের প্রথম যে মানুষটির নাম জেনেছিলাম উনি কিংবদন্তীর দূরপাল্লার  দৌড়বিদ পাভো নুরমি ,  প্রায় শত বছর আগে গড়া তার কীর্তি আজও অম্লান ,  ছবিতে দেখছেন হেলসিংকির অলিম্পিক স্টেডিয়ামের সামনে পাভো নুরমির ভাস্কর্য ,  ঐখানে ১৯৫২ সালে অলিম্পিক হয়েছিল ।  

ফিনল্যান্ডে সবচেয়ে জনপ্রিয় খেলা আইস হকি ,  যেটাতে ফিনিশরা একাধিকবার বিশ্ব চ্যাম্পিয়ন হয়েছে ।  এর পরপরই ফর্মুলা ওয়ান রেসিং ,  মিকা হাক্কিনেন দুইবার এবং কিমি রাইক্কোনেন একবার বিশ্ব সেরা রেসিং ড্রাইভার হয়েছিলেন ।   ফুটবল এখনও খুব একটা জনপ্রিয় নয় ,  পাশের প্রতিবেশীরা প্রায়ই বিশ্বকাপ ফুটবলে ভাল করলেও আজ পর্যন্ত সেখানে খেলার সুযোগ মেলেই ফিনল্যান্ডের ।  
 আসলে এক লেখাতে একটা দেশের সমস্ত কিছু তুলে আনা যথেষ্টই কঠিন আমার জন্য ,  বিশেষ করে যখন সেখানে থাকি বিগত কয়েক বছর ধরে ।   তাই তাল কেটে গেল বারংবার ,  প্রকৃতি ,  বুনো প্রাণী ,  অন্য অনেক শহর ,  আবহাওয়া , খাদ্য ,  সাওনা ,  বিভিন্ন এলাকার মানুষের সাথে মেশার অভিজ্ঞতা এযাত্রা মুলতুবি থাকল ।    তবে আশা রাখি সামনের দিনগুলোতে ফিনল্যান্ড নিয়ে আরও লেখা পোষ্ট করার ।  
 (  লেখাটি ফিনল্যান্ডনিবাসী ,  আমার অতি কাছের বড় ভাই এবং অনেক ভ্রমণের সহযাত্রী এনামুল হক শিপু ভাইয়ের জন্য ।  ১৯ নভেম্বর তার জন্মদিন ,  শুভ জন্মদিন শিপু ভাই !  ) 






প্রিয় মুখ - ৬ ,  গণিতবিদ সুব্রত মজুমদার




স্কুল - কলেজে পড়ার সময় রাজশাহী বিশ্ব - বিদ্যালয়ের গণিত বিভাগের যে কোন ছাত্র / ছাত্রী ,  প্রাক্তন বা তৎকালীন ,  বড় ভাই ,  গৃহশিক্ষক ,  বন্ধুর মামা কারো সাথে দেখা হলেই যখন জানতাম উনি সেই বিষয়ে এই বিশেষ শিক্ষাপ্রতিষ্ঠানেই গণিতে পড়েছেন সাথে সাথেই প্রশ্ন করতাম -  আপনার প্রিয় শিক্ষকের নাম কি ? 
উত্তরটা আমার খুব ভাল জানা ছিল ,  একশতে একশ জনই উত্তর দিত প্রফেসর সুব্রত মজুমদার ।    
তখন বুক টানটান করে দন্ত প্রদর্শনী করে উত্তর দিতাম -  জানিই তো ,  উনি আমার কাকু হন । 
কাকুর নামের কত যে ঘটনা শুনেছি -  উনি রাজশাহী বিশ্ববিদ্যালয়ের তরুণতম শিক্ষক হিসেবে চাকরিতে যোগদান করেছিলেন ২১ বছর বয়সে ,   একবার জানলাম উনি নাকি সারা বাংলাদেশের সাধারণ গণিতের একমাত্র শিক্ষক যিনি কোনরকম বইপত্র ছাড়ায় ক্লাসে পড়ান ,  আরেকবার শুনলাম উনি নাকি উগান্ডাতে অনেক বছর স্রেফ শূন্য নিয়ে গবেষণা করেছেন ,   প্রফেসর সত্যেন বোসের বিশেষ স্নেহের পাত্র ছিলেন ,  এমন আরও অনেক অনেক কিছু ।  কিছু কাকুর কাছে জানতে চাইলে উনি বরাবরের মত একগাল হেসে বলতেন ,  শোন তোদের একটা ঘটনা বলি -  একবার অচেনা এক ভদ্রলোক আমার সাথে দেখা করে আমার নামে একগাদা ঘটনা বলে বলল -  এতগুলো অসম্ভব কাজ সম্ভব করলেন কি করে !  তখন তাকে বললাম -  আপনার উল্লেখিত কীর্তিগুলো যদি আমার হত তাহলে যারপরনাই খুশী হতাম ,  কিন্তু দুঃখের সাথে বলতে হচ্ছে এর একটিও আমার কাজ না ! 
কিন্তু মানুষ কোন খামোখা তার নামে এত এত কথা বলতে যাবে ?  উত্তরটা খুব সহজ -  কারণ সবাই তাকে প্রচণ্ড ভালবাসে ।  শিক্ষক মানুষ সকলের সন্মানের ,  শ্রদ্ধা পাত্র তো বটেই ,  কিন্তু এগুলোর অনেক অনেক উপরে উঠে একজন সুব্রত মজুমদার হয়ে দাঁড়িয়েছেন সকলের প্রিয় মানুষ ।  মনে পড়ে মুহম্মদ জাফর ইকবাল  সুব্রত কাকুর ছেলে আলোককে একটা বইয়ে লিখে দিয়েছিলেন -  আমি সারা জীবন চেষ্টা করেছি তোমার বাবার মত একজন মানুষ হবার জন্য ।  
এখানেই একজন সুব্রত মজুমদারের সার্থকতা -  শিক্ষাবিদ হিসেবে নয় ,  সংস্কৃতিমনা হিসেবে নয় ,  বেহালাবাদক হিসেবে নয় ,  দার্শনিক হিসেবে নয় ,  তিনি আমাদের সবার মনে স্থায়ী আসন গেড়ে আছেন একজন পরিপূর্ণ মানুষ হিসেবে ।  আমাদের আপনার জন হয়ে ।  
কাকুর সাথে যখন প্রথম পরিচয় ঘটে তখন আমি নেহাতই স্কুলছাত্র ,  সাদা শার্ট ,  নীল প্যান্ট পড়ে  ঘাড়ে ব্যাগ ঝুলিয়ে বিদ্যালয় গমন করি ।  মুক্তিযুদ্ধ চর্চা কেন্দ্র নামের এক দুর্দান্ত সাংস্কৃতিক সংগঠন ছিল আমাদের ,  তারই কোন এক আড্ডা পরিচয়ের সুবাদে ঘনিষ্ঠ বন্ধু উদয় শঙ্করের সাথে গুটি গুটি পায়ে কড়া নেড়েছিলাম কাকুর বাসার দরজায়  –  বিশাল মাপের আত্নভোলা সরল মানুষটি দুই স্কুল পড়ুয়ার বালকের জানা - অজানা জগত নিয়ে অজস্র প্রশ্নবাণে জর্জরিত হয়ে স্নেহময় প্রশয়ের হাসি দিয়েছিলেন ,  আকাশের  নক্ষত্রমণ্ডলী চিনিয়েছিলেন মূল্যবান সময় ব্যয় করে ,  বলতেন নিজের সারা পৃথিবী ঘোরার গল্প ,  কিন্তু সবসময়ই প্রাধান্য দিতেন আমাদের মনের অনুসন্ধিৎসাকে ,  তার হিমালয়সম জ্ঞানের আড়ালে যেন আমরা চাপা পড়ে কুঁকড়ে না যায় সেদিকে বরাবরই সতর্কদৃষ্টি ছিল তার !  কৌতূহল জাগিয়ে তুলতে গণিতের মজার মজার ধাঁ ধাঁ দিতেন ,  পল ডিরাক ,  রামানুজন ,  আইনস্টাইন নিয়ে কত যে গল্প করতেন ।   অন্যান্যদের কাছে পরিচয় করিয়ে দিতেন -  এই ছেলেদুটোর প্রবল জ্ঞানপিপাসা ।  
হয়ত স্কুল থেকে ফিরছি ,  কাকুর সাথে রাস্তায় দেখা -  খামোখায় উনার সাথে কথা বলা লোভে বেমাক্কা প্রশ্ন করে বসলাম -  আচ্ছা ডাইনোসররা পৃথিবী থেকে বিলুপ্ত হয়ে গেল কেন ?  কাকু তার সমস্ত কাজ ফেলে জ্ঞানঝাপি খুলে শোনালেন আদি পৃথিবীর গল্প ।  কোন দিন বলতেন তার মায়ের পড়া এরিক ফন দানিকেনের বইগুলোর কথা ,  তার ঘুরে আশা ল্যুভর জাদুঘরের কথা ,  উগান্ডায় দেখা পৃথিবীকে দুই ভাগে ভাগ করা বিষুবরেখার কথা ।   এমনভাবেই কাকু আমাদের পরিবারের একজন হয়ে গেলেন ,  নাকি আমিই কাকুর পরিবারের একজন হয়ে গেলাম তা বলা মুস্কিল !  তার পরিবারের সকল সদস্যদের জন্য আলাদা আলাদা ভাবে লেখার ইচ্ছে আছে বলেই এযাত্রা এড়িয়ে যাচ্ছি অন্যান্যদের কথা ।  
এর আগে বলেছিলাম একজন সত্যিকারের বিনয়ী মানুষ ইনাম আল হকের কথা ,   আজ বলছি প্রফেসর সুব্রত মজুমদারের কথা ।  এত জ্ঞানী একজন মানুষ যে নিপাট নিরহংকারী এবং বিনয়ী হতে পারে সেই অভিজ্ঞতা কাকুর সাথে ঘনিষ্ঠ না হলে হয়ত জানা হত না ,  প্রায় বিষয়েই কথা বলার আগে কাকু নিজেকে ঘোষণা দেন -  আমি মূর্খ মানুষ  -  মানুষকে শোনানোর জন্য নয় ,  নিজের বিদ্যা জাহির করার জন্য নয় ,  ঋষিতুল্য মানুষটি অন্তরের অন্তঃস্থল থেকে নিজেকে আসলেই মূর্খ মনে করেন ,  ভাবেন জানার আছে বহু কিছু ,  মনে করিয়ে দেন সক্রেটিসের কথা -  আমি একটা জিনিস জানি ,  যে আমি কিছুই জানি না !  যে কোন বিষয়ে অন্যরা বিশেষ করে আমার মত অর্বাচীন কথা বললেও অতি মনোযোগ দিয়ে শুনবেন ,   সবকিছু থেকেই জানতে চান তিনি সবসময়ই ।    
নিজের শৈশবের কথা বলতেন কাকু ,  রাজশাহী বিশ্ব - বিদ্যালয়ের ছাত্র - জীবনের কথা ,  পরে ১৯৬২ সালে তো শিক্ষক হিসেবেই যোগদান করলেন ২১ বছর বয়সে ,  তার বর্ণনায় সেই সময়ের রাজশাহী শহরটি টুকরো টুকরো ছবির মত ধরা দিত মনের পর্দায় ,  যার সাথে আমাদের চেনা শহরের যোজন যোজন ফারাক ,  কাকুর কাছে আব্দার করি -   সেই ঘটনাগুলো লিখে রাখা যায় না ?   তার জীবনের সাথে রাজশাহী জড়িয়ে ওতপ্রোত ভাবে ,  নিজের জীবনে নিয়ে লিখলেই তা হয়ে যাবে মূল্যবান এক স্মৃতিকথা ।   কাকু তার মায়াভরা হাসি দেন ,  বলেন -  আমি একটা যা - তা লোক ,  আমার জীবন নিয়ে কে জানতে চাইবে ?   ঘুরিয়ে বলি -  আপনার জীবনের সাথে সাথে এই জনপদটির ইতিহাস আসবে ,  বাংলাদেশের গল্প আসবে ,  লিখবেন না কাকু ?  তার কাছে এক একটাই দাবী আমার -  উনি যেন নিজের জীবন নিয়ে লিখেন ।  
ইতালির ত্রিয়েস্তে গণিত নিয়ে কাজ করার সময় প্রফেসর আব্দুস সালামের সাথে তার সাক্ষাৎ হয়েছিল অনেকবার ,   হিসাব করে দেখেছিলাম কাকু আমার জীবনে দেখা প্রথম মানুষ যিনি নোবেল পুরস্কার পাওয়া কারো সাথে একান্তে সময় কাটিয়েছেন ,  স্মৃতির ঝুলি খুলে বলতেন সত্যেন বোসের সাথে এক যুগের পরিচয়ের নানা টুকরো টুকরো ঘটনা ।  কাকুর বাবা সুবোধ মজুমদারও গণিতের শিক্ষক ছিলেন ,  কোলকাতা বিশ্ববিদ্যালয় থেকে ১৯১৮ সালে গণিতে পাশ করেছিলেন -  তাদের পারিবারিক গানবাজনার আড্ডায় শিল্পী এস এম সুলতান কাঁধে একটা জ্যান্ত বেজি নিয়ে কিভাবে অংশ নিয়েছিলেন ,  এবং কি করে বালক কাকুর তবলাটিকে বলে কয়ে এস এম সুলতান মাত্র এক চাঁটি দিয়ে ফাটিয়ে দিয়েছিলেন সেই কথা বলতেন খুব রসিয়ে রসিয়ে ।  
আর গানপাগল মানুষ ,  সবসময় আছেন গান - বাজনার মাঝে ডুবে ,  অবসর জীবনে জিরোবার জো নেই ,  বাড়ীতে গানের আড্ডা বসছে প্রতিনিয়ত ,  তিনি গান গাচ্ছেন ,  নাহলে মেতে আছেন হারমোনিয়াম আর বেহালা নিয়ে ।  পরিচিত বেশ কজনকে আমি বিস্ময় প্রকাশ করতে শুনেছি যখন তারা জেনেছে উনি আসলে গণিতের প্রাতিষ্ঠানিক শিক্ষক ,  সঙ্গীতের নন !   
কাকুর গণিত এবং সঙ্গীতের জগতে দীপ্ত প্রবল পথচারণা নিয়ে লেখার মত জ্ঞান আমার নেই ,  যদি কোনদিন সেই বিষয়গুলো নিয়ে সামান্য জ্ঞানও অর্জন করতে পারি ,  তাহলে অবশ্যই লিখব -   প্রত্যেক রাগ রাগিনীর একটা স্বরগত প্যাটার্ন আছে ,  আরোহন অবরোহন বলে ,  কাকু এগুলোর ফ্রিকুয়েন্সী স্টাডি করতেন বেশ অনেক অনেক আগে  ,  তখন কম্পুটার ব্যবহার শুরুই হয়নি ! এই কাজগুলো এখন বোধ হয় অনেক সফ্টওয়ার করছে ।  
কাকু যেবার রাজশাহী বিঃ থেকে এমএসসি তে পাশ করে বেরোলেন ,  সেবার বিজ্ঞান - এ পূর্ব ও পশ্চিম পাকিস্তান  ( অর্থাত সমগ্র তত্কালীন দেশে )  থেকে তিনি সর্বোচ্চ নম্বর পেয়ে গোল্ড মেডেল পেয়ছিলেন  |  বি এস সি তে পরীক্খাপত্র একটু বেশি কঠিন করা হয়েছিল  ( সুব্রত মজুমদার কে একটু টেস্ট করার জন্য !  )   -  -  সে বার উনি ছাড়া আর কেউ পাশ কতে পারেনি  | 
কাকু ষাটের দশকে বিভিন্ন স্বৈরাচারী সময়ে  ( সাম্প্রদায়িক দাঙ্গার সময় ইত্যাদি )  এখানকার সংখ্যালঘু পরিবার  ( মহিলা শিশু দের )  প্রটেকশন দেয়ার জন্য এগিয়ে থাকত  |   ছোটবেলা থেকে তার শরীরচর্চা করে গড়ে তোলা শক্ত শরীর ,  লাঠি খেলা ,  জুজুৎসু  জানতেন ,  উনার মূলকথা ছিল -  আমাদের না মেরে কারুর কিছু করতে  পারবে না  |  সে সময় কিন্তু ঘরে ঘরে অধিকাংশ পুরুষরাও ভয়ে গুটিয়ে আছে ,  বা পলায়ন করছে  | 
শুনেছি বার্মিংহাম বিশ্ববিদ্যালয় থেকে যাঁর কাছে কাকু পি এচ ডি করলেন  ( ডঃ হোর )  তিনি কিন্তু  এই টপিকে সাহায্য করেননি ,  কারণ টপিকটা তাঁর কাছেও অজানা ছিল  |  কাকু ওখানে যাবার পর বিভাগীয় প্রধান   ( প্রফেসর ম্যাকবেথ ,  এক জন বিশ্বখ্যাত গণিতবিদ )  এই টপিক এ উনাকে কিছু প্রবলেম দেন ,  আর সেটা কাকু একাই সমাধান করেছিলেন  |  এই টপিক নিয়ে ওই বিভাগের এর আরো কিছু দল ও কাজ করতেন ,  তাঁদেরও সম্ভবত কাকু সাহায্য করেছিলেন  | 
কাকু ১৯৭১ সালে সত্যেন বসুর পরামর্শে ইন্ডিয়ান স্ট্যাটিসটিক্যাল ইনস্টিটিউট   (  আই এস আই )  এ যোগ দান করেন ,  বয়েস খুব কম ,  সংসারের সকলে  ( ঠাকুমা ,  পিসিরা )  তার এই সামান্য আয় - এর ওপর নির্ভরশীল  |  এখানে ওয়ার্ল্ড ক্লাস গণিতবিদদের আখড়া  |  তিনি সেখানে পড়াতে ও গবেষণা করতে শুরু করেন  |  বাংলাদেশ স্বাধীন হবার পর ওনাকে থেকে যেতেই বলেছিল  |  সম্ভবত অন্য মানুষ হলে এই সুযোগ হাত ছাড়া করত না ,  এত ভালো গবেষণা ও পড়াশুনোর পরিবেশ মিলবে কোথা ?   |  কিন্তু দেশ গড়ার সকল্প নিয়ে রাজশাহীতে প্রত্যাবর্তন করেন  | 

কাকুর জীবনের কথা তার জীবনের পার্টনার আমার দীপিকা কাকীর কথা ছাড়া সম্পূর্ণ হতেই পারে না ,  কিন্তু সেই কাহিনী এত বড় যে আরেক পোস্টের অপেক্ষাতে রাখতেই হচ্ছে সবাইকে ,  শুধু বলি অনেক অনেক বছর আগে শিলাইদহ কুঠিবাড়ী থেকে ফেরার পথে কাকী আমাদের বিশ্বের সবচেয়ে সত্য কথাটি বলেছিলেন -  বিশ্বের সব মানুষের মাঝে যদি আসলেই কোন পার্থক্য থেকে থাকে সেটি হচ্ছে ভাষার পার্থক্য ।  এটি ছাড়া সব মানুষ এক ।   
সংসারে এমন প্রচার বিমুখ সন্ন্যাসীর ন্যায় জীবন পালন করা মানুষটি একজন সত্যিকারের খাঁটি মানুষ ,  আমাদের ঘেয়ো সমাজের অতি বিরল শেষ সন্তদের একজন ,  যার বিশাল ছায়াতলে কিছুটা মহামূল্যবান সময় কাটিয়েছি বলে নিজেকে পুণ্যবান মনে হয় ।  এইতো শেষবার দেশ থেকে আসার সময়ও কাকু এবং কাকী হুট করে রেলষ্টেশনে হাজির হয়ে গেলেন বিদায় দেবার জন্য ,  শৈশবের বালকটির মতই মাথা নেড়ে আদর করে বললেন -  ভালো থাকিস ।  

 (  খুব কাছের মানুষদের নিয়ে লেখা অত্যন্ত কঠিন ,  বিশেষ করে তাদের অর্জন বুঝতে লেখক যেখানে অক্ষম ।  এই লেখাটি হয়ত কাকুর মত বিশাল মাপের একজন মানুষকে চিত্রায়িত করার ব্যর্থ চেষ্টা হিসেবেই বিবেচনা করা হবে ,  হোক না ,  ক্ষতি কি ?  আমার ভাল লাগা ,  ভালবাসা ,  শ্রদ্ধা তো পাঠকেরা নিশ্চয়ই বুঝবেন ,  তাই না ?   ) 
প্রিয় মুখ - ৫ ,  সত্যসৈনিক আরজ আলী মাতুব্বর
প্রিয় মুখ ৪  –  ও ক্যাপ্টেন ,  মাই ক্যাপ্টেন
প্রিয় মুখ - ৩ ,  এডমণ্ড হিলারী
প্রিয় মুখ - ২  ,  জেরাল্ড ডারেল
প্রিয় মুখ - ১  :  জেন গুডাল






সচলের বিপদ - আপদ



কি পাকেচক্রে অধমের সচলায়তনে আগমন ঘটেছিল তা ঠিক ৫০ পোস্ট পূর্ববর্তী একটি নাতিদীর্ঘ পোস্টে বর্ণনা করেছিলাম বটে ,  কিন্তু সচল হবার বিপদ - আপদও নেহাত কম নয় ,  সেগুলোর উপরই সামান্য আলোকপাতের চেষ্টা করা 
সচলায়তনে লেখা পড়ে গেলে সারাজীবনেও সমস্যা নেই ,  কিন্তু লেখাতে মন্তব্য করতে হলে বা মাঝে মাঝে লিখতে ইচ্ছে করলেই একের পর এক অতিক্রম্য বাধা -  -  প্রথমেই বিশাল বাধা হাচল হতে হবে ,  তবেই নিজের নামে লেখা প্রকাশ করা যাবে ।   একগাদা লেখা ছাপানোর পরে যাও বা হাচল হওয়া গেল ,  তখন শোনা গেল সচল হয়ে গেলে সুবিধে সবচেয়ে বেশী ,  তখন আর লেখা পাঠিয়ে দিয়ে প্রকাশিত হবার জন্য অপেক্ষা করতে হবে না ,  পর মুহূর্তেই লেখা প্রকাশিত হবে । 
 সচলও হওয়া হল ,  তারপর থেকেই শুরু হয়েছে একই কথা -  সচল তো হয়েই গেলে হে ,  এখন নিশ্চয়ই শীত নিদ্রার পালা !   নিদ্রা জিনিসটা আমার প্রিয় কিছু নয় ,  জীবনের এতোটা সময় স্রেফ পড়ে পড়ে ঘুমিয়ে কাটিয়ে দিচ্ছি এটা চিন্তা করলেই ঘুম উবে যায় ,  আবার ভাবি ঘুমানোর ব্যাপারটা প্রাকৃতিক ভাবেই মহাজরুরী  ,  বিকল্প নেই আপাতত !   কিন্ত শীত নিদ্রা তো দেয় শীতের দেশের বিশেষ বিশেষ প্রাণীরা ,  টানা কয়েক মাস !  যেমন ফিনল্যান্ডের ভালুক ,  কাঠবেড়ালি -  এমন অনেকেই ।  আমার কি ঠেকা পড়েছে একটানা এমন ঘুমাবার ?  
পরে বিখ্যাত সচল খুঁতখুঁতে এবং বিশ্বনিন্দুক কৌস্তভদার এক লেখা পড়ে জানলাম যে হাচলেরা যখন থেকে সচল হয় তখন থেকেই নাকি তারা লেখার আগ্রহ হারিয়ে ফেলে ,  পোস্ট দেয় অনেক বিবেচনা করে ,  চাকরীর টেবিলে ইন্টারভিউ দেবার মত ,    এমনকি কৌ দা এই নিয়ে একখানা পোস্ট দিয়ে রীতিমত গ্রাফ দিয়ে কি সব আবোল - তাবোল বুঝিয়ে প্রমাণ করে দিল যে  সচল হবার পর নাকি অধিকাংশেরই লেখার গতিতে স্থবিরতা আসে ,  অনেকেরই পুরো ভাঁটা নামে !   (  ইদানীং আবার সন্দেশ মামু একটা লিস্টি ঝুলিয়েছে যার নাম ফাঁকিবাজের তালিকা ,  অর্থাৎ যারা টানা  ৩ মাস লেখা দিবে না তাদের নাম সেই তালিকায় আসবে ।  এখন প্রশ্ন হচ্ছে সেই তালিকায় নাম না ওঠার জন্যই কি আমাদের প্রিয় ব্লগার আশালতা ঠিক প্রতি ২ মাস ২৯ দিনের মাথায় একটা করে পোস্ট ছাড়েন ?  !   )   এদিকে অনেকেই আবার সমান গতিতে লিখেই যাচ্ছে কম - বেশী নেই -  যেমন চরম উদাস ,  প্রতি মাসে ২টি করে শিক্ষামূলক পোস্ট দিয়ে যাচ্ছে গড়ে ,  পাঠকদের সুড়সুড়ি দেওয়া শত কাকুতি মিনতি শর্তেও বাড়াচ্ছেন না মাসিক পোস্টের সংখ্যা  (  ও চউ দা -  খিচুড়ি সিরিজটা আবার শুরু করা যায় না ?  )   ,  ঈশ্বরের বন্ধু মুখফোড় চৌধুরীর নাম পর্যন্ত দেখা গেছে সেই তালিকায় ! 
সেদিন এক কাছের বড় ভাই ,  যে কিনা সচলায়তনের নতুন পাঠক ,  ফোন করে বলল -  সচল ঢুকলেই নরমাল খবরগুলো পাই ,  মানে কিনা আসলেই যেমন খবর হওয়া উচিত !  এর মানে কি ?  জিজ্ঞাসা করতেই বলল ,  আরে মিয়াঁ দেশের পত্রিকাগুলো তো আছে হয় আওয়ামী লীগ না হয় বি এন পি নিয়ে ,  বাকীগুলো জামাতের টাকার কাছে পুটু বাঁধা দিয়েছে ,  সেখানেই সচলে ঢুকলেই আমার মত সাধারণ মানুষের চিন্তার প্রতিফলন দেখতে পাই মানে আওয়ামী লীগ এবং বি এন পি - র গঠনমূলক সমালোচনা  (  ভাল করলে ভাল ,  খারাপ করলে খারাপ )  এবং ধর্মভিত্তিক রাজনৈতিক দলগুলোর বিরোধিতা !   কথা সত্য -  আমি নিজেও আগে সারা দিন খবরের কাগজের আপডেট পড়তাম খানিক পরপরই ,  সেই সাথে বাংলাদেশ সময় রাত ২ টা বা ৩টা পর্যন্ত জেগে টাটকা খবরের কাগজ পড়ে তারপরেই ঘুমাতে যাওয়া অভ্যাস হয়ে গিয়েছিল ভীষণ ,  কিন্তু এখন আর সেটির প্রয়োজন অনুভূত হয় নি ,  জানি সচলায়তন আছে ,  গুরুত্বপূর্ণ কিছু ঘটলে সেটি নিয়ে এখানে কেউ না কেউ লিখবেনই ।  
কিন্তু এই করতে যেয়ে সমস্যা যেটা হবে -  আকর্ষণে বাঁধা পড়ে যাবেন সচলে ,  নীড়পাতায় ঢু না মারলে মনে হবে আজকের দিনে কী যেন একটা বাদ পড়ে গেছে ,  কেমন ফাঁকা ফাঁকা ,  মনের ভিতরে প্রশ্ন -  -  স্যাম আজকে নতুন কোন অসাধারণ ব্যানার উপহার দিলেন ?   সত্যপীর কি নতুন করে কোন মুঘল - পাঠানের কাছা খুলে দিল ?  নাকি চরম উদাস দিল স্বর্গে যাবার সহজ উপায় বাতলে ?  ষষ্ঠ পান্ডব দা কি দিলেন জানা অধ্যায়ের অজানা রোমাঞ্চকর ইতিহাস ?   মুখফোঁড় কি দিল নতুন করে ঈশ্বর ,  আদম এবং শয়তানকে এই সুতোয় বেঁধে ?    রোমেল ভাই কি দিলেন নতুন দীপ্ত কোন পঙক্তিমালা ?  সবুজ বাঘ কি পিথিমি নামের নিগার সুলতানাকে নিয়ে লিখল এ যুগের ভালবাসার গান ?  হিমু দা আবার বদরু খা কে কড়কে দিল  গোয়েন্দা  ঝাকানাকাকে দিয়ে ?  সুজন দা কি বরাবরের মত আঁকলেন অসাধারণ এক কার্টুন ?  খেকশিয়াল কি লিখল ভূতদের নিয়ে ভুতুড়ে ছড়া ?  রণ দা লিখেছেন ভীষণ রকমের কঠিন কোন আসন নিয়ে ?  ওডিন দেবতা শুনিয়েছেন শৈশবের মায়াকাড়া কোন স্মৃতি ?  আফ্রিকার অজানা কাহিনী বলেছেন সুমাদ্রি দা ,  রংতুলি ,  অমি _ বন্যা ,  কল্যাণ ফৌজদার ?  রাজশাহীনামা কি নতুন করে লেখা শুরু করল যাযাবর ব্যাকপ্যাকার ?  মেঘা মনে করেছে হারিয়ে যাওয়া শৈশবের দুষ্টুমির স্মৃতি ?   মানিক ভাই লিখেছেন স্বাধীনতার ভুলে যাওয়া অধ্যায় ?  তিথীডোর নামে কবিতাখেকোটা  কি তুলে এনেছে জীবনের নানা রঙের দিনগুলি ?  অনিকেত দা কি আবার নিজস্ব  সুরে গেয়েছেন ভালো থেকে বকুল ,  মিষ্টি বকুলের মত অতি অসাধারণ গান যা হাজার বার শুনলেও তৃপ্তি মেটে না ?  উচ্ছলা আবারো জাতবেজাতের রঙচঙে খাবারের ছবি দিয়ে মধ্যরাতে খিদেটাকে দাউ দাউ করে বাড়িয়ে দিল ?  উটপাখি মুমিন তো নয় -  এর মত আরেকটা জিভের ডগায় গান কি আজকেই উপহার দিবেন হিমু দা ?  অরফিয়াস কি লিখবে বিবর্তন নিয়ে অসাধারণ সিরিজটি ?  তুলিরেখা দি কি জানাচ্ছেন দেশবিদেশের লোককথা ?  দমু দি আবারো ফিরিয়ে আনবেন মনের মাঝে শীতের ফুলকপির স্বাদ ?  নতুনের আবাহন নিয়ে ছুটে চলা পৌঢ় ভাবনা কি জানাবেন সিন্দুক খুলে পাওয়া ধূসর কোন রোজনামচার গল্প ?  দলছুটের আনকোরা লেখায় কি মিঠে -  কড়া - টক - ঝাল মন্তব্যে ঝড় বয়ে যাচ্ছে ?  তাসনীম ভাই আবার দিয়েছেন স্বাদু মুচমুচে উদাস করা লেখা ?  জীবন এবং জীবাণু নিয়ে জ্ঞানময় সরল পোস্ট দিয়েছে অনার্য সঙ্গীত ?   নজরুল ইসলাম ভাই আমাদের মাঝে ফিরিয়ে এনেছেন উপেক্ষিত ইতিহাসের মহানায়কদের ?  লীলেন দা কি আবার কুমিরাবতীর  মত কোন গল্প লেখেছেন যা পড়লে মনে হবে দাদা কিছু খাইছে ,  না কি আমিই কিছু খাইছি ?  ধু গো দার কি শালী মিলেই গেল ?  আফগানিস্তান - পামির ইত্যাদি কহা কহা মুলুকের আজব কাহিনী কি শোনাতে কি পাটি পেড়ে বসেছেন  রাতস্মরণীয় ?  সুপ্রিয় মুস্তাফিজ ভাই কি অসাধারণ আলোকচিত্রগুলো নিয়ে জীবনপথের অবিস্মরণীয় কাহিনী শোনালেন আজ ?  জাহিদ ভাইয়ের পরিবেশ নিয়ে লেখা অসামান্য পোস্ট পড়া হবে কি আজ ?  আনোয়ার সাদাত শিমুল কি আজ লিখেছেন ঢাকা মেট্রো ?  ধ্রুব দা কি ফ্যাসিবাদ নিয়ে নতুন কোন তথ্য পেল ?  সুহান রিজওয়ান উপহার দিয়েছেন অসামান্য আবেগী ছোট গল্প বা খেলাময় জীবনের কথা ?  ত্রিপুরার সবুজ নিয়ে নতুন পোস্ট দিয়েছেন তাপস শর্মা ?  মন মাঝি লেখা এসেছে নীল নদের দেশ নিয়ে ?  তানিম এহসান নামের অসাধারণ মানুষটি কি দিয়েছেন জীবনের নেশায় মাতাল হওয়া কোন ভ্রমণের গল্প ?  জুবায়ের ভাবী লিখেছেন ১৯৭১ নিয়ে কোন লেখা ?  চরম উদাস আবার নতুন খিচুড়ি নিয়ে আসল ? 
আর বিপদ -  সেটা হচ্ছে লেখার জন্য অপেক্ষা ।  
 রানা মেহের আপা সেই প্রাচীন যুগে মানে যখন বিশ্বের যাবতীয় প্রাণী জলচরই ছিল ,  ডাইনোসরদের  আবির্ভাব হয় নি ,  সেই আঁধার যুগে ৩ খানা লেখা দিয়েছেলেন -  তার পরের লেখা আসতে আসতে কি মানবজাতির অস্তিত্ব টিকে থাকবে ?   তরুণ বিজ্ঞানী স্বপ্নহারা কবে লিখবেন তার মুল্যবান গবেষণা নিয়ে আমাদের জন্য ?  অপছন্দনীয় কবে আবার শুরু করবে তার পছন্দনীয় লেখাগুলো ?  অনেক দিন ধরেই দিই -  দিচ্ছি বলে লেখা দিচ্ছেন না নীলকমলিনী আপা এবং অটোয়া  থেকে আসমা খান ,  কবে পড়তে পারব তাদের কাহিনী ?  প্রিয় আলোক চিত্রগ্রাহক ফাহিম হাসান রকি পর্বতে গেছেন সেটার জন্ম হবার সময় ,  তার পর থেকে পোস্ট দিতেই আছেন বলে জানান দিচ্ছেন ,  কিন্তু কবে ?   ত্রিমাত্রিক কবির ত্রিমাত্রিক কবিতা কবে পড়ব ?  কবি মৃত্যুময় ঈষৎ যে নিয়মিত ফাঁকিবাজের তালিকাতে নাম রেখেই যাচ্ছেন -  সেই নাম কবে কাটা পড়বে ?  সুরঞ্জনার হৃদয় ছুয়ে যাওয়া ছোট গল্প আবার উদিত হচ্ছে কবে ?  রায়হান আবীরের লেখা কি বইমেলার আগে আসবেই না ?  নূপুরের ছন্দ কি নজু ভাই ছাড়া লেখা দিবেন না ?   মহাস্থবির জাতক কি ফিরলেন দীর্ঘদিনের বিরতি ভেঙ্গে ?   আশালতা দিদি ভাইয়ের কি সচলনিদ্রা ভাঙবে প্রতি তিন মাসে একবার করে ?  দৃষ্টিকণা বুলাকে নিয়ে এত ঘুরে কিন্তু পোস্ট দেয় না কেন ? 
কবি মৃত্যুময় ঈষৎ কদিন আগে হঠাৎ জানাল শীঘ্রই নাকি আমার ২০০তম পোস্ট হতে যাচ্ছে ,  এই পোস্টটিই সচলায়তনে আমার ২০০তম পোস্ট ।  এখানে লেখালেখির সবচেয়ে বড় প্রাপ্তি অবশ্যই আপনাদের সকলের ভালবাসা ,  সহযোগিতা ,  বন্ধুত্ব ।  এবং নিজের মনের গনগনে আবেগ নিয়ে যাত্রাপথে বসে লেখা আমাদের সবার প্রিয় কাজী দার জন্মদিন উপলক্ষে একটি পোস্ট আমার ক্ষুদ্র জীবনে নিয়ে এসেছে সবচেয়ে আনন্দময় মুহূর্ত -  এই সামান্য লেখা সেই পর্বতপ্রমাণ ব্যক্তিত্বের চোখে জল আনতে সক্ষম হয়েছে বলে উনি জানিয়েছেন ,  এত আনন্দ আমি কোথায় রাখি ?  
ধন্যবাদ -  চউ দা ,  স্যাম দা ,  মুর্শেদ ভাই ,   স্বপ্নহারা ,  খাইশুই ,   রোমেল ভাই ,  সুহান রেজোয়ান ,  পৌঢ় ভাবনা নামের আড়ালে সহৃদয় কবির ভাই ,  আসমা খান ,  সজল ,  মন মাঝি ,  বেচারাথেরিয়াম ,  নীড় সন্ধানী ,  প্রকৃতি প্রেমিক ,  সুমন তুরহান ,  সুমিমা ইয়াসমিন ,  শাব্দিক ,  জালিস ,  আনোয়ার সাদাত শিমুল ,  সবুজ পাহাড়ের রাজা ,  মণিকা দি ,   মৃত্যুময় ঈষৎ  ,  খেয়া দি ,  আমি শিপলু ,  রিশাদ ময়ূখ ,  আশফাক আহমেদ , চিলতে রোদ , ইশতিয়াক রউফ ভাই ,  কৌস্তভ দা ,  জি এম তানিম ,  রিসালাত বারী ,  সাবরিনা আপা ,  বিখ্যাত রায়হান আবীর ,  সুলতানা পারভিন শিমুল ,  ত্রিমাত্রিক কবি ,   নজরুল ইসলাম নজু ভাই ,  অপছন্দনীয় ,  তিথীডোর ,  পরী ,  জুন ভাই ,  যুধিষ্ঠির ,  কুমার ,  তাসনীম ভাই ,  সবজান্তা ,  উচ্ছলা ,  আশালতা দিদিভাই ,  বন্দনা ,  কাজি মামুন ,  রু ,  ব্যাঙের ছাতা ,  সাফি ,  ষষ্ঠ পান্ডব ,  নজমুল আলবাব অপু ,  ইমা ,  শিশির কণা ,  অনুপম ত্রিবেদি ,  ধ্রুব বর্ণন ,  সুরঞ্জনা ,  মুস্তাফিজ ভাই ,  কল্যাণ দা ,  রাগিব ভাই ,  দমু দি , সৌরভ কবীর ,  লাবণ্যপ্রভা ,  জাবেদুল আকবর হিমেল , শামীমা রিমা ,  দীপাবলি ,  বন্দনা কবির ,  দুর্দান্ত ,  রাতস্মরণীয় ,  কর্ণজয় ,  তারানা ,  মৌনকুহর ,  নৈষাদ ,  নিটল ,  সুপ্রিয় দেব শান্ত ,  মরুদ্যান ,  জাহিদ ভাই ,  ইস্কান্দার বরকন্দাজ ,  সত্যপীর ,  জেনেভা থেকে মাহমুদ ভাই ,  টিউলিপ ,  অতন্দ্র প্রহরী ,  দিগন্ত ,  সুমাদ্রী দা ,  বুনোহাঁস , আউটসাইডার , দিগন্ত বাহার ,  ক্রেসিডা ,  অবনীল ,  দীপাবলি ,  মেঘা ,  উজান গাঁ ,  তাপস শর্মা ,  প্রদীপ্তময় সাহা ,   ধূ গো দা ,  দুষ্টু বালিকা ,  নিয়াজ ভাই ,  রণ দা ,  তানভীর ,  ধূসর জলছবি , কীর্তিনাশা সহ সচলের সকল লেখক ,  পাঠককে ।  যার নাম উপস্থিত মনে পড়ছে না তারা কিন্তু মনের পর্দায় ঠিকই আছেন দৃঢ় আসন গেড়ে !  
কাজেই সচলায়তনের বিপদ - আপদ একটাই ,  সেটা হচ্ছে সচলায়তনের লেখাগুলোর প্রতি আসক্ত হওয়া ।  ভালো থাকুন সবাই ,  সচল থাকুন ,  সচল রাখুন ।  






ভিসুভিয়াসের জ্বালামুখ থেকে




স্কুল জীবনের ষষ্ঠ বা সপ্তম শ্রেণীতে ভূ - গোল নামের এক বিষয় জীবনে যুক্ত হল ,  ভূ  মানে পৃথিবী আর গোল মানে তো রাউন্ড মানে গোল !  গোল পৃথিবীর সমস্ত বিষয় - আসয় নিয়ে জানার চেষ্টা চলতে থাকল তখন থেকেই -  সমভূমি কাকে বলে ,  মালভূমি কি ,  বিশ্বে কত ধরনের পর্বত আছে ,  ভূমিকম্প কেন হয় ,  মহাদেশগুলো তৈরি হল কি করে এমন অনেক কিছুর সাথে আগ্নেয়গিরি !  যে পাহাড় থেকে মাঝেই মাঝেই আগুনের রূপ নিয়ে গরম পাথর বাহির হয় ,  তাদের নাম আবার লাভা ।  জানলাম বিশ্বে তিন ধরনের আগ্নেয়গিরি আছে  -  মৃত ,  সুপ্ত এবং সক্রিয় ।  নাম থেকেই বোঝা যাচ্ছে  একটার সমস্ত লাভার ভাণ্ডার শেষ হয়ে গেছে ,  অন্যটার শেষের পথে ,  কিন্তু হঠাৎ হঠাৎ লাভা বমি করে জানান দেয় যে -  বেঁচে আছি ,  আর সক্রিয় আগ্নেয়গিরির কাজকর্মে তার ধারে কাছে ভিড়তে পারবেনা না । 
 সেই সাথে মুখস্থ করা হল কিছু আগ্নেয়গিরির নাম বিশেষ করে মনে আছে জাপানের ফুজিয়ামা এবং ইতালি ভিসুভিয়াস ।  সেই প্রথম পরিচয় ভিসুভিয়াস নামটির সাথে ,  এর কয়েক মাস পরেই পড়া হল সেবা প্রকাশনীর বদৌলতে লর্ড লিটনের লেখা লাস্ট ডেইজ অফ পম্পেই ,  ভূমধ্যসাগর তীরের পম্পেই নামের সেই সমৃদ্ধ নগরীর জীবনযাত্রার বর্ণনা খোদাই করা ছিল সেখানে ভিসুভিয়াসের লাভাস্রোতের মূর্তিমান অভিশাপ হয়ে নেমে আসার আগ পর্যন্ত ।  কি ভয়ংকর হতে পারে কোন আগ্নেয়গিরি পাদদেশে বাস করা ,  বিশেষ করে যদি তার জ্বালামুখ থেকে নিয়মিত বিরতিতে ধোঁয়া বেরোতে থাকে !  নানা পত্রপত্রিকা পড়ে পরের বছরগুলোতে জানলাম ২০০০ বছর আগেই ভিসুভিয়াসের অগ্ন্যুৎপাতের ফলে ধ্বংস হয়ে গেছিল পম্পেই সহ পাঁচটি শহর ।   তারপরও কয়েকবার ক্ষেপে উঠলেও তেমন প্রলয়ঙ্করী রূপ দেখা যায় নি এখন পর্যন্ত ,  নতুন ভাবে গড়ে উঠেছে পম্পেই ,  এরকুলান্যো শহর ,  সেই সাথে আছে কাছের মহানগরী নেপলস ।  

 বারকয়েকই  চিন্তা করেছি আগ্নেয়গিরি চড়ার ,  বিশ্বের উচ্চতম মৃত আগ্নেয়গিরি কিলিমাঞ্জারো চড়বার পরিকল্পনা প্রতি সামারেই হতে থাকে ,  কিন্তু পেছাচ্ছে নিয়মিত ,  টোকিও গেলেই ফুজিয়ামা চড়ার সমস্ত বন্দোবস্ত পাকা হয়ে আছে ,  কিন্তু টোকিও যাওয়াও হচ্ছে না ,  ফলে দাঁড়ানো হচ্ছে না ফুজিয়ামার তুষারাবৃতশৃঙ্গেও ।  এদিকে আমাদের সৌরজগতের সর্বোচ্চ পর্বতটাও কিন্তু একটা আগ্নেয়গিরিই ,  মঙ্গল গ্রহের অলিম্পস মন্স মাউন্ট এভারেস্টের তিনগুন উঁচু ,  আমাদের গ্রহে হলে অক্সিজেনে ছাড়া সেখানে আরোহণের সামর্থ্য কারোই হত না ,  কিন্তু মঙ্গলে যাবার উপায় আপাতত পাওয়া যাচ্ছে না বলেই এই মাসের ২য় সপ্তাহে ভিসুভিয়াসের পাদদেশের নেপলস শহর ভ্রমণে সময় মনে হল দিগন্ত জুড়ে দাড়িয়ে থাকা ভয়াল ভয়ংকর সুন্দর সুপ্ত আগ্নেয়গিরিটাতে আরোহণের চেষ্টা করলে কেমন হয় ?  কেমন লাগবে সেই জ্বালামুখের কিনারে দাড়িয়ে কন্দরের টগবগে লাভা দেখতে ?   নিজেকে কি জুল ভার্ণের জার্নি টু দ্য সেন্টার অফ দ্য আর্থ বইয়ের চরিত্রের মতই মনে হবে ?  বলি করে করে ,  সেখানে না যাওয়া পর্যন্ত !  

 চলুন তাহলে ,  ঘুরে আসি ভিসুভিয়াসের জ্বালামুখ থেকে ,  আর যাবার আগে কয়দিন হাঁটাচলা করে ফিটনেস বাড়িয়ে নিন ,  সকালে সেদ্ধ ডিমের সাথে শসা খেয়ে একা একা ঘরে থেকে গন্ধকের গন্ধে খাপ খাওয়ানোর চেষ্টা করুন  (  খবরদার ,  সাথে কাউকে নিবেন না ,  নিলেও সাথীর অকথ্য গালাগালির জন্য তারেক অণুকে দায়ী করা চলবে না ,  হুম )  ,  মাঝে মাঝে ওয়াকিং স্টিক নিয়েও পায়চারি করতে পারেন ।  প্রস্তত ?  চলুন তাহলে  -  - 
৯ অক্টোবর সকালেই নেপলস থেকে ট্রেন যাত্রা শুরু হল প্রাচীন শহর এরক্যোলানোর উদ্দেশ্যে ,  সেখানে রেলষ্টেশন থেকেই ভিসুভিয়াসের দোরগোঁড়ায় যাবার বাহন পাবার কথা ।   কিউবার প্ল্যায়া হিরণের কাছে ক্যারিবীয় সাগরতলের অপূর্ব রঙিন অভিজ্ঞতার কথা খেয়াল আছে হয়ত আপনাদের এই পোস্টের কল্যাণে ,  সেইবারের মতই অতল সাগরের তলদেশ থেকে পাহাড় চূড়া ছোবার অভিযানে সাথী হয়েছে ফিনল্যান্ডের তরুণী সারা এসকেলিনেন । 

   সেই সাথে ষ্টেশনে জোটা কয়েকজনের সাথে চেপে মাইক্রোবাস ধরনের বাহনে চেপে যাত্রা শুরু হল ভিসুভিয়াস ন্যাশনাল পার্কের উদ্দেশ্যে ।  শহর ছাড়ার পর থেকেই সাদা মেঘের ভেলাদের নোঙর ফেলার বন্দর ভিসুভিয়াসের চূড়া দেখা গেল ,  বছরের এই সময়টা নাকি মেঘময়ই থাকে ,  তবে আজ অবস্থা কিছুটা ভাল ।  সূর্যের উপস্থিতি বোঝা যাচ্ছে থেকে থেকেই ,  এখন আশা যেন শিখরে পৌঁছানোর পরে মেঘের ভেলাদের অনুভব না করতে হয় !  

১২৮১ মিটার  (  ৪ , ২০৩ ফুট )  উচ্চতার আগ্নেয়গিরিকে ঘিরেই গড়ে উঠেছে ১৩৫ বর্গ কিলোমিটারের ভিসুভিয়াস ন্যাশনাল পার্ক ,  দূর থেকেই বোঝা যায় চূড়ার কাছে যেমন যেন চকচকে লালচে পাথরের ঢাল কিন্তু খানিক নিচ থেকেই ঘন সবুজের জঙ্গল ।  সেই বন চিরেই ঘুরে ঘুরে উপরের দিকে চলে গেছে পীচ ঢালা রাস্তা , 

 লালচে মাটি ,  কেমন যেন সুড়কি মেশানো মনে হল ,   কয়েক জায়গায় কালো পাথরের বিশাল বিশাল স্তূপ ,  হাজার বছর আগের লেলিহান লাভা এখান পর্যন্ত এসেই জীবনীশক্তি হারিয়ে পরিণত হয়েছে পাষাণী অহল্যায় ।  

 কিন্তু তার উপরেই এখন সবুজের সমারোহ ,  বিশাল বিশাল গাছ গজিয়ে ছেয়ে ফেলেছে সেই বিভীষিকাময় স্মৃতিকে ।  এই বনে যে হরিণের দর্শনও মিলতে পারে তা জানা গেল পথের পাশের সাইনবোর্ডে ।  

এক জায়গায় গাড়ী থামিয়ে গাইড দেখাল সবুজ বন দলে চলে যাওয়া পাথর নদীকে ,  ভিসুভিয়াসের শেষ লাভা উদগীরন ঘটেছিল ১৯৪৪ সালে ,  তখন নাকি এই পর্যন্ত এসেই তার সমস্ত তর্জন - গর্জন উবে গিয়েছিল ,  ধিকিধিকি আগুন জ্বলা তপ্ত লাভা পরিণত হয়েছিল কঠিন শিলাতে ,  নিশ্চিন্ত হয়েছিল অগণিত মানবজীবন ।  এখনও সবসময় ব্যপক নজরদারী করা হয় ভিসুভিয়াসের উপরে ,  বলা তো যায় না -  পাগলী যদি খেপে যায় ২০০০ বছর আগের মত ?  অবশ্য খেপলে তার সেই ক্রোধ থেকে কি করে রক্ষা পাওয়া যাবে সে নিয়ে অবশ্য সবাই সন্দিহান ।  

পথের বাঁকে পাহাড় আর বনের ফাঁকে দূরের নেপলস শহর দেখা গেল ,  সাথে সুনীল ভূমধ্যসাগর ,  এমনিই কি আর নেপলসের রূপ নিয়ে বলা হয় -  নেপলস দেখার আগে মারা যেও না !  

 গাড়ী নিয়ে গেল ঢালের গায়েই কিছুটা ছড়ানো মত জায়গায় সেখানেই গাইড তার যান সহ অপেক্ষা করবেন দেড় ঘণ্টা ,  এর মাঝেই আমাদের জ্বালামুখ ছুয়ে ফিরে আসতে হবে ।  সেই পার্কিং প্লেসের পাশেই  টিকেটঘর ,  ৭ না ৮ ইউরোর জানি টিকেট   (  কদিন আগে এক তথ্যচিত্রে দেখলাম আফ্রিকার এক দেশে ,  সম্ভবত কঙ্গোতে ,  জীবন্ত আগ্নেয়গিরি দেখতে টিকেটের দাম করা হয়েছে ২৫০ ডলার ,  নিরাপদ দূরত্বে দাড়িয়ে লাভার স্রোত বেরোতে মানে নতুন ভূমির জন্ম হতে দেখা যাবে )  ,  সেটার পরপরই মূলফটক পেরিয়ে  লালমাটির রাস্তা চলে গেছে ঢাল বেয়ে উপরের দিকে ,  প্রথমেই দেখি লাঠি ভাড়া করার সুব্যবস্থা আছে !  কেনাও যেতে পারে !  

অবশ্য লাঠিয়ালরা তাদের দিকে ভ্রুক্ষেপও না করাকে মোটেও সুনজরে দেখল না ,  ভাব খানা এমন -  যাওনা এমন গটগটিয়ে ,  দেখব কতক্ষণ পার এক দমে !  কিন্তু ওদের কি করে বোঝায় যে মামুর বুটারা -  এই ১২০০ মিটারের পাহাড়ের ঢাল বেয়ে উঠতে যদি লাঠি ব্যবহার করি ,  তাহলে তো কেউ পাসতেই পারবেহেনা (  চিনতেই পারবে না )  , আর নিজের কাছেই কেমন কেমন লাগবে -  তারচেয়ে যতক্ষণ শ্বাস ,  ততক্ষণ আশ -  পদব্রজই ভরসা ভবঘুরের ।  

 বেশ ছড়ানো পথ ,  রেলিং দেয়া আছে ,  এঁকে বেঁকে উঠে গেছে শিখর পর্যন্ত ।  ঢালের দিকে নজর গেলেই লাল মাটি ,  লাল পাথর ,  লাল কাঁকরের রাজত্ব ,  কিন্তু সবকিছু ছাড়িয়েই চোখে আরাম বুলিয়ে যাচ্ছে কঠিন পাথর ভেদ করে ফোটা ফুলের গুচ্ছ ,  বা গাছের দল ।   আসলেই ,  খানিকটা সময় পেলেই প্রকৃতি কি চমৎকার ভাবেই না প্রায় সমস্ত আঘাতই সামলে নেয় ।   


 দূরের নেপলস যেন লুকোচুরি খেলতে লাগল সাদা মেঘের ফাঁকে ফাঁকে ,    এদিকে আমাদের ছোঁয়ার প্রতিযোগিতা লাগিয়েছে যেন কালো কালো মেঘের দলেরা ,  কিন্তু সুখের কথা -  এখন পর্যন্ত তাদের বৃষ্টি হয়ে ঝরে পড়ার লক্ষণ দেখা দিচ্ছে না ,  দিলেই কেলেঙ্কারির একশেষ !   

জোর কদমে চলে চূড়ার কাছাকাছি পৌঁছে অবশেষে মনে হল ধোঁয়ার দেখা পেলাম ,  কিন্তু হা হতোস্মি !  এ তো মেঘ !  ফিনফিনে ঢাকাই মসলিনের মত মেঘেরা পাক খেয়ে ঘুরছে যেন আগ্নেয়গিরির চারপাশে , অবশ্য পরের কয়েকদিনেও  ভিসুভিয়াসের দেখা কোন সময়ই সম্পূর্ণ মেঘমুক্ত অবস্থায় মেলেনি ,  হতে পারে শরতে এমনটাই হয় ,  যে কারণে এত উপরে উঠেও ঝকঝকে নীল ভূমধ্যসাগরের দর্শন মিলল না মেঘদূতদের কারণেই ।  
কিন্তু ভিসুভিয়াসের কুখ্যাত জ্বালামুখ তখন আমাদের সামনে ,  কেবল একটি রেলিংয়ের ব্যবধান !  এরপরেই ঢাল নেমে গেছে নানা ধরনের শিলাস্তর নিয়ে কেন্দ্র পর্যন্ত ,  অবাক হয়ে লক্ষ্য করলাম জ্বালামুখের কন্দরেও সবুজের ছোঁয়া ,  বিশেষ করে একেবারে কেন্দ্রবিন্দুতেই বেশ কিছু গাছ চির উন্নত মম শির হয়ে দাড়িয়ে আছে সগর্বে !  অবশ্য অনেক মৃত আগ্নেয়গিরিরই জ্বালামুখে জল জমে সেটি নয়নাভিরাম হ্রদে পরিণত হয় ,  যাদের বলা হয় আগ্নেয় হ্রদ ।  কিন্তু এমন পর্যায়ের যেতে মনে হচ্ছে ভিসুভিয়াসের দেরী আছে ।  

আমার ক্যামেরার এবং সারার সাহায্যে টুকটাক ফটোসেশন চলল ,  তার একটি তো আপনারা এই  পোস্টে দেখেছেনই ।  ছবি তোলার সময়ই প্রথম বারের মত নিচের এক প্রান্তে ধোঁয়া চোখে আসল !  সত্যিকারের আগ্নেয়গিরি ধোঁয়া !  সেখানে ভূমির তাপমাত্রা ১০০ ডিগ্রী সেন্টিগ্রেডের বেশী !  মাটি মনে হয় ফুটছে টগবগ করে ,  কতটা উত্তপ্ত হলে শিলা থেকে ধোঁয়া বেরোতে পারে ! 

 উৎক্ষিপ্ত লাভা নয় ,  আগুনের ফুলকি নয় ,  সোনারঙা নিভু নিভু পাথর নয় ,  সেই অল্প ধোঁয়ার উৎসেই যে কি রোমাঞ্চের সৃষ্টি করল মনে তা পুরোপুরিই অলেখ্য ।  শুধু মনে হল ,  এবার যদি বাবা ভিসুভিয়াস একবার ফুঁসে ওঠে আপন মর্জি মত ব্যস  –  অমরত্ব ঠেকায় কোন দেবতা !  


গত দুই হাজার বছরে মোটমাট ৭৯ বার অগ্ন্যুৎপাত ঘটেছে ভিসুভিয়াসে ,  কিন্তু কোনটাই ৭৯ খ্রিস্টাব্দের মত বিশাল ছিল না ,  এবং বাকী কোনটাই ঐটার মত মানবসমাজের ক্ষতিসাধনও করে নি ।  ইউরোপের নানা দেশে তো বটেই এমনকি এখানের ধোঁয়া  ১২০০ কিলোমিটার পাড়ি দিয়ে ইউরোপ -  এশিয়ার মিলনস্থলের ইস্তাম্বুলের আকাশ পর্যন্ত দখল করে নিয়েছে মাঝে মাঝে !   

তবে ভূতাত্ত্বিকদের  (  আমাদের দ্রোহীদার মত )  গবেষণায় জানা গেছে আল্পস পর্বতমালার জন্ম যে কারণে হয়েছে ,  ভূপৃষ্ঠে ভিসুভিয়াসের উদ্ভবও সেই একই কারণে -  আফ্রিকা মহাদেশীয় প্লেটের সাথে ইউরেশীয় মহাদেশের প্লেটের সংঘর্ষ ।  তাপ - চাপের কারণে উদ্ভূত চিত্র -  বিচিত্র শিলার দেখা মিলল জ্বালামুখের চারপাশে  (  এই নিয়ে যে কোন প্রশ্ন থাকলে মন্তব্যে পাঠান -  উত্তরদাতা হিসেবে দ্রোহীদা বস্তুনিষ্ঠ উত্তর দিতে বদ্ধ পরিকর )   । 




  যে এলাকায় সবচেয়ে বেশী ধোঁয়ার দেখা মিলল ,  মনে হল সুযোগ পেলেই চট করে বারবিকিউ সেরে ফেলতে পারব ১ মিনিটে ,  সেখানেই দেখি ক্ষুদের পাখির দল নির্ভয়ে নীড় পেতেছে ,  যদিও বংশ - কুল - জাত ঠাহর করবার আগেই তারা পুচ্ছ ঝাঁকিয়ে হারিয়ে গেল গহ্বরের নিচের দিকে ।  

আর পাওয়া যাচ্ছিল গন্ধকের কটু গন্ধ ,  একেবারে রসায়নল্যাবে পাওয়া পচা ডিমের গন্ধের জমজ ভাই ।  কেমন অদ্ভুত ধরনের এক বিশাল গহ্বর ,  মনে হল এর নিজস্ব কোন সত্তা আছে ।  ক্রুর ,  ভয়ংকর ,  নিষ্ঠুর সেই অন্ধ জ্বালামুখ বৈজ্ঞানিক কল্পকাহিনীর দানবের মতই যেন অপেক্ষা করছে অবশ্যম্ভাবী কোন পরিণতির !  


সেই ধোঁয়াশাময় নির্জনে পরিবেশে অবশ্য ভিনগ্রহ না হলেও জুল ভার্ণের কোন উপন্যাসে পৌঁছে গেছি তা নিয়ে সন্দেহ ছিল না বিন্দুমাত্রও ।  


জ্বালামুখের এক কিনারে নানা স্মারক চিহ্ন কেনার দোকান ,  সেখানে রোদ্রকরোজ্জল আগ্নেয়গিরিটির ভিউকার্ড যেমন ছিল ,  তেমনি ছিল নানা ধরনের  ,  নানা বর্ণের পাথর !  প্রবল তাপে ও চাপে কি করে এক মৌল অন্য মৌলতে রূপান্তরিত হয় তার যেন একটা প্রদর্শনী হয়ে গেল ছোট টেবিলেই !  




এর পরপরই নিচে নামার রাস্তা ,  কিন্তু জানা গেল সেটি নেমে গেছে পর্বতের অন্য প্রান্তে ,  আমাদের যানের কাছে নহে !  সেখানে যেতে হলে যেই রাস্তা দিয়ে এসেছি সেইখান দিয়েই ফিরতে হবে ,  একটু ঝুঁকি নিয়ে অবশ্য জ্বালামুখটির ভিতর দিয়ে গেলে শর্টকার্ট হতেও পারে ,  কিন্তু রেলিং টপকালেই হয়ত হা রে রে রে রে রে করে তেড়ে আসবে ইতালিয় প্রহরীর দল ।  এমনিতেই একবার একটু ভিতরে ঢুঁকে ধোঁয়ার ছবি তুলতে যেয়ে বিপদে পড়তে যাচ্ছিলাম ,  তাই মানে মানে  চললাম নিচের পথে ।  এবারে গন্তব্য -  এরক্যুলানো শহর ।  

 (  এই পোস্টটি জনপ্রিয় কিন্তু আপাতত ফাঁকিবাজ ব্লগার ,  নামী ভূতাত্ত্বিক ,  ভূমিকম্পবিশেষজ্ঞ এবং  প্রিয় মানুষ দ্রোহী দার জন্য ।  
প্রিয় দ্রোহী দা -  আমি খাস দিলে পৃথিবীর কাছে প্রার্থনা করি -  আপনি যেন সারাজীবন টয়লেটে নিজের একান্ত আরামের সময়টুকু প্রাইভেসি সহকারে অতিবাহিত করতে পারেন ,  বৌ -  বাচ্চার তখন যেন অবশ্যই অবশ্যই দরজায় তবলা বাজানো কসরত করার মতি না হয় এবং বুড়ো পৃথিবীটাও যেন তখনকার মত ভূমিকম্প না ঘটিয়ে শান্ত থাকে ,  আমেন !   ) 






অন্নপূর্ণা - ৪ জয় নিয়ে মুসা ইব্রাহীম ও তৌহিদ হোসেনের মিথ্যাচার 



একশ বছরেরও বেশী সময় আগে ১৯০৮ সালের ২১ এপ্রিল মার্কিন অভিযাত্রী ফ্রেডেরিখ কুক প্রথম মানুষ হিসেবে উত্তর মেরু বিন্দু জয়ের দাবী করেন ।  ঠিক এক বছর  পরে আরেক মার্কিন অভিযাত্রী রবার্ট পিয়েরি ১৯০৯ সালের  ৬ এপ্রিল একই দাবী করেন ।  তাহলে উত্তর মেরু বিন্দুতে আসলে কে আগে পৌঁছেছেন ? 
 এই নিয়ে তদন্ত কমিটি গঠন করে সাক্ষ্যপ্রমাণ তলব করা হলে রবার্ট পিয়েরি সমস্ত   মেরু জয়ের পক্ষে  সমস্ত তথ্য -  উপাত্ত দাখিল করেন ,  কিন্তু জনাব ফ্রেডেরিখ কুক কোন প্রমাণ দিতে পারেন নি ,  যদিও সবসময় দাবী করে গেছেন যে তিনিই সুমেরুতে পা রাখা  প্রথম মানুষ ! 
এদিকে  ফ্রেডেরিখ কুকের আরেক কেলেঙ্কারি প্রকাশ হয়ে পড়ে ১৯০৬ সালে সেপ্টেম্বরে উত্তর আমেরিকার সর্বোচ্চ পর্বতশৃঙ্গ মাউন্ট ম্যাককিনলে জয়ের দাবী করে ছিল কুক ,  কিন্তু তাদের সহযাত্রীদের সাক্ষ্য ,  কুকের ছবি ইত্যাদি থেকে প্রমাণিত হয় সে ম্যাককিনলের শীর্ষে আরোহণ না করেই মিথ্যা গৌরবের জন্য কাহিনী ফেঁদেছিল !  
এই ঘটনার প্রকাশের পর থেকে ফ্রেডেরিখ কুকের কোন দাবীই আর গ্রাহ্যের মধ্যে ধরা হত না ,  কারণটা খুব সহজ -  যে একবার মিথ্যা বলেছে ,  সে দুইবারও বলতেই পারে !  
তারপর থেকে রবার্ট পিয়েরিকেই সুমেরুতে পা দেওয়া প্রথম মানুষ হিসেবে ধরা হয় ,  যদিও আধুনিক কালের চুলচেরা বিশ্লেষণে মনে করা হচ্ছে পিয়েরি হয়ত মেরুবিন্দু থেকে কয়েক কিলোমিটার দূরে ছিলেন ,  কিন্তু সেই একশ বছর আগের হিসেব এবং যন্ত্রের সাহায্যে তিনি যে ফলাফল পেয়েছিলেন তাই প্রকাশ করেছেন ,   জালিয়াতির আশ্রয় নেন নি মিথ্যা গৌরবের জন্য ।  
জনাব ফ্রেডেরিখ কুকের বাকী জীবন সুখময় হয় নি ,  উনি তেল ব্যবসায় জড়ানোর পরে সাক্ষর জালিয়াতিসহ অন্যান্য কারণে বেশ কিছু বছর জেলের ঘানি টানেন ।  
উপরের ঘটনাটি বলার কারণ যে কোন অভিযানের সাফল্য দাবী করতে হলে প্রমাণ পেশ করতে হবে ,  প্রমাণ ছাড়া আপনার দাবী তাৎক্ষণিক ভাবে মেনে নেয়া হলেও কালের কষ্টিপাথরে তা ধোপে টিকবে না ।  
২০০৭ সালের এপ্রিল মাসে আমি ,  তারেক অণু ,  পাখিবিশারদ ,  আলোকচিত্রগ্রাহক ,  অভিযাত্রী ইনাম আল হকের সাথে উত্তর মেরু গিয়েছিলাম ।  সেও অভিযানের প্রমাণ হিসেবে জিপিএসের রিডিং এবং যথেষ্ট ছবি আমাদের কাছে আছে ।   সেই ঘটনা দেশের অনেক পত্রিকাতেই প্রকাশিত হয়েছে ,  যেখানে উল্লেখ করা হয়েছিল বাংলাদেশে পক্ষ থেকে আমরাই প্রথম উত্তর মেরু বিজয়ী ।   যদি ভবিষ্যতে বাংলাদেশের কোন নাগরিক দাবী করেন যে তিনি আমাদের আগে উত্তর মেরু গিয়েছিলেন এবং সেই মোতাবেক প্রমাণ উপস্থাপন করতে পারেন ,  নিঃসন্দেহে তাকে সাধুবাদ জানাব আমরা ।  অভিযানটাই মূল কথা ,  কে প্রথম বা কে শেষ সেইটা নয় ।  
২০০৯ সালের ৪ জুলাই দৈনিক প্রথম আলোর শনিবারের ক্রোড়পত্র ছুটির দিনে কভার স্টোরি হিসেবে প্রকাশিত হয়েছিল অন্নপূর্ণা শিখরে -  সেখানে ঢাকার নর্থ আলপাইন ক্লাবের ২ জন বাংলাদেশি পর্বতারোহী মুসা ইব্রাহীম এবং তৌহিদ হোসেনের নেপালের কয়েক পর্বতারোহীর সাথে  ৭৫২৫ মিটার  ( ২৪ , ৬৮৮ ফুট )  উচ্চতার অন্নপূর্ণা - ৪ বিজয়ের সংবাদ ।  সেটি ছিল সেই সময় পর্যন্ত কোন বাংলাদেশীর পক্ষে আরোহণ করা সর্বোচ্চ শিখর ,  দারুণ সংবাদ !  সেই বছরের ১৪ জুন তাদের শিখর জয়ের কাহিনী লিখেছিলেন সাংবাদিক দেবব্রত মুখোপাধ্যায় ।  এইখানে লিঙ্ক 
এর পরপরই বাংলাদেশের নামী অভিযাত্রী এবং সাইকেলে বিশ্ব ভ্রমণকারী পর্বতারোহী মুনতাসির মামুন ইমরানের একটি লেখা নজরে আসে ,  যেখানে মুনতাসির মামুন ইমরান অন্নপূর্ণা - ৪ বিজয়ের দাবী করা মুসা ইব্রাহীম এবং তৌহিদ হোসেনের কথাতে বেশ কিছু বিভ্রান্তিকর তথ্য খুঁজে পান ,  যেমন - 
নর্থ আল পাইন ক্লাবের সদস্যরা ৮ জুন অবসন্ন অবস্থায় অনেক দেরীতে অন্নপূর্ণা  - ৪ এর বেস ক্যাম্পে পৌঁছায় ।  
 (  প্রতিটি উঁচু পর্বতেরই একটি বেস ক্যাম্প থাকে যেখান থেকে অভিযান পরিচালনা করা হয় ,  সেখানে মূল অভিযাত্রী দলের সমস্ত রসদ ,  রান্নার পাচক ,  পরিবহনের প্রাণী ,  অক্সিজেনের সিলিন্ডার ইত্যাদি থাকে ।  সেখান থেকে শেরপারা বিভিন্ন সুবিধা জনক উচ্চতায় অ্যাডভান্সড বেস ক্যাম্প ,  ক্যাম্প -  ওয়ান ,  ক্যাম্প -  টু ,  ক্যাম্প -  থ্রি ,  ক্যাম্প  – ফোর স্থাপন করে ,  বিপদ সংকুলস্থানগুলোতে দড়ি লাগিয়ে আসে  (  রোপ ফিক্সিং )  ।  
সোজা কথায় বেস ক্যাম্প থেকে সবকিছু পরিচালনা করা হয় ।  আপনাদের খেয়াল থাকতে পারে বাংলাদেশে পক্ষে প্রথম ৮০০০ মিটার উচ্চতার পর্বত বিজয় অভিযানে আমি এবং এম এ মুহিত বিশ্বের সবচেয়ে উঁচু অ্যাডভান্স বেস ক্যাম্প চৌ য়ুর   অ্যাডভান্স বেস ক্যাম্প নিয়ে একটা লেখা দিয়েছিলাম ।  
সাধারণত অভিযাত্রীরা বেস ক্যাম্পেই সবচেয়ে বেশী সময় অতিবাহিত করেন অল্প অক্সিজেনের বাতাসে খাপ খাওয়াতে ,  এইখানে কিছু দিন থাকলে সাধারণত রক্তে অক্সিজেন পরিবহণের ক্ষমতা বাড়তে থাকে ,  সেই সাথে বৃদ্ধি পায় পাতলা বাতাসে শ্বাস নেবার ক্ষমতা ।  এখান থেকে অভিযাত্রীরা একাধিকবার ক্যাম্প ওয়ান যেয়ে আবার ফিরে আসে ,  অনেক সময় ক্যাম্প টু বা থ্রিতে যেয়েও ফিরে আসে ,  এভাবেই শরীরকে সুউচ্চ পর্বতারোহণের জন্য প্রস্তত করা হয় ।  চূড়ান্ত দিনে ক্যাম্প ফোর পর্যন্ত পৌঁছে সেখান থেকে সামিট পুশ করা হয় ,  অর্থাৎ শিখর জয়ের শেষ ধাপ ।    ) 
এখানে প্রথম আলোতে প্রকাশিত কাহিনীমতে ৮ জুন বেলা শেষে বেস ক্যাম্পে পৌঁছালেও ১০জুন তারা ১৭ , ৭১০ ফুট উচ্চতার ক্যাম্প ওয়ানে পৌঁছে যান ।  
পরে ১৩জুন রাতে তারা শিখরের উদ্দেশ্যে যাত্রা শুরু করে  (  বেস ক্যাম্প থেকে কি !  )  এবং ১৪জুন স্থানীয় সময় সকাল ১১টায় শিখর বিজয় সম্পন্ন হয় ।  
এইখানে একাধিক লিঙ্ক দিচ্ছি অন্নপূর্ণা ৪ অভিযান নিয়মিত আয়োজন করে এমন কোম্পানির ,  
http :  /  / www . uniquetreks . com / nepal / expedition _ in _ nepal / annapurna _ iv _ expedition . php
http :  /  / www . nepalfctrekking . com / annapurna - iv - expedition . php
http :  /  / www . environmentaltrekking . com / mount _ annapurna _ iv _ expedition . php
http :  /  / www . angritatreks . com / expedition / annapurna4 _ expedition . html
সেখানে বলা হয়েছে বেস ক্যাম্পে  পৌঁছানোর পর থেকে সব প্রস্তুতি সম্পন্ন করে শিখর জয়ের পরে ফিরে আসতে ২০ থেকে  ২৪ দিন সময় লাগে ।   এবং এইখানে শেরপাদের আগে যেয়ে ক্যাম্প স্থাপন এবং রোপ ফিক্সিংয়ের সময়ও ধরা হয়েছে ।  
সেখানে নর্থ আলপাইন ক্লাব ৯ তারিখ সকালে  (  ৮ তারিখ অনেক বেলাতে পৌঁছেছিল ,  কাজেই সেই দিন হিসাবের বাহিরে )  বেস ক্যাম্পের জীবন শুরু করে ১৪ জুন সকালে ,  মানে সাড়ে চার দিনে মাথায় অক্সিজেনে সিলিন্ডারের সাহায্য ছাড়াই শিখর জয় করেছিল । 
মুনতাসির মামুন ইমরান নেট ঘেটে তথ্য দিয়ে প্রমাণ করে দেখান সাড়ে চার দিনে অন্নপূর্ণা  - ৪ বিজয় হলে এটি একটি রেকর্ড হবার কথা !  কিন্তু কোথাও সেটির উল্লেখ নেই ! 
এখান ডেইলি স্টারে অন্নপূর্ণা - ৪ জয়ের খবর প্রকাশিত হবার পরেই প্রথম প্রতিক্রিয়া বা মন্তব্য ছিল ইমরানের -  সেটি এখানে সম্পূর্ণ উল্লেখ করা হল  - 
 Muntasir Mamun Imran
Thursday ,  June 18 ,  2009 09 : 56 AM GMT + 06 : 00  ( 174 weeks ago ) 
I am really happy to learn about the endeavor they made with the name of Bangladesh .  As I love mountains I know that every summit has a sheer pain and joy like giving birth of a child !  I am really surprised to see that our mountaineer claimed they have started their summit push on 14th June 2 : 30am and reached the crest in a same day from a height of 21 , 817 ft even they had to face troublesome crevasse on the way to summit !  I really wonder how fast the team could climb at that altitude so that they have reached to the top only in few days from Basecamp . 
As far as the route is concern its a dedicated 16 to 20 days climbing route for the summit of Annapurna IV  ( from BC to BC )  .  Again the time our mountaineer has chosen to start their bid it was quite optimistic .  Since from the classic Annapurna I French expedition  ( 1950 )  which was the first ever successful expedition to any 8 , 000 ,  expedition leader Maurice Herzog was about to killed due to the delayed of the climbing period as monsoon has already out broke .  Climbing in Annapurna region is not at all suitable during monsoon even then our mountaineers could tackle their fate and climbed the mighty mountain with that very short span of time !  For this mountain a standard itinerary says it takes nearly 40 days from the start to end including 16 - 20 days climbing period from Basecamp to Basecamp and establishing 3 or more camps after the Basecamp . 
Another article has been published in DS on 9 June 2009 reported by the same person from the same place where from he wrote today ' s report .  But in this report he said they have reached to Basecamp on 8 June .  My question is how does he do that ?  As far the standard itinerary is concerns Chame is far away from the Basecamp  ( BC )  which will take nearly another 3 days  ( Day 05 :  Besisahar  -  Nagdi
Day 06 :  Nagdi  -  Jagat  |  Day 07 :  Jagat  -  Tal  |  Day 08 :  Tal  -  Chame  |  Day 09 :  Chame  -  Pisang  | 
Day 10 :  Pisang  -  Sabji Khola  |  Day 11 :  Sabji Khola  -  Annapurna 4 th Base camp )  to reach to the BC .  In a same way how fast does he decent to Chame and write this report within 4 days after the summit ?  And how can the team reached to BC on 8th and write a report from Chame on 9th ? 
Another thing ,  reporter Mr . Musa Ibrahim have mentioned that the other team of 5 have successfully finished the amazing Annapurna Circuit trek but as I know Mr .  Dhrubo Jyoti Ghosh - who is still in Nepal and other members of the team came back to Dhaka before completing the course -  MH Jaiedi Tusher  ( team member of the trekking team )  confirmed . 
Few days ago we have found another interesting article in The Daily Prothom Alo regarding mountaineering in Bangladesh ,  where it was clearly written previous expedition lead by the same person who lead this expedition .  That article was written by his team member and also he was member of the most of the expeditions claimed successful summit without reaching to the top . 
Years back after claiming successful summit of Mt .  Chulu West ,  he wrote many articles to many news papers but after some days he has published the real story of the expedition ,  where he confess they could not summit that peak but claimed that instantly due to media manic behavior . 
After this summit ISPR wrote a complain letter after their news expressing some facts about heights mountains ever climbed by any Bangladesh till that day .  But they tactful managed that complain . 
গেলবার চৌ য়ু অভিযানের জন্য বাংলাদেশে অবস্থানের এক ফাঁকে প্রথম আলোর অফিসে সাংবাদিক দেবব্রত মুখোপাধ্যায়ের সাথে সরাসরি কথা হয়েছিল ,  ( দেবু দা খুবই মাইডিয়ার একজন মানুষ ,  সাংঘাতিক এনার্জেটিক তরুণ ,  উনি এখন দৈনিক ইত্তেফাকে চাকরি করেন  )  ,  দেবু দার ভাষ্যমতে এই লেখা ছাপা হবার পর একাধিক প্রতিবাদ উঠলে উনি নেটে ঘেঁটে কিছু তথ্য দেখে মনে করেন অন্নপূর্ণা - ৪ এ আরোহণের বিশ্বরেকর্ড করতে যে কয়দিন লাগে ,  মুসা ইব্রাহীমদের সেই কয়দিনই লেগেছিল ,  কাজেই এই অল্প দিনে আরোহণ অবশ্যই সম্ভব ।  
কিন্তু দেবুদার হিসেবে একটি ছোট্ট ভুল ছিল ,  সেই সময়ের মাঝে বেসক্যাম্প থেকে কারা শিখর আরোহণ করতে পারেন ?  একমাত্র অভিজ্ঞ পর্বতারোহীরা !  যারা সবসময় এমন উচ্চতায় আরোহণ করেছেন ,  বা দীর্ঘদিন ধরে এমন অভিযান করতেই আছেন ।  
এখন দেখা যাক সেই দলটির সদস্যদের পূর্ব অভিজ্ঞতা - 
মুসা ইব্রাহীম ,  তৌহিদ হোসেন ,  মীর শামছুল আলম বাবুর লাংসিসারি পর্বতশৃঙ্গ অভিযানের খবর ছবিসহ দেখেছিলাম প্রথম আলোর প্রথম পাতায় ।  পরবর্তীতে মীর শামছুল বাবুর সাথে কথা বলে জানতে পারি লাংসিসারির উচ্চতা ২১ , ০৮১ ফুট হলেও উনার উঠেছিলেন ২০ , ৭০০ ফুট পর্যন্ত ।  সেখানে বরফফাটলসহ নানা কারণে চুড়ায় আরোহণ তখন প্রায় অসম্ভব ছিল ,  সেখান থেকে তারা ফিরে আসেন ,  কিন্তু দেশের পত্রপত্রিকায় ফলাও করে প্রচার করা হয় লাংসিসারি  বিজয়ের গল্প ,  যদিও  মীর শামছুল আলম বাবু প্রথম থেকে এর প্রতিবাদ করে একাধিক জায়গায় লেখা প্রকাশ করেন যে তারা ২০ , ৭০০ ফুট পর্যন্ত উঠেছেন এবং শিখর জয় করেন নি ।   (  তার সাথে আজকেই ফোনে পুনরায় কথা বলে বিষয়টা নিশ্চিত করেছি )  ।  
 আর এইখানে দেখুন ২০১০ সালে ২৯মে প্রথম আলোর ছুটির দিনে মুসা ইব্রাহীমের এভারেস্ট জয় উপলক্ষে তৌহিদ হোসেনের একটি স্মৃতিচারণামূলক লেখা 
যেখানে তিনি স্পষ্ট বলেছেন লাংসিসারি তারা বিজয় করেছেন ,  এবং তার উচ্চতা ২০ , ৭০০ ফুট !  অর্থাৎ জনাব তৌহিদ পরোক্ষ ভাবে জানাচ্ছেন তারা আসলে ২০ , ৭০০ ফুট পর্যন্তই উঠেছিলেন !  কিন্তু এইটা জানাচ্ছেন না যে তারা আসলে ২১ , ০৮১ ফুট উচ্চতার শিহরে ওঠেন নি ,  তাদের শিখর জয় হয় নি ।  
তাহলে আমরা দেখছি  মুসা ইব্রাহীম ও তৌহিদ হোসেনের সর্বোচ্চ যে উচ্চতায় পৌঁছেছেন তা হচ্ছে ২০ , ৭০০ ফুট ।  সেটি ২০০৮ সালে ।  নর্থ আলপাইন ক্লাবের নেপালি সদস্য সারিন প্রকাশ প্রধান যে কিনা অন্নপূর্ণা - ৪ এও আরোহণের সময় সঙ্গী ছিলেন তার সাথে মুসা ইব্রাহীমের সাথে পর্বতারোহণ কোর্স করার দার্জিলিঙয়ে পরিচয় ঘটে (  ২০০৭ সালে আমার প্রথম হিমালয় ট্রেকিং - এ সারিনের মাধ্যমে একাধিক প্যাকেজ কেনা হয়েছিল ,  তরুণ একজন শেরপা কিন্তু বড় পর্বতের কোন অভিজ্ঞতা ছাড়া ,  ইদানিং এটি বিরল কিছু নয় ,  কাঠমান্ডুতে বেড়ে ওঠা অনেক শেরপাই পাহারে চড়তে আর রাজি হয় না ।  )  ,  কাজেই ধরে নেয়া যায় সেও একই মানের পর্বতারোহী ,  উঁচু পর্বতের অভিজ্ঞতা ছাড়া উচ্চাভিলাষী একজন তরুণ ।  
এবং এই তিন তরুণই  ৭৫২৫ মিটার  ( ২৪ , ৬৮৮ ফুট )  উচ্চতার আকাশ ছোঁয়া এক পর্বত বিশ্ব রেকর্ড করার সময়ে ,  সাড়ে চার দিনের মাঝে সুচারু ভাবে আরোহণ করে ফেরত আসলেন ,  বোতলের অক্সিজেন ছাড়া !  কোনরকম Acclimatization ছাড়া !  পর্বতের সাথে জড়িত যে কেউই এটাকে স্রেফ কৌতুক ছাড়া কিছু ভাববে না ।   যদি জানতাম তাদের ১৮ দিন লেগেছে ,  বা  নির্দিষ্ট উচ্চতার পরে অক্সিজেনের সিলিন্ডার ব্যবহার করতে হয়েছে ,  কিছুটা বুঝতাম ,  কিন্তু নিজে অক্সিজেনের এবং অভিজ্ঞতার অভাবে  কেমন খাবি খেয়েছিলাম তিব্বতের ছয় হাজার মিটারেই তা তো বলেছি -  আর এমন অনভিজ্ঞরা বিশেষ করে তৌহিদ হোসেন স্রেফ উঠে  – নেমে হেলায় জয় করে আসলেন ,  এটি মানা অসম্ভব ।  
এখানে সবচেয়ে বড় প্রমাণটি আমাকে দিয়েছে সুপার শেরপা খ্যাত পেমবা দরজি শেরপা ,   দ্রুততম সময়ে মাত্র ৮ ঘণ্টা ১০ মিনিটে বেসক্যাম্প থেকে এভারেস্ট শিখর জয় সহ একাধিক বিশ্ব রেকর্ডের মালিক এই ভদ্রলোকই কিন্তু এভারেস্টের চুড়োতে বুদ্ধ মূর্তিটি স্থাপন করেছিল । 

 এবং এভারেস্টে তিব্বতের পতাকা উড়িয়ে দালাই লামার শুভাশিস লাভ করলেও চীনা কতৃপক্ষের বিরাগভাজন হয়ে আপাতত তার তিব্বত গমন বন্ধ ,  যে কারণে ভিসা না পাওয়ায় আমাদের সাথে ২০০৯ সালে চৌ য়ু অভিযানে সে শেষ মুহূর্তে যোগ দিতে পারে নি ।   বাংলাদেশের খাঁটি বন্ধু এই শেরপা বাংলাদেশে দূতাবাসের অনুরোধে  বিশেষ বাণীও বহন করে নিয়ে গিয়েছিল বিশ্ব শীর্ষে ।  

 সেই পেমবা দরজি শেরপা তার ব্যবসায়িক পার্টনার রাম তামাংকে নিয়ে আমাদের চৌ য়ু অভিযানের জন্য  অভ্যর্থনা জানাতে এসেছিল কাঠমান্ডু বিমান বন্দরে ।  গাড়ীতে উঠার পরপরই সে মুহিত ভাই কে  (  পেমবা এম এ মুহিতের পূর্বপরিচিত ,  বাংলাদেশেও একাধিক বার এসে ঘুরে গেছে সে )  নিজের মোবাইল থেকে মুসা ইব্রাহীমের অন্নপূর্ণা - ৪ জয়ের প্রমাণ হিসেবে বহুল ব্যবহৃত এই ছবিটি দেখায় ,  এবং ছবিতে যেমন লাল তীর চিহ্ন দেয়া আছে সেখানে নির্দেশ করে বলে -  এইটা একটা ঢালে তোলা ছবি ,  কোন পর্বত শিখরে না ।  এবং আমার অভিজ্ঞতায় বলে এটি এমন বিশেষ কোন উচ্চতায়ও তোলা না ।  

পেমবা দরজি শেরপার পর্বতারোহণের অভিজ্ঞতা নিয়ে প্রশ্ন করতে যাওয়া মানে শচীন টেন্ডুলকারের ক্রিকেট বা লিওনেল মেসির ফুটবল জ্ঞান নিয়ে প্রশ্ন করা !  কাজে কাজেই আমি শুনে গেলাম -  
 এদিকে রাম তামাং আবার জানালেন সোম বাহাদুর তামাং এবং গণেশ মাগারকে নিয়ে কোন ব্যাটা উঁচু পর্বতে গেছে এটা শুনলেই কাঠমান্ডুতে আমরা হাসাহাসি করি ,  কারণে একজন অসৎ শেরপা হিসেবে তার খ্যাতি আছে ,  যে কিনা প্রায়ই চূড়াতে না উঠেও উঠার দাবী এবং সনদ দেয় !  এবং সোম বাহাদুরের এক ভাগ্নে যে কিনা রাম তামাংয়ের বন্ধু ,  সে নাম না প্রকাশের শর্তে জানিয়েছে -  মুসা ইব্রাহীমের দল অন্নপূর্ণা - ৪ শিখর জয় করে নি ,  তার মামার সাথে ঘোঁট পাকিয়ে প্রতারণার আশ্রয় নিয়েছে ।  
এই সেই সোম বাহাদুর তামাং যাকে নিয়ে প্রথম আলো লিখেছিল -  সোম বাহাদুর তামাং জীবনে এভারেস্টে ওঠেন নি ,  কিন্তু সেটি তার হাতের তালুর মত চেনা !  !  !  ! 
এমন মুর্খামি ভরা কথা যে কোনদিন পাহাড়ে ওঠে নি ,  তুষারে জীবনের ঝুকি নিয়ে হাঁটেনি তাকে বলে ভোলানো যেতে পারে ,  পর্বতে চড়তে যেয়ে একাধিকবার সাক্ষাৎ মৃত্যুর মুখোমুখি হয়েছি ,  এমন আতলামি ভরা কথা আমার জন্য না ।  
মীর শামছুল আলম বাবু আজকেই জানালেন তিনি NMA  ( Nepal Mountaineering Association )  গিয়ে সোম বাহাদুরের নামে লিখিত অভিযোগ করে এসেছেন তার এই অসততা নিয়ে ।   নারী - পুরুষের যৌথ অভিযানে এভারেস্ট যাত্রা প্রাক্কালে মুহিত এবং নিশাতের এই  সাক্ষাৎকারে  নিশ্চয়ই এইটুকু জেনেছেন যে -  পর্বতের সনদ মিলবে শুধু যদি আপনার শেরপা বলে যে আপনি শিখর জয় করেছেন ,  অন্য কিছু গুরুত্বপূর্ণ নয় ।   এই সোম বাহাদুর তামাং - ই  এম এ মুহিত ,  সজল খালেদ ,  মুসা ইব্রাহীমদের সাথে চুলু ওয়েস্ট অভিযানে যেয়ে নির্দিষ্ট উচ্চতার পরে পাড়ি দেওয়ায় অযোগ্য ফাটল দেখে বলে ছিল  – এইটাই অফিসিয়াল সামিট ,  দেখ এখানে লোহার শলাকা পোতা আছে ,  এখান পর্যন্ত আসলেই সামিট সফল !   যে অভিযানটি নিয়ে পরবর্তীতে অনেক ভুল বোঝাবুঝি হয়েছিল অভিযানের সদস্যদের মাঝে ।   কিন্তু নিজেদের কম অভিজ্ঞতা এবং তার বেতন কম হওয়ার কারণেই বিএমটিসির প্রথমদিকের একাধিক অভিযানে তাকে নেওয়া হয়েছিল ,  যা বিশাল ভুল সিদ্ধান্ত বলে প্রমাণিত হয় দরকারি মুহূর্তগুলোতে তার পিছিয়ে যাওয়ায় ।  
সেই সাথে মীর শামছুল আলম বাবু জানালেন অন্নপূর্ণার শেখরের সেই ছবিটির Properties - এ তারিখ উল্লেখ আছে ১৩ জুন !   কিন্তু সামিট হয়েছিল ১৪ জুন !  !  ! 
কি ব্যাপার ?  হতেও পারে ডিজিটাল ক্যামেরার সেটিঙয়ে কোন সমস্যা ছিল একদিন ওলটপালট হতেও পারে , আমিও চাইলে আমার ক্যামেরায় এখন ২০১২ সালের বদলে ২০১০ বসিয়ে ছবি তুলেই পারি ।  কিন্তু সমস্যা হচ্ছে অন্নপূর্ণা - ৪ অভিযানের অন্যান্য ছবিগুলোতে কিন্তু তারিখ ঠিক আছে !  বেস ক্যাম্পের তোলা ছবিতেও !  তাহলে শিখরের ছবিতে তারিখ পুরো ২৪ ঘণ্টা কেন এগিয়ে আসল ? 
পেমবা দরজি শেরপা সরাসরি বলেছে -  বাংলাদেশের যে কেউ চাইলে তার সাথে মুসা ইব্রাহীম  এবং তৌহিদ হোসেনের অন্নপূর্ণা - ৪ জয়ের মিথ্যা দাবী নিয়ে যোগাযোগ করলে তিনি তার ধারণা পক্ষে কারণ দর্শাবেন ।  
 তখন আমি পেমবাকে প্রশ্ন করেছিলাম -  মুসা ইব্রাহীমের সাথে তার কোন রেষারেষি আছে নাকি ?  কেন সে খামোখা এক ভিনদেশীর প্রতি এত বিরাগ !  তার উত্তর ছিল -  দেখ আমি ছোট্ট বেলায় কাঠমান্ডুতে কুলিগিরি করেছি ,  মার খেয়েছি মানুষের ,  আজ পর্বতের জন্য বিশ্ব জোড়া আমার সুনাম ,  আমরা ৫ ভাই এভারেস্ট জয়ী ,  পর্বত শুধু আমার দেবতাই না ,  সে আমার অন্নদাতা ।  কেউ পর্বত নিয়ে নোংরামি করলে ,  প্রতারণা করলে আমি সহ্য করতে পারি না ।  মুসার মত কাজ যদি তোমরাও কর ,  অবশ্যই আমি তোমাদের নামেও অভিযোগ করব ।  
পেমবা জানাল সে ইতিমধ্যেই NMAকে অন্নপূর্ণা -  ৪ এর ব্যাপারে অভিহিত করেছে ,  কিন্তু তাদের বক্তব্য -  যদি শেরপা বলে যে কেউ পাহাড়ে উঠেছে ,  তাহলে তারা সনদ দিতে বাধ্য !  
এখানে একটি অদ্ভুত ব্যাপার -  মুসা ইব্রাহীমের এভারেস্ট জয়ের খবরে যখন বিশিষ্ট লেখক - সাংবাদিক আনিসুল হক কাঠমান্ডু গিয়েছিলেন তখন এম এ মুহিত এবং পেমবা দরজি শেরপার সাথে তার বাংলাদেশ দূতাবাসে দেখা হয় ।  সেখানে পেমবা দরজি শেরপা তাকে সরাসরি ইংরেজিতে বলেন -  অন্নপূর্ণাতে মুসা প্রতারণা করেছে ,  এভারেস্ট জয়কে তার কিন্তু প্রমাণ করতেই হবে ।  জনাব হক কাঠমান্ডুর সেই দিনগুলোর অনেক অনেক কথা এবং কাহিনী খবরের কাগজের পাতা ভরে পাঠকদের উপহার দিয়েছেন ,  কিন্তু বিশ্ব রেকর্ডধারী সেই সুপার শেরপার কথা ঘুণাক্ষরেও উল্লেখ করেন নি ।  সেই সাথে এম এ মুহিত নিয়ে তিনি মিথ্যা ভাষণও দিয়েছেন প্রথম আলোর পাতাতে যেখানে দাবী করা হয়েছে মুহিত তিব্বতের এভারেস্ট ক্যাম্পে মুসা ইব্রাহীমকে দেখেছে !  আজ পর্যন্ত এম এ মুহিত বলে গেছেন তার প্রথম এভারেস্ট অভিযানে তিনি একটিবারের জন্যও মুসা ইব্রাহীমকে দেখেন নি ।  

যাক গে ,  কথা হচ্ছে অন্নপূর্ণা -  ৪ নিয়ে ,  এভারেস্ট নিয়ে নয় ।  সেই কথা অন্য দিন হতেও পারে ।  প্রাপ্ত তথ্য ,  প্রমাণের ভিত্তিতে মুসা ইব্রাহীম ,  তৌহিদ হোসেন  যে অন্নপূর্ণা বিজয় করেছেন এমন কোন হদিস পাওয়া যাচ্ছে না ।  এই প্রমাণ করবার দায়িত্ব কিন্তু তাদেরই ছিল ।  প্রমাণের অভাবে এবং প্রাপ্ত তথ্যের গরমিলেই তাদের সেই শিখর বিজয়ের দাবীকে সম্পূর্ণ মিথ্যা বলেই মনে হচ্ছে ।   

 (  পেমবার সাথে ফোনে কথা হলেও সামনাসামনি শেষ কথা হয়েছে  ২০০৯ সালের শেষ দিকে ,  এখন বলতে পারেন তাহলে এতদিন এই লেখা দিই নাই কেন ?  কারণ ,  কারো প্রতারণা নিয়ে লেখার চেয়ে অনেক বেশী গুরুত্বপূর্ণ কাজ আমার আছে ,  কিন্তু গতকাল এই  খবরটি দেখে মনে হল এভারেস্ট না হোক অন্নপূর্ণা  - ৪ এর বিষয়টি অন্তত আমি জানি ,  সেটিই লিখি না কেন !  ) 






রবির বিদেশিনীর খোঁজে





আমি চিনি গো চিনি তোমারে ,  ওগো বিদেশিনী
তুমি থাকো সিন্ধুপারে ,  ওগো বিদেশিনী  ।  । 
তোমায় দেখেছি শারদ প্রাতে ,  তোমায় দেখেছি মাধবী রাতে , 
তোমায় দেখেছি হৃদি - মাঝারে ,  ওগো বিদেশিনী  ।  । 
আমি আকাশে পাতিয়া কান ,  শুনেছি শুনেছি তোমারি গান , 
আমি তোমারে সঁপেছি প্রাণ ,  ওগো বিদেশিনী  । 
ভুবন ভ্রমিয়া শেষে ,  আমি এসেছি নূতন দেশে , 
আমি অতিথি তোমারি দ্বারে ,  ওগো বিদেশিনী  ।  ।  
গানটা প্রথম শুনেছিলাম হয়ত  শৈশবের কোন এক উজ্জলে শরতের সকালে ,  যখন বাংলার আকাশে পেঁজা তুলোর মত ভেসে যায় ,  পদ্মা পারের চিরল বাতাস এসে কাপিয়ে দেয় আমাদের বাড়ীর সুউচ্চ নারকেল গাছের পাতা ,  বাবা - মার ঘরের ক্যাসেট প্লেয়ার থেকে ভরাট কণ্ঠ ভেসে আসে নাম না জানা গায়কের ,  কেঁপে কেঁপে যেন কি এক আকুল আবেদন তিনি নিবেদন করে চলেছেন সেই বিদেশিনীর প্রতি ।   শুনলাম গানটি রবীন্দ্রনাথ ঠাকুরের লেখা ,  আমার সোনার বাংলার লেখক তিনিই ।  বসার ঘরের দেয়ালে ঝুলানো ছোট্টকাল থেকে দেখে আসা একদঙ্গল শুভ্র কেশ -  গুম্ফ - শ্মশ্রু শোভিত যে মানুষটিকে দেখলে জগদীশ্বরের ঈশ্বরের কথা মনে পড়ত ,  সেই মানুষটিই রবি ঠাকুর ।  যার ছবি দেখে এক গৃহকর্মী মাকে জিজ্ঞাসা করেছিলেন উনি আমার দাদামশাই নাকি !  
চারিদিকে এত মানুষ থাকতে কোথাকার কোন বিদেশিনী কে নিয়ে এমন আকুতিপূর্ণ ,  আবেগে মোড়া গান লিখতে গেলেন কেন তিনি ?  খুব পছন্দ হয়ে ছিল বোধ হয় ভিনদেশীকে !  
সেই সময় যে কোন রকম খেলার জ্বরে আক্রান্ত ,  বাড়ীতে রাখা হত তিন - তিনটি খেলার পত্রিকা -  ক্রীড়ালোক ,  ক্রীড়াজগত এবং খেলার ভুবন ।  তারই কোনটাতে একদিন দেখি এক ফিচারের শিরোনাম চিনি চিনি ,  ওগো বিদেশিনী !  নিচে আর্জেন্টাইন টেনিস তারকা গ্যাব্রিয়েলা সাবাতিনির ছবি ,  কিছু তথ্য ।  সেখানেই প্রথম বারের মত পড়লাম সাবাতিনিরই দেশের বিখ্যাত কবি ভিত্তোরিয়া ওকাম্পোর নাম ,  ফিচারটিতে উল্লেখ ছিল সেই ভিত্তোরিয়াকে উদ্দেশ্য করেই রবি ঠাকুর আমি চিনি গো চিনি তোমারে গানটি লিখেছেন ।  যাচ্চলে ,  কোথায় বাংলা আর কোথায় আর্জেন্টিনা ?  সেখানের কবির সাথে বাংলা ভাষার সূর্যের দেখা হলই বা কি করে ,  কথাই বা হল কখন ?  উত্তর সহজ -  রবি ঠাকুর আর্জেন্টিনা গিয়েছিলেন !  উরেব্বাস ,  সেই সময়ে ! 
 তা তো বটেই -  সর্বকালের সেরা বাঙ্গালী পর্যটক মনে হয় ঐ চিরতরুণ মানুষটিই -  ঘোড়ার গাড়ী আর জাহাজে চেপে ঘুরেছেন জাপান থেকে মেক্সিকো ,  ইরান থেকে আমেরিকা ,  রাশিয়া থেকে শুরু করে  ইউরোপের কোথাও বাদ দেন নি ,  কাজেই আর্জেন্টিনাই বা বাকী থাকবে কেন !  তা আবার ছিলেন সেখানে দীর্ঘ দুই মাস !   তা কোথায় ছিলেন সেখানে ?  কোথায় আবার ,  যে বিদেশিনীর আমন্ত্রণে বুয়েন্স আইরেস গিয়েছিলেন তারই আতিথ্যে !   তাই গেল জানুয়ারিতে ল্যাতিন আমেরিকা ভ্রমণের সময় যখন আর্জেন্টিনাতে অবস্থান করছিলাম তখন অন্যতম প্রধান গন্তব্য ছিল রবি ঠাকুরের স্মৃতিবিজড়িত স্থানগুলো ।  
এখানে একটা কথা আগেই বলে নিই ,  ভিত্তোরিয়া ওকাম্পোর সাথে পরিচয় হবার ৩০ বছর আগেই রবীন্দ্রনাথ আমি চিনি গো চিনি তোমারে ,  ওগো বিদেশিনী গানটি রচনা করেছিলেন ,  কাজেই সেটি যে বিদেশিনীর স্মৃতি মনে করেই হোক না কেন ,  আমাদের এই ল্যাতিন কবির মুখশ্রী মনে করে রচিত নয় !  পরবর্তীতে পূরবী কাব্যগ্রন্থটি রবীন্দ্রনাথ তার সেই ল্যাতিন গুণমুগ্ধ কবিকেই উৎসর্গ করেছিলেন ,  এমনকি তার একটি বাংলা নামও দিয়েছিলেন -  বিজয়া ।   ধারণা করা হয় নিচের গানটি রবীন্দ্রনাথ বিজয়াকে মনে করেই লিখেছিলেন -  -  -  -  
সুনীল সাগরের শ্যামল কিনারে
দেখেছি পথে যেতে তুলনাহীনারে॥
     এ কথা কভু আর পারে না ঘুচিতে , 
     আছে সে নিখিলের মাধুরীরুচিতে । 
              এ কথা শিখানু যে আমার বীণারে , 
              গানেতে চিনালেম সে চির - চিনারে॥
          সে কথা সুরে সুরে ছড়াব পিছনে
          স্বপনফসলের বিছনে বিছনে । 
              মধুপগুঞ্জে সে লহরী তুলিবে , 
              কুকুমকুঞ্জে সে পবনে দুলিবে , 
                   ঝরিবে শ্রাবণের বাদলসিচনে । 
              শরতে ক্ষীণ মেঘে ভাসিবে আকাশে
              স্মরণবেদনার বরনে আঁকা সে । 
                   চকিতে ক্ষণে ক্ষণে পাব যে তাহারে
                   ইমনে কেদারায় বেহাগে বাহারে॥
 
বুয়েন্স আইরেস শহরতলীর এক কোণে বসে সেদিনের বিকেলের পরিকল্পনা চলছে ,  সাথে পুরনো সাথী দুই মেক্সিকান ইসাইয়াস এবং হুয়ান ,  নতুন জোটা বন্ধু ব্রাজিলের তরুণ ম্যাথিয়াস এবং ফেসবুকে আমার অনেক দিনের পরিচিত পুরনো বন্ধু আর্জেন্টিনার মহিলা মারিয়া হোসে দ্য ফিগুরেইদো ।   মারিয়াকে অনেক আগে থেকেই পইপই করে বলে রেখেছি ওকাম্পো এবং রবির স্মৃতি বিজড়িত স্থানে যেতেই হবে ।  ভদ্রমহিলার শখ রক ক্লাইম্বিং  করা ,  কিন্তু পেশায় গায়িকা ।  খুবই উচ্ছল এবং অ্যাডভেঞ্চারপ্রবন ,  আমার বয়সী একটা ছেলে আছে তার ,  কিন্তু  ছেলের চেয়ে তারই যেন জীবন নিয়ে উৎসাহ অনেক বেশী ,  তাই চলে এসেছেন আমাদের তার শহর ঘুরিয়ে দেখাতে ।  
ভিত্তোরিয়া ওকাম্পোর বাসভবন বিখ্যাত ভিয়া ওকাম্পো  (  Villa Ocampo )  আজ ইউনেস্কোর অন্তর্গত জাদুঘর ,  শহরকেন্দ্র থেকে প্রায় ৩০ কিলোমিটার দূরের সান ইসিদ্রো মহল্লায় অবস্থিত ।   ট্রেনে চেপে যাওয়াটাই সহজ ,  কিন্তু যাতায়াতের দূরত্ব শুনে বাকী তিন তরুণ চুপসে চুপিসারে জানিয়ে দিল এই সময়টুকু তারা কোন ক্যাসিনো বা পানশালায় কাটাতে চায় ,  কি দরকার কবির বাড়ীতে যাবার ,  তা তিনি যখন চিরবিদায় নিয়েছেন অনেক আগেই !  মানে মানে মারিয়াকে নিয়ে চটজলদি ট্রেনে চেপে সান ইসিদ্রা যাত্রা শুরু করতে হল ,  হাতে খুব বেশী সময় নেই ।  জাদুঘর বন্ধ হয়ে গেলে বিশাল কেলেঙ্কারি হয়ে যাবে !  
অদ্ভুত ব্যাপার হচ্ছে মারিয়াও আগে কোনদিন ভিয়া ওকাম্পোতে যায় নি ,  বাড়ীর বেশী কাছে কিনা !  তাই ষ্টেশনে নামার পর বেশ কয়েকজনকে জিজ্ঞাসা করে মূল গন্তব্যের দিকে এগোতে হল ।  মহল্লাটি বেশ ,  খুব নিরিবিলি ,  গাছে ছাওয়া বিশাল এলাকা নিয়ে স্থাপিত অভিজাত ভবনের ভরা ,  বোঝাই যাচ্ছে বেশ পয়সাওয়ালা লোকেদের এলাকা ।  এরপর সাইনবোর্ড থেকে ভিয়া ওকাম্পো খুঁজে বাহির করা যাও বা গেল ,  দরজায় পা দিতে দিতে বন্ধ হবার সময় হয়ে গেছে ততক্ষণে !  টিকেট বিক্রেতা ক্লান্ত মুখে সৌজন্যের হাসি ঝুলিয়ে বললেন আজ আর কোন দর্শনার্থী জাদুঘর দর্শন করতে পারবে না ! 

 কি কথা !  এতক্ষণে অরিন্দম কহিলা বিষাদে !  মারিয়া অবশ্য স্বভাবসিদ্ধ মিষ্টি কথায় তাদের মুহূর্তের মাঝেই ম্যানেজ করে ফেলল এই বলে যে বাংলাদেশ থেকে অতিথি এসেছে ,  রবি ঠাকুরের ভাষার লোক !  যদি এতদূর এসে অন্তত ভিয়া ওকাম্পোর মূল ভবন আর বিখ্যাত বাগানটি দেখে যেতে না পারে তাহলে দেশের মুখ থাকে !   দুই প্রহরী অবশ্য সৌজন্যে ত্রুটি করল না ,  হয়ত বাংলাদেশ নামটা জাদুর কাঠির মতই তাদের হৃদয়ে আলোড়ন তুলতে সক্ষম হয়েছিল ,  বলল -  টিকেটের পয়সা দিতে হবে না ,  সব কিছু বন্ধ হতে এখনো মিনিট পনের বাকী ,  এর মাঝেই ভবনের চারপাশ আর বাগানটা ঘুরে এস ,  আর তোমার দেশের সেই কবি কিন্তু বাগানেই খুব সময় কাটাতেন !  

আর কি ,  মূল ফটক পেরোতেই ঘন সবুজের বন্যা ,  যেন চির হরিৎ বৃষ্টিঅরণ্য যার মাঝে ময় দানবের তৈরি লাল - খয়েরি এক চমৎকার ভবন ।  শুনলাম কবি ভিত্তোরিয়ার বাবা ম্যানুয়েল ওক্যাম্পো ১৮৯১ সালে সুদৃশ্য বাড়ীটি নির্মাণ করেছিলেন । 

 এটি পরবর্তীতে হয়ে উঠেছিল কবি - সাহিত্যিকদের নিয়মিত আড্ডার স্থান ।  কেবল রবি ঠাকুরই নন ,  নানা সময়ে এখানে এসেছেন প্রিয় লেখক আলব্যেয়ার কামু ,  প্রিয় কবি ফেদেরিকো গার্সিয়া লোরকা ,  বিখ্যাত গ্রাহাম গ্রিন ,  আদ্রে মালরো ,  ইগর স্ট্রাভিনস্কি ,  লেখকদের লেখক খ্যাত হোসে লুই বোহের্স সহ অনেক পরিচিত মুখ , 


 এই বাগানেই হয়ত মেটে উঠতেন তারা নব সৃষ্টির আনন্দে ,  সাহিত্যের ঝঙ্কারের উম্মাদনায় ।   বিশাল সব মহীরুহ ,  এখানেই আমাদের রবি প্রত্যহ তার বিজয়াকে নিয়ে আলাপচারিতায় মগ্ন হতেন ,  লিখতেন কবিতা -  এই একই আকাশের নিচে ,  যেখানে রবির প্রিয় নদী পদ্মার পারেরই একজন আজ দাড়িয়ে আছে ।  

কি ছিল তাদের মধ্যকার সম্পর্ক ,  এই নিয়ে অনেক অনেক লেখা আছে ,  একাধিক বই রচনা হয়েছে ,  এমনকি আর্জেন্টিনায় একটি চলচ্চিত্র নির্মাণেরও উদ্যোগ নেয়া হয়েছে ।  আগ্রহীরা কেতকী কুশারি ডাইসনের এই   লেখাটি পড়ে দেখতে পারেন ।  শুধু জেনেছিলাম এই বাড়ীতেই রবির থাকার ব্যবস্থা করতে চেয়েছিলেন ভিত্তোরিয়া ,  কিন্তু তার বাবা বেঁকে বসায় কাছেই এক বাড়ীতে রবির থাকার ব্যবস্থা করা হয় ,  যেখানে থেকে প্রায় প্রতিদিনই তিনি এখানে আসতেন বন্ধুর সাথে আলাপচারিতায় মেতে ওঠার জন্য ।  

বারান্দায় একটি আরাম কেদারা শূন্য পড়ে আছে ,  সেটি কবি ভিত্তোরিয়া ব্যবহার করতেন ।  

জাদুঘরের ভিতরে প্রবেশ না করতে পারায় সেখানে সংরক্ষিত ১২ , ০০০ বইয়ের সংগ্রহ এযাত্রা আর দেখা হল না ,  কিন্তু জানালা দিয়ে চোখে পড়ল ভিত্তোরিয়া ওকাম্পোর শ্রেষ্ঠ সাংস্কৃতিক কীর্তি -  সাহিত্য পত্রিকা SUR ,  রবিকে নিয়ে লেখা একাধিক বইও চোখে পড়ল ।  

বাড়ীর বারান্দায় একাধিক চেয়ার বেষ্টিত অবস্থায় টেবিল দেখে বেশ রোমাঞ্চ হল ,  এখানেই হয়ত চা - চক্রে বসতেন বাংলায় জন্ম নেওয়া বিশ্বমানব ,  যিনি বন্ধু খুঁজে পেয়েছিলেন দেশ ছাড়িয়ে মহাদেশে । 

 গুনগুন করে একটু গলাও সেধে নিলাম ভুবন ভ্রমিয়া শেষের লাইনটুকু আনমনে গেয়ে ।  সাথের পেশাদার গায়িকা অবাক হয়ে বললেন -  তুমি গান গাও দেখি ?  একেবারে পাহাড়ি ঝর্ণার মত গান !   (  বিশ্বাস করুন -  ঠিক এই কথাটিই বলেছিল )  ,  উত্তরে একটু গাম্ভীর্য নিলেই বললাম -  গান গায় না এমন কোন বাঙ্গালী নেই ।   

উদ্যানটি বিশাল ,  ১১ , ০০০ বর্গ মিটার আয়তনের !  নিঃসন্দেহে কবির পায়চারীর জন্য উপযুক্ত জায়গা ।  বরাদ্দ পনের মিনিট পার হয়ে গেছে ,  আমরা গেট দিয়ে বের হয়ে আবার যাত্রা শুরু করলাম ,  না বুয়েন্স আইরেসের দিকে না ,  দিনের আসল গন্তব্যের দিকে । 

 খবর পেয়েছি রবি ঠাকুর এখানে যে বাড়ীতে মূলত অবস্থান করেছিলেন তা জনসাধারণের জন্য উম্মুক্ত না ,  সেই বাড়ীর মালিক ইউরোপ নিবাসী বিধায় দরজায় কড়া নেড়েও লাভ নেই ,  কিন্তু বাড়ীটি যে রাস্তায় অবস্থিত ,  তার নামকরণ করা হয়েছে রবীন্দ্রনাথের নামেই ।  তাই আপাত অভিযান সেই রাস্তার নামের সাইনবোর্ডের খোঁজে ।  
মারিয়া এই মহল্লায় নতুন ,  সে চোখ মটকে বুদ্ধি দিল -  কোন তরুণী দেখলে তুমি যেয়ে জিজ্ঞাসা করবে ,  কোন লোক দেখলে আমি যেয়ে জিজ্ঞাসা করব ।  হয়ত এভাবেই দ্রুত পাওয়া যেতে পারে ।  তিন - চারজনকে জিজ্ঞাসা করে সুবিধের হল না ,  রবীন্দ্রনাথ ঠাকুর বা ট্যাগোর শুনলেই তারা বলে এত বড় নামের কোন রাস্তা নেই !  ততক্ষণে জেদ চেপেছে ভীষণ -  আলবৎ রাস্তা আছে ,  এই অঞ্চলেই আছে ।  সূর্য ডোবার আগ পর্যন্ত খুঁজে ঠিকই বাহির করে ফেলব সমস্ত গলি - উপগলি -  তস্যগলি খুঁজে ।  
এই প্রতিজ্ঞা অবশ্য মিনিটে তিনেকের বেশী টিকল না ,  একটা রাস্তার নাম দেখলাম  R .  TAGORE  ,  

বোঝা হয়ে গেল এটির সন্ধানেই আমরা ব্যস্ত ,  রবীন্দ্রনাথকে সংক্ষেপে R  বানিয়ে রেখেছে ,  তাতেই যত বিপত্তি !  কিন্তু শেষ পর্যন্ত দেখা পেলাম সেই বাড়ীর যেখানে থাকতেন আমার মাতৃভাষার সবচেয়ে বড় শিল্পী ।  এককালে অজানা ,  অচেনা দেশে আজও সযত্নে বুকে রেখে লালন করে চলেছে তার একদা উপস্থিতির চিহ্ন ।   জয় হে বিশ্বমানব ।  

 (  এই পোস্টটি আমার আর্জেন্টিনার বিদেশিনী মেলিনা ,  হিমেনা এবং মিলাগ্রোসের জন্য ।  
Hola Rosas de Mendoza ,  Fue un tiempo precioso que teníamos .  Todo lo que desea ,  nos reuniremos de nuevo pronto .  saludos -  -  Amigo de Bengala  ) 






প্রিয় বই -  দ্য হুইসপারিং ল্যান্ড  (  ডারউইনের পদক্ষেপে জেরাল্ড ডারেল )  




পঞ্চাশের দশকের শেষের দিকে নমস্য প্রাণী সংরক্ষণবিদ জেরাল্ড ডারেল তার বিখ্যাত জার্সি  বন্যপ্রাণী সংরক্ষণকেন্দ্রের জন্য বুনো প্রাণী সংগ্রহ করতে এবং নিজ বাসভুমে তাদের ভিডিও করার নিমিত্তে দীর্ঘ আট মাস ল্যাতিন আমেরিকার অন্যতম বৃহত্তম দেশে আর্জেন্টিনায় ছিলেন ।  চষে বেড়িয়েছিলেন আমাদের গ্রহের শেষ বুনো প্রান্তর প্যাটাগোনিয়া ,  মিশেছিলেন স্থানীয়দের সাথে ,  পরিচয় করিয়ে দিয়েছিলেন সেই ঊষর প্রান্তরের অধিবাসী ,   বিরল বৈশিষ্ট্যসম্পন্ন প্রাণিজগতের সদস্যদের সাথে ।  সেই সাথে তিনি চেষ্টা করেছিলেন কিছু জনপদে যেতে যেখানে শত বছর আগে গিয়েছিলেন জ্ঞানের মশালধারী এক তরুণ প্রাণীবিজ্ঞানী ,  মানব ইতিহাসের অন্যতম গুরুত্বপূর্ণ ব্যক্তিত্ব -  চার্লস ডারউইন । 


সেই চমকপ্রদ অভিজ্ঞতা নিয়ে  দ্য হুইসপারিং ল্যান্ড নামের এক অসাধারণ বই আমাদের জন্য লিখে গিয়েছেন ডারেল ,  যার প্রতি অধ্যায়ের শুরুতেই আছে আমার সবচেয়ে প্রিয় ভ্রমণ বিষয়ক বই ডারউইনের বিগল যাত্রীর রোজনামচার কিছু লাইন ,  যা ডারউইন লিখেছিলেন প্যাটাগোনিয়ার আদিগন্ত প্রান্তরের মুগ্ধতায় আচ্ছন্ন হয়ে ।   এখানে তাই প্রতি অধ্যায় অনুযায়ী একটু ক্ষুদে বর্ণনা দেবার ব্যর্থ চেষ্টা করে গেলাম উত্তম পুরুষে ,    (  অনুবাদের কথা ভুলে যান ,  বর্ণনারস অক্ষুণ্ণ  রেখে ডারেল অনুবাদ করা সম্ভব না ,  যেমন অসম্ভব সৈয়দ মুজতবা আলী ইংরেজি বা জার্মানে অনুবাদ করা )  ,  সেই সাথে চিত্রশিল্পী রালফ থম্পসনের অসাধারণ স্কেচগুলো সংযুক্ত করা হল ,  যা মূল বইতে ছিল । 
১ম খণ্ড
 In calling up images of the past ,  I find the plains of Patagonia most frequently cross before my eyes . Yet these plains are pronounced by all most wretched  &  useless .  They are only characterized by negative possessions;  —  without habitations ,  without water ,  without trees ,  without mountains ,  they support merely a few dwarf plants .  Why then ,  and the case is not peculiar to myself ,  do these arid wastes take so firm possession of the memory ?    -  CHARLES DARWIN :  The Voyage of H . M . S .  Beagle

বুয়েন্স আইরেস মহানগরী প্রস্তত হচ্ছে বসন্তের জন্য ,  বিশাল বরফখণ্ডের মত ঝিমানো ভবনগুলোর মাঝে ঝিলিক দিচ্ছে নীল ফুলের দলেরা কিন্তু আমার বিমর্ষ মনের প্রান্তসীমা থেকে দূর দিগন্তে পালিয়ে গেছে বসন্তের আমেজ ।  কারণ -  আর্জেন্টিনার কাস্টমস !  আজ চলেছি কোন এক সিনর গার্সিয়ার সাথে দেখা করতে ,  গত ৩ সপ্তাহে ধরে অন্তত ১৪জন সিনর গার্সিয়ার সঙ্গে দেখা হয়েছে আমাদের জন্তু সংগ্রহের অনুমতিপত্র নিয়ে ,  কাজের কাজ কিছুই হয় না ,  কেবল একজন আরেকজনকে দেখিয়ে দেয় ,  এই চক্করেই চলছি ,  বাহির হয়ে বসন্তে আমেজে মজার কোন অবকাশ তো চোখে পড়ে না !  বন্ধু জোসেফিনা এক অফিসারের খবর নিয়ে এল যার মাধ্যমে কাজ এগোতেও পারে ,  আমার ১ম প্রশ্ন ছিল -  তার নাম কি গার্সিয়া ? 
উত্তর -  না না ,  উনার নাম দান্তে । 
যাক ,  এই ফাজিল কুঁড়ে গার্সিয়া ভিড়ে কিছু করতে পারলে দান্তের মত জমকালো নামধারী কেউই হয়ত পারবে । 
 এর মাঝে এক ছোট্ট মুশকিল হয়ে গেছে ,  হোটেল থেকে জানিয়েছে আমার সংগৃহীত দুষ্টু মিষ্টি তাপিরটি তারা ছাদে রাখতে দিবে না !  কি করি এখন এই পোড়া দেশে ?   শুনেই জোসেফিনা জিজ্ঞেস করল -  তাপির কি ?  জানালাম ,  একটি প্রাণী যা একটি টাট্টু ঘোড়ার মত বড় কিন্তু বিশাল লম্বা নাক আছে ,  হঠাৎ দেখলে মনে হয় শারীরিক সমস্যাযুক্ত ছোট হাতি একটা !   কিন্তু আমার তাপির খুবই ছোট ,   শুয়োরের আকৃতির ।  
মেরীর সাথে ফোনে কথা হল ,  তার মা নাকি তাপিরটি বাগানে রাখার অনুমতি দিয়েছেন !  ইয়াহু !  কিন্ত এটা শুনেই একটা চিকন  সন্দেহ দেখা দিল মনের কোণে ,  আচ্ছা মেরী -  তোমার মা কি জানেন তাপির কি ধরনের প্রাণী ?   মেরীর সপ্রতিভ উত্তর -  আমি বলেছি  লোমশ এক ক্ষুদে প্রাণী !  
এটা প্রাণিবিদ্যা অনুসারে প্রাণীটির নিখুত বর্ণনা ছিল না বটে ,  কিন্তু তার আশ্রয়ের দরকার ছিল খুব বেশী ।  তাই সেই সন্ধ্যাতেই ক্লডিয়াসকে (  হ্যাঁ ,  ওর নাম দিলাম ক্লডিয়াস ,  ঝুলে থাকা বেঢপ নাকটি কেন যেন রোমান সম্রাটদের কথাই মনে  করিয়ে দিত )  একরত্তি বাগানটিতে রেখে আসা হল ।   সেই সাথে তার খাবারের জন্য উৎকৃষ্ট তাজা সবজি ঝুলে থাকা নাকের নিচেই রেখে ডাইনোসর বেঁধে রাখা যায় এমন এক দড়ি গলায় গলিয়ে তবেই নিশ্চিন্ত হয়ে ফিরলাম বাসাতে ।  
পরদিন সকালেই মেরীর ফোন !  ক্লডিয়াস বাঁধন ছিঁড়ে সারা বাগান তছনছ করার সাথে সাথে তার মায়ের প্রিয় ফুল Begoniaর ঝাড়ের অর্ধেক ইতিমধ্যেই খেয়ে হজম করে ফেলেছে !   সাথে সাথেই  তাবৎ প্রাণীকুলকে বিশেষ করে তাপিরদের গালি দিতে দিতে গাড়ী নিয়ে মেরীর বাড়ীর দিকে যেতে যেতে থেমে থেমে ১৪টা বেগোনিয়ার গাছ কিনে নিলাম মেরীর মাকে সান্ত্বনা দেবার জন্য ।  
সেই সাথে এবার ক্লডিয়াসের গলায় যে রশি দিলাম তা দিয়ে কুইন মেরী জাহাজ পর্যন্ত আঁটকে রাখা যায় ।  কিন্তু কোন লাভ নেই ,  পরের দিন সকালেই শুনি সে আবার হেসেখেলে সেই বাঁধন খুলে বের হয়ে হৈহল্লা করেছে বাগানময় !  শুধু তাই নয় গতরাতে মেরীর মায়ের বিশেষ নৈশ ভোজে অনেক অতিথি ছিল ,  তাদের চক্ষুচড়কগাছ করে ক্লডিয়াস কাঁচের জানালা ভেঙ্গে সেই বিশাল রশি দিয়ে ঘোরা ফেরা করে পুরো ভোজ পণ্ড করে দিয়েছে ,  হা ভগবান !  
যাক অবশেষে শহরতলীর এক বাড়ীতে আমরা না ফেরা পর্যন্ত হোঁৎকাটাকে রাখার একটা ব্যবস্থা করা গেল ।  

১ম অধ্যায়
The plains of Patagonia are boundless ,  for they are scarcely passable ,  and hence unknown; they bear the stamp of having lasted ,  as they are now ,  for ages ,  and there appears no limit to their duration through future time .   -   CHARLES DARWIN :  The Voyage of H . M . S .  Beagle

 যাত্রা শুরু হল ,  এক লক্কড় গাড়ী চেপে ডিঁকি নামের এক সদ্য পরিচিত বন্ধুকে নিয়ে যে কি না একাধিক বার প্যাটাগোনিয়া গেছে এবং রাস্তা বেশ ভালই চেনে ।  ধু ধু প্রান্তর ,  মাঝে মাঝে দুয়েকটা জনপদ চোখে পড়ল ,  পাশাপাশি দুটো গ্রামের নাম ছিল মৃত খৃস্টান এবং ধনী ইন্ডিয়ান !  মানে নাকি খৃস্টানকে মেরে তার সম্পদ কুক্ষিগত করে ইন্ডিয়ানটি ধনলাভ করেছে !  শুনতে আকর্ষণীয় মনে হলেও এটিকে আসল সত্যের কাছাকাছি বলেও মনে হল না ।  
পাম্পাসের আমাদের গন্তব্য ছিল রিও নিগ্রোর উত্তর পারে অবস্থিত এক ছোট শহর ,  যার নাম কারমেন দ্যে পাটাগোনাস ,  এই শহরে অন্তত একটি রাত কাটাবার জন্য আমি উদগ্রীব হয়ে আছি কারণ বিগলের সেই বিখ্যাত অভিযানের সময় ডারউইন এই শহরে বেশ কিছু দিন ছিলেন ।   আমি জানতে চাই ,  তার সেই সময় থেকে কি কি পরিবর্তন হয়েছে শহরটির এবং কেন তিনি এখানে ছিলেন ।   

কিন্তু শহরে পৌঁছে দেখি সব বাড়িঘরই এক ধরনের দেখতে !  কি জ্বালাতন -  কি করে বুঝি কোনটা হোটেল আর কোনটা বাড়ী ?   যা হোক ,  আস্তে ধীরে সব সমস্যার সমাধান মিলল ,  এবং খুব ভাল মত বুঝতে পারলাম একমাত্র বিদ্যুতের আগমন বাদে ডারউইনের সময় থেকে আজ পর্যন্ত শহরটির এমন কোন পরিবর্তনই হয় নি !   
এখান থেকে ডিঁকি ফিরে যাবে তার বাড়ীতে  ,  আমরা যাত্রা অব্যাহত রাখব ।  একচিলতে রানওয়েতে দাড়িয়ে হঠাৎ ডিঁকি আবেগ ঘনকণ্ঠে বলে উঠল -  গ্যারি ,  আমার একটা কথা রাখবে ?  অবশ্যই ডিঁকি ,  যে কোন কিছু ,  শুধু বলেই দেখে !  
আচ্ছা ,  শুধু খেয়াল রেখ বিমান যখন চলতে শুরু করবে তখন যেন কোন বদের বদ পাজির পা ঝাড়া ঘোড়া রানওয়েতে দৌড়াতে না শুরু করে !  
তাকে বিদায় দিয়ে  বিস্তীর্ণ প্রান্তরের উপর দিয়ে আবার যাত্রা শুরু হল ,  প্যাটাগোনিয়ার খরগোশদের সাথে প্রায়ই দেখা হত ,  তারা থাকত জোড়ায় জোড়ায় ।  কি যে চমৎকার এক জোড়া মায়াময় চোখের মালিক এই বিশাল কানের প্রাণীগুলি ,  দেখে মনে হয় জন্মকাজল পরানো ।  

কিন্তু আমার মন এখন আচ্ছন্ন হয়ে আছে পেঙ্গুইনদের আবাস দেখার জন্য ।  
অধ্যায় -  ২ 
It was a brave bird; and till reaching the sea ,  it regularly fought and drove me backwards .   -  CHARLES DARWIN :  The Voyage of H . M . S .  Beagle
সেখানে হুইচি নামের এক অসাধারণ মানুষের সাথে আমার পরিচয় ঘটেছিল ,  যে আমার থাকার ব্যবস্থা করে বলেছিল কোন চিন্তা করো না ,  গ্যারি - কাল আমরা পেঙ্গুইন দেখতে যাব ।  কতগুলো পেঙ্গুইন ?  কতই হবে ,  খুব বেশী না ,  এই দশ লক্ষ ! 
দশ লক্ষ !  হ্যাঁ ,  এক মিলিয়নের মতই ।  এটা কি তোমার ভিডিও করার জন্য যথেষ্ট না ?  অবশ্যই যথেষ্ট ,  তারও বেশী !  
 পরের দিন বালিয়াড়ি পার হয়ে দেখা মিলল পিগমি ওয়েটারদের বিশাল পালের ,  দূর থেকে আসলেই মনে হয় সাদা - কালো কোট পড়ে খর্বাকৃতির ওয়েটাররা দাড়িয়ে আছে ,  আর সারা জীবন বেশী ভারী বোঝা বওয়ার কারণে সামনে দিকে ঝুকে রয়েছে তারা অভ্যাসমত ।   আসলে এটি আমার দেখা সবচেয়ে বড় পেঙ্গুইন বসতি ,  কি অসাধারণ সেই মুহূর্ত !   ছানাদের পাকনামি ,  বড়দের খুনসুটি  দেখতে দেখতে অনেক ঘটনা চলে গেল  । এবং আক্ষরিক অর্থেই দেখলাম দুর্গম গিরি কান্তার মরু পার হয়ে খাবারের সন্ধানের অতল সমুদ্র থেকে কি করে তারা ফিরে আসে ছানাদের জন্য খাবার নিয়ে ,  আর সেই বিশাল বালির স্তুপ তারা অনেকটা স্কি করার ভঙ্গিতে কি ভাবে খুব দ্রুত গতিতে পার হয় ।  

ডারউইন যখন এখানে এসেছিলেন তখনো প্যাটাগোনিয়ার আদিবাসী ইন্ডিয়ানদের বসতির চিহ্ন ছিল অনেকখানেই ।  যদিও সবসময়ই উপনিবেশিকরা ইন্ডিয়ানদের চিত্রিত করেছে বর্বর ,  নিষ্ঠুর ,  অসভ্য বলে ।  তাই তাদের হারিয়ে যাওয়াতে কাউকেই শোকগ্রস্ত হতে দেখা যায় না ।   সবচেয়ে অদ্ভুত ব্যাপার হচ্ছে যে কোন জাদুঘরে এখানে ইন্ডিয়ানদের সবসময় একই ভাবে চিত্রিত করা হয় -  বুনো বুনো চেহারার লম্বা চুলো কিছু পুরুষ দাড়িয়ে আছে ,  এবং তাদের সর্দারের কাছে একজন শ্বেতাঙ্গিনী বন্ধি হয়ে আছে ।   কিন্তু এর উল্টোচিত্র কখনোই চোখে পড়ে না ,  ইন্ডিয়ান রমণী যে শ্বেতাঙ্গ সেটেলারদের হাতে ধর্ষিত হত  প্রায়ই ,  কালো সেই সময়ের কথা যেন ভুলিয়ে দেওয়া হয়েছে সবাইকে ।   

এক সন্ধ্যায়  সিনর হুইচির সাথে গল্পের সময় আদিবাসী ইন্ডিয়ানদের সম্পর্কে জানতে চাইলে সবাইকে অবাক করে তিনি তার গোপন ব্যক্তিগত সংগ্রহশালা দেখান ,  সেখানে ইন্ডিয়ান্ডের তীরের ,  বর্শার ,  হারপুনের ফলা থেকে শুরু করে অপূর্ব সুন্দর নকশা করা কিছু পাথর -  হাড়ের গয়না ছিল ।   এই দেশে এমন জিনিস বানাতে হলে সবার আগে প্রয়োজন মেধা ,  পরিশ্রম এবং ভালোবাসা ।   কত যত্ন নিয়েই না অপরিসীম ধৈর্যের সাথে পালিশ করা হয়েছে প্রতি ক্ষুদের পাথর ,  এখনো তা হাসছে এক ঝলমলে অলঙ্কার হয়ে ।  ধন্য সেই আদি মানুষের জ্ঞান ।  
হুইচি দীর্ঘ দিনের গবেষণায় প্রাপ্ত জিনিসগুলোর সাহায্যে মত প্রকাশ করলেন যে কাছের একটি জায়াগ ছিল বিশেষ গোত্রের ইন্ডিয়ানদের কাছে ছুটি কাটাবার স্থান ,  অনেকটা হলিডে রিসোর্টের মত ।   সেখানেই নেশাগ্রস্তের পর পরের কয়দিন সমানে ইন্ডিয়ানদের তীরের ফলা এবং অন্যান্য স্মৃতিচিহ্ন খুঁজে ফিরলাম খ্যাপার মত ।  কিছু পেলাম তো বটেই ,  কিন্তু আশ্চর্যজনক ভাবে মিলেছিল একজন রেড ইন্ডিয়ান খুলি ।    

অধ্যায়  - ৩
They appeared to be of a loving disposition ,  and lay huddled together ,  fast asleep ,  like so many pigs .   -  CHARLES DARWIN :  The Voyage of H .  M .  S  .  Beagle

পরবর্তী গন্তব্য ছিল ফার সিলদের আস্তানা এবং আর্জেন্টিনার এলিফেন্ট সিলদের একমাত্র বসতির খোঁজে ।  স্থানীয়রা ভেবে ভেবে প্রায়ই অবাক হতে যে আমি সেই ইংল্যান্ড থেকে এখানে উড়ে এসেছি কেবলমাত্র জন্তুদের ভিডিও করার জন্য !   যদিও তাদের কাছে থেকে স্থানীয় প্রাণীদের খবর মিলত মাঝেসাঝেই ।  
গাড়ী থেকেই গুয়ানাকার পাল দেখা যায় ,  দক্ষিণ আমেরিকার উট জাতীয় এই প্রাণী বড়ই নয়ন মনোহর ,  আরামে খাচ্ছে দাচ্ছে ঘুরে বেড়াচ্ছে ,  তারপর যেই হঠাৎ মনে হয়েছে আমরা বেশী কাছে চলে গেছি অমনি খুরের আঘাতে ধুলোর মেঘ তুলে পগার পার নিমিষের মাঝে  ! 

ফার সিলদের আস্তানায় সবার আগে পুরুষগুলোর আকৃতি চোখে পড়ে ,  মুষ্টিযোদ্ধার মত পেশল শরীর একেকটার ,  অন্য দিকে নারী ফার সিলেরা আসলেই চিকন ,  আবেদনময়ী গড়নের অধিকারী ,  সেই সাথে আছে সুদর্শন মুখ আর ভালোবেসে ফেলার মত একজোড়া চোখ ।  আমি তো  সাথেই সাথেই সিদ্ধান্ত নিয়ে ফেললাম যদি কোনদিন প্রাণী হবার সুযোগ সামনে আসে -  সবার আগে ফার সিল হতে চাইব ,  এমন আকর্ষণীয় স্ত্রী আর কোন প্রাণীর আছে ?  

তাদের বিচিত্র এবং জটিল সমাজব্যবস্থা ,  বাচ্চাদের লালনপালন ,  পুরুষদের লড়াই ইত্যাদি ভিডিও করতে করতেই চলে গেল অপূর্ব দিনগুলি ।  

অধ্যায় - ৪
They did not remain long under water ,  but rising ,  followed us with outstretched necks ,  expressing great wonder and curiosity .    -  CHARLES DARWIN :  The Voyage of H . M . S .  Beagle
 

বিশ্বের অনেক মানুষের সারা জীবনের সাধ থাকে মৃত্যুর আগে পিসার হেলানো মিনারের সামনে একবার হলেও দাঁড়াবার ,  কিংবা ভেনিসে যাবার ,  অথবা অ্যাক্রোপোলিস দেখার ।  আমার জীবনের একটাই লক্ষ্য ছিল একটা এলিফেন্ট সিলকে তার প্রাকৃতিক পরিবেশে দেখা ।  কিন্তু সেটি হচ্ছে কোথায় ?  অথচ স্বপ্নপূরণের এত কাছে আমি !  চষে বেড়াচ্ছি সমস্ত সৈকত ,  কত বিচিত্র প্রাণীর দেখা মিলল কিন্তু সিলেরা উধাও ।  
ডারউইনের রিয়াদের সাথে মোলাকাত হল কয়েকবারই ,  আফ্রিকার উটপাখির জাত ভাই এই পাখীগুলোর বেশ কয়েকটা মিলে এক বাসাতেই ডিম পাড়ে ,  পড়ে বাচ্চা ফুটে বাহির হলে সেভাবেই লালন চলে ।  এর উত্তর আর্জেন্টিনার রিয়াদের চেয়ে খানিকটা ক্ষুদ্রাকৃতির ।  চার্লস ডারউইনই সর্ব প্রথম এই প্রজাতি আলাদা ভাবে সনাক্ত করেন ,  তার সন্মানেই এদের নামকরণ করা হয় ডারউইনের রিয়া ।  
ছিলে বিশেষ ধরনে রোমশ আরমাডিল্লো ।  

একবার সৈকতের বালিয়াড়িতে বসে রাগে  – দুঃখে -  ক্ষোভে সঙ্গীদের সাথে ওয়াইন বোতলের কর্ক  খোলার সময় দেখি কয়েক ফিট দূরে অচল পাথরের বোল্ডারটি যেন নড়ে উঠল ,  তার পরপরই আমাদের দিকে চোখ মেলে তাকাল !  অবাক দৃষ্টিতে দেখলাম আমরা নিজেদের অজান্তেই ডজন খানেক এলিফেণ্ট সিলের কলোনিতে অনুপ্রবেশ করেছি ,  এবং এত কাছে এসেও তাদের অস্তিত্ব বুঝতে সবাইই হয়েছি চরম অক্ষম !  তার মানে কত শত এলিফেন্ট সিল হয়ত আমরা স্রেফ পাথর ভেবেই চলে এসেছি এত দীর্ঘ পথ !  

২য় খণ্ড

১ম পর্ব 
 The elegance of the grasses ,  the novelty of the parasitical plants ,  the beauty of the flowers ,  the glossy green of the foliage ,  but above all the general luxuriance of the vegetation ,  filled me with admiration .    -  CHARLES DARWIN :  The Voyage of H . M . S .  Beagle
 এবারের যাত্রা ক্রান্তীয় অঞ্চলে ,  বিশেষ করে Jujuyতে ।  দুনিয়ার নানা প্রান্তে প্রাণী সংগ্রহ করতে যেয়ে আমার অভিজ্ঞতা হয়েছে সবসময় স্থানীয় অধিবাসীদের বিশেষ করে আদিবাসীদের দারস্থ হবার ,  তারা যে কেবল প্রাণী সম্পর্কে ধারণা রাখে তাই নয় ,  অনেকক্ষেত্রেই নানা পশু - পাখি তারা বাড়ীতেও পেলে থাকে ,  কিন্তু আর্জেন্টিনায় এই কথা বলতেই বন্ধুরা হেসে উড়িয়ে দিল !  বলে এখানের ইন্ডিয়ানরা এগুলো করে না ,  তারপরও খোঁজ নিতে তো কোন সমস্যা নেই !  তাই শুরু হল আমাদের অনুসন্ধান -  
হেলম্যুট নামের এক স্থানীয় আমার গাইড এবং অনুবাদক হিসেবে চলল ইন্ডিয়ান পল্লীতে ,  সেখানে এক মহিলার খবর পাওয়া গেল যার কাছে নাকি কথা বলা  তোতা আছে ।   দেখতে যেয়ে অপার আনন্দে ভেসে দেখি সেটি একটি  Red -  fronted Tucuman Amazon ,  যা  বিরল তো বটেই ,  ইউরোপে এর অস্তিত্ব নেই বললেই চলে !  এখানে দিচ্ছি হেলমুটের সাথে সেই তোতার মালিকের দামদরের নমুনা -  
হেলমুট -  শুনলাম তোমার কাছে একটা পাখি আছে ।  এই বিদেশী নানা পশুপাখি সংগ্রহ করে বেড়াচ্ছেন ,  তবে বিরল হলে তবেই ।  তোমার এই কুৎসিত বাজারে তোতা অবশ্য তিনি কিনবেন বলে মনে হয় না ,  তারপরও দেখাতে নিয়ে এলাম ।  
 মালিক -   এটি খুবই সুন্দর একটি পাখি ,  তারচেয়েও বড় কথা খুবই বিরল ।  দূরের পর্বতে থাকে এই জাতের পাখিরা ।  
হেলমুট -  এক্কেবারে বাজে কথা !  এমন অনেক পাখি আমি বাজারে বিকোতে দেখি ,  এটা এতই বেশী দেখা যায় যে অনেক সময় মানুষ বিনামূল্যেই দিয়ে দেয় ।  
মহিলা -  তোমরা ভুল তথ্য পেয়েছ ।  আমার পাখি খুবই সুন্দর ,  এবং নরম স্বভাবের ।  
হেলমুট -  তোমার পাখি নরম স্বভাবের না পুমার মত হিংস্র সেটি কোন বিবেচ্য বিষয় না ।  কিন্তু আমার মনে হয় এটি এমন কোন সুন্দর কিছু না ।  
যা হোক ,  পাখিটি দেখার পরপরই হেলমুটকে জানালাম এটি বিরল একটি পাখি এবং এটি আমার চাই - ই চাই ।  সাথে সাথেই আবার শুরু হয়ে গেল - 
হেলমুট -  যা ভেবেছি ,  খুবই সাধারণ একটা পাখি ।  এই বিদেশীর এর মাঝেই ৬টা এমন পাখি  পেয়ে গেছেন  (  ইস ,  যদি পেতাম !  )  
মলিক -  কিন্তু আমারটা কথা বলে !  
হেলমুট -  কোথায় ?  কথা বলে দেখাক তাহলে !  আচ্ছা ,  আমরা ৩০ পেসো দিব এর জন্য ।  
মালিক -  না না ,  ২০০ পেসো  ।  কথা বলা পাখির জন্য ২০০ পেসো দাম ঠিক আছে ।  এর পরে সে পাখিটিকে কথা বলার জন্য নানা অনুরোধ করতে থাকল ।  
অবশেষে পাখিটি উড়ে এসে কাছে বসল ,  এবং আমার দিকে তাকিয়ে স্প্যানিশে বলল -  নোংরা কুত্তীর বাচ্চা !  

সাথে সাথে হেলমুট বেঁকে বসল -  যাও তোমার পাখি কিনব না ,  এই ভদ্রলোক তোমাকে সাহায্য করার জন্য পাখি কিনতে এলেন ,  আর তোমার বজ্জাত পাখি তাকে তো বাদ ,  তার জন্মদাত্রী মাকে গালি দিল !  তাকে বেশ্যার ছেলে বলল -  অথচ উনি কত বড় খানদানের মানুষ !   আচ্ছা ,  ৫০ পেসো !  এই বেয়াদব পাখির জন্য আর এক পেসোও বেশী নয় ।  তবে যদি সাহেব রাজি হন তবেই ,  শত হলেও পাখিটা তার মাকে অপমান করেছে !  
হাসি চেপে রাখতে রাখতে গাল - পেট ফুলিয়ে কোনমতে বললাম ,  আমি খুবই অপমানিত বোধ করেছি ,  কিন্ত ৫০ পেসো দিয়ে এখনও পাখিটি কিনতে আগ্রহী ।  
 ব্যস ,  বিরল পাখিটি আমার কাঁধে ,  সে এবার ধুমসে কথা বলা শুরু করল -  নোংরা কুত্তীর বাচ্চারা তোমার কেমন আছ ?  কোথা থেকে এসেছ ? 
এভাবেই আমার প্রাণী সংগ্রহ বাড়তেই থাকল ,  তবে বিশেষ সদস্য ছিল ক্ষুদে এক বনবিড়াল  ,  Geoffrey Cat ,  যাকে আমরা পেলে পুষে বড় করেছিলাম এবং আমাদের মন সে অনায়াসে জিতে নিয়েছিল ।  


 ২য় পর্ব
 The excitement from the novelty of objects ,  and the chance of success ,  stimulate him to increased activity .    -  CHARLES DARWIN :  The Voyage of H . M . S .  Beagle

একটি বিরল Yellow - naped Macawএর খোঁজ মিলল ,  এক মহিলা বলল তার ছেলে পাখিটি কিনে এনেছে ,  সে কোন কথা বলে না ,  খামোখা অন্ন ধ্বংস করে ,  বিদায় করতে পারলেই সে খুশী ।  
আমরা ২৫ পেসো দাম বলতেই সে খুব খুশী হয়ে দিয়ে দিল ।  এবার সাথে অনুবাদল লুনার মত খারাপ !  আমিতো অবাক -  আরে ২৫ পেসোতে এমন বিরল পাখি ,  এতো দারুণ সৌভাগ্য ।  
 কিন্তু লুনার কথা -  দেশটার হচ্ছে টা কি দেখেছ !  মহিলা কোন দামাদামিই করল না !  আমরা যা বললাম তাতেই রাজি হয়ে গেল !   এভাবে পৃথিবী চলতে পারে ? 
আরো  মিলে গেল অ্যাগুতি নামের ইঁদুর জাতীয় এক অসাধারণ প্রাণী ,  যে দেখতে ঘোড়া আর খরগোশের সংকরের মত !  পিছনের পায়ে ভর দিয়ে লাফিয়ে লাফিয়ে পথ চলে । 

এর মাঝে ভয়াবহ এক অভিজ্ঞতা হল এক বদ লোকের বাড়ি গিয়ে  ,  এক পুঁতিগন্ধময় খাঁচায় মুমূর্ষু অসেলটকে দেখে মাথায় আগুন ধরে গেছিল ,  শুধু বললাম -  বজ্জাতটাকে বল ,  এই প্রাণীটা মারে যাবে যেকোন সময় ,  আমি ৫০ পেসো  দেব ,  এর বেশী একটা সিকিও নয় ।  অক্ষম ক্রোধে ফুলতে ফুলতে যেয়ে সমস্ত রাগ ঝাড়লাম গাড়ীর দরজার উপরে ।  
বুনো বেড়ালটির মালিক প্রথমে অবাক ,  সে ভেবেছিল ৩০০ পেসো  দাম পাবে ।   কোন মতে তাকে শারীরিক আঘাত না করে ,  থুথু ছিটিয়ে চলে আসায় সে বুঝে ছিল কোন কিছু  ভুল হয়ে গেছে ।  ভুল তো বটেই ,  সেই চমৎকার প্রাণীটি যে কোন মুহূর্তে মারা যেতে পারত ।  
যাই হোক ,  তাকে আমার মানব শিশুর মতই যত্ন করে দুধ ,  মাংস ধীরে ধীরে খাইয়ে মৃত্যুর দুয়ার থেকে ফিরিয়ে নিয়ে আসি ।  

এবং অবাক করা ভাবে স্থানীয় একটি সার্কাসের দল চমৎকার স্বাস্থ্যের এক পুমার আমাদের কাছে বিক্রি করে দেয় ,  যা ছিল সেরা সংগ্রহের একটি !  

৩য় পর্ব
The vampire bat is often the cause of much trouble ,  by biting the horses on their withers .  -  CHARLES DARWIN :  The Voyage of H . M . S .  Beagle

 তখন পর্যন্ত ইউরোপে রক্তচোষা বাদুর নিয়ে যাওয়া সম্ভব হয় নি ,  ভেবেছিলাম জীবিত ধরতে পারলে দরকার হলে মুরগীর বা নিজের রক্ত খাইয়ে হলেও একটাতে জীবিত নিয়ে ফিরতেই হবে ,  সেই লক্ষ্যেই অভিযান শুরু হয়েছিল ,  তার আগে পেকারি  (  শুয়োরজাতীয় প্রাণী )  ,  নানা ধরনের পাখি ইত্যাদি যুক্ত হয়ে আমাদের সংগ্রহকে আসলেই এক বর্ণীল রূপ দিয়েছিল ,  এখন যেন সেখানে একটা বিদঘুটে দর্শন বাদুড় হলেই ষোল কলা পূর্ণ হয় ।  

ঘোড়ায় চেপে আমরা কয়েকজন প্রয়োজনীয় রসদপত্র নিয়ে বাদুড়ের বাসস্থান সেই গুহা অভিমুখে যাত্রা শুরু করলাম ।  এর মাঝে বাজে ঘটনায় একটা ঘোড়া উল্টে পড়ে গেল ।   হেলমুথ গালাগালি করতে করতে বলল -  হারামজাদা ঘোড়া ,  পিঠের যে দিকে মাংস আছে সে দিকে পড়তে পারল না ,  বেঁছে বেঁছে যে দিকে ওয়াইনের বোতল আছে দিকেই পড়েছে !  সব বোতল ভেঙ্গে চুরমার !  তারপর আমার দিকে অভিযোগের দৃষ্টি হেনে বলল -  আর মাত্র ২৫টা বোতল আছে ,  এই দিয়েই চালিয়ে নিতে হবে !  
সে যাত্রা রক্তচোষা বাদুড় এসে প্রতি রাতেই আমাদের ঘোড়ার কাঁধ থেকে রক্ত চুষে যেতে ,  পরদিন রক্তাক্ত কাঁধ দেখেই তা বুঝতাম ,  কিন্তু আমাকে শত প্রলোভন দেখানো স্বত্বেও কামড়াতে আসল না ,  ফলে তাদের ধরাও গেল না ।  
 যদিও প্রাণী সংগ্রহ অব্যাহত ছিল ,  বিশেষ করে একটি ক্ষুদে পেঁচা  (  Pygmy  Owl )  সবার মন জয় করে নিল আমাদের দলে ভিড়বার পরপরই ,  আর্জেন্টিনার লোকেদের বিশ্বাস -  এই পেঁচা দেখলে নাকি প্রেমে সফল হওয়া যায় ,  তাই এর এত কদর ! 

 ৪র্থ পর্ব

 In conclusion ,  it appears to me that nothing can be more improving to a young naturalist than a journey in distant countries .   -   CHARLES DARWIN :  The Voyage of H . M . S .  Beagle
ভ্রমণের মাঝে কত চিত্রবিচিত্র মানুষের সাথে দেখা হয় ,  সখ্য গড়ে ওঠে ,  রুচি - অরুচির মিল হলে প্রাণের বন্ধু পর্যন্ত মিলে যায় ।  
স্থানীয় লোকেরা ক্যাপোরাল নামের এক মানুষের কথা বলত ,  তার  বাড়ী যেয়ে রূপার তৈজসপত্র এবং অন্যান্য সুক্ষ শিল্পকর্ম দেখে রীতিমত অবাক হয়েছিলাম ।  পরে শুনি ,  তার বাবা হাঙ্গেরির এক নামী মন্ত্রী ছিলেন ,  যুদ্ধের পরে কম্যুনিস্টরা ক্ষমতায় আসলে তিনি নিহত হন এবং ক্যাপোরাল  তার স্ত্রী এবং তিন সন্তান নিয়ে পালিয়ে আর্জেন্টিনা চলে আসেন ।   হাঙ্গেরির সেই বিলাসবহুল জীবনের কিছু ছবি তিনি আমাকে দেখালেন  –  সুইডেনের রাজার সাথে শিকাররত অবস্থায় ,  কোথাও রাষ্ট্রীয় অনুষ্ঠানে ।   অথচ এখন তিনি খুবই কষ্টসাধ্য এবং অল্প বেতনের চাকরি করে সংসার চালাচ্ছেন ,  কিন্তু জীবন নিয়ে অভিযোগ নেই তার কোন ।  বললেন ,  আমি সুখী মানুষ ,  আমার সন্তানদের স্কুলে পাঠাবার মত পয়সা উপার্জন করে ফেলেছি ,  একদিন হয়ত ছোট একটা বাড়িও কিনে ফেলব ।   আর আর্জেন্টিনায় এসে যে কাজ আমি শুরু করেছিলাম ,  তার চেয়ে এখনকার কাজ কোটি গুণে শ্রেয় ।  কি ছিল তার প্রথম পেশা ?  ষাঁড়কে খোঁজা  (  নিবীর্য )  করা ! 
আরেকবার একজন মানুষের খোঁজ পাওয়া গেল যার নাম ছিল কোকো ,  যে প্রাণী সম্পর্কে উৎসাহী এবং মাঝে মাঝে পোষ মানানোর জন্য প্রাণী সে বাড়ীতেও পালে ।   কোকোর বাড়ী যেতেই তার স্ত্রী বলল ,  তাকে খবর দেওয়া হয়েছে ,  আমরা যেন অবশ্যই অপেক্ষা করি ।  
সেটি ছিল আমার জীবনের এক অসাধারণ অভিজ্ঞতা ,  কোকো এসে প্রথমেই আমার হাত ধরে আবেগে প্রায় কেঁদে ফেলল !  বলল -  প্রাণী নিয়ে এই ঘুণে ধরা সমাজে কেউ মাথা ঘামায় না !  আমি তাদের পছন্দ করি ,  তাদের নিয়ে কাজ করি বলে অনেক পিছনে অনেক কটু কথাও বলে ।   তার কাছে আমি যেন দীর্ঘ কোন প্রার্থনার উত্তর !  এমন কেউ যার সাথে যে মন খুলে কথা কইতে পারে ।  
 তার কাজের বিশেষ জায়গা যেখানে পরিবারের সদস্যদেরও যাবার অনুমতি নেই সেখানে আমাকে দিয়ে যেয়ে কোকো তার আঁকা পাখির ছবি দেখাল ।  আমি অবাক হয়ে দেখলাম তার হাতের অবিস্মরণীয় কাজ !  কি আবেগপূর্ণ তুলির টান ,  কি জীবন্ত প্রতিটি ছবি !  অধিকাংশ বইয়ের চেয়ে অনেক গুণে উত্তম ।  কিন্তু তার নিজের এই গুণ সম্পর্কে কোন ধারণা নেই ,  কেবল বলল স্থানীয় জাদুঘরের একজন বলেছে ভবিষ্যতে অনেক ছবি আঁকা হলে সেটা নিয়ে একটা বই করা যেতে পারে ।  
কোকো করে কাঠ চেরাইয়ের কাজ ,  কঠোর পরিশ্রমের সময় সাপেক্ষ কাজ ।  বললাম -  কোকো ভাল লাগে এই কাজ করতে ?  কোকো উত্তর দিল -  সাহেব ,  এই কাজ আমার আত্মাকে ধ্বংস করে দিচ্ছে ,  কিন্তু এর মাধ্যমেই আবার পেটের খাবার জুটছে ,  একটু পয়সা জমলে রঙ কিনতে পারছি ছবি আঁকার জন্য ।  
অসাধারণ এক শিল্পীকে আমি সাহায্য করার যারপরনাই চেষ্টা করে ছিলাম ,  কিন্তু আত্মগর্বে গরীয়ান  মহৎ কোকো ইংল্যান্ড থেকে পাঠানো আমার সামান্য উপহারেই সন্তুষ্ট ছিল ,  এর বাহিরে সে কিছুই প্রত্যাশা করে নি ।  

 বিশ্বের একমাত্র নিশাচর বানর  ( douroucoulis  )  মিলে গেল একজোড়া !  তারা মানুষের মত আলিঙ্গন  তো করেই ,  দেখি চুম্বনও করে মানুষের মতই !  এদের ভাল না বেসে থাকে সেই সাধ্য কার ! 
অবশেষে আমাদের ফেরার ঘণ্টা বাজাল ।  সমস্ত প্রাণীদের নিয়ে ট্রেনে চেপে বুয়েন্স আইরেসে নামতে হবে ,  কোন পিকনিক ভ্রমণ না ,  মহা কঠিন এক কাজ !   সামান্য ভুলচুক হলেই এতদিনের পরিশ্রমের ফসল নষ্ট হয়ে যাবে ।  অযাচিত ভাবেই হাত বাড়িয়ে দিল সমস্ত ট্রেনের যাত্রীরা ।   
 যেখানে প্রতিটা বগি বাচ্চা - কাচ্চা ,  মুরগী ,  ছাগল ,  শাশুড়ি ,  ফলের ঝুড়ি ,  শুয়োর ,  ওয়াইনের বোতলে ভরা এর মাঝে দিয়েই  ট্রেন থামার পরপরই আমি যাচ্ছি প্রাণীগুলোর তদারকিতে ,  অল্পক্ষণের মাঝেই ট্রেনের প্রতিটা মানুষ জেনে গেল কোন প্রাণীর কি নাম ,  কার জন্য কি খাবার লাগবে ,  তাই ট্রেন থামার পরপরই কেউ আমাকে কলা আগিয়ে দিল কেউ বা রুটি ,  কেউ তোতার গালাগালি শুনে হাসাহাসি করল ।  এত ঝামেলার মাঝে আমি এক  বৃদ্ধার সাথে ধাক্কা খেয়ে তার ডিমের ঝুড়ির প্রতিটি ডিম ভেঙ্গে ফেললাম ,  অথচ তিনি আমাকে দাম দিতে দিলেন না !  বললেন ,  এমন প্রাণ খুলে নাকি অনেক দিন হাসেন নি !  
 এক দল তরুণ ফুটবলার সর্বদাই সাহায্য করে চলল শেষ পর্যন্ত ,  আরও কত অচেনা অজানা সহৃদয় মানুষ ,  মনে হয় এদের মুখে চেয়েই চার্লস ডারউইন লিখেছিলেন তরুণ অভিযাত্রীর উদ্দেশ্যে -    " He will discover how many truly kind - hearted people there are with whom he had never before had ,  or ever again will have ,  any further communication ,  who yet are ready to offer him most disinterested assistance .   -  CHARLES DARWIN :  The Voyage of H . M . S .  Beagle



 ( এই লেখাটি সহব্লগার অরফিয়াসের জন্য ,  ভালো থেকো বন্ধু ,  পথের বাঁকে দেখা হবে ।   ) 






যত কাণ্ড কাঠমান্ডুতে




কাঠমান্ডু আমার প্রাণের শহর ,  ভাল লাগার শহর ,  ভালবাসার শহর ।  প্রতিদিনই কাঠমান্ডুকে মনে পড়ে -  থামেলের কোলাহলমুখর সন্ধ্যা ,  সকালের বাজার ,  দোকানীদের লম্বা লম্বা ঝাড়ু দিয়ে রাস্তা পরিষ্কার করা ,  পূজার ঘণ্টাধ্বনি ,  তরকারীর সুঘ্রাণ ,  পাটানের ইতিহাসময় নির্জনতা ,  মন্দিরের বানর ,  রঙিন মুখোশের মেলা ,  বাসন্তিপুরের সোনালি তরল ,  রসনা তৃপ্তকারি মোমো ,  সাপুড়ের বীণ ,  জটা ধারী সাধু ,  রাস্তার ভিড় ,  দোকানীদের আতিথেয়তা -  কিছু না কিছু ভেসে ওঠেই মনের পর্দায় । 

 
প্রথমবার কাঠমান্ডু দেখার মন অবসন্ন করা আবেশ এখনো মিলিয়ে যায় নি আবেগের প্রান্তসীমা থেকে ,  সে কি উত্তেজনা ,  প্রথমবারের মত হিমালয় দর্শনে যাচ্ছি ,  গিরিরাজের পাদদেশে আজীবন অতিবাহিত করলেও নমশূদ্র আমার তার শ্বেত শুভ্র শরীর চর্মচক্ষে দেখার দুর্লভ সৌভাগ্য হয় নি ,  তাই চলেছি অন্নপূর্ণা আর ধবলগিরির মাঝে বিশ্বের গভীরতম যে উপত্যকা অবস্থিত সেই কালিগণ্ডকী উপত্যকায় চরণ ছোঁয়াতে ।  বিমান ভর্তি দেখি বাংলার দামালে ছেলেতে ,  তাদের বাকবিতন্ডা আর চেঁচামেচিতে বোঝা হল সবাই যাচ্ছে কাঠমান্ডুর ক্যাসিনো উপভোগ করতে ,  সেই সাথে অন্যকিছুও !  বাহ ,  বেশ উন্নতিতো !  ঘরকুনো বলে বাঙ্গালীর যে দুর্নাম যে দূর করতে যারপরনাই একতা বদ্ধ ক্যাসিনোবাজরা ।  জানা গেল ,  তারা প্রায়ই আসেন নেপালে এই টানে ,  এবং উইকএন্ডের বিমান নাকি তাই থাকে হাউসফুল ! 
  আর বেড়াতে আসা অতিথিদের জন্য নেপাল খুবই নিরাপদ একটা দেশ ,  যেখানে প্রায়ই মিছিল -  হট্টগোল লেগে থাকলেও তারা পর্যটকদের গায়ে সাধারণত টোকাটিও লাগতে দেয় না ।  সেই সাথে তারা বাংলাদেশে  মানুষদের খুবই পছন্দ করে ,  কোন দোকানে গেলে প্রথমেই বলে দেবেন আপনি বাংলামুলুকের ,  দেখবেন কেমন খাতির পান !  

তখন নেপালে রাজতন্ত্র চলছে ,  রাজা বীরেন্দ্র তার সমস্ত পরিবারসহ নিহত হওয়ায় গদিতে বসেছে তারই ভাই !  এখন অবশ্য রাজার পাট উঠে গেছে ক্ষুদে দেশটি  থেকে ,   গণতন্ত্র এসেছে ,  যদিও শাসকদের গায়ে সমাজতন্ত্রের তকমা ।   বিমান বেশ অস্থির ভাবেই ছুয়েছিল নেপালের সবচেয়ে বড় উপত্যকা কাঠমান্ডু উপত্যকা ,  পাইলটকে শাপশাপান্ত করলেও নিরাপদ ল্যান্ডিঙের জন্য সে যাত্রা ক্ষমা  করে সোজা ট্যাক্সি চেপে শহরের দিকে ।  মাঝে অবশ্য ইমিগ্রেসন পেরোতে হয়েছিল ,  বাংলাদেশীদের জন্য ভারী সুব্যবস্থা -  বছরে একবার বিনা পয়সায় এক মাসের পোর্ট এন্ট্রি ভিসা ,  আর একই বছরে আবার নেপাল গেলে সম্ভবত ৫০ ডলার দিতে হয় ১ মাসের ভিসার জন্য ।  

প্রথমবারে থাকা হয়েছিল কাঠমান্ডুর থামেলে ,  যেখানে সিংহভাগ পর্যটকেরাই অবস্থান করে ,  এই সেই থামেল যার সম্পর্কে বিশ্বের সর্বকালের সর্বশ্রেষ্ঠ পর্বতারোহী রেইনহোল্ড মেসনার বলেছিলেন -  বিশ্বের সবচেয়ে বর্ণীল স্থান ।   সরু সরু গলি ,  প্রতি গলিতেই জাত - বেজাতের পণ্যসম্ভার ,  কি চাই আপনার ?  ভয়ঙ্করদর্শন তিব্বতি মুখোশ থেকে শুরু করে হাতির দাঁতের তৈরি জপযন্ত্র ,  খাবারের মশলা ,  অপার্থিব সুর ধ্বনি সৃষ্টিতে সক্ষম ধাতব পাত্র  (  Singing Bowl )  ,  হিমালয়ের নানা দুর্গম অঞ্চলের নিয়ে যাবার জন্য ট্যুর কোম্পানির অফিস ,  টুপির আখড়া ,  টিনটিনের গেঞ্জি ,  বিশাল ভোজালি জাতীয় ছুরি  নেপালি কুকরি ,  চমরী গাই ইয়াকের চামড়া এবং পশমের উল ,   গুপ্তি লাঠি ,   পটকর্ম বা থাংকা ,   বলা যায় না জ্যান্ত বা মৃত ইয়েতি বাদে হয়ত সবই মিলে সেখানে ।  হোটেলের নিচ থেকে শুরু হয় এই রঙবেরঙের আসর ,  চলে দিনমান ,  প্রতি রাস্তায় ,  প্রতিটি গলিতে ।  বারবার যাবার সুবাদে চিরচেনা হয়ে গেছে কিন্তু থামেলের আবেদন আমার কাছে অটুট সবসময়ের জন্য ।  







কাঠমান্ডু যাবার আগে আগে বা যেয়েই অবশ্যই দুটি বই উল্টেপাল্টে পড়া হয় -  তিব্বতে টিনটিন এবং ফেলুদার যত কাণ্ড কাঠমান্ডুতে ,  সত্যি কথা বলতে সত্যজিৎ রায়ের সেই অবিস্মরণীয় কাহিনী পড়েই প্রথম কাঠমান্ডুর হাল হকিকত ,  তিব্বতিদের জপযন্ত্র ,  মোমো ,  নেপালি কুকরি সহ আরো অনেক জিনিস নিয়ে প্রথমবারের মত জানতে পারি ,  এখনো প্রাচীন নগরীতে গেলে সবার আগে কানে বেজে ওঠে সেই বইয়ের সংলাপ  -  একই শহরে স্বয়ম্ভুনাথের মত বৌদ্ধস্তুপ আর পশুপতিনাথের মতো হিন্দু মন্দির -  এ এক কাঠমান্ডুতেই সম্ভব !  

কাঠমান্ডুর যে জিনিসটি আমাকে সবচেয়ে বেশী আকৃষ্ট করে তা এর রঙ এবং ইতিহাস ,  মনে হয় এর প্রতি মোড়ে মোড়ে অজানা কিছু আবিস্কারের সম্ভাবনা এখনো রয়ে গেছে ,  নিচে কাঁচা বাজারের দোকান সাজিয়ে বসেছে দোকানীরা ,  কিন্তু কাঠের তৈরি অপূর্ব দালানটি হয়ত হাজার বছরের পুরাতন !   ২০০০ বছরের প্রাচীন উন্নত সভ্যতার হদিস মিলেছে এই উপত্যকা নগরীতে ।  


কত কাহিনী , কত ফেলে আসা দীর্ঘশ্বাস এর অন্তরালে ।  হয়ত একেবারেই অখ্যাত এক ক্ষুদের মন্দিরের পাশ দিয়ে ফিরছি ,  খোঁজ পেয়ে গেলাম কোন অপূর্ব শিল্পকলার !  

সেই সাথে বিখ্যাত স্তুপা এবং স্থাপত্যগুলোর কথা আসেই অবধারিত ভাবে ,  সেগুলো মানব সাগর তীরের এক মহামিলনমেলা ,  হাজার হাজার পুণ্যাত্মারা একজোট হয়ে পূজা দিচ্ছে ,  কোন কোন মন্দিরের বানরের পাল ,  তারা চুপটি মেরে বুদ্ধের মাথায় জাকিয়ে বসে আছে ।  

বিশেষ করে স্বয়ম্ভুনাথ বা মাংকি টেম্পলের বিখ্যাত দার্শনিক বানর ,  অন্যান্য শাখামৃগদের খুনসুটি ,  কুয়াশার ঘোমটা ছিড়ে বেড়িয়ে আসা কাঠমান্ডু
শহরের রূপ ভোলার নয় ।  



কোথাও চলছে কবুতরদের গম খাওয়ানো ,  

 আবার চিত্রশিল্পীর ক্ষুধা নিবারণের একমাত্র উপায় ক্যানভাসের ওপর তুলির পরশ বোলানো কিন্তু চলছেই সকাল থেকে ।   

সেই সাথে চলে দেবতার জন্ম ,  

অথচ দেবতার ভিড়ে মানুষের শ্বাস ফেলায় দায় হয়ে যাচ্ছে সেখানে ইদানীং ,  তবে হ্যাঁ ,  দেবতারা বিকোন ভাল ,  মানে পয়সা নিয়ে আসেন ,  তাই তাদের উপদ্রব মেনেই নিয়েছে স্থানীয় বেচারারা ।  





এর ফাঁকেই চলে জীবন সংগ্রাম ,  শিক্ষা ,  ক্রীড়া - 





কত স্মৃতি প্রিয় শহরকে ঘিরে -  

নাগার্জুনের বনে পাখি দেখার সময় মাটি ধ্বসে কয়েকবার ডিগবাজি খেয়ে বিছুটির ঝোপে পড়েছিলাম ইনাম ভাই সহ ।  

মনে পড়ে চৌ য়ু পর্বতে অভিযানের আগে শেরপা রীতি অনুযায়ী এক লামার সাথে দেখা করতে যেতে হয়েছিল ,  সে নাকি আমাদের আশীর্বাদ করে মন্ত্র পড়ে আবহাওয়া ভাল করে দেবে !  বুজরুকের দল বিশ্বের সবখানেই আছে ,  কিন্তু একজন সত্যিকারের লামাকে তার গুম্ফাতে দেখাও খুব একটা কম রোমাঞ্চকর কিছু না নিশ্চয়ই !  তাই  দলের গাইড পেমবা চিরিং শেরপার সাথে লামার সন্ধানে যাত্রা শুরু হল ,  সাথী হিসেবে আছেন পর্বতারোহী এম এ মুহিত এবং পুরনো বন্ধু জুয়েল মির্জা ,  যাকে ইদানীং বলা হচ্ছে জো !  প্রথমেই লামাদের বিদ্যালয় পের হলাম ,  গেরুয়া রঙের কাপড় সবখানেই ,  বেশ আলাদা একটা আমেজ , 


 কিন্তু পরে দেখি কিসের গুম্ফা ,  কিসের পূজা ,  সব ফাঁকি !  লামা ব্যাটা পাকা দালানে থাকে ,  তাতে টেলিভিশন -  ফ্রিজ -  টেলিফোন সবই বর্তমান ,  এমনকি এক মহিলার দেখা পর্যন্ত মিলল যিনি আমাদের লামার পক্ষ থেকে মন্ত্রপূত কবচ এবং চাউল উপহার দিলে ,  মিংপা শেরপা অবশ্য ঠারে ঠারে জানাল ইনিই লামার সাধনসঙ্গিনী !  লামা ব্যাটাকে দেখেই বিজ্ঞানী সফদর আলীর মহা মহা আবিস্কারের পীরবাবার কথা মনে পড়ল যথার্থ কারণে ,  তার সামনের টেবিলে নানা রঙের খাম তাতে দর্শনী পোরা ।  কুজনেরা বলে ,  খামে নেপালি রুপির পরিবর্তে ইউরো - ডলার দিলে লামা বেশীক্ষণ প্রার্থনা করে !  জো অবশ্য বেশ ভক্তি ভরেই লামাকে প্রণাম করল একটা ভাল ছবির আশায়

 , সেও গদগদ করে বলল -  Young Bangladeshi people ,  No Bad weather ,  No Avalanche !  কিন্তু সেবার কাঠমান্ডু ফিরে ভেবেছিলাম লামাকে দস্তুরমত ঝাড়ি দিয়ে টাকা ফেরত নিয়ে আসি -  ইতিহাসের অন্যতম খারাপ আবহাওয়া এবং তুষারপাত হয়েছিল সেবারই !  হায়রে  প্রার্থনার দৌড় !  
আরেকবার বৈকালিক পদচারণার সময় আমাকে আর মুহিত ভাইকে দেখি অচেনা এক লোক হাতছানি দিয়ে বন্ধুত্বপূর্ণ হাসি দিয়ে ডাকছে ,  কি ব্যাপার ?  কাছে যেয়ে চিনলাম -  যে হোটেলে উঠেছি ,  উনি সেখানকারই বেয়ারা অথবা দারোয়ান ,  মুখ চিনে রেখেছে ।  কুশলাদি বিনিময়ের পরপরই সে সরাসরি জিজ্ঞাসা করল -  বাপুজি ,  শাদী - বাদী হুয়া ?  শুনেই অভ্যাসমত গলা ছেড়ে হেসে উঠলাম বটে কিন্তু মুহিত ভাই বিরক্ত মুখে দূর দূর করে সেই লোককে বিদায় করে তার এই প্রশ্নের কারণ জানালেন -  নারীমাংসের কারবারে সে জড়িত ,  খদ্দের খুঁজে ফিরছে নেমে আসা রাতের মহানগরীতে ।  

কিছু কিনতে যেয়ে দরাদরিতে বড়ই অসহায় বোধ করি ,  না করে উপায় নেই যখন দেখি ৪০০ রুপী দাম চাওয়া নেপাল টুপি তারা হাসি মুখে বিক্রি করছে ২০ রুপীতে !  কিন্তু বইয়ের দামের ক্ষেত্রে এমন কোন ছাড় নেই ,  যেহেতু পর্যটকের ঢল লেগেই আছে সারা বছর ,  তাই চাহিদার কমতি নেই  কোন বইয়েরই ,  খুব প্রশংসা শুনে একবার গেছিলাম স্থানীয় সবচেয়ে বড় বইয়ের দোকান পিলগ্রিমে ,  বিশাল তেতলা ভবন ,  বইয়ে ঠাসা ,  কম্পিউটারে রেকর্ড রাখা হয় কোন বই কোন তাকে আছে ,  সেই মোতাবেক ক্রেতাদের সাহায্য করা হয় ।  কিন্তু মনে হয়েছিল বইয়ের দাম অত্যন্ত বেশী ,  আর সেই সাথে সাথে প্রিয় তিন কবি হুইটম্যান ,  নেরুদা আর ফ্রস্টের বই না পেয়ে বেশ খানিকটা বিরক্তি নিয়েই কেটে পড়েছিলাম ,  পুরনো বইয়ের দোকানই ভাল !  

নেপালের খাবার নিঃসন্দেহে অন্যতম সেরা রসনা তৃপ্তকারী হবার সফল দাবীদার ,  ময়দার ডাম্পলিং জাতীয় মোমো যেমন কয়েক ধরনের সসে মাখিয়ে তরিবৎ করে খাওয়া হয় ,  তেমনই আবার নানা ধরনের কড়া মশলা দেওয়া খাবার যা কিনা পঞ্চেন্দ্রিয়েই তৃপ্তি আনে । 

 তেমনই আছে বারোভাজা জাতীয় পেটের তেরোটা  বাজানো জিভে জল আনা খাবারও ।  

 এমন অজস্র বিষয় এবং স্থান নিয়ে আলাদা আলাদা পোস্ট দেওয়া যায় ,  যেমন কি করে একটি কাঠের ড্রাগন আমাকে প্রায় গিলে ফেলেছিল -  

 দর্শনী না দিয়েই এক সাধুর ছবি তোলায় সে সোজা কটমট করে তাকিয়ে প্রায় অভিশাপ দিয়েই ফেলেছিল ,  কি করে সেই ভয়াবহতা থেকে রক্ষা পেলাম ।  

 বিশেষ করে প্রাচীন নগরী পাটানের গল্প ,  শরীরে শ্যাওলা জমা শ্বেত পাথরের সিংহ মূর্তির জীবনী ।  শুনতে চান ?  তাহলে সাথে থাকতে হবে বেশ কিছু দিন -  -  -  - 
 
আবার যাব কাঠমান্ডুতে ,  বন্ধু পেমবা দরজি  শেরপা ছুটে আসবে তার মোটর সাইকেল নিয়ে ,  জাপানিজ বন্ধু মায়ার সাথে সন্ধ্যার আড্ডা হবে নেপালিজ বন্ধু কল্পনার মনিহারী দোকানে ,  তুর্কি রেস্তোরাঁ আনাতোলিয়ায় যাওয়া হবে তন্দুরি খেতে ,  হনুমান দরবার স্কয়ারে যেয়ে বরাবরের মতই হতবাক হয়ে দাড়িয়ে থাকব ,  ভাবব -  ভাগ্যিস এসেছিলাম কাঠমান্ডুতে ,  যার সাথে তুলনা করার মত শহর সারাবিশ্বে একটিই -  স্বয়ং কাঠমান্ডু !   






 (  এই লেখাটি মেঘার জন্য ।  ভালো থেকো মেঘা ,  সুস্থ থেকো ,   সুখে থেকো -  প্রতিদিন ,  প্রতিক্ষণ ।  ) 






আন্দেজের সুমহান উচ্চতা ,  নির্জন ইনকা বাজার ও আলপাকার চিবানো কেশগুচ্ছ 




ভিনগ্রহের তেপান্তর পাড়ি দিয়ে আমাদের যান ছুটে চলেছে ,  রাস্তার দুপাশেই বরফের মুকুট পড়া আকাশের গায়ে হেলান দিয়ে দাঁড়ানো সুউচ্চ পর্বতের দল ,  উপত্যকাগুলোতে  ছাড়া ছাড়া ভাবে চোখে পড়ছে পশুপালকদের সাময়িক আবাস ,  কাদা আর খড় দিয়ে কোন মতে দাড় করানো কুঁড়ে ,  হাজার বছরের বহমান জীবনধারা ,  কঠিন শিলা চিরে বেরিয়ে আসা খরস্রোতা জলধারা ,  আর অপার্থিব নির্জনতা ।  

তখন আমরা চার হাজার মিটার উচ্চতায় পৌঁছে গেছি ,  বাতাস ভীষণ পাতলা ,  অক্সিজেনের স্বল্পতায় অনেকেরই মাথাব্যাথা দেখা দেয় ,  সহযাত্রী হুয়ান ভিদাল সেই ঠ্যালাতে গোটাকয়েক  ব্যাথা দূর করার ট্যাবলেট খেয়ে  ঘুমাতে লাগল বাসের সীটেই গুটিসুটি মেরে ,  গন্তব্য বহু দূরের এক ইনকা গ্রাম ,  নাম তার রাকচি  ,  সেখানে অল্পক্ষণ থেকেই যাওয়া হবে পুনো শহরে ,  যার পা ছুয়ে যাচ্ছে টিটিকাকা হ্রদের ফেনিল জলরাশি ।  এর মাঝে বিশ্বের সেরা বাসহোস্টেস  (  বাসবালা হবে কি বাংলায় !  )  ম্যারিয়েল্লা স্যালাস মোহিনী হাসির ঝঙ্কার তুলে বলল -  প্রস্তত হয়ে পড় বন্ধুরা ,  মিনিট পনেরর মাথায় বাস থামবে ,  তখন আমরা পৌঁছাব যাত্রাপথের সবচেয়ে উঁচু জায়গাতে ,  প্রায় ৪৫০০ মিটারে ! 
মানে আরো পাতলা বাতাস ,  আরও খাবি খাওয়া !  সেটা নিয়ে এত সোরগোলের কি আছে !  কিন্তু ম্যারিয়েল্লা নিটোল মুখ ভর্তি দেখি দুষ্টুমির হাসি ,  চোখ মটকে জানাল -  ইনকাদের এলাকাতে এসেছ ,  আর তাদের বাজার না দেখেই চলে যাবে !  বাজার ?  রাকচি তো এখনো ঢের দূর শুনলাম !  তা সত্য ,  কিন্তু সবচেয়ে উঁচু জায়গাতিতেই অল্প খানিকতে জায়গা জুড়ে আছে রঙ ঝলমলে এক ক্ষুদে ইনকা বাজার ,  সেখানেই নাকি বাস থামানো হবে মিনিট বিশেকের জন্য ।  


পেরুভিয়ান আন্দেজের এই অংশ যেন পটের নিখুঁত চিত্রকর্ম ,  কোথাও কিছুর কমতি নেই প্রকৃতিতে ,  ঠিক যেমন কিছুর বাড়তি নেই ।  এখানেই যেন মানায় আন্দেজের আকাশ ছোঁয়ার স্পর্ধা ,  বিস্তৃত চারণ ক্ষেত্র ,  অসীম আকাশের মিলন ।  দেখা হচ্ছে চলন্ত অবস্থাতেই লামার দলের সাথে ,  তাদের সাথে মিশে আছে আলপাকা আর ভিক্যুনা ।  এই তিন জাতির উটকেই পোষ মানিয়ে গৃহপালিত প্রাণীতে পরিণত করতে সক্ষম হয়েছিল এই অঞ্চলের আসি বাসিন্দারা ।  শুনলাম ,  লামারা একটু বেয়ারা গোছের অ্যাডভেঞ্চারপ্রিয় ,  তারা অনেক বেশী ঠাণ্ডা সহ্য করতে পারে অন্যান্য জাতভাইদের তুলনায় ,  প্রায়ই নাকি একাকী চূড়ার উপর উঠে পড়ে !  নিচ থেকে দেখা যায়  কোন গোত্রপতি যেন খবরদারি করছে সবার উপরে ,  এই নিয়ে অবশ্য স্থানীয়দের মাঝে চালু আছে নানা লোকগাথাও ।  
দূর থেকে কু ঝিক ঝিক রেল গাড়ীকে যেতে দেখলাম ,  গায়ে লেখা  Peru Rail ,  একেবার সিনেমার দৃশ্যর মত ।  

বাস থামতেই বরাদ্দ ২০ মিনিটের সর্বোচ্চ ব্যবহার করার জন্য লাফিয়ে বেরোতে হল ,  সাথে সদ্য ঘুম ভাঙ্গা মুখ ফোলানো হুয়ান ভিদাল ,  কিন্ত পাড় বদমাশ ইয়াইয়াস সেরণা এই যাত্রা ঘুমিয়েই কাটাল বাসে ,  তার যুক্তি -  বড্ড ঘুম পাচ্ছে ,  আর খবর পেয়েছি এখানে কোন শুঁড়িখানা নেই , কি দরকার খামোখা নামার !  তারচেয়ে যুৎমত একটা ঘুম দিয়ে ফেলি ,  বড্ড ক্লান্ত পথের ধকলে !   

উচ্চতম স্থানের নাম এবং উচ্চতা শোভা পাচ্ছে এক সাইনবোর্ডে ,  

তার একপাশে বাজার ,  কিন্তু দৃষ্টি চলে গেল দূরের এক অপূর্ব পর্বতশিখরে ,  সেখানে কি তখন বৃষ্টি হচ্ছিল ?  নাকি যাযাবর মেঘেরা আলতো ছুয়ে যাচ্ছিল আদুল পাথর বাতাসের সাথে সাথে ,  কেন জানি মনে হলে এই ধরনের পর্বতকেই আত্মাপর্বত  (  Soul Mountain )  বলে ,  জড়পাথর স্তূপটি যেন এক আলাদা অস্তিত্ব ,  কোন মায়াবলে আপাত থেমে আছে বটে কিন্তু আমাদের সকলের আকর্ষণ কেড়ে নিচ্ছে অনায়াসে ।  

পাশেই রঙধনু নেমে এসেছে আকাশ থেকে ,  ভূমি স্পর্শ করেই সে পরিণত হয়েছে ইনকাবস্ত্রে ,  সুক্ষ রঙিন বস্ত্রের উজ্জলতায় চোখ যেন ঝলসে যায় ,  এই অঞ্চলের মানুষ অনেক আগে থেকেই রঙ ঝলমলে পোশাককে ভালবাসে ,  জীবনের মতই । 

  কমনীয়তায় মখমলকে হার মানানো  এক কাপড় সম্পর্কে উৎসাহী হয়ে শুনলাম সেটি আলপাকার পশম দিয়ে বোনা হয়েছে ইনকাদের নিজস্ব তাতযন্ত্রে ।  ভেজালহীন আলপাকার পশম বেশ দুর্মূল্য ,  প্রায় হাজার ডলারে বিকোয় প্রতি কেজি !  সেই মহামূল্যবান পোশাকের উৎস দেখি চোখের সামনে জলজ্যান্ত ঘুরে বেড়াচ্ছে আর আদুরে ভঙ্গিতে ইতিউতি তাকাচ্ছে !   সত্যিকারের আলপাকা !  

লামার তুলনায় বেশ খর্বাকৃতির ,   আবার ভিক্যুনার তুলনায় মাংসল দেহ ,  গোটা চামড়া ঢাকা পাকানো পশমে ,  বেশ কৌতূহলী লক্ষ্মী ছেলের মত বাজারের ফাঁকফোঁকর দিয়ে হেঁটে বেড়াচ্ছে ,  একেবারে বড় মাপের একটা পুতুলের মত । 


হয়ত আমাদের সবার চোখ তার চামড়ায় সেঁটে আছে বুঝতে পেরেই মনে করলেন একটু বিনোদন দেওয়ায় যাক  ,  বেচারারে এসেছে কত দূর দেশ থেকে ,  বাড়ী যেয়ে গল্প করতে পারবে -  এই মনোভাব থেকেই যেন পাথুরে মাটিতে গড়াগড়ি দেওয়া শুরু করল !  সাথে সাথেই তাকে ঘিরে শুরু হয়ে গেল ক্যামেরাবাজদের ক্লিক ,  ক্লিক ।  

ভেড়াশাবক কোলে নিয়ে দাড়িয়ে ছিল এক কেচোয়া ইন্ডিয়ান বালিকা ,  তখনই স্প্যানিশ আয়ত্তে আসে নি তার ,  সাথে বড় ভাই ,  দুজনেরই পরনে ছিল ঐতিহ্যবাহী ইনকা পোশাক ,  মাথায় হাতে বোনা টুপি ।  বোবা চোখ মেলে তাকিয়ে আছে পর্যটকদের দিকে ,  তাদের সাথে সামান্য অর্থের বিনিময়ে ছবি তোলা যাবে

 ।  ফ্রেমবন্দী করা যাবে আন্দেজের সন্তানদের সাথে অতিবাহিত অবিস্মরণীয় মুহূর্তটুকু ,  দেশে ফিরে ফেসবুক - ফ্লিকারে আপলোড করলে হয়ত নিজের কাছেই স্বপ্ন মনে হবে -  সত্যিই কি একদিন এখানে ছিলাম ?  কুড়ি বছর পর মনে হবে সেটি একটি ইতিহাসে অংশ ,  কিন্তু ছবির ইনকা বালক -  বালিকার ?  তাদের তো বয়স বাড়ে না ,  কি করছে তারা এখন !  সেই রঙিন পোশাক গায়ে চাপিয়ে কষ্টের হাসি দিয়ে এখনো ছবি তুলেই যাচ্ছে পর্যটকদের সাথে ,  নাকি তাদের বংশধরেরা দখল করে নিয়েছে সেই স্থান !  

কিন্তু লোভী নয় তারা ,  কোন দাবী নেই সেই কচি মুখে ।  ছবি তুলে যা দিবেন তাতেই খুশী ,  ক্যামেরার শ্যাটার একবার পড়ুক বা শতবার ,  বিনিময়ে পেরুর কিছু খুচরো সোলেস দিন বা কড়করে ডলারের নোট ,  তারা প্রতিবাদ করবে না ,  দাবী জানাবে না  ,  কেবল কৃতজ্ঞতা জ্ঞাপন করবে মিটি মিটি হেসে ।  খুকিটির তো দেখলাম এক পর্যায়ে হাত আর পকেট মিলিয়েও খুচরো পয়সা রাখার জায়গা নেই ,  সলজ্জ হাসি দিয়ে মায়ের কাছেই রাখতে গেল হয়ত ।  


হুয়ানের শখ হল অন্য সবার মত ইনকা শিশুদের সাথে ছবি তো তুলবেই ,  গৃহপালিত আলপাকার সাথেও গলা ধরে একটা ছবি তুলবে !  আমার কেন জানি তখন আগের রাতেই পড়া টিনটিনের সূর্যদেবের বন্দীর কথার মনে হচ্ছিল  (  পথে থাকলে সবসময়ই টিনটিন আমার সঙ্গী ,  পড়িও এলাকা বুঝে -  কাঠমান্ডুতে তিব্বতে টিনটিন ,  মধ্য ইউরোপে অটোকরের রাজদণ্ড ,  সান সালভাদরে বিপ্লবীদের দঙ্গলে ,  আর এখন ইনকা এলাকায় বলে মমির অভিশাপ আর সূর্যদেবের বন্দী )   ,  বললাম -  লামারা কিন্তু বিরক্ত হলে জল ছুড়ে দেয় মানুষের মুখে , অনেকে বলে থুতুও দেয় !  হুয়ান বলে -  এরাতো আলপাকা ,  খুবই নিরীহ ।  হুম ,  কিন্তু আর বললাম না যে লামা সুযোগ পেলেই ক্যাপ্টেন হ্যাডকের দাড়ি চিবোত !  ছবি তোলা শুরু করলাম , 

 কয়েক সেকেন্ড পড়েই অন্য দিকের জল ভরা পোয়াতী মেঘেরা পাহাড় ডিঙ্গিয়ে এসেই পড়ল নাকি না তা দেখার জন্য সেদিকে   ঘাড় ঘুরিয়েছি শুনি হুয়ানে উদ্বাহু চিৎকার সাথে উচ্চকণ্ঠের হাসি মিশে আছে ,  মানে হাসতে হাসতে চিৎকার করছে সে সাহায্যের জন্য ! 

 কি ঘটনা ?  আর কিছুই না ,  তৃণভোজী আলপাকাটির সাথে বেশী ঘনিষ্ঠ হয়ে বসেছিল হয়ত ,  তার ঘন কালো কোঁকড়া চুল দেখে উৎসুক প্রাণীটি একটু চিবিয়ে পরখ করতে গিয়েছিল -  এই আর কি !   আফসোস ,  সেই বিরল মুহূর্তের ছবি পেলাম না ,  যখন আলপাকার দাঁতের মাঝে ছিল হুয়ানের চুল !  

এই ফাঁকে দেখি ম্যারিয়েল্লা দেখি খোশ গল্প জুড়েছে ইনকা শিশুদের সাথে ,  সবাই - ই কেচোয়া ভাষায় অনর্গল কথা বলে যাচ্ছে । 

 দু - একটা প্রশ্ন করে টুকটাক কিছু তথ্য জেনে নিলাম ,   সবাইই খুব বিরক্ত রাজনীতিবিদদের উপরে ,  তারা মহাদুর্নীতিবাজ  (  মায়ের কাছে মাসীর গল্প ,  বাংলাদেশে গেছ কখনো ?  )  আর পেরুর ক্ষমতার মূলত আছে এখনো জাপানীজ বংশোদ্ভূত পেরুভিয়ান  (  আলবার্তো ফুহিমোরি প্রেসিডেন্ট ছিল ,  এখন পার্টির প্রধান তার মেয়ে কেইকো )  আর শ্বেতাঙ্গদের হাতে ,  পেরুর আদিবাসীদের জীবনযাত্রার মান উন্নয়নের ক্ষেত্রে নজর নেয় কারো ।   পর্যটকদের কারণে হয়ত কিছু কিছু মানুষের কর্মসংস্থান হচ্ছে এই দুর্গম এলাকাতেও কিন্তু সেটা না হলেই মহাবিপদের সম্মুখীন হবে আদিবাসীরা ।  
অনেক কষ্টে পুঁজি জোগাড় করে এই ব্যবসা চালায় তারা ,  বাস থামলেই যে সবাই কিছু কিনে তা তো নয় ,  তাই লাভ হয় খুবই সামান্য ।  তারপরও চলে যাচ্ছে সংগ্রামময় জীবন ।    

সময় পেরিয়ে যাচ্ছে মহাকালের সাথে পাল্লা দিয়ে ,  কয়েক মিনিটের ব্যাপারই মাত্র ,  জায়গাটির বিভিন্ন অবস্থান থেকে আরও কটি মুহূর্ত ফ্রেমবন্দী করে আবারো -  -  -  যাত্রাপথে !  


 (  এই লেখাটি আমার অনেক বছরের পুরনো বন্ধু মৌরিন মেহজাবীন চৌধুরীর জন্য ,  যার সাথে আমার দেখা হয় নি কখনোই কিন্তু তার উৎসাহবাণী  ভেসে আসে অন্য সকলের আগে  নেটের মাধ্যমে বিশ্বের সকল প্রান্তে !  সে আমি মেক্সিকোর শ্বাপদ সংকুল অরণ্যেই থাকি ,  বা বসফরাসের তীরে ,  বা ল্যাপল্যান্ডের নির্জনতায় ,  জনারণ্য প্যারিসে বা জনবিরল আন্দেজে ।  ধন্যবাদ মৌরিন ,  সবসময় পাশে থাকার জন্য ।  ।   ) 






সোঁদরবনের রহস্যময়ী




সুন্দরবনের গহীনে বাস করে বাঘের চেয়েও রহস্যময় এক প্রাণী ,  তারই খোঁজে আমাদের যাত্রা শুরু ২০ জুন ,  ২০১৪ ।  মনে হচ্ছে অ্যানাকোন্ডা চলচ্চিত্রটির মুভি সেটে চলে এসেছি ,  তেমনি একটানা বৃষ্টি ,  আদিগন্ত বহমান নদী ,  একরত্তি জাহাজে আমাদের ছুটে চলা ,  খুলনার জেলঘাট থেকে যাত্রা শুরু করে বন বিভাগের প্রয়োজনীয় পাস নিয়ে বাগেরহাটের আন্দারমানিক এলাকা দিয়ে শুরু হয়েছে বাদাবনের রাজত্বে অভিযান ,  সারি সারি মাছ ধরা নৌকা প্রথমে বেশ নজরে আসলেও দিনের শেষে গোলপাতা ছাওয়া দুয়েকটা বাওয়ালী নৌকা ছাড়া নদীর সঙ্গী আর কেউই ছিল না বেশ কটি শুশুক ছাড়া ,  প্রায়ান্ধ এই অসাধারণ ডলফিনগুলো মাঝে মাঝেই জানান দিচ্ছিল তাদের নির্মল ও অতিগুরুত্বপূর্ণ অস্তিত্ব ।  মাঝে অবশ্য জাহাজের ক্যাপ্টেন এক বিশাল কুমির দেখার কথা জানান দিলেও আমাদের চক্ষুগোচর হবার আগেই সে ডুব দিয়েছে ঘোলা জলে ,  শীতকালে কুমির দর্শন বিরল না হলেও এই বর্ষায় তাদের দেখা পাওয়া বেশ সৌভাগ্যের ব্যাপার বইকি ! 


বনবেষ্টিত নদী - খালের রাজ্য দিয়ে আমাদের খুদে জাহাজ ছুটে চলেছে ,  ঘন বর্ষাকাল ,  সুন্দরবনের চেহারা পাল্টে গেছে এই মেঘ রৌদ্র ছায়া আর হরেক কিসিমের বৃষ্টির পাল্লায় ।  নির্নিমেষ চেয়ে আছি খালের ধারের বন - ঝোপের দিকে ,  হয়ত সেখানে এক পরত গাছের আড়ালেই নিশ্চিন্তে অভিসার চালাচ্ছে এক জোড়া হলুদ - কালো ডোরাকাটা বড় বেড়াল ,  বা হাপুস হুপুস করতে করতে জলকেলি করতে নামবে গাঢ় চকলেট রঙের আদুরে ভোঁদড় ,    সপ্তবর্ণা ঝলমলে বনমোরগ !  কত কিই না ঘটে যেতে পারে মুহূর্তের মাঝে এই জোয়ার - ভাটার রাজ্যে ,  বা ঘটেই চলেছে প্রতিনিয়ত ,  কেবল অপেক্ষা আমাদের চোখে পড়ার ।   

আমরা বলে নৌকার মাঝি ভাইদের বাদ দিলে আমি এবং পাখি গবেষক সায়েম ইউ চৌধুরী ।  সায়েম গত তিন বছর ধরে হন্যে হয়ে খুঁজে ফিরছেন সেই অসাধারণ রহস্যময় প্রাণীটিকে তাদের প্রজনন মৌসুমে ,  নাম তার কালো মুখ প্যারাপাখি বা Masked Finfoot ,  স্থানীয় জেলেরা বলে হাঁসপাখি ,  অনেকেই আবার বলে গোলবনের হাঁস বা সুন্দরী হাঁস ,  যদিও  মোটেও হাঁসগোত্রের কোন নিকটাত্মীয় তো নয়ই ,  দূর সম্পর্কের আত্মীয়ও এই  প্যারাপাখি ,  

তারপরও স্থানীয়দের মত তাদের হাঁসপাখি বলেই সম্বোধন করছি এই লেখাতে  ,  যাতে আপনারা  বুঝতে পারেন হাঁসের মত আকৃতির ,  এবং পানিতে ভেসে চলে এমন একটি পাখির কথা বলছি আমরা কিন্তু তা মোটেও হাঁস নয়  !   নিভৃতচারী হাঁসপাখি সম্পর্কে প্রায় কিছুই জানা নেই মানুষের ,  যার জন্যই তাকে দেওয়া হয়েছে বাদাবনের সবচেয়ে রহস্যময় প্রাণীর তকমা ,  শুধু জানা ছিল বিশ্বব্যাপী অস্তিত্বের টানাপোড়নে আছে অপূর্ব পাখিটি ,  এবং আমাদের সুন্দরবনেই হয়ত সবচেয়ে বেশি সংখ্যায় আছে তা ,  তাও হাজার খানেকের বেশি নয় বলেই গবেষকদের অনুমান । 

 ( স্ত্রী হাঁসপাখি ) 
সায়েম এবং তার সহকর্মীদের নিরলস গবেষণার ফলে জানা গেছে গুরুত্বপূর্ণ কিছু তথ্য ,  বিশ্বে প্রথমবারের মত তোলা হয়েছে হাঁসপাখির ছানার ছবি ,  তাদের বাসার উপরে ৫ মিনিট অন্তর অন্তর ছবি তুলতে সক্ষম এমন ক্যামেরা ফিট করে জানা যাচ্ছে প্রজননসময়ের আচরণ সম্পর্কেও ।  কিন্তু এখনো অনেক অনেক তথ্য জানার বাকী আছে প্রাণীটির সংরক্ষণের জন্য উপযুক্ত ব্যবস্থা গ্রহণের জন্য ।  আর সেগুলোর জন্য সবচেয়ে জরুরী তাদের বাসা খুঁজে বাহির করা ।  অতিমাত্রায় গোপনীয়তা রক্ষাকারী হাঁসপাখি একই বাসায় তো বটেই ,  সাধারণত একই খালে পরপর দুই বছর বাসা বেঁধে ডিম দেয় না  !  ফলে তাদের নতুন বাসা খুঁজতে খুজতেই প্রাণের ঝুঁকি নিয়ে বাঘ - কুমিরের রাজ্যে অনেক দিন চলে যায় গবেষকদের ।  প্রথম যখন কাজ শুরু করেন সায়েম তখন এও জানা ছিল না যে কী ধরনের গাছ এবং খালে বাসা করে হাঁসপাখিরা !  এখন অন্তত জানা যাচ্ছে সরু কয়েক মিটার চওড়া খালে বিশেষ বিশেষ প্রজাতির গাছে বাসা করে তারা ,  ৩ - ৫টা করে ডিম দিয়ে মিয়াঁ - বিবি যৌথ ভাবে তা দেয় ।  

 ( পুরুষ হাঁসপাখি ) 

 ( স্ত্রী হাঁসপাখি ) 
অনন্য সেই ভুবন ,  সরু সরু ফিতের মত খাল ।  গেওয়া ,  ছৈলা ,  ধুন্দল ,  সুন্দরীর সারি ,  সাথে ঘন গোলপাতার পদাতিক সৈন্যরা ।  মাঝে মাঝেই দুই দিকের গাছের ঝুলে পড়া ডাল তাদের স্মৃতি স্পর্শ রখে যাচ্ছে দেহ - মনে ,  সেই সাথে খালটিকে এমন সরু বানিয়েছে যে আমাদের নৌকার ঠেকে যাবার জোগাড় ,  অনেক বেঁকে চুরে ,  কসরত করে মাঝি ভাই নৌকা এগিয়ে নিয়ে যাচ্ছেন সামনের রহস্যের দিকে ,  তেমন জায়গায় বাঘ মামা  এসে একটা হাঁচি দিলেও আমাদের কম্ম সাবাড় হয়ে যাবে ,  হয়ত বা অতর্কিতে খালের একপাশ ঠেকে লাফ দিয়ে  ঘন হয়ে বসে থাকা গত দুই মানব সন্তানকে নিয়ে সুন্দর করে বয়ে নিয়ে যাবে এক ঝটকা টানে ।  রোমাঞ্চে রক্ত চলাচল বেড়ে গেছে ,  হৃৎপিণ্ড রীতিমত দিড়িম দিড়িম ঢাকা পিটাচ্ছে বুকের মাঝে ,  আড্রিনালিনের বন্যা রীতিমত টালমাটাল করে দিচ্ছে জানা জগতকে ,  যে কোন মুহূর্তে হলদে - কালো ডোরা  যেমন ঝলকে উঠতে পারে মহাবিশ্ব জুড়ে তেমনি সামনের বাঁকে দেখা মিলতে পারে মনের সুখ কাঁকড়া ভোজনরত হাঁসপাখির ।   এবং আসলেই একবার এভাবেই দেখা মিলল একটি পুরুষ হাঁসপাখির ,  সে আমাদের উপস্থিতি টের পাওয়া মাত্র তীর বেগে তীরে উঠে হাচড়েপাচড়ে চলে গেল ঝোপের গোপনীয়তায় ।  চোখে লেগে থাকল তার কালো কুচকুচ গ্রীবা বেয়ে চকচকে জলের গড়িয়ে পড়া ।  

উল্লেখ্য ,  এই পাখিটি আমাদের চিরচেনা ,  অতি আপন কারণ এটি বাংলাদেশ বার্ড ক্লাবের প্রতীক !  বিপন্ন পাখিটিকে সর্বসম্মতিক্রমে প্রতীক নির্বাচিত করেছিলেন ক্লাবের সদস্যরা ।  

প্রথম প্রথম প্রায় খালেই ঢোকার সময় ঠাস ঠাস শব্দে চমকে উঠছিলাম ,  মনে হচ্ছিল কী যেন লাফিয়ে পড়ছে বহমান জলে ।  পরে মাঝি জানালো আসলেই গাছের ডাল শুয়ে শুয়ে সূর্যস্নান করতে থাকা বড়সড় গুইসাপেরা নৌকার আভাস পেয়ে জলে ঝাপ দিচ্ছে ,  এমন একবার তো প্রায় আমাদের গায়েই এসে পড়েছিল নিচু ডাল থেকে ঝাপ দেওয়া এক সরীসৃপ ! 
নোঙর ফেলা আশ্রয়ের ফেরার পরও নাটকীয়তার শেষ নেই বাদাবনে ,  গা ছমছমে রোমাঞ্চ ঘিরে রাখে এখানে অস্টপ্রহর ।  নৌকায় প্রতি কেবিনে দুইটি বিছানা ,  উপরেরটি থেকে মাথা ঘুরালেই পোর্টহোল জানালা দিয়ে চোখে পড়ে  চলমান জলরাশি আর ম্যানগ্রোভ বন ,  সারি সারি শ্বাসমূল ,  গোলপাতার দল ।  রাতের মেলা আদিম আঁধার অরণ্য ,  নিচ্ছিদ্র নিস্তব্ধতা ,  গাঢ় আঁধার ।  
দুইবার ঘুম ভেঙ্গে গেছে জানাল দিয়ে ময়াল সাপা ঢুঁকে পড়ল নাকি এই চিন্তায় ,  অথবা যে গুইসাপটি ঝাপ দিয়েছিল আজ গাছের উপর থেকে আমাদের নৌকার পাশে ,  ঘুম ভেঙ্গেই কী দেখব সরীসৃপের সারি সারি ধারালো দাঁত !  নাকি শার্দূলের গুমোট বোটকা গন্ধে ঘুম ভাঙবে জীবন - মৃত্যুর সন্ধিক্ষণে ।  

সিটাকটকা ,  সুপতি ,  দুধমুখী ,  হরিণটানা ,  তাম্বুলবুনিয়া ,  আন্দারমানিক ,  চাংপাই  –  মনে পর্দায় এমন সব টুংটাং ধ্বনি তোলা সব রাজ্য পেরোয় আমাদের নৌকা ,  বাওয়ালীদের সাথে দেখা হয় ,  দেখা হয় কাঁকড়াশিকারি আর জেলেদের সাথে যারা কেবল ক্ষুন্নিবৃত্তি মেটানোর তাগিদে অংশ নিয়েছে এই বিপদসংকুল জীবনে ।  তাদের জীবনের কথা আমাদের মত শহুরেদের কাছে অব্যক্ত ,  অছোঁয়ায় থেকে যায় ।  কিন্তু অনেক মৎস্যজীবীদের সাক্ষাৎকার নিয়ে পাওয়া গেছে এক ভয়াবহ তথ্য ,  তাদের শতকরা ৮০ জনই অন্তত একবার হলেও বিরল এবং বিপন্ন হাঁসপাখির মাংস আস্বাদন করেছে  ! 

আসলে হাঁসপাখি  সাধারণত যে রকম ক্ল্যামোফেজ নিয়ে বাসা তৈরি করে তা আগে থেকে জানা না থাকলে খুঁজে বাহির করা মুশকিল ,  কিন্তু জেলেরা জাল পাততে যেয়ে যখন নিজের অজান্তেই হাঁসপাখির বাসার কাছে চলে যায় তখন বাসায় অবস্থানরত পাখি প্রাণের ভয়ে সেখান থেকে পালায় ,  লোভী জেলেরা রাতেই এই স্থানে ফিরে জোরালো টর্চ নিয়ে যার আলোতে হাঁসপাখি প্রায় কিছুই দেখে না ,  এবং সরাসরি তার বাসায় টর্চের আলো ফেলে চোখ ধাধিয়ে ধরা হয় পাখিটিকে ।  যেখানে লোনা পানির রাজ্যে প্রায়ই স্রেফ লবণ ,  মরিচ দিয়েই ভাত খেতে হয় অনেক মানুষকে ,  তাদের কাছে হাঁসপাখির মাংস বলা চলে বিশাল এক উপহার !  !   এখন পর্যন্ত প্রাপ্ত তথ্যমতে মানুষই সবচেয়ে বড় হুমকি হাঁসপাখির জন্য ।  

আগের সকল রেকর্ড ভঙ্গ করে একটি খালে আগের বছরের বাসাতেই আমরা পেয়ে যায় হাঁসপাখির ডিম ,  তাও রেকর্ড পরিমাণ ৬টি !  আমাদের দেখে মেয়ে হাঁসপাখিটি দূরে নিরাপদ দূরত্বে চলে যায় ঘন গোলপাতার আড়ালে ।  সায়েম দ্রুত মাঝিদের সহায়তায় বাসার উপরে ক্যামেরা বেঁধে ফেলে ,  জা প্রতি ৫ মিনিট পরপর একটি ছবি তুলবে ,  এবং তা কাজ করবে প্রায় ৩ সপ্তাহ ।  পরের বার যখন আসা হবে তখন আবার বদলে দেওয়া হবে নতুন ক্যামেরা বা ব্যাটারির সাথে ।  



 (  অটো ক্যামেরা দিয়ে তোলা কটি ছবি ) 
এভাবেই একের পর এক জানা -  অজানা খাল চষে ফেলি আমরা দাড়টানা নৌকা নিয়ে ,  বিপন্ন এক পাখিকে রক্ষার তাগিদ থেকে ।  তার পরিত্যক্ত বাসা পেলেও সযত্নে জিপিএস দিয়ে সেই তথ্য টুকে রাখা হয় ,  আর পাখির দর্শন পেলে তো কথাই নেই !  ফিরে আসার সময় ঘনিয়ে আসে এক পর্যায়ে ,  দুরু দুরু বুকে সরু খালে নৌকা বেয়ে চলা অ্যাডিনালিনের প্রবাহময় দিনগুলোর অভাব ভীষণ ভাবে অনুভূত হয় মনোটোনাস নগরজীবনে ।  কিন্তু ভাবতে ভালো লাগে হয়ত কোন একদিন কিছু স্বপ্নাদৃষ্ট প্রকৃতিপ্রেমীর জীবনের ঝুঁকির বিনিময়ে পাওয়া তথ্য হয়তো ভূমিকা রাখবে বিপন্ন হাঁসপাখি এবং সুন্দরবনের প্রকৃতি সংরক্ষণে ।  

 (  কদিন আগে সুন্দরবনে যখন জলের বদলে তেল ভাসতে লাগল ,  সবার আগেই মনে হল জলের সরাসরি সম্পর্কযুক্ত সব প্রাণীর জীবনে এখন হুমকির মুখে ,  মাছের সন্ধানে ঝাপ দিলেই মাছরাঙা যেমন শেষে ,  তেমনি জলে নামলেই এমন তেল চুপচুপে হয়ে মারা যাবে প্রিয় হাঁসপাখিরা । 

উপরের স্কেচটি এঁকে দিয়েছেন এক  শিল্পীবন্ধু ,  তাঁর অনুমতিক্রমে ব্যবহার করা হলো ।  যা ক্ষতি হবার তা হয়ে গেছে ,  আমরা আশা করব এই ভয়াবহ ঘটনা থেকে শিক্ষা নিয়ে এর পুনরাবৃত্তি যেন না হয় তাঁর চেষ্টা করব আমরা ,  প্রত্যেক বাংলাদেশবাসীরা ।  সুন্দরবন আমাদের সকলের ,  একে রক্ষার দায়িত্ব কারো কম নয় ।  
প্রিয় বন্ধু সায়েমের জন্মদিন আজ ।  এই সামান্য লেখাটি তাঁর জন্য ,  এবং পোস্টে ব্যবহৃত প্রতিটি হাঁসপাখির ছবি তারই তোলা ।  শুভ জন্মদিন সায়েম ,  বাংলাদেশ এবং বিশ্বের প্রকৃতি রক্ষায় আপনার পদচারণা অব্যাহত থাকুক ,  পালকাবৃত প্রতিটি বন্ধুর উপরে ঝরে পড়ুক আপনার মুগ্ধতামাখানো বিস্মিত দৃষ্টি ,  এই কামনা রইল আজ  ।  ) 







সূর্যনগরী পিসাক এবং ইনকাদের সমাধিক্ষেত্র




পেরুর পবিত্র উপত্যকার অসামান্য প্রাকৃতিক সৌন্দর্যের মাঝ দিয়ে বাস চলছে ,  মাঝে মাঝে দুয়েক জায়গায় যাত্রাবিরতি করা হল সুমহান ইনকা  সভ্যতার শাসকদের কাছে এই অতি গুরুত্বপূর্ণ স্থানটির গুরুত্ব বুঝবার জন্য ।  অদ্ভুত সেই জায়গা ,  শূন্যতা ভিড় করে আসছে চারদিক থেকে ,  দূরে আন্দেজের তুষারঢাকা রহস্যময় চূড়া হাতছানি দেয় রোমাঞ্চের ,  নিচ থেকে আহ্বান জানায় রূপোলী ফিতের মত উরুবামবা নদী ,  এখান থেকে যাবার পথে ইনকাদের  বিখ্যাত পাহাড়ি শহর মাচু পিচু ছুয়ে গেছে তা ।   দুপাশে নানা ধরনের সবুজের আঁচড় বোলানো ,  মাঝে মাঝেই পাহাড়ে মানুষের   উপস্থিতির চিহ্ন পাওয়া যাচ্ছে ফসলক্ষেত্র না হয় জীর্ণ ঘর - দোর দেখে ।  আমাদের রেড ইন্ডিয়ান গাইড যে কিনা প্রাচীন সেই ইনকাদের বংশধর  যাত্রার ফাঁকে ফাঁকেই বয়ান করে চলেছে এই অত্র অঞ্চলের ইতিহাস ,   ইনকা রাজা - রানীদের কাছে এই পবিত্র উপত্যকার গুরুত্ব ,  নানা নগরের অবস্থান ইত্যাদি ,  ইত্যাদি ।  আন্দেজের এই উপত্যকাগুলো অতি উর্বর ,  এই একটাতেই প্রায় ৩০ জাতের ভুট্টা হয় ,  সবগুলোর নমুনা দেখালেন গাইড ,  সেই সাথে হয় অনেক অনেক জাতের আলু ।  হতেই পারে ,  আলুর জন্মই তো এইখানে ,  ইনকাদের হাতে এর পোষ মানা এবং বিস্তৃতি ,  অথচ এই খাবার আজ সারা বিশ্বের প্রতি দেশে অপরিহার্য হয়ে উঠেছে যা কিনা ৫০০ বছর আগেও ছিল অচেনা । 
 

পথে দেখা মিলল বিখ্যাত প্রাণী লামা এবং  আলপাকার ,  মাংস এবং পশমের জন্য আন্দেজের অধিবাসীরা এই উট গোত্রের প্রাণীদের পোষ মানিয়েছে বহু আগেই ,  এখনো চলছে সেই পারস্পারিক সহযোগিতা ।  আলপাকার পশমের খুব কদর এই ঠাণ্ডা দেশে ,  শুনলাম এক কেজির দাম হাজার ডলারের উপরে !  দামের গরমেই তো ঠাণ্ডা আর কাছে ভিড়বার কথা না !  আর আছে ভিক্যুনা নামের ভিন্ন জাতের উটও ,  সেই সাথে তাদের দেখভালের জন্য ইনকা কিশোরেরা ,  যাদের বসনভূষণ অতীব রঙিন ।  মনে হয় এদের আদি বাসিন্দার রঙচঙে পোশাক খুব পছন্দ করত ,  ভ্রমণসঙ্গী মেক্সিকান ইসাইয়াস মায়া সভ্যতার দেশের লোক ,  যেখানে মায়ানদের বংশধরেরা মূলত সাদা রঙের কাপড় পড়ে ,  এত জেল্লা সেই শুভ্র বসনে নেই । 



পেরু এক স্বপ্নের দেশ ,  বাংলাদেশের চেয়ে প্রায় ১০ গুণ বড় এই ভূখণ্ড প্রাকৃতিক প্রাচুর্যে অতি সমৃদ্ধ ,  আছে আন্দেজের মত সুউচ্চ পর্বত ,  আমাজনের মত বিস্তৃত বৃষ্টিঅরণ্য ,  টিটিকাকার মত বিশাল হ্রদ ,  খাঁ খাঁ মরু ,  বালুকাময় সৈকত ,   আর ইতিহাসবিখ্যাত সব পুরাকীর্তি ।  এক মাচুপিচুই আছে সারা বিশ্বের কোটি কোটি  ভ্রমণার্থী আর রোমাঞ্চপ্রিয়দের অবশ্যদ্রষ্টব্য গন্তব্য হয়ে ,  কিন্তু সারা দেশেই ছড়িয়ে ছিটিয়ে আছে সুমহান সেই প্রাচীন সভ্যতার নানা নিদর্শন ,  তারই একটি আমাদের আজকের গন্তব্য -  ইনকা নগরী পিসাক । 

ভর দুপুরের বাসে চেপে  পিসাকের সামনে পৌঁছালাম  সবাই ,  যাত্রা শুরু হবে এখন সূর্যনগরীর অভ্যন্তরে ,  তার আগে জলদি পেটপুজো সারার জন্য পথের ধারের নড়বড়ে রেস্তোরাঁ থেকে রেড ইন্ডিয়ান মহিলার বিক্রি করা বড় সড় দানার ভুট্টা এবং এক ফালি চীজ হাতে নিয়ে কামড় বসাতে বসাতে গাইডের পেছনে পেছনে চললাম সবাই ।  এল চিলতে পাহাড়ি পথের ধারে তখন বসে গেছে ইনকাদের নানা মনোহারী দ্রব্যের দোকান ,  বিশেষ করে হাতে বুনানো নানা ধরনের কাপড় ,   সেই সাথে চরকা মত এক যন্ত্র ।  

এক বৃদ্ধ দেখলাম কোঁকা পাতা বিক্রি করছেন ,  ইনকা সম্রাট তার প্রজাদের কাছ থেকে কর হিসেবে আদায় করতেন কোঁকা পাতা !  এত উচ্চতায় পাৎলা বাতাসের সাথে খাপ খাওয়াতে এই পাতার কোন বিকল্প তখন ছিল না ,  পিসাকের উচ্চতা সমুদ্র পৃষ্ঠ থেকে এগার হাজার ফুট !  ইনকা দাদুর কাছ থেকে এক গোছা পাতা কিনে চাবাতে চাবাতে চললাম ত্রিমূর্তি সামনের দিকে । 


 কেমন নির্লিপ্ত যেন স্থানীয়রা ,  শত শত বছরের উপনিবেশিক শাসনের শিকার হয়ে জীবন থেকে রূপ - রস - রঙ জনে হারিয়ে গেছে তাদের ,  পরনে সপ্তবর্ণের ছড়াছড়ি থাকলেও তাদের মুখে আজ হাসি নেই ,  ঔপনিবেশিক প্রভুরা ছলে বলে কৌশলে দখল করে নিয়েছে তাদের উর্বর জমি ,  প্রাচীন সংস্কৃতি ,  বিকশিত মনন ।  নিজে ভূমে পরবাসী বানিয়ে ছেড়েছে ইনকা বংশধরদের ,  সমস্ত গ্রাম - শহর লুট করে তাদের নির্বাসনে পাঠিয়েছে পাথুরে কাঁকরময় বন্ধুর জমিতে ,  সেই জমিতে আক্ষরিক অর্থেই রক্ত বিসর্জন দিয়ে যখন সুজলা সুফলা করেছে দক্ষ কৃষিবিদ ইনকারা ,  সেই জমি জবর দখল করে আবার তাদের পাঠিয়ে দেওয়া হয়েছে দুর্গমতর স্থানে ।  এই শঠতা ,  গুণ্ডামি ,  নোংরামি চলছে প্রজন্মের পর প্রজন্ম ধরে , আজো এই অস্তিত্ব দুঃখজনক ভাবে অতি উজ্জল আন্দেজের বুকে ।  

কিন্তু তবুও জীবন চলতে থাকে ,  সবকিছুর মাঝে ,  সেই ধারাতেই চলছে এখনকার ইনকাদের জীবন ,  সেই প্রাচীন সভ্যতার স্মৃতি আজ বিস্মৃতপ্রায় ,  শুধু এই স্থাপত্যগুলোতে হয়ত তারা স্মৃতিচারণা করে থাকে সেই অসীম ক্ষমতাশালী পূর্বপুরুষদের । 


পিসাকে প্রবেশের আগ মুহূর্তেই চোখে পড়ল ফসলের ক্ষেত , দক্ষ কৃষক ছিল ইনকারা ,  জমি তৈরিতেও ছিল তাদের অপরিসীম দক্ষতা ।  প্রথমেই বড় বড় পাথর খণ্ড ,  তার উপর বিশেষ ধরনের ছোট পাথর খণ্ড ,  তার উপর কয়েক ধরনের কাঁকর ,  এমন বেশ কিছু স্তরের পরে সবার উপরে উর্বর মাটি দিয়ে নির্মাণ করা হত নগরীর মাঝেই কৃষিক্ষেত্র ।  বৈজ্ঞানিক পদ্ধতির কৃষিকাজ তারা উদ্ধাবন করেছিল হাজার বছর  আগে ।  এই বিশেষ ক্ষেতগুলোর উপরের স্তরের জন্য মাটি নিয়ে আসা হয়েছিল পাহাড়ের পাদদেশ থেকে ,  এবং সেই ক্ষেতে এখনো ফসল ফলানো হয়  !  


সিঁড়ি বেয়ে প্রাচীন ক্ষেতগুলো পর্যবেক্ষণের পর উপরের সুরক্ষা প্রাচীরে পৌঁছালাম সবাই ,  সবারই চক্ষুচড়কগাছ সামনের বিশাল পাথরের তৈরি নিপুণ নিখুঁত স্থাপনা দেখে ।  নানা আকারের পাথর এমন ভাবে জোড়া লাগানো হয়েছে একটি আরেকটির সাথে যে দুই পাথরের ফাঁকে পাতলা ব্লেডও ঢোকানো সম্ভব নয় ! 
 যে ইনকারা কোন রকম ধাতব পদার্থের ব্যবস্থা জানত না তারা কি করে এবড়ো থেবড়ো পাথরখণ্ড এত চমৎকার ভাবে মসৃণ করে মাপমত বসিয়ে এমন আশ্চর্যজনক নিদর্শন তৈরি করতে সক্ষম হয়েছিল তা এখনো রহস্যে ঘেরা ।   বিশালকার কিছু দরজা ছিল প্রায় ৯ ফুট উঁচু ,  মাপ মত বড় বড় প্রস্তর খণ্ড বসিয়ে তৈরি ।  

 সেই সাথে ছিল তাদের বাসস্থান ,  সেগুলো ছাদ আর আর টিকে নেই ,  হিমে ঝড়ে বৃষ্টিতে লুপ্ত হয়ে গেছে প্রকৃতির মাঝেই ,  কিন্তু পাথুরে দেয়ালগুলো জয়গান গাচ্ছে সেই বুদ্ধিমান কারিগরদের ,  যাদের সৃষ্টি  ভূমিকম্প আর পাহাড়ি ঢলকে বৃদ্ধাঙ্গুলি দেখিয়ে টিকে আছে শতাব্দীর পর শতাব্দী । 

 এবং  পাহাড়ের শীর্ষে অবস্থিত নগরীতে এখনো কাজ করেই চলেছে তাদের জলসরবরাহ ব্যবস্থা ! 

আর কি সুষম ভাবেই না পাথরগুলো বসিয়েই তৈরি হয়েছে বিশাল সব ফটক ,  উচ্চকণ্ঠে জানান দিচ্ছে ইনকা স্থপতিদের কীর্তির মহিমা ।  

 এছাড়া আছে সূর্যমন্দির ,  নগর সেচ ব্যবস্থা এবং ইনকা গোরস্থান ,  কেবল এক ঘনীভূত রহস্য চারিদিকেই বিরাজমান এখনো ।  আমার কেবল মূক দর্শক ,  যারা অবগাহন করেই চলেছি এই বিস্ময়রাজ্যে ।   সীমানা প্রাচীরের সামনে দাঁড়ালে ধাপে ধাপে পাহাড়ের পাদদেশে নেমে যাওয়া শস্যক্ষেত্রগুলোকে পাখির ছড়ানো ডানার মত মনে হয় ,  হয়ত এই মিল মাথায় রেখেই এই এলাকার এক বিশেষ পাখি পিসাকার  (  Partridge )  নামেই শহরের নামকরণ করা হয়েছিল পিসাক । 
 

সম্ভবত ১৪৪০ সালে ইনকা সম্রাট পাচাকুটির রাজত্বকালে এই বিস্ময় শহর নির্মিত হয় কিন্তু মাত্র শখানেক বছরের মাঝেই এর পতন ঘটে দখলদার লুটেরা স্প্যানিয়ার্ডের আক্রমণে ।  কিন্তু পতন ঘটে নি তাদের ইতিহাসের ,  শৌর্যের ।  আজো আধুনিক মানুষেরা নির্বাক হয়ে উপলব্ধি করবার চেষ্টা করে তাদের সেই রহস্য । 

শহরের চারদিকেই উচু উচু পাহাড় ,  আন্দেজের তুষার জমা হিমের আলয় থেকে অবশ্য খানিকটা দূরে ,  সবুজের ছোঁয়া আজো বিরাজমান ।  এমন এক পাহাড়ের  মাঝে দেখি মৌচাকের মত খোপ খোপ ধরনের দেয়াল ,  দূর থেকে উত্তর আমেরিকার হোপি ইন্ডিয়ানদের আবাসের মত মনে হয় ,  সেই দিকেই নিয়ে গেল ইনকা গাইডা ,  জানাল -  এই  সেই সমাধিক্ষেত্র ,  সাধারণ ইনকাদের কবরস্থ করা হত এখানেই ,   আর রাজাদের জন্য ছিল পবিত্র উপত্যকার মাঝে গোপনীয় কোন স্থান ,  রাজকীয় মৃতদেহ মমি করার প্রচলন ছিল ইনকাদের মাঝে ,  তবে সেই পদ্ধতি মিশরীয়দের চেয়ে খানিকটা আলাদা  (  টিনটিনের মমির অভিশাপ এবং সূর্যদেবের বন্দীর কথা মনে পড়ছে নিশ্চয়ই !  )   , 

 এই বিশেষ সমাধিক্ষেত্রে শুনলাম হুয়ানাকা গোত্রের ইনকাদের শেষ আশ্রয় হিসেবে ব্যবহার করা হত ,  এখনো ফি বছরের সেপ্টেম্বরে অনেক ইনকা তীর্থযাত্রীদের মত এখানে আসেন ,  অন্য সময়েও পথ ভুলে আসা কেউ রেখে জানা এক তোড়া বুনো ফুল ,  জানিয়ে দেন পূর্ব পুরুষদের -  আমরা তোমাদের ভুলব না  !   
   

ঠিক কি কারণে পিসাক নির্মাণ করেছিলেন ইনকা সম্রাট পাচাকুটি তা অবশ্য পরিষ্কার নয় ,  হয়ত পবিত্র উপত্যকায় দখল বজায় রাখার জন্য ,  হয়ত রাজধানী কুজকোকে অন্য জাতিদের আক্রমণ থেকে রক্ষার করার জন্য এটি চেকপোস্ট হিসাবে ব্যবহার করা হত ।   পিসাক ইনকা সাম্রাজ্যের সাথে যেখানে চির হরিৎ বৃষ্টি অরণ্য মিলেছে সেই সীমান্তেই অবস্থিত ,  তাই হয়ত সীমান্ত দুর্গ হিসেবে এর গুরুত্ব ছিল অপরিসীম ।  


সূর্য দেবতা ইনতির  (  Inti )  মন্দিরে অবশ্য যাওয়া গেল না ,  বেদির সামনে দাড়িয়ে মুখে অনুভব করা গেল না পৃথিবীর মানুষের মনে সবচেয়ে দীর্ঘকাল ঈশ্বর রূপে রাজত্ব করা সূর্যের পরশ ,  কারণ কিছু তস্কর সেই প্রাচীন উপাসনালয়ের অংশ বিশেষ চুরি করে নিয়ে গেছিল বছর কয় আগে ,  এখন পর্যটকদের জন্য নিষিদ্ধ করা হয়েছে বেদিতে যাওয়া !  হতভাগা অর্থলোভী তস্করকে শাপশাপান্ত করতে করতে ফিরলাম সবাই মূল ফটকের দিকে ।  সেখানে লর্ড অফ দ্য রিংসের সেই বাজ পোড়া গাছের জমজ ভাইটির নিচে বসে কিছুক্ষণ বিশ্রাম দিতে হল ক্লান্ত পায়ের পেশীগুলোকে ,  আড্ডা চলল ইনকা সভ্যতা আর আন্দেজের নানা রহস্য নিয়ে ভুট্টা খেতে খেতে ।  


বিমুগ্ধ চিত্তে পিসাকে স্বল্পক্ষণ অবস্থানের সময় পেরিয়ে গেলে আবার গাইডের চিৎকার বাসে চেপে বসলাম সবাই ,  এবারে গন্তব্য প্রাচীন ইনকা রাজধানী -  কুজকো !  
 (  লেখাটি সুপ্রিয় তাপস শর্মার জন্য ,  শুভ জন্মদিন তাপস দা ,  সুখে থাক সবসময় !  ) 






ফিদেলের দীর্ঘ সাক্ষাৎকার - ১ ,    একজন জননেতার শৈশব



 ( ইগন্যাসিও র‍্যামোনেতের শত ঘণ্টা ব্যাপী নেওয়া ফিদেল কাস্ত্রোর সাক্ষাৎকারের সংকলন গ্রন্থ  MY LIFE এর একটি অনুবাদ প্রচেষ্টা চালাচ্ছি ,  আপনাদের সকলের মতামত কাম্য ।   মূল বইয়ের লেখক এবং প্রকাশকের অনুমতি ছাড়া লেখাটি কোন রকম বাণিজ্যিক কাজে ব্যবহার করা নিষিদ্ধ ,  আর বাণিজ্যিক কারণ ছাড়া অনুবাদটি ব্যবহার করতে চাইলে অবশ্যই অনুবাদকের সম্মতি লাগবে ।  সত্যিকার অর্থে এই প্রথম অনুবাদ করছি ,  বানান ভুল ছাড়াও অন্য অনেক আড়ষ্টতা থাকার কথা ,  আশা রাখছি আপনাদের সহযোগিতায় সেগুলো আস্তে আস্তে কাটিয়ে উঠব ।  ) 

ঐতিহাসিক পটভূমি সবসময়ই ভীষণ গুরুত্বপূর্ণ ,  সেই জন্য আমি আপনার কাছে প্রশ্ন রাখব -  আপনার জন্ম তুলনামূলক ভাবে সচ্ছল পরিবারে ,  পড়েছেন ধনীদের জন্য নির্মিত গোঁড়া ধার্মিক স্কুলে ,  পরবর্তীতে আইনশাস্ত্র অধ্যয়ন করেছেন ।  এই সব মিলিয়েই আপনার পক্ষে একজন রক্ষণশীল নেতা হিসেবেই আবির্ভূত হবার কথা ছিল ,  তাই নয় কি ? 
 হয়ত হতেও পারত ,  কিন্তু মানুষ তাদের ভাগ্যের একশ ভাগ নিয়ন্ত্রক নয় ।  একজন মানুষ তার পারিপার্শ্বিক ঘটনাবলীর ,  কাঠিন্যের ,  সংগ্রামের ফসল ।  জীবনে উদ্ভূত  নানা সমস্যা তাকে বিভিন্ন ভাবে গঠন করে ,  যেমন ভাবে লেদমেশিনে ধাতুকে খোদাই করে নানা রূপ দেওয়া হয় ।   আমি বলতে পারি মানুষ জন্মমাত্রই বিপ্লবী নয় । 

তাহলে কি ভাবে আপনার বিপ্লবের পথযাত্রা শুরু হল ? 
আমি নিজেই নিজেই বিপ্লবীতে পরিণত করেছি ।  জীবনের নানা সময়ে বিভিন্ন ঘটনার পরিপ্রেক্ষিতে এগুলো হয়েছে ।  তবে সবকিছুর শুরু হয়েছে সেই গ্রাম্য এলাকাতে ,  যা আমার জন্মভূমি । 
আপনার জন্মস্থান সম্বন্ধে কী মনে আছে ? 

আমার জন্ম হয়েছিল একটি খামারবাড়ীতে ।  ওরিয়েন্তে রাজ্যের উত্তরে ,  নিপে উপসাগরের কাছে ,   ইক্ষুর ফলনের জন্য বিখ্যাত মাকার্নের নিকটে ।  খামারটির নাম ছিল বিরান ।  এটি কোন শহর না ,  আসলে কোন গ্রামও নয় ,  কেবল বিচ্ছিন্ন ভাবে দাড়িয়ে থাকা গোটাকয়েক বাড়ী ।  আমার পরিবারের বাসভবন সেখানেই ছিল ,  বুড়ো ক্যামিনো নামের সেই ধুলাময় কর্দমাক্ত পথটির ধারে ,  যা কিনা রাজধানী থেকে শুরু হয়ে  পৌরসভা ছুয়ে দক্ষিণে যাত্রা অব্যাহত রেখেছিল ।  সেই সময়ের রাস্তাগুলো আসলে ছিল স্রেফ বিশাল কাদাময় পথ ।  মানুষের চলাচলের বাহ্ন ছিল ঘোড়া এবং গরুর গাড়ী ।  তখন যান্ত্রিক গাড়ীর ,  এমনকি বৈদ্যুতিক বাতির আবির্ভাবও ঘটেনি ।  আমার ছোট বেলায় মোমবাতি ও কেরোসিনের প্রদীপেই বাড়ী আলোকিত রাখা হত । 
সেই বাড়ী নিয়ে কোন স্মৃতি মনে পড়ে কি ?   
সেটি ছিল স্প্যানিশ রীতি অনুসারে নির্মিত ,  আরো বিস্তারিত বললে গালিসিয়ান স্টাইলে ।  আমার বাবা ছিলে স্পেনের লোক ,  ল্যুগো রাজ্যের লাঙ্কারা গ্রাম থেকে উঠে আসা একজন গ্যালিসিয়ান ।   গালিসিয়াতে সেই ধরনের বাসগৃহ নির্মাণের রীতি ছিল যার নিচে গবাদিপশুদের থাকার স্থান থাকে ।   আমাদের বাড়ীটি গালিসিয় রীতি মত করা হয়েছিল কারন এটি ছিল কাঠের পিলারের ,  স্তম্ভের উপর নির্মিত ।  তিন বা চার বছর বয়সের স্মৃতি হাতড়ে দেখেছি ,  বাড়ীটির নিচে গরুরা ঘুমাত ।  তারা গোধূলিবেলায় বাড়ী ফিরে আসত এবং সেই নির্দিষ্ট জায়গাতেই ঘুমাত ।  সেখানেই খুঁটার সাথে বেধে তাদের দুগ্ধদোহন পর্বও চলত ।  গালিসিয়ার অন্যান্য আর সব বাড়ীর মতই আমাদের বাসগৃহের নিচে বিশেষ স্থান বরাদ্দ ছিল শুয়োর এবং নানা জাতের গৃহপালিত পাখির পালার জন্য যেখানে থাকত হাঁস ,  মুরগি ,  তিতির ,  টার্কি এমনকি রাজহাঁসও । 

বিরানে গিয়েছিলাম আমি ,  যে বাড়ীতে আপনার জন্ম সেটিও দেখেছি ,  সেটি আপনি যেমন বললেন তেমনি এক সাধারন আটপৌরে স্থাপত্য । 
সেটি ছিল কাঠের বাড়ী ।  পিলারগুলো খুবই মজবুত  Caguairan কাঠের ,  তাদের উপরে পাটাতন বিছিয়ে মেঝে তৈরি করা হয়েছিল ।  যতদূর মনে পড়ে বাড়ীটি ছিল বর্গাকৃতির ।  পরবর্তীতে কিছু অংশ বর্ধিত করে অফিস করা হয়েছিল ।  আরো পরে সেখানে স্নানাগার ,  খাদ্য সংরক্ষণের জায়গা ,  খাবার ঘর ও রান্না ঘর নির্মাণ করা হয়েছিল ।  আর বাড়ীর মূল বর্গাকৃতির কাঠামোর উপরে ছোট আকৃতির একটি দ্বিতীয়তলা ছিল যার নাম বলা হত মিরাদোর ।  এবং প্রচলিত কাহিনীমতে       ১৯২৬ সালের ১৩ আগস্ট ,  ভোর ২টায় সেখানেই আমার জন্ম হয় । 
চারপাশের  থেকে গ্রামের গাছ ,  ইক্ষু ক্ষেত ,  পাখি আর পতঙ্গময় সেই পরিবেশের মাঝেই খুব ছোট্টকাল থেকে বেড়ে উঠেছি আমি । 
বিরানে গেলেই যে জিনিসটা সবাই প্রায় সাথে সাথেই অনুভব করতে পারে তা আপনার বাবা ডন অ্যাঞ্জেলের দৃঢ় চরিত্রের কথা - 

বাবা ছিলেন প্রবল ইচ্ছাশক্তি সম্পন্ন একজন পুরুষ ।  অনেক প্রচেষ্টার পর নিজে নিজেই পড়তে এবং লিখতে শিখেছিলেন ।  তিনি ছিলেন প্রচণ্ড ধরনের কর্মঠ ধরনের মানুষ যে কিনা সব সময় কিছু একটা নিয়ে ব্যস্ত থাকতেন ,  আসলে কোন কিছু সমন্বয়ের জন্য তার ছিল প্রকৃতি প্রদত্ত ক্ষমতা । 
উনি কেন কিউবাতে এসেছিলেন ? 
তিনি ছিলে ক্যাম্পেনসিনোসদের সন্তান ,  প্রবল দারিদ্রের মাঝেই তাদের জীবন চলমান ।  ১৯৯২ সালে গালিসিয়া ভ্রমণের সময় আমি লানকারা যায় ,  যে শহরে উনি বাস করতেন ,  এবং সেই তিরিশ ফুট দৈর্ঘ্যের ও ১৮ ফুট প্রস্থের ছোট্ট বাড়িটিও দেখি যেখানে তার জন্ম হয়েছিল ।  এটি মাঠে পাওয়া শিলা দিয়ে তৈরি ,  যা কিনা সেই অঞ্চলে পর্যাপ্ত পরিমাণে পাওয়া যেত ,   ক্যাম্পেনসিনোসরা এই ভাবেই থাকার আশ্রয় গড়ে নিত আপন আলয়ে ।   সেই ক্ষুদের কাঠামোটিতেই সব পরিবার তাদের গৃহপালিত প্রাণীদের নিয়ে বাস করত ।  শোবার ঘর এবং রান্না ঘর ছিল একসাথেই ।  একহাত পরিমাণ উদ্বৃত্ত জমিও ছিল না ।  পরিবারগুলো সারা গ্রাম জুড়ে বিচ্ছিন্ন খণ্ড খণ্ড জমিতে কৃষিকাজ চালাতো । 
ষোল -  সতের বছর বয়সে বাবা স্পেনের সেনাবাহিনীতে যোগ দেন ,  কিন্তু কিউবাতে যখন ১৮৯৫ সালে সংঘটিত ২য় স্বাধীনতা যুদ্ধের সময় আসেন ,  তার বয়স বিশ ছাড়িয়েছে ।  আসলে আমাদের কারোরই জানা নেয় ঠিক কি কারণে এবং কি ভাবে তিনি কিউবা এসেছিলেন ।  বড় হবার পরও বাবার সাথে এই ব্যাপারে আমার কোন কথা বলা হয় নি ।  মাঝে মাঝেই তিনি নানা গল্প বলতেন বিশেষ করে নৈশভোজের সময় বা বন্ধুদের সাথে ।  কিন্তু আমার বড় বোন অ্যাঞ্জেলিতা এবং বড় ভাই র‍্যামন ,  যারা এখনো জীবিত হয়ত এই ব্যাপারে আলোকপাত করতে পারবে ,  অন্তত তারা বাবার সাথে আমার চেয়ে বেশী কথা বলত ।   তবে পরের দিকে যখন আমি যখন হাভানায় বিপ্লবের সাথে জড়িয়ে পড়ি ,  মোনকাদা আক্রমণে নেতৃত্ব দেবার ফলে কারাবরণ করি এবং পরে গ্রানমা করে কিউবাতে ফিরে আসি তখন কিছু কিছু পর্যায়ে আমার ছোট ভাই এবং বোন বিশেষ করে রাউল ,  এমা এবং হুয়ানার সাথে বাবার অনেক অনেক বিষয়ে কথা হয়েছিল ,  যদিও সেগুলো শোনার জন্য নিজে উপস্থিত ছিলাম না । 
তবে তাদের মুখ শুনে আমার যা মনে হয়েছে বাবা গালিসিয়ার এক দরিদ্র তরুণ ,  যিনি বিত্তবান কোন লোকের বদলে সামরিক বাহিনীতে গিয়েছিলেন অর্থের বিনিময়ে ।  আর এটা সত্য যে বাবা ক্যাম্পেসিনোসদের একজন ছিলেন ,  যারা যুদ্ধে এইভাবে অংশগ্রহণ করত ।  সেই যুদ্ধ যে কি ছিল তা সকলেরই জানা । 
যুদ্ধে অংশ গ্রহণের ব্যাপারটা তো লটারির মাধ্যমে হবার কথা ,  কিন্তু দেখা যাচ্ছে ধনীরা অর্থের মাধ্যমে অন্য কাউকে তাদের জায়গায় মিলিটারিতে যাওয়া তো বটেই এমনকি যুদ্ধে পর্যন্ত পাঠাতে পারত ? 
এমনতো কিছু কিছু ক্ষেত্রে ঘটেছিলই ,  দেখা গেল চরম দারিদ্রের সাথে ঝুযতে থাকা  কাউকে ধনশালী কোন ব্যক্তি বেশ মোটা অঙ্কের টাকা দিয়ে ঘটনাটা ঘটাত । 
বাবা একজন স্প্যানিশ সৈনিক হিসেবেই কিউবায় পদার্পণ করেছিলেন ,  এবং তিনি হুকারো ও মোরোনের মধ্যবর্তী অঞ্চলে বন পরিষ্কারের কাজে নিয়োজিত ছিলেন যেখানে পরবর্তীতে সেনাঘাটি গড়ে তোলা হয়  ,  যা কিনা কিউবান বিপ্লবীরা মাসিও এবং মাক্সিমো গোমেজের নেতৃত্বে দখল করে হোসে মার্তির মৃত্যুর পরে । 

সেই বিশাল জঙ্গল সাফ করে ঘাটি স্থাপন করা ছিল মহাকঠিন এক মিশন ,  যা ছিল বেশ কয়েক মাইল লম্বা ।  আমি এতটুকুই জানি বাবার কাজের দায়িত্ব সেখানে ছিল ,  তবে মাসিওর দখলের সময় মনে হয় বাবা সেখানে ছিলেন না ।  আমার এর বেশী কিছু জানা নেই ,  হয়ত অন্য ভাই - বোনদের জানা থাকতে পারে । 

বাবার সাথে এই বিষয়ে কোন কথোপকথনের স্মৃতি আপনার মনে পড়ে না ? 
একবার পিনার দেল মায়ারিতে শ্রমিকদের এক ক্যাম্পে যাবার পথে উনাকে এই নিয়ে কথা বলতে শুনেছিলাম বটে !  আসলে আমি বাড়ী ছাড়া সবখানে থাকতেই পছন্দ করতাম ,  বাড়ী মানেই মনে হত কোন রুদ্ধ গরাদ ,  যেখানে আমার বিপ্লবী চেতনা আন্দোলিত হতে ভিতর থেকেই । 
তাহলে শিশুকাল থেকে আপনি একজন বিপ্লবী ? 
 এটি হবার পিছনে একাধিক কারণ ছিল ।  বিশেষ করে স্প্যানিশদের কতৃত্বের নিচে বাস করার সময় ,  বিশেষ করে তাদের হুকুম দেবার প্রবণতায় -  আমি এই কাজগুলো অপছন্দ করতাম ,  সেই সময়ও অনেক ধরনের শাস্তির ব্যবস্থা ছিল যেমন মাথায় আঘাত করা কিংবা বেল্ট দিতে পিটানো ,  এইসব নিয়েই সবসময় চলতে হত আমাদের ,     যদিও ধীরে ধীরে শিখে গিয়েছিলাম কি করে নিজেদের রক্ষা করে চলতে হয় । 
 আপনার বাবা বেশ কতৃত্বপরায়ণ ছিলেন বলা চলে ? 
একটু মেজাজি লোকতো ছিলেনই ।  কিন্তু সেটি ছাড়া তিনি কোনদিনই নিজেকে গড়ে তুলতে পারতেন না ,  সেই কৈশোর থেকেই প্রথমে পরিবার ও স্বদেশ থেকে এত দূরে থেকে যুদ্ধ ,  পরবর্তীতে একটি পয়সা ছাড়াও নিজের চেষ্টায় তিলে তিলে গড়ে তুলেছিলেন সচ্ছলতা ,  ঐকান্তিক প্রচেষ্টায় পরিবারের প্রথম ব্যক্তি হিসেবে পড়তে এবং লিখতে শিখেছিলেন ,  কারোই সাহায্য পাননি জীবনের বন্ধুর দিনগুলোতে ,  মনে হয় খুব শক্ত চরিত্রের অধিকারি  না হলে এই কাজগুলো কেউ করতে পারে না । 
বাবা একজন গালিসিয়ান ইমিগ্রান্ট হিসেবে বিনয়ী এবং কর্মঠ ছিলেন সেই সাথে ছিলেন দৃঢ় চরিত্রের  এবং সুনির্দিষ্ট লক্ষের অধিকারী ।  কিন্তু তিনি কখনই অবিচার করতেন না ।  তার আছে আসা সাহায্যপ্রার্থীদের কখনোই না বলতেন না ।  সবসময়ই সবার কথা শুনতেন মনোযোগ দিয়ে এবং সুযোগ পেলেই অন্যদের সাহায্যের হাত বাড়িয়ে দিতেন ।  জীবনের বেড়ে ওঠার সময়টিতে তার অনেক অভাব ও প্রয়োজন ছিল ।  আমি জানি মাত্র এগার বছর বয়সে মা হারিয়ে তিনি অনাথে পরিণত হন ।  তার বাবা আবার বিয়ে করেন ,  এবং সেই বালকের শৈশব ছিল যথেষ্টই অত্যাচারিত এবং বিব্রতকর ।   কিন্তু গালিসিয়ান ইমিগ্রান্টদের স্বভাবজাত গুণাবলী ছিলই তার মাঝে -  দয়া ,  বিনয় ,  অতিথিপরায়ণতা । 
তার অতিথিপরায়ণতা নিয়ে অনেক গল্প চালু আছে ,  এমনকি দয়া নিয়েও ।  খাঁটি হৃদয়ের একজন মানুষ সবসময়ই তার বন্ধু ,  শ্রমিক এবং চারপাশের মানুষের কঠিন সময়ে আপনা থেকেই এগিয়ে আসে ।  হয়ত কোন সময়ে তিনি মৃদু  অভিযোগ করতেন ,  বিরক্তও হতেন ,  কিন্তু কখনোই সমাধান ছাড়া সমস্যাগ্রস্ত কাউকে ফিরিয়ে দিতেন না ।   ফসল তোলার পরে যখন মানুষের হাতে উপার্জনের উপায় থাকে না বললেই চলে ,  তখন প্রায়শই তার কাছে মানুষেরা আসত ,  যারা অনাহার পীড়িত পরিবারের কথা ,  কাজের অভাবের কথা তুলে ধরত ।  বাবা সবসময়ই নিজের কিছু জমি যা পরিষ্কার করা বা নিড়ানো আবশ্যক ছিল না ,  তা তাদের কাজ দেবার ছলে পরিষ্কার করিয়ে নিয়ে অর্থ সাহায্য করতেন ,  যদিও তা আমাদের পরিবারের জন্য অর্থনৈতিক দিক থেকে লাভজনক ছিল না ।  বয়স কিছুটা বাড়ার পর স্কুলের অবসরে তার অফিসের কাজে সাহায্য করতে যেয়ে জিনিসটি আমি বুঝতে পারি ,  সেখানে কাজের জন্য ডাকা হয় নি এমন শ্রমিকদেরও কর্ম সংস্থান করে দিতে হত যেন তারা ব্যবহার্য সামগ্রি কেনার টাকা আয় করতে পারে ।  তিনি ছিলেন একজন মহৎ এবং দয়ালু মানুষ । 

১৮৯৮ সালের স্বাধীনতা যুদ্ধের পর আপনার বাবা কিউবায় থেকে যেতে মনস্থির করেন ? 
 না না ,  ১৮৯৮ সালে যুদ্ধের পরপরই তিনি স্পেনে ফিরে যান ,  কিন্তু কিউবা তার এটি ভাল লেগেছিল যে পরের বছরই অন্য অনেক গ্যালিসিয়ান ইমিগ্রান্টের সাথে ফেরত এসেছিলেন এইখানে ।  হাভানা বন্দরের পুরনো নথি ঘেঁটে জানা গেছে ১৮৯৯ সালের ডিসেম্বরে তিনি পদার্পণ করেন দ্বীপদেশটিতে ।  কপর্দকহীন এবং একা অবস্থায় প্রথমেই তিনি শ্রমজীবন শুরু করেন ।  ঠিক জানা নেই কেন ,  কিন্তু শেষ পর্যন্ত ইস্টার্ন প্রভিন্সে তিনি খানিকটে থিতু হন ,  ঠিক সেই সময়েই আমেরিকান প্ল্যান্টেশন কোম্পানিগুলো বিভিন্ন জায়গার বন উজাড় করে জ্বালানী এবং নির্মাণ কাজে ব্যবহার করা শুরু করেছিল ,  অন্য অনেক বিখ্যাত ভবন এবং জাহাজের মতই সেই সময়ে বিশ্বের সবচেয়ে শক্তিশালী এবং বৃহৎ যুদ্ধজাহাজ সান্তিসমা ত্রিনিদাদ এই কাঠ দিয়েই তৈরি হয় ,  এর মূল নির্মাণস্থান ছিল হাভানা এবং ১৮০৫ সালে ইংরেজদের ট্রাফালগারে  যুদ্ধের উদ্দেস্য ভাসানোর পরে এক সমুদ্রঝড়ে সলিল সমাধি ঘটে । 
 যাই হোক ,  মার্কিনরা গাছ কাটার এবং ইক্ষু ক্ষেত প্রস্তুতের জন্য সবসময়ই লোক ভাড়া করছিল ।  কোথাও বন থাকলে সেই জমি খুবই উর্বর হয় ,  তাই প্রথম দিকে ফলন হয়েছিল দুর্দান্ত । 
আপনার বাবা মার্কিনীদের জন্য কাজ করতেন ? 
বাবা একজন সাধারণ শ্রমিক হিসেবে সেই সময়কার কর্ম জীবন শুরু করেছিলেন ওরিয়েন্তে প্রভিন্সে ,  বিখ্যাত ইউনাইটেড ফ্রুট কোম্পানির জন্য ,  যাদের সেই প্রভিন্সে প্ল্যানটেশন ছিল ।  পরবর্তীতে তিনি একটি শ্রমিকদল গঠন করেন এবং তাদের নিয়ে বিভিন্ন জায়গায় ভাড়া খাটতে যেতেন ।  শুনেছি ,  এক পর্যায়ে তার দলে ৩০০ শ্রমিক ছিল ,  যার ফলে একপর্যায়ে আর্থিক লাভের মুখও দেখেছিলেন ।  অসাধারণ সাংগঠনিক ক্ষমতা থাকলেও তিনি ছিলেন নিরক্ষর ,  তাই ধীরে ধীরে নিজে নিজেই লেখা এবং পড়া আয়ত্ত করেন ,  যা ছিল নিঃসন্দেহে কঠিন একটা কাজ ।  পরে একটি জ্বালানী কাঠের জোগান দেবার বা বন কেটে পরিষ্কার করবার জন্য একটি ছোটখাট ব্যবসা শুরু করেন ।  এখান থেকেই একজন সংগঠক হিসেবে তার ব্যবসা লাভজনক হতে থাকে ।  তার দলের অধিকাংশ শ্রমিকই ছিলেন স্পেন থেকে আসা অভিবাসী ,  সেই সাথে অল্প কয়েকজন ছিলেন ওয়েস্ট ইন্ডিজের অন্যান্য দ্বীপের ,  বিশেষ করে জ্যামাইকার এবং হাইতির । 
আপনার বাবা শেষ পর্যন্ত কতখানি জমির মালিক হয়েছিলেন ? 
 শেষ পর্যন্ত তিনি ৯০০ হেক্টর  (  ২০০০ একরের মত )  জমি কিনতে সক্ষম হন এবং আরো কয়েক হাজার হেক্টর জমি লিজ হিসেবে কিউবার স্বাধীনতা যুদ্ধের সৈনিক দুইজন কিউবান জেনারেলের কাছ থেকে নেন ।  সেগুলো ছিল পাইনের বিশাল প্রান্তর ,  কুমারী অরণ্য ।   সত্যিকারের প্রাকৃতিক বন ,  পর্বত -  উপত্যকা -  মালভূমি ডিঙ্গিয়ে ১৮০০ ফুট উচ্চতাতেও ছিল গাছের রাজত্ব ।   বাবা মায়ারি এলাকার গাছ কাটার তদারক করতেন ।  প্রতিদিন পাইনের কাঠ ভর্তি ১৭টি ট্রাক সেখান থেকে আসত ।   গবাদিপশু এবং ইক্ষু থেকেও একটা মোটা উপার্জন আসছিল ,  কারণ উনার মালিকানায় নানা ধরনের কাজের উপযোগী জমি ছিল ।  সব মিলিয়ে হয়ত ১০ , ০০০ হেক্টর  (  ২৫ , ০০০ একর )  ছিল মোট জমি । 
সে তো বিশাল সম্পত্তি । 
তার নিজের অর্জন এবং লিজ নেয়া অংশগুলো এক করলে তিনি প্রায় ১১ , ০০০ হেক্টর জমির নিয়ন্ত্রণ করতেন । 
বেশ সচ্ছল অবস্থা বলা চলে - 
তা তো বটেই ।  বলতেই হবে আমি যে পরিবারে বড় হচ্ছিলাম তা সাধারণ দশটা পরিবারের চেয়ে আর্থিক ভাবে সচ্ছল ছিল ।  এটি নিয়ে আমার গর্ব করার কিছু নেই ,  কিন্তু সঠিক চিত্র দেবার জন্যই পুরোটা বললাম । 
আপনি তাহলে ছিলেন একজন কোটিপতির সন্তান ? 
আসলে ঠিক তা নয় ।  কেউই কখনো বলে নি বাবা একজন কোটিপতি ছিলেন ।  সে যুগে কোটিপতি বলতে যে পরিমাণ অর্থের মালিক বোঝানো হত তা ছিল অকল্পনীয় ব্যাপার ।   ধরা যাক একজন শ্রমিকের সারা দিনের হাড় ভাঙ্গা খাটুনির মূল্য ছিল এক ডলার ,  তাহলে তার মজুরির কয়েক লক্ষ গুণ টাকা বেশী থাকলেই কেবল কোটিপতি হওয়া সম্ভব ,  যা বাবার কোনদিনই ছিল না ।  তবে তার মোটা আর্থিক উপার্জন ছিল ।  সেই সমাজে একজন ধনী মানুষের সন্তান হিসেবে আমরা বেশ খাতির পেতাম ।  মনে পড়ে ,  অনেকে কেবল মাত্র তাদের ব্যক্তিগত স্বার্থসিদ্ধির জন্য আমাদের সাথে মধুর ব্যবহার করত ,  যদিও আমরা সেগুলো বুঝে উঠতে পারি নি । 
বিরানে আপনার বাবা কেবলমাত্র একটি বাড়ী দিয়ে শুরু করলেও ,  ধীরে ধীরে সেখানে অন্যান্য ভবন ,  রুটির দোকান ,  পানশালা ,  বিদ্যালয় ,  হাইতিয়ান শ্রমিকদের জন্য বাসস্থান -  সব মিলিয়ে একটা ছোটখাট শহরই তৈরি হয়ে গিয়েছিল ! 
আসলে সেখানে ছিল স্রেফ কিছু বাড়ী !  শহর হিসেবে বিরানকে কল্পনা করা মুশকিল ।  শৈশবে বাড়ীর নিচেই দুধের খামার ছিল ,  পরবর্তীতে বাড়ী থেকে ৪০ গজ দূরে সেটি নির্মাণ করা হয় ,  রাস্তার ওপারেই ছিল কামারের দোকান ।  তারকাছেই একরত্তি কসাইখানা ।  তার থেকে আরও চল্লিশ গজ দূরে ,  উল্টো দিকে ছিল রুটির দোকান আর নিকটেই বিদ্যালয় ।   আরও ছিল এক মুদির দোকানে ,  মনে হয় জগতের এমন কিছু নেয় যা সেখানে মিলত না ,  তার সাথে সাথে ডাকঘর ও টেলিগ্রাফের অফিস ।  সেই আস্তানা থেকে সামান্য দূরেই ছিল হাইতি থেকে আসা শ্রমিকদের জন্য হতশ্রী কিছু কোন মতে দাড় করানো কাঠামো , নোংরা মেঝে আর তালপাতার ছাউনি ।  তারা মূলত শস্য কাটার সময়ে আসত  ,  যা ছিল সারা মৌসুমে খামারের ব্যস্ততম সময় ।   বাবা নিজ উদ্যোগে একটি বিশাল কমলার বাগান গড়ে তুলেছিলেন বেশ ক একর জায়গা জুড়ে ,  সেখানে কলা ,  পেঁপে ,  নারকেলসহ নানাবিধ ফলের গাছ ছিল ।  আমি এখনো চোখ বন্ধ করে সেই কমলা বাগানের ভেতর দিয়ে হেঁটে যেতে পারব ,  সেখানের প্রতিটি গাছ আমার চিরচেনা ।  সুযোগ পেলেই হাতেই কমলা ছাড়িয়ে খেতাম তারিয়ে তারিয়ে ।  পুরোটা গরমের এবং ক্রিসমাসের ছুটি আমার সেখানেই কাটত ।   আমার চেয়ে বেশী কমলাখোর পুরো তল্লাটে কেউ ছিল না । 
সেখানে তো মোরগলড়াই দারুণ জনপ্রিয় ছিল ,  মোরগ লড়ুয়েরাও ছিল নাকি ? 
হ্যাঁ ,  বাড়ী থেকে শ খানেক গজ দূরেই রাস্তার ধারে ছিলে সেই লড়াইয়ের স্থান ।  ফসলের মৌসুমে প্রতি রোববারে ,  এছাড়া বছরের বিশেষ কিছু ছুটির দিনে মোরগ লড়াই চলত ।  গ্রাম্যজীবনে এইটিই ছিল বিনোদন । 
মানে বলতে চাচ্ছেন স্থানীয় বিনোদন - 
তাই হবে ,  সেখানে তো বিনোদনের কোন আলাদা উৎস ছিল না ।  অনেকেই ডমিনো আর তাস খেলত ।  সৈনিক জীবনে বাবা তাস খেলতে খুব পছন্দ করতেন ,  তিনি অবশ্য খেলাটিতে দারুণ নৈপুণ্যও অর্জন করেছিলেন একসময়ে ।   আমার তিন বছর বয়সে বাড়ীতে একটি ফনোগ্রাফ এসেছিল ,  গান বাজানোর জন্য ।  সারা তল্লাটে কারো রেডিও ছিল না ।  মনে হয় আমার সাত বা আট বছর বয়সে বাবা রেডিও নিয়ে আসেন ।  না না ,  ততদিনে আমি নিশ্চয়ই দশ অথবা বারো ,  কারণ ১৯৩৬ বা ১৯৩৭ সাল ছিল সেটা ,  কারণ রেডিও এবং ক্ষুদে একটি জেনারেটর যা কিনা ঘণ্টা দুই চলতে পারত ,  হাতে পাবার আগেই স্পেনের গৃহযুদ্ধ শুরু হয়ে গিয়েছিল ।  জেনারেটরটি প্রতিদিনই কয়েক ব্যাটারির চার্জে ব্যবহৃত হত ,  তাই বলা যায় প্রতিদিনই আমরা অল্প বৃষ্টির জল ঢেলে এটিকে সচল রাখতাম । 
এবং এই সব কিছুর মালিক আপনার বাবাই ছিলেন ? 
ডাকঘর এবং স্কুল বাদে প্রায় সবকিছুরই ,  সেগুলো ছিল সবার সম্পদ ।   ১৯২৬ সালের আমার জন্মের সময় বাবা ধনসম্পদ অর্জনের দিক থেকে বেশ ভাল অবস্থানে ছিলেন ।  অন্যরা তাকে ডন অ্যাঞ্জেল  (  ডন অ্যাঞ্জেল কাস্ত্রো )  বলে সম্বোধন করত ।  সেখানে ডন মানেই তখন সর্বসাধারণের কাছে শ্রদ্ধা পাত্র এবং ক্ষমতাশালী কাউকে বোঝানো হত ।  সেই জন্যই আমি প্রথমেই বলেছিলাম  আমি আসলেই এক অবারিত ভূসম্পদের মালিক এমন পরিবারের সন্তান ,  আর বাবা প্রতি বছরই অল্প অল্প করে জমি কিনে সেই সম্পদ বৃদ্ধি অব্যাহত রেখেছিলেন । 
আমাদের আপনার মায়ের সম্পর্কে বলুন - 
উনার নাম লিনা ।  কিউবার পশ্চিমাঞ্চলের পিনার দেল রিওর মেয়ে ।  তার পূর্বপুরুষেরা অবশ্য ক্যানারি দ্বীপ থেকে এসেছিল ।  তিনিও সেই ক্যাম্পেসিনোদেরই বংশধর এবং তার পরিবার ছিল অতীব দরিদ্র ।   আমার নানা ছিলেন একজন গরুর গাড়ী চালক ,  তিনি সেই গাড়ীতে করে ইক্ষু পরিবহন করতেন ।  তারা বাড়ী ছেড়ে সপরিবারে ভাগ্য পরীক্ষার উদ্দেস্যে সেই গরুর গাড়ী চেপে অনেকটা পথ পাড়ি দিয়ে বিরানে পৌঁছান ,  মায়ের বয়স তখন তের বা চোদ্দ । 
বাবার মত মা - ও প্রথম দিকে নিরক্ষর ছিলেন ,  এবং নিজের প্রবল চেষ্টাতেই লিখতে এবং পড়তে শিখেন ।  তিনি কোনদিন স্কুলের চৌকাঠ মাড়িয়ে ছিলেন বলে শুনি নি ।  অসম্ভব ধরনের পরিশ্রমী একজন মানুষ যার নজর এড়িয়ে যেত পারত না কোনকিছুই ।  তিনি ছিলেন আমাদের ডাক্তার ,  বাবুর্চি ,  সবকিছুরই যোগানদার ,  আমাদের প্রয়োজনীয় সবকিছুর মা - র কাছ থেকে আসত ,  কোন সমস্যায় পড়লে  সবার জন্যই বিষাদে কাঁদার আশ্রয় ছিল তার কাঁধ ।  তিনি আমাদের বখে যেতে দেন নি ,  অত্যন্ত কড়া ভাবে আদেশ ,  সঞ্চয় এবং পরিষ্কার থাকার তালিম পালন করিয়ে নিতেন ।  এককথায় বলা চলে তিনি ছিলেন বাড়ীর অন্দরের এবং বাহিরের সকল কাজের সফল তদারককারী ,  এবং সেই সাথে পরিবারের অর্থনীতিবিদ ।  কারোই জানা ছিল এই বিপুল কাজ ও দায়িত্ব পালনের শক্তি এবং সময় তিনি কোথা থেকে পেতেন !  আমি তাকে কখনোই সারা দিনের মাঝে এক মুহূর্তের জন্যেও বসা অবস্থায় দেখি নি ,  তিনি কখনোই বসতেন না  ! 
সাত - সাতজন সন্তানের জন্মদান করেছিলেন তিনি ঐ বাড়ীতেই ।  নতুন শিশুর ভূমিষ্ঠ হবার সময়টুকু একজা দাই আসত বটে কিন্তু সেই পোড়া বিবর্জিত দেশে ডাক্তার আসার কোন সম্ভাবনা ছিল না ।  
নিজ সন্তানদের বিদ্যালয়ে পাঠাবার জন্য তার মত পরিশ্রম মনে হয় আর কেউই করত না ,  তার নিজের জীবনের বঞ্চনা যেন আমাদের কাছে না আসে সেই জন্য তার চেষ্টার অন্ত ছিল না ।  নিজের কথাই বলি -  আমি সবসময়ই পড়তে খুবই পছন্দ করি -  মায়ের সাহায্য ছাড়া আজো আমি এক মূর্খই থেকে যেতাম ।  মা সবসময়ই এই ব্যাপারে কথা না বললেও বোঝা যেতে তিনি সন্তানদের অত্যন্ত স্নেহ করেন ।  দৃঢ় চেতা ,  সাহসী এবং ত্যাগী একজন মানুষ ছিলেন মা ।  আমাদের অনিচ্ছাকৃত সৃষ্ট যে কোন অঘটন তিনি সাহসের সামনে আগ বাড়িয়ে মোকাবেলা করতেন ।   যে জমি তিনি এত ভালবাসতেন  ,  পরবর্তীতে সেগুলো পুনঃবণ্টন করা হলে তিনি কোন তিক্ততা পোষণ করেন নি ।  
মা ছিলেন অতিমাত্রায় ধার্মিক ,  বিশ্বাস  এবং নীতিতে ,  যা আমি অত্যন্ত শ্রদ্ধা করি ।  একজন জননী হবার কষ্টের মাঝেও তিনি শান্তি খুঁজে নিয়েছিলেন এবং বিপ্লবের  সময়ে তার ভূমিকায় মা অনেক অনেক  সহজাত ভাবেই মানিয়ে নিয়েছিলেন নিজেকে ,  যিনি ছিলেন একজন দরিদ্র কিন্তু বিনয়ী ক্যাম্পেসিনা ,  যার পক্ষে মানব জাতির ইতিহাস এবং তার অবস্থার জন্য দায়ী জটিল কারণগুলো জানা কোন সময়ই সম্ভব ছিল না ।  
১৯৬৩ সালের ৬ আগস্ট মা শেষ নিঃশ্বাস ত্যাগ করেন ,  বিপ্লবের ঠিক সাড়ে তিন বছর পরে ।   
আপনার বাবা কতদিন বেঁচে ছিলেন ? 
আরও আগে ।  তিনি মায়ের চেয়ে বেশ বয়স্ক ছিলেন ।  ১৯৫৬ সালের ২১ অক্টোবর তিনি চলে যান ।  আমার তিরিশতম জন্মদিনের দুই মাস পরে এবং গ্রান মা করে মেক্সিকো থেকে আমাদের যাত্রা শুরুর ঠিক দুই মাস আগে ।  
আপনার বাবা কি গালিসিয়ান ভাষা জানতেন ? 
অবশ্যই ,  কিন্তু সেটা কখনোই ব্যবহার করতেন না ।  
আপনি কখনো তাকে সেটি বলতে শুনেছেন ? 
মাঝে মাঝে শুনেছি ।  সেখানে আরো কয়েকজন গালিসিয়ান থাকতেন ,  তাদের সাথেই বাবা সেই ভাষাতে কথা বলতেন হয়ত ।  কিন্তু সেখানে স্পেনের অন্য এলাকার যেমন আন্দালুসিয়ার মানুষেরা ছিল যারা ভাষাটি বুঝত না একেবারেই ।  পরবর্তীতে নানা কারণে ,  মূলত কাজের প্রয়োজনেই সবাই স্প্যানিশ শিখে ফেলে ,   বিশেষ করে কিউবানরাও গালিসিয়ান জানত না ,  কাজেই সর্বক্ষেত্রে এমনকি বাড়ীতে স্ত্রী বা প্রেমিকার সাথেও তাদের স্প্যানিশেই কথা বলতে হত ।   সেই জন্যই আমি তাকে প্রায় কখনোই গালিসিয়ান বলতে শুনি নি ।  
স্পেনের গৃহযুদ্ধ যখন শুরু হয় তখন সম্ভবত আপনার বয়স কেবল দশ ? 
তখনো ঠিক দশ হয় নি ,  আমার জন্ম হয়েছিল ১৯২৬ সালের ১৩ আগস্ট আর গৃহযুদ্ধ  শুরু হয়েছিল ১৯৩৬ সালের ১৮ জুলাই ,  কাজেই আমার বয়স ছিল নয় বছর এগার মাস ,  তার মধ্যেই আমি লিখতে এবং পড়তে পারতাম ।  
আপনার মনে পড়ে কি স্পেনের গৃহযুদ্ধের ফলে আপনার বাবা কোন কারণে উদ্বিগ্ন ছিলেন কি না ? 
বিরানে বারো থেকে চোদ্দ জন স্প্যানিয়ার্ড ছিলেন ।  তার মধ্যেও যুদ্ধের কারণে বিভেদ ঘটে দুটি দল হয়ে গিয়েছিল ।  
মানে সেই স্প্যানিয়ার্ডরা যারা আপনাদের বাড়ীতে আসত ? 
যারা বিভিন্ন সময়ে তার সহকর্মী বা শ্রমিক হিসেবে কাজ করেছেন তারাই ।  তাদের একজন উচ্চ শিক্ষিত হিসাবরক্ষক ছিলেন ।  উনি বলতেন সাত সাতটি ভাষা তার জানা ছিল এবং সম্ভবত কথাটি সত্য !  বাড়ীর রেডিওতে ইংরেজি বা জার্মানে কিছু সম্প্রচারিত হলে তিনি অনুবাদ করে দিতেন ।  খুব ভাল ল্যাতিন লিখতে পারতেন ।  ছোটখাট গড়নের মানুষটির মত জ্ঞানী আমাদের অত্র এলাকাতে ছিল না ।   গ্রীস সম্পর্কে সম্যক ধারণা ছিল তার ,  উনার কাছেই প্রথমবারের মত ডেমোস্থেনিসের কথা শুনি ।  এমন অনেক কিছু নিয়ে তার কাছে জানতাম মুগ্ধ বিস্ময়ে ।  
এরাই সবাই আসত ,  এর বাহিরে বিদ্রোহীরা আসত ,  মানে যারা প্রজাতন্ত্রের বিরুদ্ধে ছিল তাদের বিদ্রোহী বলে সম্বোধন করা হত । 
মানে ফ্রাঙ্কোর সমর্থকরা ? 
ঠিক ধরেছেন  ।   আর ছিল প্রজাতন্ত্রের সমর্থনের অন্যদলটি ।  তারা ছিল খামারের শ্রমিক ,  সম্পূর্ণভাবে নিরক্ষর ।  ভালেরো নামের এক কিউবান যে কিনা ডাকঘর এবং টেলিগ্রাফ অফিসের দায়িত্বে ছিল ,  সে ছিল তাদের দলে ।  আর একজন বাবুর্চিও ছিলেন ,  তার নাম ছিল গার্সিয়া ,  পেশাগত ভাবে রান্না শেখা হয় নি তার ,  কোন অজ্ঞাত অসুখে অন্য কায়িক শ্রমের কাজ করা তার পক্ষে সম্ভব ছিল না ,  তাই সবাই মিলে তাকে রান্নার কাজে নিয়োগ দিয়েছিল ।  তার সাথে চমৎকার এক সম্পর্ক দাড়িয়ে গিয়েছিল আমার ,  যদিও একজন পাচক হিসেবে খুব একটা সফলতা অর্জন সম্ভব হয় মানুষটার পক্ষে ,  অন্তত আমাদের বাড়ীতে প্রায়ই তারা রান্না নিয়ে অভিযোগ আসত ।  কিন্তু আমি তাকে খুবই পছন্দ করতাম ।   গার্সিয়া ছিলেন নিরক্ষর ।  
নিরক্ষর ? 
আমার শৈশবে বিরানের সমস্ত বাসিন্দাদের মাঝে শতকরা ২০ ভাগ মানুষও লেখাপড়া জানতেন না ।   সেই সময়ের অভিজ্ঞতাই আমাকে আজ বুঝতে শিখিয়েছে অশিক্ষিত একজন মানুষ জীবনে কত বঞ্চনার শিকার হয় ।  
নিরক্ষর একজন মানুষ কে ?  সেই মানুষটি যার অবস্থান আমাদের সমাজের সবচেয়ে নিচু স্তরে ,  যার প্রেমিকার কাছে চিঠি লেখার জন্য একজন বন্ধুর সাহায্য নিতে হয় ।  বিরানের যারা লেখাপড়া জানত না ,  অন্যদের সাহায্য নিয়ে প্রেমপত্র পাঠাত ।  তারা সেই পত্রলেখকের সামনে যেয়ে এইতাও বলত না ,  লেখ -  আমি কাল রাতে তাকে স্বপ্নে দেখেছি ,  তার জন্য ক্ষুধা - তৃষ্ণা উবে গেছে ,  মানে যে কথাগুলো তারা বলতে চায়ত ,  বরং তার বদলে পত্রলেখককে বলত ,  তোমার যেমন মনে হয় তেমন কিছু লিখে দাও ,  যাতে সে আমার প্রেমে পড়ে ! 
আমি বাড়িয়ে বলছি না !  সেই সময়ের ঘটনাপ্রবাহ এমনই ছিল ।  
আপনার কি সেই সময়ে স্পেনের গৃহযুদ্ধ নিয়ে কোন তর্ক - বিতর্ক মনে পড়ে ? 
১৯৩৬ সালে যখন যুদ্ধ শুরু হয় তখন আমি আবাসিক ছাত্র হিসেবে সান্তিয়াগো  দ্য ক্যুবার এক স্কুলে ছিলাম ,  বয়স হয়ত তখনো দশ ছোঁয় নি ,  গরমের ছুটিতে বাড়ী আসতাম - 
 এমনই একসময়ে যখন ছুটিতে বিরানে ছিলাম ,  লেখতে পড়তে শিখে গেছি ততদিনে ,  গার্সিয়া নামের সেই পাচক বন্ধু আমাকে খবরের কাগজ পড়ে শোনাতে বলে ,   যে কিনা ছিলা প্রজাতান্ত্রিকদের পাড় সমর্থক ।  আমি বোঝার চেষ্টা করতাম কেন সে একপক্ষকে এমন পাগলের মত ভালবাসে ।  আসলে তাকে খবরের কাগজ পড়ে শোনাতে শোনাতেই দশ বছরে পা দেবার আগেই স্পেনের যুদ্ধ সম্পর্কে আমার কিছুটা জানা হয়ে যায় ।  প্রতিদিনই বেশ কটা খবরের কাগজ পর হত তার জন্য ,  তাদের নাম ছিল ইনফরমাশিওঁন ,  এল মুন্ডো ,  এল পাইস্‌ এল দিয়ারিও দ্য ক্যুবা ,  যদিও প্রধান খবরের কাগজ ছিল দিয়ারিও দে ল্য মারিনা ।  
হাভানা থেকে আসত দিয়ারিও দে ল্য মারিনা  ? 
সেটি আসলে গোটা দেশে চলত ,  স্বাধীনতা যুদ্ধ এবং বিপ্লবের কারণে এটি ছিল স্প্যানিশ বিরোধী ,  রবিবারে এর বিশেষ সংখ্যা আসত ,  যা ছিল বেশ জনপ্রিয় ,  মোটাসোটা ,  বিজ্ঞাপনে ভরা ।  ম্যানুয়েল গার্সিয়ার কাঠের বাড়ীতে সেটি পৌঁছানোর পরপরই আমি আগা থেকে গোঁড়া পড়ে শোনাতাম ।  বিদ্রোহীদের সেখানে যদিও কেবল ছাপার অক্ষরে বিদ্রোহীই বলা হত ,  কিন্তু সেটি ছিল প্রশংসারই নামান্তর ।  
ফ্রাঙ্কোর পক্ষে যারা ছিল তাদের কি বলা হত ? 
 জাতীয়তাবাদী ।  আর অন্যদের বলা হত রেড ,  লিটল রেড ইত্যাদি ।  তাদের প্রজাতন্ত্রী নামেও লেখা হত ।  এটিই ছিল বিরানে আসা সবচেয়ে ওজনদার খবরের কাগজ ,  যা আমাকে প্রায়ই গার্সিয়াকে পড়ে শোনাতে হত ,  যদিও অন্যান্য কাগজও আসত কিন্তু এটিতেই স্পেনের খবর সবচেয়ে বেশী থাকত । 
যুদ্ধের শুরু থেকেই সেই কারণে আমার মনে আছে ,  যেমন প্রজাতন্ত্রীদের হাতে তেরুয়েলের পতন ! 
আর ইবরো রণাঙ্গনের কথা ? 
সেটা ছিল প্রায় শেষের দিকে ।  
মাদ্রিদের যুদ্ধ ? 
মাদ্রিদের দখল নিয়ে মনে পড়ে ।  প্রজাতন্ত্রীরা গুয়াদালাখারাতে মুসোলিনির সৈন্যদের বেশ একহাত নিয়েছিল ।  পরে তারা তেরুয়েল দখল করে নেয় ।  আরও নানা সব রণাঙ্গনের খবর ।  সেই দুর্গটার নামে যেন কি ছিল যেখানে ফ্রাঙ্কোর সেনারা আটক ছিল ? 
টলেডোর আলকাজার দুর্গ ।  
আলকাজার যুদ্ধের সব ঘটনা গার্সিয়াকে পড়ে শোনাতাম ,  এবং আসলে আমি  তার পক্ষে চলে গেছিলাম ,  তাকে উৎফুল্ল রাখার জন্য নানা জায়গার টুকরো টুকরো খবর জোড়া লাগিয়ে পরিবেশন করতাম যা ছিল প্রজাতন্ত্রীদের জন্য ভালো খবর !  এইভাবেই বিরান চলছিল স্পেনের যুদ্ধ নিয়ে । 

আপনার বাবা কি সেই যুদ্ধ নিয়ে কোন আগ্রহ দেখাতেন না নির্লিপ্ত ছিলেন ? 
বাবা প্রজাতন্ত্রের বিপক্ষে ছিলেন ।  
বিপক্ষে ? 
হ্যাঁ ,  এমন অনেকেই ছিল সেখানে ।  আসলে বিরানের স্প্যানিয়ার্ডের মাঝে অধিকাংশই প্রজাতন্ত্রের বিরুদ্ধে ছিল ।  কিন্তু সেখানে অন্য দলটাও ছিল যারা শেষ নিঃশ্বাস পর্যন্ত প্রজাতন্ত্রী ছিলেন ।  মাঝে মাঝেই এই দুই দলের মাঝে ডমিনো  খেলা চলত ,  এক আদর্শের বিরুদ্ধে আরেক আদর্শ ।  
ডমিনোর যুদ্ধ ? 
এভাবেই দুই পক্ষের মানুষগুলো একসাথে কিছু সময় কাটাত ।  অনেকটা গুয়ারেসচির বিখ্যাত উপন্যাস ডন ক্যামিলোর মত ,  যেখানে দুই পক্ষ ছিল পাদ্রী আর কম্যুনিস্টরা ।  
তবে আমি জানতে পারি নি স্কুলে থাকার সময় গার্সিয়াকে কে খবর পড়ে শোনাত ।  তার তো কোন রেডিও ছিল না ।  
তাহলে আপনার স্পেনের গৃহযুদ্ধ নিয়ে সম্যক ধারণার জন্য ম্যানুয়েল গার্সিয়াকেই আমাদের ধন্যবাদ জানানো উচিত - 
হ্যাঁ ।  এভাবেই সেই গৃহযুদ্ধের স্মৃতি আমার মাঝে এত তাজা ,  এর পরে ২য় বিশ্বযুদ্ধের সময়ও যখন প্রজাতন্ত্র এবং পশ্চিমাদের গণতন্ত্রের  (  এই গণতন্ত্রের পাশে অবশ্য আমি একটি বিশেষ জিজ্ঞাসাবোধক চিহ্ন রাখব )  তত্ত্ব নাৎসিদের হত্যা - দমন -  দখলের মুখোমুখি হল ।  
স্পেনে আসলে কি ঘটেছিল এবং কেন স্প্যানিশ প্রজাতন্ত্রের পতন ঘটেছিল ,  পশ্চিমারা আসলে কি কারণে  এখানে কোন রকম উদ্যোগই নিল না ?  এবং হিটলার -  মুসোলিনির যৌথ মহড়া চলল যুদ্ধের প্রায় শুরু থেকেই ,  এই জিনিসগুলির অর্থ কি ?  এই জিনিসগুলিও বিশ্বযুদ্ধ ঘটাতে ভূমিকা রেখেছে । 
প্রথম দিকে যুদ্ধ ঘটেছে স্পেনে ,  সেখানে ছিল ডান   (  হিটলার এবং মুসোলিনির মদদপুষ্ট জাতীয়তাবাদীরা )   এবং বামেরা ,  যার ছিল কিছুটা গণতন্ত্রঘেষা ।  স্পেন তখনো সত্যিকার অর্থে শিল্পসম্পদে সমৃদ্ধ হয় নি ,  উপনিবেশের টাকা দিয়েই তারা চলেছে যুগের পর যুগ ।  সেই সময়ে বামদের ঐ ধারণাই ছিল তাদের সেই সমাজের পক্ষে বিশাল অগ্রসর কিছু ,  যা হয়েছিল বেশ জনপ্রিয় ।  স্প্যানিশরা খুবই সংগ্রামশীল এক জাতি ।  
যুদ্ধে দুই পক্ষেরই ব্যপক রক্তপাত ঘটতে লাগল ,  এমনকি তারা পাদ্রীদেরও খুন করেছিল ।  সেই সময়ে আমার স্কুলের স্প্যানিশ শিক্ষকেরা যুদ্ধ নিয়ে বয়ান দিত ,  তারা ছিল জাতীয়তাবাদী ,  বা আরো শুদ্ধ করে বলে ফ্রাঙ্কোর সমর্থক ।  তারা আমাদের কানে ঘণ্টা বাজানোর মত বলে যেত  যুদ্ধে প্রজাতন্ত্রীদের তাণ্ডব ,  নৃশংসতা ।  কিন্তু তারা ফ্রাঙ্কোর সৈন্যদের গণহত্যা সম্পর্কে কিছু বলত না ।  আর স্পেনের গৃহযুদ্ধ ছিল ইতিহাসের এক রক্তাক্ত অধ্যায় ,  দুই পক্ষই শত্রুর শেষ দেখে নেওয়ার শপথ নিয়েছিল ।  
যুদ্ধ শেষের পর আমার এক শিক্ষক কত  মানুষ যে ফ্রাঙ্কোর সেনাদের হাতে খুন হয়েছে তার বিশাল ফিরিস্তি দিতেন ।  যুদ্ধের সময় তিনি হাসপাতালের সাথে যুক্ত ছিলেন ।  তার কাজ ছিল ফায়ারিং স্কোয়াডে গুলি করে মারা হাজার হাজার মানুষের  (  কত হাজার কারো জানা নেই )   দেহ পুঁতে ফেলার পূর্বে তারা জীবিত না মৃত তা পরখ করে দেখা ।  এই কাজ তাকে সম্পূর্ণ বিধ্বস্ত করে ফেলেছিল ।  
এখন পর্যন্ত আমি কেবল স্মৃতি ঘেঁটে কথা বলছি ,  পরে অবশ্য এই বিষয়টি নিয়ে অনেক পড়েছি কিন্তু এখানে বলছি সেই কৈশোরে আমি কি জানতাম  ।  
১৯৩৮ সালে এব্রোর যুদ্ধের পরপরই সব শেষ হয়ে যায় ,  সেই ঘটনা নিয়ে অনেক চলচ্চিত্র হয়েছে ,  লেখা হয়েছে অসংখ্য বই ।  কিন্তু খবরের কাগজ ১০ বছরের এক বালককে তখন দেখিয়েছিল কি করে যুদ্ধ আরম্ভ হয়েছিল ।  
আপনার কি মনে হয় ,  সেই ছোট্টকালে স্পেনের গৃহযুদ্ধ নিয়ে জানার আগ্রহ পরবর্তী জীবনে প্রভাব ফেলেছে ? 
অবশ্যই !  আন্তর্জাতিক বিষয়ের একটা আলাদা গুরুত্ব থেকেই যায় ।  আর সব বালকই যুদ্ধ পছন্দ করে ।  আমিও সবার মতই সিনেমা বিশেষ করে ওয়েস্টার্ন এবং অন্যান্যগুলোতে মজে ছিলাম ।  
সেই সময়ে তারা তো ব্যপক বর্ণবাদী ছিল ,  বিশেষত রেড ইন্ডিয়ানদের ক্ষেত্রে ? 
আমরা তখন কাউবয়দের সমস্ত কিছুই মুগ্ধ হয়ে গিলতাম ।  যদিও খানিকতে বড় হবার পর সেই এক জিনিসকেই হাসির খোরাক হিসেবে দেখেছি -  তাদের একজনের আরেকজনকে কাঁধের উপর দিয়ে ছুড়ে ফেলা ,  লাল হুইস্কির বোতল !  সবকিছু আমার খুব মনে পড়ে ,  রিভলভারের গুলী কখনোই শেষ হত না ,  যদি না গল্পের প্রয়োজনে তা শেষ হবার দরকার হয় ।   সেই আমলে মেশিনগান না থাকলেও গোলাগুলির অভাব হত না  আর ঘোড়ায় চড়ে পালানর সময় কারো বুলেট শেষ হয়ে গেলে সে একটা গাছে ডাল ঠিকই পাকড়িয়ে ফেলত ।  
সব বালকেরাই এই সিনেমাগুলো দেখত ।  ছেলেরা জন্মের পরপরই হিংস্রতা দেখার জন্য হয়ত প্রস্তত থাকে ।   যাই হোক ,  যুদ্ধ সম্পর্কে এত এত খবর পড়ার পর  সেই  জানা জগত যেন পাল্টে গেল ।  
এর পরপরই শুরু হল দ্বিতীয় বিশ্বযুদ্ধ
আমার মনে আছে ঠিক কোন দিন যুদ্ধ শুরু হয়েছিল ,  ১৯৩৯ সালের ১ সেপ্টেম্বর ।  তখন হয়ত আমি তের ছুয়ে ফেলেছি ,  এই নিয়ে অনেক পড়তাম ।  রুওরের দখল ,   অস্ট্রিয়ার সীমানা বাড়ানো ,  সুডেটেনল্যান্ডে জবরদখল ,  মলোটভ - রিবেনট্রপ চুক্তি ,  পোল্যান্ড আক্রমণ ইত্যাদি নিয়ে পড়লেও সবটা বুঝতাম না ।  যদিও সময়ের সাথে সাথে জেনেছিলাম প্রায় সবকিছুই ।  
মূল যুদ্ধসহ ১৯৩৯ থেকে ১৯৪৫ পর্যন্ত কি কি ঘটেছিল তার প্রায় সবই মনে আছে ,  বিশেষ করে যখন জাপানে আণবিক বোমা ফেলা হল ।  এই বিষয় নিয়ে অনেক অনেক কথা বলতে পারি কারণ আমার আগ্রহ রয়েই গেছে সেই অধ্যায় নিয়ে ।   কিন্তু তারও আগে যখন কেবল স্কুলে যাওয়া শুরু করেছি তখন শুরু হয়েছিল ইথিওপিয়ার যুদ্ধ ।  
ইথিওপিয়ার যুদ্ধের কথাও আপনার খেয়াল আছে ? 
আছে ,  সেই সময়ে ছোট ছোট বিস্কিট কিনলে পাওয়া যেত যুদ্ধের বিশেষ কার্ড ,  সেগুলোর নাম ছিল আবিসিনিয়ায় ইতালিয়ানরা ! 
তাহলে সেটিকে বলা হত আবিসিনিয়ার যুদ্ধ ? 
সেই সময়ে তাই বলা হত ।  বিস্কিটগুলো কিনলে নানা ধরনের কার্ডের একটা সংগ্রহ গড়ে উঠত ,  যদিও কয়েক ধরনের কার্ডের দেখা প্রায় পাওয়ায় যেত না ।  আমার মনে হয় ,  কিছু কখনোই প্রিন্ট করা হয় নি ,  যাতে সেগুলো পাওয়ার লোভে বিস্কিট কিনতে কিনতে শিশুরা তাদের বাবা - মাকে ফকির বানিয়ে ফেলতে পারে ! 
সেই সমস্ত কার্ড সংগ্রহ করে তাদের নিয়ে খেলতে খেলতে বলা যায় আবিসিনিয়ার যুদ্ধ নিয়ে আমি ছোটখাট বিশেষজ্ঞ বনে গেছিলাম । 
সান্তিয়াগো দ্য ক্যুবাতে থাকার সময়ে আমাদের সেই কার্ডের খেলা জমে উঠেছিল ,   জমা করা কার্ডের স্তুপ থেকে একটা আরেকটার উপর উড়িয়ে নিয়ে ফেলতে পারলে সেই কার্ডটির মালিক বনা যেত ।   কার্ডের চিহ্ন ,  বাতাসের গতি পরীক্ষা ইত্যাদির মাধ্যমে নিজস্ব কিছু কৌশল বাহির ক্রেছিলেম ফলে লাগাতার জিতেই যেতাম ।  কত কার্ড যে জিতেছিলাম তার লেখাজোখা ছিল না ।  
এখনো খুব স্পষ্ট মনে করতে পারি সেই কার্ডের রঙ এবং তাদের গায়ে ছাপানো চরিত্রগুলোর চেহারা ,  সব বালকেরাই সেই সেট সম্পূর্ণ করার জন্য চেষ্টা করেই যেত কিন্তু তা কোনদিন সম্ভব হয় নি ।  
সবসময়ই কিছু কার্ড বাকী থেকে যেত ? 
কিছু কিছু কার্ড কোনদিনই হয়ত ছাপা হত না ,  যাতে মানুষ সবসময়ই বেশী করে বিস্কুট কিনে যায় সেই বিশেষ কার্ড পাবার জন্য !  ক্যাপিটালিজম !   আমার নিজেরও কোন সম্পূর্ণ সেট ছিল না ।  
একদিন এক বালক এসে তার নেপোলিয়ান বোনাপার্টের চমৎকার একটা অ্যালবাম দেখায় ,  সেই বিস্কুটের কার্ডের মত পাতলা কার্ডবোর্ডে ছাপা নয় ,  অনেক দামী বিশেষ ধরনের কাগজে ,  ফলে সেগুলকে দেখতে অনেকটা আলোকচিত্রের মতই লাগে এবং তার সংগ্রহে ছিল সম্পূর্ণ সেট !  সে আমার সাথে সেই অ্যালবামটি বিনিময় করতে চাইল ,  বদলে নিবে আমার সংগ্রহে সেই কয়েকশত কার্ড ।  সাথে সাথে রাজি হয়ে গেলাম ,  নেপোলিয়নের সেও অ্যালবাম ছিল অনেকটা গুপ্তসম্পদের মতই !  সেটি আমার সংগ্রহে এখনো আছে ,  এইতো কদিন আগেই ইয়সেবিও লিয়েল  ( ঐতিহাসিক )  সেগুলো দেখে গেলেন । 
তাহলে যুদ্ধ নিয়ে আপনি আসলেই উৎসাহী ছিলেন ? 
বাইবেলে কিন্তু বেশ কবার এমন নাটকীয় যুদ্ধ ,  নাটকীয় ঘটনার বর্ণনা রয়েছে ।  স্কুল জীবনের শুরু থেকেই সেই তথাকথিত পবিত্র ইতিহাসের কাহিনী ক্লাসে পড়ানো হত -  ব্যবিলনের শাস্তি ,  ইহুদীদের দাসত্ববরণ ,  লোহিত সাগর অতিক্রম ,  জশুয়ার জেরিকোর দেয়াল ভাঙ্গা ,  স্যামসনের আসুরিক শক্তি ,  টেন কমান্ডমেন্ট ,  সোনার বৃষমূর্তিকে দেবতা রূপে পূজা করা -  -  -  আমার মোনকাদা ব্যারাকে আক্রমণের জন্য বিচারে বলেছিলাম  History will Absolve me   ,  সেটি ছিল আসলে এক সোশ্যালিস্ট দর্শনের রূপক ,  ের মাধ্যমে আমি বলতে চেয়েছিলাম আমরা সোনার বৃষমূর্তিতে বিশ্বাস করি না ।  তবে সেই বিচার ছিল ১৯৫৩ সালের ঘটনা ,  আর আমরা এখন কথা বলছি ১৯৩৬ নিয়ে যখন আমার বয়স হয়ত ১০ ! 
কিন্তু আবিসিনিয়ার যুদ্ধ শুরু হয়েছিল স্পেনের যুদ্ধেরও আগে ,  তার মানে আপনার বয়স আরও কম ছিল ? 
ঠিকই ,  আবিসিনিয়ার যুদ্ধ খানিকটা আগেই শুরু হয়েছিল ,  তখন আমি সেকেন্ড গ্রেডে পড়তাম ,  বয়স ছিল মনে হয় ৯ ।   আমি তো খানিক আগেই বললাম যুদ্ধ নিয়ে আগ্রহের কারণেই নেপোলিয়নের সেই অসাধারণ অ্যালবাম আমার সংগ্রহে এসে ছিল ।  সেগুলোর ছবি আমি বারংবার দেখতাম  ,  বিশেষ করে আর্কোল যুদ্ধের সবচেয়ে গুরুত্বপূর্ণ মুহুতে যখন নেপোলিয়ন স্বয়ং পতাকা নিয়ে সেতু অতিক্রম করে সৈনিকদের উদ্দেশ্য আহ্বান করলেন -  তোমাদের জেনারেলকে অনুসরণ কর !  তা বিশ্বের যে কোন বালককে অভিভূত করবে ।  সেখানে অন্যান্য যুদ্ধসহ নেপেলিয়নের জীবনের মূল ঘটনাগুলো প্রায় সবই ছিল ,  ছবির মাধ্যমে ।  সেটি ছিল এক অনন্য বিনোদন আর কয়েকজন নেতার আমি অন্ধভক্ত ছিলাম বিশেষ করে হানিবাল এবং আলেক্সান্ডারের ও সেইসব ব্যক্তিত্বের যাদের কথা স্কুলের ইতিহাসের বইতে লেখা থাকত ।  
বারাবার মনে করতাম হানিবাল রোম জিতে নিলে বেশ হত ,  কিন্তু  কেন এই সমর্থন তা বোঝা হয়ে ওঠে নি ,  হয়ত তার হাতির পিঠে চেপে আল্পস পর্বত অতিক্রমের কাহিনী ভাল লাগত ,  হয়ত উনি আন্ডারডগ ছিলেন তাই !  স্পার্টানদের মাত্র ৩০০জন নিয়ে যুদ্ধের কাহিনীও খুব পছন্দ করতাম ।   বলতেই হবে ,  আমি এখন মনে করি সেই নেপোলিয়নের অ্যালবাম যে কোন ওয়াইল্ড ওয়েস্ট চলচ্চিত্রের চেয়ে অনেক অনেক গুণ ভাল ছিল ।  
আপনি যোদ্ধা ও সেনাপতিদের পছন্দ করতেন ? 
সব ছেলেরাই করে !  এটি শুরু হয় ধর্মের ইতিহাস দিয়ে ।   ওল্ড টেস্টামেন্টে এমন জিনিসে ভরা -  নূহের নৌকা ,   বন্যা ,  ৪০ দিনের একটানা বৃষ্টি ,  এবং জেনেসিসে বলা হয়েছে বন্যার পরে নূহ আঙ্গুরের বাগান তৈরি করে ,  আঙ্গুর থেকে ওয়াইন তৈরি করে একদিন মাত্রাতিরিক্ত পান করে মাতলামি করায় তার এক বংশধর তাকে উপহাস করেছিল ।  এত নূহ ক্রুদ্ধ হয়ে অভিশাপ দেয় ,  ফলে সে দাসে পরিণত হয় এবং গায়ের চামড়া হয়ে যায় ঘোর কৃষ্ণবর্ণের ।  
 বাইবেলের এইখানে আমার মনে হয় চার্চের সংশোধন আনতে হবে ,  কারণ এই ঘটনায় মনে হচ্ছে কালো হওয়া ঈশ্বরের পক্ষ থেকে  এক ধরনের অভিশাপ !  যেমন নারী হওয়াও অভিশাপ এবং শাস্তি ।  
আপনি  ক্যাথলিক চার্চকে এই ব্যাপারে বাইবেল সংশোধন করতে বলছেন ?  
আমি বলছিনা চার্চকে এই বিশ্বাসের ব্যাপারে বইয়ের কথা পরিবর্তন করতে হবে কিন্তু পোপ ২য় জন পল অত্যন্ত সাহসিকতার সাথে বলে গিয়েছিলেন বিবর্তনের তত্ত্ব কিন্তু সৃষ্টিতত্ত্বের শত্রু নয় ।  
আমি অনেক সময়ে বিশপ এবং কার্ডিন্যালদের সাথে কথা বলেছি এই ব্যাপারে ।  এইখানে মূল বিষয় দুই টা ,  আমি বিশ্বাস করি যে সংগঠন ২০০০ বছর ধরে তাদের কর্ম এবং প্রচার চালিয়ে আসছে তারা অবশ্যই নারীদের সমতা দিবে ,  নারীদের সমস্ত পাপকাজের হোতা হিসেবে অপরাধী বলে মনে করবে না ।  এবং কালো হওয়া যে অভিশপ্ত এই ধারণা থেকে বেরিয়ে আসবে ।  
আপনিও নিজেও প্রথম বিদ্রোহ বাবার সাথেই করেছিলেন তাই না ? 
আমি আসলে বাবার বিরুদ্ধে বিদ্রোহ করি নি ,  তার মত একজন সহৃদয় মানুষের সাথে এটি করা সম্ভবও ছিল না ।  আমি কতৃপক্ষ ব্যবস্থার বিরুদ্ধে লড়েছিলাম ।  
আপনার কতৃত্বপরায়ণতা ভাল লাগে না ? 
এটির পিছনে অবশ্যই ইতিহাস আছে ।  এমনি এমনিই দশ - বারো বছর বয়সে এটি হঠাৎ করে আসে নি ,  কারণ এর অনেক বছর আগেই হয়ত ছয় অথবা সাত বছরেই সেই প্রতিবাদ শুরু হয়েছিল ।  
আপনার শৈশবের আর কোন স্মৃতি বেশী দোলা দেয় ? 
অনেক কিছুই মনে পড়ে ,  তাদের মাঝে কিছু কিছু ঘটনা অবশ্যই আমার মানসিক গড়নের পিছনে বড় ভূমিকা রেখেছে ।   কিন্তু আমার শৈশবে মৃত্যু কোন কালো আঁচড় রেখে যায় নি ,  যদিও আমার এক খালা ,  আন্তোনিয়া ,  সন্তান প্রসবের সময় মারা যান ,  তখন আমার বয়স তিনও হয় নি কিন্তু পরিবারের সবার মাঝে সেই গাঢ় বিষাদ মনে পড়ে ।  তিনি মায়ের বোন ছিলেন এবং তার স্বামী ,  সোতো ,  বাবার সাথে বিরানে কাজ করতেন ।  বাড়ীতে ঢোকার আগ পর্যন্ত সেই ছোট নোংরা রাস্তা ধরে মহিলাদের কান্নাকে সঙ্গী করে হাঁটার কথা মনে পড়ে ,  কিন্তু এর মূল কারণ ধরতে না পারায় সেই ঘটনা আমার ওপর এমন কোন প্রভাব ফেলে নি ,  মৃত্যু সম্পর্কে আমার কোন ধারণা ছিল না ।  
প্রথমবারের মত বাস্পশকট দেখার কথাও খুব মনে পড়ে ।  এর বিশাল চাকা ,  প্রচণ্ড গর্জন ,  প্রবল শক্তি ,  তীক্ষ হুইসেল -  সব মিলিয়ে ছিল দর্শনীয় এক জিনিস ।  তারা আঁখ তোলার জন্য আসত ,  আর আমি ভেবেছিলাম বিশালাকার দৈত্যসব !  
 ৭ বা ৮ বছর বয়সে প্রাইমারী স্কুলে পড়ার সময় অনেককে বারবেরান এবং কোল্লারের ফ্লাইট নিয়ে কথা বলতে শুনি ।  তারা ছিলেন দুজন স্প্যানিশ বৈমানিক যারা আটলান্টিক পাড়ি দিয়ে মেক্সিকোর দিকে যাচ্ছিল ।  স্থানীয়রা বলত ,  তারা নিশ্চয়ই বিরানের উপর দিয়ে উড়ে গেছে ।  যদিও বিমানযাত্রা শেষে তাদের কোন খবর পাওয়া যায় নি ,  আজো মানুষেরা তর্ক করে তাদের সাগরে পতিত হবার সম্ভাব্য স্থান নিয়ে ।  কিন্তু এই অসমসাহসী দুইজন মানুষ ,  যারা একরত্তি বিমানে চড়ে মহাসাগর অতিক্রমের সাহস দেখিয়েছিল ,  তাদের আর কোন চিহ্নই মিলে নি ।  সেই ছোট্ট আকাশযানে তারা কয় ট্যাঙ্ক জ্বালানী নিয়েছিল তা আমার কল্পনায় ধরে না ,  কারণ সেই যুগে জ্বালানী নেবার একটা উপায়ই ছিল ।  তার স্পেন থেকে রওনা দিয়ে আটলান্টিককে পরাভূত করে কিউবায় অবতরণ করে ।  এবং কিউবা থেকে মেক্সিকোর উদ্দেশ্য যাত্রা শুরু করে এবং উধাও হয়ে যায় ।  
শিশুকাল থেকেই হারিকেন ,  সাইক্লোনের সাথে বড় হয়েছি ,  চার - পাঁচ বছর বয়সের এক প্রবল ভূমিকম্পের স্মৃতি মনে খুব দাগ কেটে গেছিল ,  আমাদের সারা বাড়ী পেকে যাচ্ছিল তাতে ,  ভিতরের সবগুলো প্রাণীসহ !   প্রকৃতির এই জিনিসগুলো নিঃসন্দেহে আমার ভিতরে কোন না কোন চিহ্ন রেখে গেছে ।  
আর কি কি জিনিস আপনার ব্যক্তিত্ব গঠনে ভূমিকা রাখতে পারে ? 
একটি বিশেষ সুবিধা এবং এক টুকরো ভাগ্য ।   আমি একজন জমিদার স্থানীয় লোকের পুত্র হিসেবে জন্ম নিয়েছিলাম ,  নাতি হিসেবে নয় !  যদি একটি ধনী পরিবারের নাতি হিসেবে জন্মাতাম তাহলে সোনার চামচ মুখ থাকত প্রথম থেকেই ,  আনার বন্ধু ,  বেড়ে ওঠা সব কিছুর মাঝেই অন্যদের চেয়ে বড় এই জিনিসটা থাকত ।  কিন্ত আমি জন্ম নিয়েছিলাম সেই ক্ষণে এবং স্থানে যেখানে সবাই ছিল দরিদ্র ,  খামারের শ্রমিকরা  ।  কিংবা আমার নিজের পরিবার ,  মায়ের দিক থেকে ছিল অতি দরিদ্র ,  বাবার চাচাতো ভাইয়েরা ,  যারা গালিসিয়া থেকে এসেছিল ছিলেন দরিদ্র ,  এবং বাবার দেশের পরিবারও ছিল দারিদ্র জর্জরিত ।  
কোন সন্দেহ নেই যে জন্মস্থানটিই আমার উপরে সবচেয়ে বেশী ভূমিকা রেখেছে ,  যেখানে আমি বড় হয়েছিলাম সমাজের সবচেয়ে নিচু স্তরের চমৎকার মানুষগুলোর সাথে ।  সেই বেকার নিরক্ষর লোকটার কথা মনে পড়ে যে আঁখ ক্ষেতের ধারে কাজের সন্ধানে দীর্ঘ লাইনে দাড়িয়ে থাকত ,  খর তাপে তার জন্য এক গ্লাস জল বা মাথার উপরে একটু ছায়ার ব্যবস্থা কেউ করত না ,  মিলত না নাস্তা ,  দুপুরের খাবার বা কোন পরিবহন ।  
সেই নগ্ন পায়ের বাচ্চাদের কথা কিছুতেই ভুলতে পারি না যারা ছিল আমার খেলার সাথী ।  যাদের সাথে আমি বেড়ে উঠেছি তাদের সবাইই ছিল দারিদ্রের সন্তান ।  মাঝে মাঝে আমি পরিবারের উদ্বৃত্ত খাবার একটা বড় পাত্রে করে সবার জন্য নিয়ে যেতাম ।  নদীর তীরে ঘুরতাম আমরা ,  পায়ে থেতে বা ঘোড়ার পিঠে ,  সাথে কুকুর ছিল ,  সবখানেই ঘুরতাম ,  খামোখায় পাথর ছুড়তাম ,  পাখি শিকার করতাম  (  খুবই জঘন্য একটা কাজ ছিল যা কিনা গুলতির মাধ্যমে করা হত )  । 
কিন্তু পরবর্তীকালে সান্তিয়াগোতে এবং হাভানাতে আমি বিশেষ ধরনের স্কুলে পড়ার সুবিধা পায় যা সাধারণত ধনীদের জন্যই বরাদ্দ ছিল ।  
তাহলে তাদের সাথে  বাসও করতেন ? 
তারা সকলেই ছিল ধনী মানুষের সন্তান ।  তারা আমার স্কুল বন্ধু ছিল ,  আমরা একসাথে খেলতাম কিন্তু সত্যিকার ভাবে কোন অভিজাত এলাকায় তাদের সাথে বসবাসের অভিজ্ঞতা আমার ছিল না ।  
স্কুলে আমাদের কাজই হয় খেলা ,  না হয় পড়া ,  আর ঘোরাঘুরির বাহিরে কিছু ছিল না ।  আমি নানা ধরনের খেলায় উৎসাহী ছিলাম আর সেই সাথে পর্বতারোহণ করতাম ,  চমৎকার শখ এগুলো ।  
সমুদ্র সৈকতে কাছে এক জায়গায় সাঁতারের জন্য নানা পাম গাছ ও অন্যান্য জিনিস দিয়ে ঘিরে রাখা হয়েছিল হাঙরের ভয়ে !  হাঙর খুবই বিপদজনক ছিল তবে অতটা নয় ,  মানুষ যতটা ভাবে ।  আর সেখানেই ছিল ঝাঁপ দেবার জন্য ডাইভিং বোর্ড ,  তিনটা !  আমার হয়ত একজন ডাইভার হতে পারতাম ,  কারণ মনে পড়ে প্রথমবার সেখানে গিয়ে খানিকটা অন্যদের চ্যালেঞ্জ ছুড়ে দেবার জন্যই তরতর করে সবচেয়ে উঁচু বোর্ডটিতে যেতে দিলাম এক ঝাঁপ !  তাও ভাল ,  ঝাঁপ দেবার সময়ে পা নিচের দিকে রেখেছিলাম ,  মাথা নয় !   বোর্ডটি আসলেই বেশী উঁচুতে ছিল আর আমি বিন্দুমাত্র চিন্তা না করে ঝাঁপিয়ে পড়লাম ! 
সাঁতার জানা ছিল ? 
বিরানের যাদের সাথে সারাদিন টো টো করে বেড়াতাম তাদের সাথেই সেখানের পুকুরে আর নদীতে সাঁতার শেখা হয়ে গিয়েছিল ,  যদিও নিচের বয়স তখন কত তা আর মনে নেই ।  
আপনার সেই বন্ধুরা ,  দারিদ্রের সন্তানেরা ? 
হ্যাঁ ,  আমার বন্ধুরা ,  আমার খেলার সাথীরা ।  আসলে বুর্জোয়া সংস্কৃতি আমার ভিতরে আসে নি ,  কারণ বাবা ছিলেন অত্যন্ত বিচ্ছিন্ন একজন জমিদার ।  তারা প্রায় কোন সময়ই অন্যদের বাড়ীতে বেড়াতে যেত না ,  এবং আমাদের বাড়ীতেও অতিথি ছিল বেশ বিরল ।  ধনিক শ্রেণীর রীতিনীতি বা সংস্কৃতি তাদের মাঝে ছিল না ।  কাজের মাঝেই ডুবে থাকতেন সবসময় ।  আর আমাদের মেলামেশা ছিল সেই মানুষগুলোর সাথেই যারা বিরানের বাসিন্দা ।  
আপনার খেলার সাথীদের মাঝে কোন কৃষ্ণাঙ্গ বালক ছিল ? 
আমাদের পরিবারে কোন সময়ই বলা হয় নি -  ঐ ছেলের সাথে খেলা যাবে না ,  বা ওর সাথে মিশবে না ।  কখনোই না ।  
 আমি প্রায়ই সেই কুঁড়ে ঘর আর সবচেয়ে হতদরিদ্র ছাউনিগুলোর দিকে যেতাম যেখানে হাইতিয়ানরা বাস করত ।  তবে এইজন্য পরে আমাকে শাসনের মুখোমুখি হতে হয় ,  না সামাজিক কারণে নয় ,  স্বাস্থ্যগত কারণে ,  কারণ আমি তাদের ওখানে সেদ্ধ ভুট্টা খেতে যেতাম !  বাবা - মা  আমাকে বলেন এমন করতে থাকলে তারা আমাকে সংশোধনাগারে পাঠাবেন ।  
বিদ্রোহের জন্য ? 
বাবা - মা শুধু বলতেন -  তুমি যদি হাইতিয়ানদের ঐখানে সেদ্ধ ভুট্টা খাও তাহলে সংশোধনাগারে পাঠানো হবে ।  এছাড়াও অন্যান্য কারনেও আমাকে একাধিকবার সেই হুমকি দেয়া হয়েছিল ।  
যখন আমি বিশ্ব সম্পর্কে জানতে - বুঝতে শুরু করি ,  তখন থেকেই জানি গ্রামের সেই শৈশবই ছিল আমার সেরা স্কুল ।  সেই অঞ্চল ছিল স্বাধীন ।  
তবে পরে ,  একজন ধনীর ছেলে হিসেবে শোষণেরও শিকার হয়েছিলাম ।  
কি রকম ? 
বিরানের সেই স্কুলে আমার শিক্ষা জীবন শুরু হয় ,  যেখানে আমার এক বড় বোন এবং বড় ভাই ,  অ্যাঞ্জেলিতা ও র‍্যামন ,  পড়ত ।  যদিও আমার তখনো উপযুক্ত বয়স হয় নি কিন্তু তারা আমাকে সাথে নিয়ে যেয়ে সবচেয়ে সামনের বেঞ্চে বসিয়ে দিত ।  সেখানে ২৫ জনের মত ছাত্র ছিল ,  প্রায় সবাইই অতি দরিদ্র ঘরের ।  আমার ঠিক জানা নেই কি করে লিখতে শিখলাম ,  তবে সম্ভবত অন্য বাচ্চাদের দেখে দেখে ,  যেহেতু আমাকে প্রথম সারিতে বসতে বাধ্য করা হত ।   মনে হয় সেটা ছিল ১৯৩০ সাল
 আপনার বয়স তখন ৪ বছর ? 
চার বছর বয়স !  আমি অন্যদের দেখে ততদিনে পড়তে এবং অল্প বানান করতে শিখেছি ,  শিক্ষক যখন বোর্ডের চক দিয়ে কিছু বোঝাতেন দেখা গেল আমি খেলাতে মগ্ন ,  জমিদারনন্দন যেমন হয় আর কি !  শিক্ষক সবসময়ই আমাদের বাড়ীতে আসতেন কারণ তার খাবার ব্যবস্থা ছিল আমাদের সাথেই ।   আর স্কুলে ছিল সাজার ব্যবস্থা ।  মাঝে মাঝেই বেতের আঘাত ,  মেঝেত নীলডাউন হয়ে থাকা ,  এর সাথে সাথেই সেই খানেই পয়সা বা ভুট্টার দানা ছিটিয়ে দিত ।  
তার উপরে উবু হবার জন্য ? 
তাইই তো !  স্কুলের সেই শারীরিক অত্যাচারের কথা খুব মনে আছে ,  যদিও তা প্রতিদিন হত না ,  এগুলো আসলে ছিল আমাদের ভয় দেখানোর একটি রাস্তা ।  
শারীরিক অত্যাচার ? 
সেই সময়ে আমি মারাত্নক প্রতিবাদী হয়ে উঠেছি ,  এটার পিছনে অবশ্য বিশদ কারণ আছে ।  আপনি চাইলে সেগুলো পরে বলে যাবে ,  তবে সেই জিনিসগুলোই আমাকে একজন বিপ্লবী হিসেবে গড়ে তুলেছে ।  খুব কম বয়সেই আমাকে নিজের সমস্যার সমাধান করতে হয়েছে ,  যার জন্য অন্যায় ও অবিচারের বোধ বুঝতে পেরেছি তখন থেকেই ।   কিন্তু এই ব্যাপারে আমার এখন কথা বলছি নি ,  আর এই নিয়ে আপনি আগ্রহীও হবেন না ।  
আমি খুবই আগ্রহী ! 
পরে হয়ত সেরকম কিছু ঘটনা বলতে পারব ।  কিন্তু যে ঘটনা নিয়ে আমরা কথা বলছি তা হচ্ছে কি কারণে আমি একজন বিপ্লবীতে পরিণত হলাম ?  একজন ধনী লোকের পুত্র হওয়া সত্ত্বেও কোন কোন জিনিস আমার জীবনে প্রভাব বিস্তার করল ?  এবং সেটি এই বিষয় বাদে যে  বাচ্চারা কিন্তু আত্নকেন্দ্রিক ,   বাচ্চারা নিরর্থকও এবং তারা সামাজিক অবস্থান বুঝতে পারে ? 
বিরানের সেই ক্ষুদে স্কুলে আপনিই ছিলেন এক ধনী মানুষের সন্তান ? 
আমার ভাইবোন বাদ দিলে আমি একাই ।  সেখানে আর কেউই ছিলনা যার অপেক্ষাকৃত ধনী ছিল বা একটি দোকানের মালিক ছিল ।  অন্য স্কুল সাথীদের বাবা - মা ছিলেন শ্রমিক ,  হয়তবা কেউ কেউ খুবই অল্প পরিমাণ জমিও মালিক ছিলেন ।  কিন্তু সেই সন্তানেরা ছিল দারিদ্রসীমার সবচেয়ে নিচে বাস করা ভয়াবহ দরিদ্র ঘরের ছেলেমেয়ে ।  
আপনাকে সান্তিয়াগো  পাঠানোর সিদ্ধান্ত কি বাবা - মা নিয়েছিল যাতে অন্য ধরনের সমাজের সাথে ওঠাবসা শুরু হয় ? 
 না ,  এমন চিন্তা মনে হয় তাদের মনে ঠাই পায় নি ।  ছয় বছর বয়সে তারা মাকে সান্তিয়াগো  পাঠিয়ে দেন কারণ স্কুল শিক্ষক তাদের বলেছিলেন আমি খুবই ভাল একজন ছাত্র ।  সেই সাথে বিরানের সেই শিক্ষিকা যার নাম ছিল ইউফ্রেসিয়া ফেলিউ ,  তার সান্তিয়াগোর বাড়ীতে আমার বোন অ্যাঞ্জেলিকা  (  যে ছিল আমার  ৩ বছর ৪ মাসের বড় )  থাকবে ।  যদি আমার বয়স ছয় হয়ে থাকে তার বয়স হয়ত দশ ছুঁই ছুঁই ।  তার সাথে সাথে আমাকেও সেই শহরে পাঠানোর সিদ্ধান্ত নেয়া হল ।  প্রথমে এই খবর শুনে কৌতূহলের আতিশয্যে মাথা ঘুরতে থাকল ,  মহাআনন্দের সাথে চলে গেলাম সান্তিয়াগো । 
 খামারবাড়ি থেকে সরাসরি সান্তিয়াগোর মত শহর দর্শনের অভিজ্ঞতা কেমন ছিল ? 
বর্তমান সময়ের তুলনায় তখনো সান্তিয়াগো ছিল খুই ছোট্ট এক শহর ,  যদিও আমার মনের উপরে এর প্রভাব ছিল বিশাল ।  মনে হয়ে ছিল বিশাল এক মহানগরীতে আসলাম ,  অনেকটা একই অনুভূতির সাথ এপ্রিচিত হয়েছিলাম ষোল বছর বয়সে প্রথমবারের মত হাভানা যেয়ে ।  রাজধানী হাভানা চার - পাঁচ তলা ভবনগুলো নিজের কাছে দানবীয় মনে হত ।  সেই তুলনায় সান্তিয়াগোর  প্রায় সবই বাসভবনই ছিল এক তলা ।  তাই হাভানা দর্শনও মনের উপরে গভীর মুগ্ধতার ছাপ ফেলেছিল ।  যদিও ছয় বছর বয়সে সান্তিয়াগোতে আমি প্রথম বারের মত খোলা বিস্তৃত দিগন্তছোঁয়া সমুদ্র দেখি ।  সারাজীবন পাহাড়ি এলাকার গ্রামে কাটিয়ে সেই অসীম সমুদ্রের রূপ আমাকে স্তম্ভিত করে দিয়েছিল । 
সান্তিয়াগোতে শিক্ষকের বাড়ি কেমন ছিল ?  
তিভলি এলাকায় অবস্থিত এক কাঠের বাড়ি ।   দরিদ্র এলাকায় সরু ,  স্যাঁতস্যাঁতে ,  আঁধারে ঢাকা খুবই ছোট এক বাসভবন যেখানে ছিল ক্ষুদে বসার ঘরে একটি পিয়ানো ,  দুটি শোবার ঘর ,  একটি স্নানের ঘর এবং সিয়েরা মায়েস্ত্রা পর্বতের অপূর্ব দৃশ্য দেখা যায় এমন এক বারান্দা ।    উপসাগরটি ছিল বাড়ীর বেশ কাছে ।  
কাঠের দেয়ালের এবং ভাঙ্গাচোরা টালির ছাদের বাড়িটার সামনে ছিল ধুলোময় এক প্লাজা ,  গাছের অস্তিত্ব চোখ পড়ত না ।  প্রতিবেশী বাড়ীগুলো সবই ছিল এক কামরার ।  পাশের ব্লকে একটি দোকানে নারকেলের মিষ্টি পাওয়া যেত ,  যা আসলে বাদামি চিনির তৈরি ।  সেইখানের বেশ বড় একটি বাড়ীর কথা মনে পড়ে যার মালিক ছিল ধনী ইদি ,  লোকে বলত ইদি দ্য মুর ।  সেই বাড়ীর পিছনেই স্কুল ।  সেখানের কিছু গুরুত্বপূর্ণ ঘটনা এখনো মনে দাগ কেটে আছে ।  এক সময় সৈন্যরা সারা স্কুল দখল করে রেখেছিল কারণ স্কুলের বস ছাত্ররা ছিল মাচেদোর  (  কিউবার স্বৈরাচারী শাসক )  বিরুদ্ধে ।  সেই দখল সময় সৈনিকদের রাইফেলের বাট দিয়ে এক পথচারীকে পিটাতে দেখি ,  মনে হয় সে সৈন্যদের উদ্দেশ্যে কিছু বলেছিল ।  সেখানে বাস করার সুবাদে ঘটনাগুলো চাক্ষুষ দেখা হয়েছিল ।  
তখনকার বাতাসে কেমন যেন একটা উৎকণ্ঠা ঘুরে বেড়াত ,  সৈন্যরা ইচ্ছামত পথচারীদের দার করিয়ে জিজ্ঞাসাবাদ করত ।  অ্যান্তোনিও নামের বিরানের একজন মেকানিককে গ্রেফতার করা হয় ।  শুনেছিলাম সে নিজেকে কম্যুনিস্ট বলে দাবী করার কারণে এই গ্রেফতার পর্বটি ঘটে ।  তার স্ত্রী কারাগারে স্বামীকে দেখতে যাবার সময় আমাকেও সাথে নিয়ে যেত ।  অ্যালামেদা এলাকার শেষ প্রান্তে ছিল সেই ধূসর ,  অন্ধকারাচ্ছন্ন জায়গা ,  অকল্পনীয় নোংরা ছিল তার ক্ষয়ে যাওয়া দেয়ালগুলো ।  সেখানকার জেলার ,  গরাদ ,  বন্দীদের চেহারা মনে হলে বুকের ভেতরটা কেঁপে ওঠে ।  
সান্তিয়াগোর সেই ক্ষুদের বাড়ীতে বৃষ্টি হলেও ছাদ দিয়ে জল ঢুঁকে সবাইকে ভিজিয়ে ছাড়ত ,  এক হিসেবে বাহিরের চেয়ে ভিতরেই বৃষ্টির বেশী তান্ডব অনুভব হত ।  ছাদের ছিদ্রগুলোর নিচে তারা বালতি দিয়ে রাখত জল ধরার জন্য ।  ক্লেদময় জায়গাটিই ছিল আমাদের নতুন বাসস্থান ।  তারই এক ছোট কামরায় বেঁকে যাওয়া পুরনো খাটে থাকতেন শিক্ষিকার বাবা  ,  নেস্টর ।   পাশের কক্ষে তার আরেক বোন ,  বেলেন ,  থাকতেন ।  বেলেন ছিলেন পিয়ানিস্ট এবং সহৃদয় একজন মানুষ ,  কোন তার কোন ছাত্র ছিল না ।  
সেখানে কি বিদ্যুৎ ছিল ? 
ছিল কিন্তু ব্যবহার করা হত খুব কম ।  তেলের বাতিরই প্রচলন ছিল মূলত ,  যেহেতু তাতে খরচ কম পড়ত ।  
কতজন বাসিন্দা ছিল বাড়িটিতে ? 
প্রথমে সেখানে ছিল তিন বোন ,  তাদের বাবা - মা ছিল হাইতির ,  অবশ্য তারা স্কুল ফ্রান্সে না হাইতিতে ছিল তা আমার জানা নেই ।  তাদের একজন হলেন স্কুলের শিক্ষিকা ,  একজন পিয়ানর শিক্ষক  ,  শেষের জন্য ডাক্তার ,  আমরা সেখানে যাবার কিছুদিন পূর্বে তার মৃত্যু হয় ।  মা ছিল না ,  বাবার সাথে উনারা দুই বোনই থাকতেন ।   সেই সাথে আমি এবং অ্যাঞ্জেলিকা ,  সব মিলিয়ে পাঁচ জন ।  বিরানের শিক্ষিকাও ছুটিতে বাড়ি আসতেন ।  পরে তারা গৃহস্থালির কাজকর্ম করার জন্য এসমেরিদাকে নিয়ে আসে ,  যদিও তাকে এক পয়সাও বেতন দেওয়া হত না ,  এই নিয়ে ছিলাম ছয় জন ।  পরে র্যা মন বেড়াতে আসলে আমি তাকে থাকত রাজি করাই ,  তাহলে শিক্ষিকা বাড়ীতে আসলে আমরা মোটমাট সাত জন ছিলাম ।   এক পাত্র থেকেই আমরা সেই পাঁচ বা ছয় বা সাত জন মানুষ খেতাম ।  
কোন সময়ের কথা এইগুলো ? 
 ম্যাচাদোর শাসনের সময়ের কথা ,  সারা দেশে তখন দুর্ভিক্ষের ছোঁয়া ।  আসলে অন্যসব কারণ বাদেও ম্যাচাদোর পতন মানুষে ক্ষুধার কারণেই হয়েছিল ।  আরকিন যুক্তরাষ্ট্র কিউবার জন্মলগ্ন থেকেই  তেমন ব্যবস্থা চালু করেছিল যাতে দ্বীপদেশটি পণ্য উৎপাদনে স্বাবলম্বী না হয়ে তাদের কাছ থেকে আমদানির উপরে নির্ভর থাকে ।  তারা কিউবার কাছ থেকে চিনি কিনলেও তা ছিল বাজারদরের সর্ব নিম্ন দামে ,  আর ১৯২৯ সালে তারা সেই চিনি রপ্তানি উপরেও কোটা আরোপ করে ,  ফলে উপার্জন কমে যেয়ে অর্থনীতির অবস্থা আরও ভঙ্গুর হয়ে যায় ,  ক্ষুধার বীভৎস চেহারা দেখা যায় সারা দেশজুড়ে ।  
সেটি অর্থনৈতিক মন্দা এবং রাজনৈতিক শাসনের কাল ছিল ।   ম্যাচাদো তার জাতীয়তাবাদী কিছু পদক্ষেপের মাধ্যমে অনেক মানুষের সমর্থন নিয়েই যাত্রা শুরু করেছিল ।  সে মানুষের জন্য চাকরি ক্ষেত্রে এবং শিল্প কারখানা গড়ে তুলেছিল কিন্ত এত বেশী কতৃত্বপরায়ণ ছিল যে শীঘ্রই  দমনের রাজনীতি দেখা দেয় সারা কিউবাতে ।  বিশেষ করে ছাত্ররা তার বিরুদ্ধে ছিল ,  হুলিও আন্তোনিও মেইয়া ,  যিনি মাত্র বিশ - একুশ বছর বয়সে কম্যুনিস্ট পার্টি স্থাপন করেন ,  ছাত্রদের ,  খেটে খাওয়ায় শ্রমিকের ,  সর্বোপরি জনসাধারণের জন্য অফুরান ত্যাগের এবং আদর্শের প্রতীক ছিলেন ।  তিনি মেক্সিকোতে খুন হয়ে যান ম্যাচাদোর হুকুমে ।  
মেইয়া ছিলেন একজন অসাধারণ দ্যুতিময় তরুণ ,  হোসে মার্তির পরে কিউবার ইতিহাসের অন্যতম প্রাণপুরুষ ।  সেই সময়েই তিনি শ্রমিকদের জন্য একটি বিশ্ব -   বিদ্যালয়ের কথা বলেছিলেন ।  ছাত্ররা ইতিহাসের এবং প্রিয় মানুষদের উপরে তার দেওয়া ভাষণ শুনতে বিশ্ববিদ্যালয়ে ভিড় করত ।  তার আগেই বিখ্যাত বলশেভিক বিপ্লব ঘটেছিল ১৯১৭ সালে ,  কোন সন্দেহ নেই সেই বিপ্লবের সাফল্য এবং আদর্শ ব্যপক আলোড়িত করেছিল তরুণ মেইয়াকে ,  আর মার্তি ছিলেন তার আদর্শ ।  তাই মার্তির মার্ক্সবাদী বন্ধু কার্লোস বালিনিওর সাথে তিনি কিউবার প্রথম কম্যুনিস্ট পার্টি স্থাপন করেন ।  
১৯৩৩ সালে ম্যাচাদোর পতন ঘটে ,  তাই না ? 
১৯৩৩ সালের আগস্তের তার পতন হয় ,  আর সেপ্টেম্বর থেকেই সার্জেন্ট আপরাইজিং শুরু হয় ,  আমি কেবল সাতে পা দিয়েছি ।   সার্জেন্টরা ম্যাচাদোর অফিসারদের বিরুদ্ধে বিদ্রোহ করে ,  সবাই আণ্ডারগ্রাউণ্ড থেকে বেড়ীয়ে আসে ,  তাদের মাঝে বামপন্থীরা যেমন ছিল ,  তেমচনি ছিল ডানেরাও ,  কেউ কেউ আবার মুসোলিনির ফ্যাসিবাদী ধারণা নিয়েই পরিচালিত হত ,  আসলে সেখানে সব মতবাদের অল্পসল্প ভাগ ছিল । 
বিশ্ব - বিদ্যালয়ের ছাত্ররা স্বৈরাচার বিরোধী আন্দোলনের জন্য একটি সঙ্ঘ গড়ে তোলে ,  যার সদস্যদের মাঝে অনেক বিখ্যাত প্রফেসরও ছিলেন ।  তাদের মাঝ থেকেই র্যা্মন গ্রাউ স্যান মার্টিন নামের  একজন দেহতত্ত্বের প্রফেসের কিউবার রাষ্ট্রপতি নির্বাচিত হন ।  ম্যাচাদোর পতনের তিন সপ্তাহ পরে তার সরকারে অ্যান্তোনিও গুতিয়েরেজকে স্বরাষ্ট্রমন্ত্রীর দায়িত্ব দেওয়া হয় ।   তিনি ছিলে একজনের সত্যিকারের সাহসী তরুণ ,  যে  বিশাল সাহসের পরিচয় দিয়ে সান লুইয়ের সেনা ব্যারাকের পতন ঘটিয়েছিল ।  ম্যাচেদোর বিরুদ্ধে স্বশস্ত্র সংগ্রামে তিনি সবসময়ই অনমনীয় ছিলেন ।   
অ্যান্তোনিও গুতিয়েরেজ ? 
 উনিই প্রথমবারের মত কিউবাতে কিছু আইনের প্রচলন করেন যা মানুষের চিন্তার বাহিরে ছিল ।  শ্রমিকদের জন্য দিনে আট ঘণ্টার কাজের নিয়ম ছাড়াও নানা ধরনের ইউনিয়ন ,  সিণ্ডিকেট এমন কিছু প্রচলনের সাথে সাথে তিনি টেলিফোন কোম্পানিসহ অন্যান্য মার্কিন ব্যবসাকে একই আইনের আওতায় আনেন ।  
আসলে সেই আইনগুলো প্রণয়নের মাধ্যমে তারা কিউবান শ্রমিকদের স্বার্থ রক্ষার চেষ্টা করছিলেন ,  যাতে স্প্যানিশ ব্যবসায়ীরা তাদের অন্যায্যভাবে ব্যবহার না করতে পারে ,  এবং তারা যেমন স্পেন থেকে তাদের আত্মীয়দের যথেচ্ছ নিয়োগ না দিয়ে স্থানীয়দের কর্মসংস্থান করে ।  যদিও এই আইন জাতীয় স্বার্থ রক্ষার জন্যই করা হয়েছিল কিন্তু হাইতিয়ান অভিবাসী শ্রমিকদের জন্য তা বেশ ক্ষতির কারণ হয়েই দাঁড়িয়েছিল । 
রাষ্ট্রপতি প্রফেরস গ্রাউ স্যান মার্টিনের মেয়াদ শুরু আগে মূলত সরকার চলছিল পাঁচ নেতার একটি কমিটির সমন্বয়ে ,  সেই তিন মাসেই তারা এই সমস্ত আইন প্রণয়নে সক্ষম হয় এবং এর মাঝেই মার্কিনীরা তাদের রাষ্ট্রদূত সুমনের ওয়েলেসের মাধ্যমে বাতিস্তাকে তাদের সুবিধার জন্য ক্ষমতার টোপ দেয় ।  অথচ তখন ফ্রাঙ্কলিন ডি রুজভেল্ট ল্যাতিন আমেরিকার জন্য তার বিখ্যাত সহৃদয় প্রতিবেশী নীতি প্রচার করছিলেন !  
 যদিও ইংল্যান্ড এবং ফ্রান্সের পরপরই মার্কিন যুক্তরাষ্ট্র এক বিশাল সাম্রাজ্যবাদ প্রতিষ্ঠার রাজনীতি চালিয়ে যাচ্ছিল ,  যা কিনা বিশ্ব জুড়ে চলা অর্থনৈতিক মন্দার শিকার হয় -  সেই নীতি ছাড়া আমি মনে করি ফ্রাঙ্কলিন রুজভেল্ট ছিলেন মার্কিন যুক্তরাষ্ট্রের সবচেয়ে চমৎকার রাষ্ট্রপতিদের একজন ।  স্কুলের ছাত্র থাকাকালীন সময়ে আমি থাকে খুবই পছন্দ করতাম ,  তার কাজ খেয়াল করতাম ।  অসুখে কারণে তিনি পক্ষাঘাতগ্রস্ত ছিলেন কিন্তু তার মন মাতানো কণ্ঠে ভাষণগুলো ছিল খুবই আকর্ষণীয় ।  
 রুজভেল্ট হয়ত কিউবার মানুষের আকাঙ্খার মূল্য দিতেন এবং তিনি নিশ্চিতভাবেই ল্যাতিন আমেরিকার সাথে ভাল সম্পর্ক স্থাপনের আগ্রহী ছিলেন ।   দূরদর্শী এই মানুষটি হিটলারের ক্ষমতায় আগমন দেখেই কিউবার সাথে  ভূখণ্ড ব্যবহারের জন্য নতুন চুক্তি করেন ,  আগের দখলদারি ব্যবস্থা বাতিল করে  আইল্যান্ড অফ ইয়ুথ কিউবার কাছে ফিরিয়ে দেন ।  
সেটি তো মার্কিন মিলিটারিরা ব্যবহার করত ? 
১৮৯৮ সাল থেকে সেটি তারা দখল করে ছিল  ।  
তাহলে কিউবার সরকার সেটিকে পরিচালনা করত না ? 
না ।  প্ল্যাট অ্যামেন্ডমেন্ট নামের এক দখলদারী নিয়ম করে তারা এটি সম্পূর্ণ দখলে রেখেছিল ।  সেটা আমরা ফেরত পেলাম কিন্তু গুয়ানতানামো এখন মার্কিনদের দখলেই আছে ।  সেই নিয়মের ফলে মার্কিনীরা চাইলে কিউবার অভ্যন্তরীণ বিষয়ে নাক গলাতে পারে । 
প্ল্যাট অ্যামেন্ডমেন্ট সাক্ষরিত হয়েছিল ১৯০২ সালে ? 
এটি ১৯০১ সালে প্রয়োগ করা হয় এবং ১৯৩৪ পর্যন্ত কার্যকরী ছিল ,  বাতিলের দিনটি ঠিক মনে নেই ।  
গুতিয়েরেজ সরকার মাত্র তিন মাস টিকেছিল ,  এরপর বাতিস্তা ক্ষমতা দখল করে নিল ।  ১৯৩৫ সালে গুতিয়েরেজ গুপ্তহত্যার শিকার হন ,  তিনি মেক্সিকোতে যেয়ে একটি বাতিস্তা বিরোধী আন্দোলন গড়ার চিন্তা করছিলেন ,  মেইয়ার মতই ,  এবং আমরাও একই কাজ করেছিলাম ।  
১৯৩৩ সালের সেই সময়ে বেশ কিছু রক্তাক্ত সংঘর্ষ হয়ে ছিল ,  ম্যাচাদোর কিছু মিলিটারি সমর্থক হাভানার হোটেল ন্যাশনালে আশ্রয় নেয় ,  যাদের মাঝে কয়েকজন বেশ দক্ষ মার্কসম্যান ছিল ।   পরে অবশ্য আস্তে আস্তে তাদের সকলকেই খতম করে সার্জেন্টের দল ।  
এছাড়াও একদল ফ্যাসিবাদী দল ছিল এবিসি নামে পরিচিত ,  এরা পুলিশ ষ্টেশন দখল করে এবং নানা স্থানে লড়াইতে জড়িয়ে পড়ে ।  সবকিছুই ছিল প্রগতিবাদী সরকার এবং গুতিয়েরেজের করা আইনের বিপক্ষে ।  
বাতিস্তা সেনাবাহিনীর মাঝে নিজের কতৃত্ব প্রতিষ্ঠা করতে সক্ষম হয় ,  একসময়ে এটি তার পোষাবাহিনীতে দাড়িয়ে যায় ।  পরবর্তীতে মার্কিন রাষ্ট্রদূতের চাপে সে সরকার পরিবর্তন করে নতুন রাষ্ট্রপ্রধানকে নিয়োগ দেয় ।  বাতিস্তা কর্নেল খেতাবে ভূষিত হয় ,  তার সার্জেন্টরা তার মাধ্যমেই লেফটেনেন্ট কর্নেল র্যামঙ্ক পাই ,  সেখানে কোন জেনারেল ছিল না ।  বাতিস্তা নিজের খেয়ালখুশী মত অধীনস্থদের ক্যাপ্টেন ,   লেফটেনেন্ট ,  লেফটেনেন্ট কর্নেল ,  কমানদান্তে ইত্যাদি খেতাব দিতে থাকে ।  সেই সেনাবাহিনীতেকর্নেল ছিল মাত্র একজন -  ফুলজেন্সিও বাতিস্তা ।  
এটি ১৯৩৪ সালের ঘটনা ,  বাতিস্তা এই ভাবে সাত বছর দেশ শাসন করে ,  ১৯৪০ সালে ভিন্ন ভাবে সরকার গঠন করে ক্ষমতা নেবার আগে ।   এই সবটা সময়ই আমি ছিলাম সান্তিয়াগোতে ,  প্রথমে সেই শিক্ষিকার বাড়ীতে এবং পরে আরও দুই স্থানে ।  ১৯৪২ সালে বেলেন কলেজে পড়ার জন্য হাভানাযাত্রা শুরু হয় ,  যা ছিল সারা দেশের সেরা স্কুল ।  ১৯৪৫ সালে স্কুল পাশ করে বেরোই । 
 জীবনের প্রথম দিককার বছরগুলো নিয়ে এইই আমার বলার আছে ।  
 (  চলবে ) 






ক্রীড়া ও মহত্ত্বের রাজনীতি  –  ইনভিক্টাস



১১ ফেব্রুয়ারী ,  ১৯৯০ ,  রবিবার ,  বিকেল তিনটে -  দক্ষিণ আফ্রিকার রক্তবর্ণ ধূলোময় মাঠে রাগবী অনুশীলনে মত্ত একদল শ্বেতাঙ্গ কিশোর ,  রাস্তার অন্য পারে কাটাতারের বেড়া ঘেরা মাঠে তুমুল হৈ হট্টগোলে ফুটবল খেলায় নিবিষ্ট সমবয়সী একদল কৃষ্ণাঙ্গ কিশোর ,  তখনকার অভিশপ্ত রাজনৈতিক সামাজিক ব্যবস্থার এক প্রতীক এই ভিন্ন গাত্রবর্ণের কোমলমতি কিশোরদের জন্যও আলাদা আলাদা খেলা ,  খেলার মাঠ ও কাটাতারের ব্যবস্থা ।  
 পর্দা ওঠার কয়েক মূহুর্ত পরেই মাঝের সেই পীচ ঢালা পথ দিয়ে দমকা হাওয়ার মত ছুটে গেল এক গাড়ী বহর ,  কালো কিশোররা খেলা ফেলে বেড়ার কাছে এসে প্রাণের শেষ বিন্দু দিয়ে সোল্লাসো চিৎকার করে গেল একটাই শব্দ -  ম্যান্ডেলা ,  ম্যান্ডেলা !   ক্রীড়ারত কিশোরদের জানা নেই সেদিন সেই মহেন্দ্রক্ষণে সারা বিশ্বের দৃষ্টি নিবদ্ধ তাদের দেশে ,  সেই গাড়ী বহরটার উপরে ,  মুক্তিকামী আফ্রিকানদের প্রতীক ,  সত্যিকারের বিশ্বনেতা নেলসন ম্যান্ডেলার প্রায় তিন দশকের কারাবরণের অবসান ঘটিয়ে তার মুক্ত জীবন শুরুর প্রতীক্ষায় উম্মুখ বিশ্ব মানবতা ।  সবাই যে তার মহান মতাদর্শে আপ্লুত তাও নয় ,  বিশেষ করে তৎকালীন শাসক গোষ্ঠী ,  তাই তো কিশোর পিয়েনারের জবাবে রাগবীর ক্রোধান্বিত কোচ ক্রদ্ধস্বরে বলেন এই ভয়াবহ সন্ত্রাসী ম্যান্ডেলাকে আমরা মুক্তি দিলাম ,  মনে রেখ আজ থেকে এই দেশটাকে  আমরাই তুলে দিলাম একদল অপরাধীর হাতে । 
শুরু হল ক্লিন্ট ইষ্টউড পরিচালিত ও প্রযোজিত ইনভিকটাস বা অপরাজেয় চলচ্চিত্রের ,  চলচ্চিত্রটির মূল চরিত্র নেলসন ম্যান্ডেলার ভূমিকায় রয়েছেন এক্‌মেবাদ্বিতীয়ম মর্গান ফ্রিম্যান এবং দক্ষিণ আফ্রিকার রাগবী দলের দলনেতা ফ্রাসোয়া পিয়েনারের ভূমিকায় ম্যাট ডেমন । 

 ( সতর্কীকরণ — এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র ,  এটা কোন মুভি রিভিউ নয় ,  কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই ,  এটি স্রেফ ধারা বিবরণী ।  কাজেই যাদের চলচ্চিত্রটি এখনো দেখা হয় নি ,  তারা আগে দেখে ফেললেই ভাল হয় ,  নতুবা সব ঘটনা জানলে হয়ত আগ্রহ কিছুটা কমে যাবে ।  এমন লেখার ব্যাপারে সকল ধরনের পরামর্শ স্বাগতম ।   ) 
 সদ্যমুক্তিপ্রাপ্ত শান্তিবাদী নেতা প্রথমেই ঘোষণা দিলেন নিরবিচ্ছিন্ন শান্তির ,  বলিষ্ঠ কন্ঠে বললেন হাতের সমস্ত অস্ত্র সাগরে বিসর্জন দিতে ।  পরবর্তীতে গণতান্ত্রিক পদ্ধতিতে ভোটের মাধ্যমে আফ্রিকান ন্যাশন্যাল কংগ্রেসের  (  এ এন সি  )  নিরঙ্কুশ সংখ্যাপরিষ্ঠতা অর্জনের ফলে ১৯৯৪ সালে দক্ষিণ আফ্রিকার প্রেসিডেন্ট নির্বাচিত হন ৭৫ বছর বয়সী ম্যান্ডেলা ।  রাষ্ট্রপতির কার্যালয়ে প্রথম কার্যদিবসেই ম্যান্ডেলা দেখেন এতদিন অফিসিয়াল দায়িত্ব পালন করতে থাকা শ্বেতাঙ্গরা আমসি মুখে নিজস্ব জিনিসপত্র গুছিয়ে নিয়ে অফিস ত্যাগের চিন্তা ভাবনা করছে ,  সবাইকে একসাথে করে দ্ব্যর্থহীন কন্ঠে বলেন নতুন প্রেসিডেন্ট -  দক্ষিণ আফ্রিকানরা রঙধনুর সাতরঙের মত বর্ণিল এক জাতি ( রেইনবো নেশন )  ,  এখানে স্থান সকল বর্ণের ,  সকাল জাতির মানুষের ,  কাজেই সকলকেই একসাথে দেশ গড়ার দায়িত্ব নিতে হবে ।  সেই সাথে কৃষাঙ্গ দেহরক্ষীদের প্রবল আপত্তি স্বত্ত্বেও কয়েকজন প্রশিক্ষণ প্রাপ্ত শ্বেতাঙ্গকেও তার দেহরক্ষী হিসেবে নিয়োগ দেন ,  এই ব্যাপারে তার সাফ মন্তব্য ছিল -  আমার দেহরক্ষীরা জনসমক্ষে আমার প্রতিনিধিত্ব করে ,  কাজেই আমিই যদি নিজেকে বদলাতে না পারি ,  তাহলে এই পরিবর্তন আমি সমগ্র জাতির কাছে আশা করব কি করে ? 
দৃশ্যপটে হাজির হয় দক্ষিণ আফ্রিকার অন্যতম জনপ্রিয় খেলা রাগবী ,  যে দলটি পরিচিত ছিল স্প্রিংবক নামে ও ছিল বর্ণবাদের প্রতীক ,  কিন্তু এখন যে নতুন আফ্রিকা ,  নতুন চেতনায় মনন রাঙানোর সময় এখন ।  ব্যপক জনপ্রিয়তা স্বত্ত্বেও প্রেসিডেন্টের উপস্থিতিতে ইংল্যান্ডের কাছে লজ্জাজনক ভাবে হেরে যায় স্প্রিংবকরা ।  অন্যদিকে স্পোটর্স কাউন্সিলের মিটিং - এ সদ্য ক্ষমতা প্রাপ্ত কৃষাঙ্গরা সমবেতভাবে স্প্রিংবকদের বিরুদ্ধে দাড়ায় তাদের বর্ণবাদী ইতিহাসের কারণে ,  সবাইকে চমকে সেই মিটিংয়ে হাজির হন ম্যান্ডেলা স্বয়ং ,  জোর গলায় তিনি আবেদন রাখেন বর্ণবাদী চিন্তা ভুলে বর্তমান দক্ষিণ আফ্রিকার সাথে একাত্ন হবার জন্য ,  স্প্রিংবকদের সমর্থন দেবার জন্য ।  রাগবীর প্রতি রাষ্ট্রপতির এই পক্ষপাত অনেকের কাছেই তাকে বিরাগভাজন করে তোলে ,  তার সেক্রেটারী ব্রেন্ডা সরাসরিই বলে বসে এর চেয়ে অনেক জরুরী কাজ আছে একজন দেশনেতার আর সেই সাথে শ্বেতাঙ্গদের প্রতি তারই বা এত সহমর্মিতা কেন !  স্মিত হাস্যে ম্যান্ডেলা জানান আজ এ এন সি ক্ষমতায় এলেও মুষ্টিমেয় সংখ্যালঘু সাদারাই কিন্তু গোটা দেশের পুলিশ ,  ব্যাংক ও অর্থনীতির সম্পূর্ণ নিয়ন্ত্রক ,  আর তারা যদি নতুন আফ্রিকায় নিজের বাড়ীর মত স্বাচ্ছদ বোধ না করে তাহলে তারা যেমন সমস্ত ব্যবসার পাততাড়ি গুটিয়ে চলে যাবে ,  তেমনি আর্ন্তজাতিক বিনিয়োগও আর আসবে না !  আর এই শ্বেতাঙ্গদের অন্যতম গর্ব স্প্রিংবক রাগবী দল ।  সুচতুর হেসে ব্রেন্ডা জানতে চায় তাহলে ম্যান্ডেলার কাছে রাগবী কি নিছক রাজনীতির গুটি মাত্র ,  জবাবে রাষ্ট্রপতি একজন খাঁটি কূটনীতিকের মত বলেন হ্যাঁ এবং না ,  কিন্তু সেই সাথে এও জানান রাজনীতির উর্দ্ধ্বেও একটি বস্তু আছে যাকে কোনমতেই অগ্রাহ্য করা যায় না -  হৃদয়ের ডাক । 
রাগবী নিয়ে নতুন আফ্রিকায় গনজাগরণের ও বর্ণবাদের অভিশাপ ভুলিয়ে দেবার সূদুরব্যাপ্তী দিগন্তছোয়া স্বপ্ন ছিল বিশ্বনেতার ,  সেইখান থেকেই স্প্রিংবকদের অধিনায়ক ফ্রাসোয়া পিয়েনারকে চা চক্রে আমন্ত্রণ জানান তিনি ,  তার জাদুকরী ব্যাক্তিত্ব ,  সাদাসিধে দিলখোলা আচরণ ও মাধুর্যময় কথায় সারা বিশ্বের কোটি কোটিমানুষের মত পিয়েনারও হয়ে যান পুরোপুরি মোহাবিষ্ট ,  তাকে নিজের হাতে চা পরিবেশন করেন ম্যান্ডেলা স্বয়ং ,  চলে নিছক প্রাসঙ্গিক আলাপচারিতা ।  এর ফাকেই পিয়েনার বুঝতে পারেন রাষ্ট্রপতি আসলে চাচ্ছেন ১৯৯৫ সালে দক্ষিণ আফ্রিকায় আয়োজিত রাগবী বিশ্বকাপে স্প্রিংবকদের চ্যাম্পিয়ন হতে এবং সেই সাথে পুরো জাতিকে এক অপার আনন্দে মাতিয়ে সব বর্ণের মানুষকে এক পতাকার তলে নিয়ে আসার গুরুদায়িত্ব দিচ্ছেন রাগবী খেলোয়াড়দের । 
শুরু হয় এক অন্য অধ্যায় ,  স্প্রিংবক খেলোয়াড়রা আসন্ন বিশ্বকাপের জন্য নিরবিচ্ছিন্ন প্রস্তুতির সাথে সাথে চষে ফেলতে থাকে গোটা দেশ ,  বিশেষ করে অনুন্নত দারিদ্রময় কৃষ্ণাঙ্গ অধ্যুষিত বস্তি এলাকায় যেয়েও তারা রাগবী খেলতে উৎসাহী করে তোলে আগামী প্রজন্মকে ,  এই ছোট্ট সফরগুলো ব্যাপক প্রচার পায় স্থানীয় টেলিভিশন ও খবরের কাগজে ,  গর্বে ফুলে ওঠে দূরদর্শী ম্যান্ডেলার বুক ।  হেলিকপ্টারে করে হঠাৎই খেলোয়াড়দের প্রস্তূতি ক্যাম্পে হাজির হন তিনি তাদের উৎসাহবর্ধনের জন্য ,  উপস্থিত প্রতিটি খেলোয়াড়ের নাম আলাদা আলাদা ভাবে অভিহিত করে বিনয়ী রাষ্ট্রপতি মন জিতে নেন সকল খেলোয়াড়ের ,  দেশের জন্য বিশ্বকাপ জয়ের নেশায় উম্মুখ হয়ে ওঠে সবাই ।  কিন্তু সে পথ যে বড় বন্ধুর ,  বিশেষ করে স্প্রিংবকদের সাম্প্রতিক পারফরম্যান্সতো তাইই বলে ,  কিন্তু ম্যান্ডেলার উৎসাহে বুকে আশায় মশাল জ্বেলে জয়ের মন্ত্রে ,  দেশসেবার আদর্শে লড়ে যাবার শপথ নেয় তারা সামর্থ্যের  শেষবিন্দু পর্যন্ত ।  বিনা যুদ্ধে নাহি দেব সূচাগ্র মেদিনী -  মন্ত্রে দিক্ষীত হয়ে দক্ষিণ আফ্রিকা অবিশ্বাস্য ভাবে একে একে অষ্ট্রেলিয়া ,  রোমানিয়া ,  কানাডাকে হারানো পরে কোয়ার্টার ফাইনালে ওয়ের্স্টান সামোয়া ও সেমি ফাইনালে ফ্রান্সকে চুলচেরা ব্যবধানে হারিয়ে সবার ধারণা মিথ্যা প্রতিপন্ন করে ফাইনালে নিউজিল্যান্ডের মুখোমুখি হয় ।  গোটা জাতি কাপতে থাকে রাগবী জ্বরে ,  প্রায় প্রতি ম্যাচের স্প্রিংবকদের জার্সি শরীরে চাপিয়ে মাঠে উপস্থিত থাকেন নেলসন ম্যান্ডেলা ,  তার পিঠে লেখা থাকত ৬ যা স্বয়ং দলনেতা পিয়েনারের জার্সি নম্বর ।  তার ক্ষমার আদর্শে অণুপ্রানিত হয়ে সাদা - কালো নির্বিশেষে সমর্থন জানায় দেশের প্রতিনিধিত্বকারী স্প্রিংবকদের ।  
ফাইনালের অপেক্ষায় আহার - নিদ্রা ব্রাত্য করে উত্তেজনায় হয়ে পড়ে চার কোটি ২০ লক্ষ দক্ষিণ আফ্রিকান ।  এক পর্যায়ে কার্যালয়ের জানালা দিয়ে একসময়ের পারস্পরিক বিদ্বেষী শ্বেতাঙ্গ ও কৃষাঙ্গ দেহরক্ষীদের কাধে কাধ মিলিয়ে রাগবী খেলতে দেখে স্মিতহাস্য ম্যান্ডেলা প্রশ্ন করেন সেক্রেটারি ব্রেন্ডাকে -  এরপরও বলতে তাও রাগবীর পিছনে আমার সময় ব্যয় কেবলই বৃথা ! 
ফাইনালের আগে স্প্রিংবকদের বিশেষ ভ্রমণে কেপ টাউনের কাছে রোবেন দ্বীপে নিয়ে যাওয়া হয় ,  যেখানকার কুখ্যাত কারাগারে নেলসন ম্যান্ডেলা তার বন্ধী জীবনের ২৭ বছরের ১৭ বছর অতিবাহিত করেছেন ,  তার ছোট্ট প্রকোষ্ঠে দাড়িয়ে অদ্ভূত এক অনুভূতিতে ছেয়ে যায় দলনেতার পিয়েনারের অন্তর -  জীবনের মহামূল্যবান তিনটি দশক এই ক্ষুদ্র কুঠুরীতে কাটিয়ে এর জন্য দায়ী ব্যাক্তিদের যিনি ক্ষমা করে দিতে পারেন তিনি কতটা মহান হৃদয়ের অধিকারী এই কল্পনায় তল পায় না তার মন ।  দলের সবাই অর্ন্তদৃষ্টিতে অনুভব করে সেই মহামানবের প্রত্যয় ,  আনন্দ ,  সুখ সমস্তটাই তার পুরো জাতিকে নিয়ে । 
অবশেষে ফাইনালে সেই সময়কার সেরা রাগবী দল নিউজিল্যান্ডের মুখোমুখি হয় স্প্রিংবকরা ,  বিশেষ করে নিউজীল্যান্ডের মাওরী বংশোদ্ভূত রাগবী সুপারষ্টার জোহান লমুর অতিমানবিক পারফরম্যান্সের কারণে তাদের বিজয় যে কেবল সময়ের অপেক্ষা মাত্র এই ধারণা ছিল সকল রাগবী বোদ্ধার ।  কিন্তু জোহান্সবার্গের এলিস পার্ক ষ্টেডিয়ামে ৬০ , ০০০ দর্শকের উম্মাদনায় ,  সবুজ জার্সি গায়ে নেলসন ম্যান্ডেলার উপস্থিতিতে হাড্ডা - হাড্ডি লড়াইয়ে ,  রোমান্চময় একের পর এক ক্রীড়াঅধ্যায়ের জন্মদিয়ে ,  আক্ষরিক অর্থেই খেলার মাঠে রক্ত বিসর্জন দিয়ে বিশ্ব রাগবী মন্চে নতুন চ্যাম্পিয়ন হিসেবে নাম লেখায় দক্ষিণ আফ্রিকা ।  রাষ্ট্রপতি ম্যান্ডেলার হাতে থেকে চ্যাম্পিয়ন ট্রফি গ্রহণ করে দলনেতা ফ্রাসোয়া পিয়েনার সগর্বে জানান আমাদের এই জয় মাঠে উপস্থিত ৬০ , ০০০ দর্শকের নয় ,  এই জয় চার কোটি বিশ লক্ষ  ( ৪২ মিলিয়ন )  দক্ষিণ আফ্রিকানের ।  বর্ণবাদের বিষ ভুলে আনন্দে মেতে ওঠে পুরো জাতি ।  নিছক এক ক্রীড়া দিয়ে সঠিক পদক্ষেপ নিয়ে মহামানব নেলসন রোহিহলালা ম্যান্ডেলা অতীতের তিক্ত ইতিহাস বিস্মরণ করিয়ে মিলন মালায় আবদ্ধ করেন তার স্বপ্নের রঙধনু বর্ণের জাতিকে । 

২০০৯ সালে মুক্তিপ্রাপ্ত ২ ঘন্টা ১৪ মিনিটের এই অপূর্ব সাম্যের গান গাওয়া আলেখ্যর শেষ দৃশ্যে দেখানো হয় সেই ফাইনালের কিছু সত্যিকারের অমর আলোকচিত্র ,  যেখানে উপস্থিত ছিলেন ম্যান্ডেলা স্বয়ং  !  
 (  ব্যবহৃত ছবি দুইটি উইকি এবং দ্য টেলিগ্রাফ থেকে নেওয়া হয়েছে ।  
 হয়ত নিতান্তই অপ্রাসঙ্গিক ,  কিন্তু পাঠকদের জানানোর লোভ সামলাতে পারছি না ,  ২০১০ সালের ফুটবল বিশ্বকাপ দেখার সময় একাধিক ম্যাচ জোহান্সনার্গের এলিস পার্কে  ( মাঠটিকে তখন রাগবী থেকে ফুটবল ষ্টেডিয়ামে পরিণত করা হয়েছে )  অবলোকনের অপার সৌভাগ্য হয়েছিল ,  বিশ্বকাপ ফুটবলে জ্বর পেরিয়েই সেই মাঠের মূহুর্তগুলোই আমাকে অসংখ্যবার ঘিরে ধরেছিল সেই ফাইনালের রোমাঞ্চ আর মহামানব ম্যান্ডেলার উপস্থিতির স্মৃতি ।   ) 






স্টোনহেঞ্জের মুখোমুখি




স্টোনহেঞ্জ ,  মধ্যযুগীয় সপ্তম আশ্চর্যের একটি ,  এইভাবেই প্রথম তার নাম জানা হয়েছিল শৈশবে সাধারণ জ্ঞানের বইতে ।  সাদা কাগজে নীল রঙের ছাপা ছবিতে দেখা যেত কয়েকটি পাথর এবড়ো থেবড়ো দাড়িয়ে আছে ইতস্তত ।  অন্যান্য বিস্ময়গুলো বিশেষ করে তাজমহল ,  কলোসিয়াম ,  পিসার টাওয়ার ,  চীনের প্রাচীরের কাছে কেমন যেন জৌলুসশূন্য ,  বড়ই সাদামাটা ।  কিসের জন্য বিশ্বের বিস্ময় হিসেবে নির্বাচিত হয়েছিল স্টোনহেঞ্জ ?  যতই দিন যায় ,  টুকটাক তথ্য জানতে থাকি সেই স্থাপত্য নিয়ে এবং বিস্ময়ে ভরে যায় মন ,  এটি যে বিশ্বের প্রাচীন যুগের সপ্তাশ্চর্যের সবগুলির চেয়েও প্রাচীনতর ,  কারণ মিশরের পিরামিড পাঁচ হাজার বছরের পুরনো হলেও স্টোনহেঞ্জ তার চেয়েও পুরাতন !  আচ্ছা বুঝলাম জিনিসটা বড়ই প্রাচীন ,  কিন্তু এইটা কি ?  

গেল তো গোলমাল বেঁধে ?  স্টোনহেঞ্জ কিভাবে নির্মাণ করা হয়েছিল সেই নিয়ে মোটামুটি একটা ঐক্যমতে পৌঁছানো গেলেও এইটি কি এবং কেন নির্মিত হয়েছিল টা নিয়ে আছে শত শত তত্ত্ব এবং ফি বছরই উদয় হচ্ছে নতুন মত ও প্রমাণের ।  যাক ,  সাথে সওয়ার হয়ে পড়ুন ,  স্টোনহেঞ্জের পাথুরে বৃত্তের চারপাশে ঘুরতে ঘুরতে আলাপচারিতা করা যাবে সেই তত্ত্ব প্রমাণ নিয়ে -  - 

গেল বৃহস্পতিবারে কি করে লন্ডন থেকে মোটমাট ৯ বাঙ্গালী মিলে সদলবলে স্টোনহেঞ্জ যাবার বাস মাত্র ২ মিনিটের জন্য মিস করে ,  পরে অন্য ষ্টেশনে যেয়ে কি করে দ্রুতগতির ট্রেনে চেপে  সালসবারী শহরে পৌঁছানো গেল সেই গল্প অন্য সময়ে করা যাবে খন ,  কিন্তু আসল কথা হচ্ছে আকাশে অল্প মেঘের দল কোণঠাসা হয়ে আছে ঝকঝকে রোদের কবলে !  অথচ গত সাত দিন ধরেই আবহাওয়ার পূর্বাভাসে বলা হয়েছে ঝরঝরে বৃষ্টি সহ বজ্রপাত পর্যন্ত হতে পারে !  কি মুশকিল ,  বিশ্বের বিস্ময়টি এমনিতেই বিশাল ফাঁকা প্রান্তরে অবস্থিত ,  তার মাঝে যদি হয় মুষলধারে বৃষ্টি ,  তাহলে যাব কি করে !  কিন্তু আমাদের দর্শন উপলক্ষেই যেন আহা কি আনন্দ আকাশে বাতাসে ,  সাথে সচলায়তনের সৈনিক কৌস্তভ দা কিছুটা যেন আমসি মুখেই বলল ,  আপনার ভাগ্য এত ভাল কেন ?   ভাগ্য বলে কিছু নেই ,  কিন্তু ইংল্যান্ডের রোদেলা দিনে কোন পাষাণও এই কথা বলতে চায় না ,  তাই সোজা ট্যাক্সি চেপে ১৩ কিলোমিটার  (  ৮ মাইল ,  ইংল্যান্ডের সবখানেই মাইলমিটার ,  কেন কে জানে !  )  দূরের স্টোনহেঞ্জ প্রান্তরের দিকে যাত্রা শুরু ।  
চমৎকার প্রকৃতি ,  শহর ছাড়ালেই রাস্তার দুই পাশে সবুজ গাছে ছাড়ালেই মাইলের পর মাইল চলে গেছে সোনালী গমের বিস্তৃত ক্ষেত ,  যদিও তার আগে অ্যাভন নামের কয়েক হাত চওড়া এক বিখ্যাত নদীর খানিকটা চোখে পড়ল ,  ট্যাক্সিচালক নিজে থেকেই জানালেন ধারণা করা হচ্ছে এই নদী দিয়েই ভেলায় করে স্টোনহেঞ্জের পাথরগুলো পরিবহণ করে আনা হয়েছে ওয়েলশ থেকে ।  

অবারিত শস্যক্ষেত দেখেই মনে পড়ল ইংল্যান্ডের বিখ্যাত  Crop Circleএর কথা ,  জানতে চাইলাম চালকের কাছ কোন সময় আসলে সেগুলো দেখা যেতে পারে ,  উত্তর পাওয়া গেল গম নিড়ানোর ঠিক আগে আগে আসলে সেই বিদঘুটে ছাপগুলোর দেখা পাওয়া যেতেও পারে ,  গত বছরও নাকি দুইটা বেশ জটিল ধরনের চমৎকার নকশা ছিল ।  সেই সাথে বিনামুল্যে জ্ঞান বিতরণ করে জানাল গায়ক রবি উইলিয়ামস এখানেই থকে ,  কারণ সে এলিয়েনে বিশ্বাস করে ।     (  এমন কথা শুনলেই মেজাজ চটকে যায় ,  ব্যাটা ,  মানুষ বিশ্বাস করলেই কি না করলেই কি ,  তাতে কি এলিয়েন উদয় হবে না তাদের অস্তিত্ব বিলিন হয়ে যাবে !  )  এলিয়েনের সাথে এখানে বাড়ি করার কি সম্পর্ক ?  কারণ সেই আদি ও অকৃত্রিম ক্রপ সার্কেল !  এগুলো নাকি ফ্লাইং সসারের অবতরণের ফলেই হয়ে থাকে ,  আর জনাব রবি উইলিয়ামস তাদের সাথে বন্ধুত্ব করার আশায় এখানে বাড়ি কিনেছে (  ক্রপ সার্কেল স্রেফ একটা জালিয়াতি ,  তা নিয়ে মেল গিবসন যতই সিনেমা করুন না কেন )   ।  আরও  জানা গেল গায়ক স্টিং চার মিলিয়ন পাউন্ড খরচ করে এখানেই একটি ভিলা কিনেছেন কারণ অবশ্য তিনি উপত্যকার প্রকৃতি এবং গ্রামের দৃশ্য পছন্দ করেন ।  
 তাকে ভালো মানুষের মত শুধালাম স্টোনহেঞ্জ নিয়ে কি মতামত স্থানীয় অধিবাসীদের ?  এবারে অবশ্য আমাদের চমকিত করে দারুণ উত্তর দিলেন চালক মহাশয় -  জানি না ,  কারোই জানা নেই !  দেখ ,  স্টোনহেঞ্জের পাথরগুলো হচ্ছে  ব্লু স্টোন ,  যাদের হাজার হাজার বছর ধরে রোগ নিয়াময়ের ক্ষমতা আছে বলে মানুষ বিশ্বাস করেছে ,  তাহলে কি স্টোনহেঞ্জ একটি রোগ নিরাময় কেন্দ্র ছিল পুরোহিতদের ?  নাকি এটি ছিল এক মানমন্দির ?  নাকি এক সূর্যঘড়ি ?  উপাসনালয় ?  তীর্থস্থান ?  উত্তর -  আমি জানি না ।  
তার ব্যাখ্যা শুনতে শুনতেই পথের মোড়ে চোখে পড়ল বিশ্বের সবচেয়ে পরিচিত ল্যান্ডমার্কগুলোর একটি ,  চিরচেনা কিছু এলোমেলো পাথর !  

তাহলে এসে গেছি শেষ পর্যন্ত !  ট্যাক্সির সাথে আগেই রফা করা ছিল ,  হাতে এক ঘণ্টা সময় এর মাঝে স্টোনহেঞ্জের চারপাশে চক্কর দিয়ে ফিরে আসতে হবে ,  অনেকেই অবশ্য টিকেট কাটার ভয়ে হাইওয়ের উপরেই গাড়ী থামিয়ে বেড়ার পাশ থেকে ছবি তুলে দিব্যি ফিরে যাচ্ছে ,  তাদের যুক্তি -  স্টোনহেঞ্জের একেবারে কাছে তো এমনিই আর যেতে পারবে না ,  খামোখা পয়সা খরচের দরকার কি !  অথচ আমার কানাডা প্রবাসী এস্তোনিয়ান বন্ধু আভো কুবার জানিয়েছে মাত্র ২০ বছর আগেই তারা স্টোনহেঞ্জ একেবারে মাঝখানে সারা রাত কাটিয়ে ভোরের সূর্যের আলোর সেই পাথরের উপরে পড়ার জাদুময় মুহূর্ত দেখেছিল ,  অথচ এখন লাখো লাখো পর্যটকের কারণেই হবে ,  পাথরগুলোকে নিরাপদ দূরত্ব থেকেই দেখতে হয় ।  প্রায় ৮ পাউন্ডের টিকেট কেটে ঢুঁকে পড়া গেলে সদলবলে ,  প্রথমেই সিঁড়ি পাশে সম্পূর্ণ স্থাপত্যটি কেমন ছিল তার একটি চিত্র আঁকা হয়েছে ,  এর পরপরই  আর কিছুই নেই বিরান সবুজ প্রান্তর ছাড়া ।  

বিশাল ফাঁকা জায়গার একখানে পাথরের সেই স্থাপত্য ,  অনেক দূরে চরে বেড়াচ্ছে ভেড়ার পাল ,  কিন্তু বিশাল বিস্তৃত প্রান্তরটি যেন রহস্যে মোড়া !  ঠিক কোন কারণে এই জায়গাটি বেছে নিয়েছিল সেই যুগের মানুষেরা  এমন স্থাপনার জন্য ?  আবার এও জানা গেছে ,  অন্তত দশ হাজার বছর আগেও এইখানে আদিমানুষের আনাগোনা ছিল এবং তাদের তৈরি বিশালাকার গর্ত পাওয়া যায় ,  আর হয়ত সাড়ে পাঁচ হাজার বছর আগে শুরু হয়েছিল ধাপে ধাপে স্টোনহেঞ্জ গড়ার পালা ,  আস্তে আস্তে প্রজন্মের পর প্রজন্ম কোন অজানা কারণে কয়েক শত বছর ধরে বা সঠিক করে বললে হাজার বছর ধরে এর নির্মাণ চলতে থাকে ,  সম্ভবত এতে বড় ধরনের কাজ শেষবারের মত করা হয় ৩৭০০ বছর আগে ।  

অবশেষে দেখা মিলল বিশ্বের বিস্ময়ের ,  ঠিক ছবিতে যেমন দেখেছি তেমন ,  এলোমেলো ,  রহস্যময় ।  মনে হচ্ছে কোন দানবশিশু ঝাড়া হাত পা চালিয়ে কিছু পাথর উপর থেকে ফেলে দিয়ে রাগ করে চলে গেছে ,  বাকী পাথরগুলো এখনো ভূমিতে দাড়িয়ে ।   মানুষের ভিড়ে পাথরগুলোর ক্ষতি এড়ানোর জন্য এখন বেশ কয়েক মিটার দূর থেকে দড়ির বেষ্টনীর এপার থেকেই বুভুক্ষুর মত দেখতে হয় স্টোনহেঞ্জ কিন্তু তাতে তার হাজার বছরের জাদুর কোন কমতি ঘটে না ।  বরং দিব্য চক্ষে ভেসে ওঠে সেই ধূসর অতীত ,  কেমন করে এই অসাধ্য সাধন করেছিল সেই যুগের মানুষেরা ,  প্রায় ২৫ টন ওজনের এতগুলো পাথর ২৫৭ কিলোমিটার  (  ১৬০ মাইল )  দূরের ওয়েলশের আগ্নেয় নীলাভ শিলার খনি থেকে নিয়ে এসে গাণিতিক এবং আকাশ পর্যবেক্ষণের জ্ঞানকে চুলচেরা কাজে লাগিয়ে জায়গা মত স্থাপন করেছিল ,  যা কিনা আজো বিস্ময়ের উদ্রেক করে চলেছে আমাদের !  

প্রথমেই আলাদা ভাবে নজর কাড়ল পাথরের স্তম্ভগুলোতে রোদ পোয়াতে থাকা স্টারলিং আর কাকের দল ,  সেই সাথে দেখলাম একজোড়া স্টারলিং মজাসে এক হেলে পড়া পাথরের শরীরে সৃষ্ট গর্তের জমে থাকা জলে জলকেলি করেই যাচ্ছে ,  কিন্তু ক্যামেরা ফোকাস করতেই উড়াল দিয়ে টা টা বলে গেল !  




চোখ পড়ল সেই কুখ্যাত সমতল পাথরটির দিকে যা ডানদিকে উঁচুতে বসানো ,  ধরা হয়ে থাকে স্টোনহেঞ্জের নির্মাতার ছিল প্যাগান এবং হয়ত তারা বছরের সবচেয়ে বড় দিনে বিশাল জমায়েতের সামনে এই পাথরের উপরে কুমারী নারী বলি দিত ,  দেবতাদের তুষ্টির জন্য ।  অকাট্য প্রমাণ যদিও মিলছে না কিন্তু পাথরের গঠনের কারণেই হয়ত এমনটা ধারণা করা হয়েছে ।  

হাজার হাজার বছরের রোদ - বৃষ্টি - ঝড় সয়ে  সুকঠিন শিলার অস্তিত্ব টিকে থাকলেও তাদের বাহিরের দিক হয়ে গেছে ব্যপক ক্ষয়প্রাপ্ত ,  এককালের মসৃণ চকচকে আবরণে আজ জন্মেছে শ্যাওলা ।  এক ডকুতে দেখেছিলাম ,  পাথরের সাহায্যে পাথরে ক্রমাগত মৃদু আঘাত বা পালিশ করেই এমন মসৃণ করা হয়েছিল সমস্ত পাথর ,  হয়ত উপর থেকে দড়ির সাহায্যে ঝোলানো থাকত সেই পালিশের যন্ত্র ,  যা পর্যায়ক্রমে ব্যবহার করা হত সকল স্তম্ভের জন্যই ।  

বিশেষ ভাবে লক্ষ্য করলাম দাড়িয়ে থাকা গোটা দুয়েক স্তম্ভ যেগুলোর উপরিভাগে কিছুটা পাথর উঁচু হয়ে আছে ,  অনেকটা বড় পেরেকের মত । 

গবেষণায় জানা যাচ্ছে প্রায় সব স্তম্ভের মাথাতেই এমন আছে এবং তাদের উপরে শোয়ান পাথরগুলোতে আছে গভীর গর্ত ,  যা কিনা সেই পেরেকের মাথার মত উঁচু জায়গায় রাখলে একদম খাপে খাপে বসে যেয়ে অনেকটা নাট - বল্টুর মত নিজেরা নিজেরাই বাহিরের সাহায্য ছাড়াই দাড়িয়ে থাকতে পারে !  
স্টোনহেঞ্জ চারিদিক ঘিরে এক মেঠোপথ ধরে দর্শনার্থীরা হেঁটে যাচ্ছে ,  অবাক হয়ে খেয়াল করলাম বিভিন্ন পাশ থেকে পাথুরে বৃত্তটিকে দেখতে বেশ অন্যরকম লাগে !  এটি যে কাজেই ব্যবহার করা হয়ে থাক না কেন হয়ত কেন্দ্রস্থলে থেকে আকাশ বা ভূমি দেখতেও অন্যরকমই লাগত ।  

আশেপাশের প্রান্তরে  সেই আমলের অনেক সমাধি পাওয়া গেছে ,  মাটির মাঝে স্তূপাকারে ,  তবে স্টোনহেঞ্জের এলাকাতে কোন জনবসতি ছিল এমন প্রমাণ পাওয়া যায় নি ,  তাই ধারণা করা যায় বছরের বিশেষ বিশেষ দিনেই কেবল জনসাধারণ আসত এই পবিত্র স্থানে ।  হয়ত বা সূর্যকে সাক্ষী রেখে প্রদিক্ষন করত আজকের পর্যটকদের মত ,  হয়ত দেবতাদের কাছে ভিক্ষা করত অফুরন্ত শিকার আর ফলনের ।  
বাল্যবন্ধু শোভনের ব্যপক উৎসাহ ছিল দেশে থাকতেই স্টোনহেঞ্জ নিয়ে ,  সেই ছিল আমাদের আজকের যাত্রার মূল গাইড ,  যে কিনা আগেও এসেছিল বিস্ময় দর্শনে ।  তার সাথেই ভাগাভাগি করলাম স্টোনহেঞ্জ নিয়ে এখন পর্যন্ত পাওয়া সবচেয়ে গৃহীত ব্যাখ্যাটি যা কিনা সেখানে কর্মরত প্রত্নতত্ত্ববিদকে দিয়েছিলেন তারই পরিচিত এক মাদাগাস্কারের গবেষক ।  সেই ভদ্রলোক স্টোনহেঞ্জ দেখেই চারপাশে একটা ঘুরান দিয়েই বলেছিলেন ,  বুঝেছ তো এটি কিসের জন্য তৈরি হয়েছিল ?  মৃতদের জন্য !  মৃতদের সন্মান জানাতে নাকি এমন ব্যবস্থা করা হয়ে থাকে দ্বীপদেশ মাদাগাস্কারে !  এবং তার কিছুদিন পরপরই স্টোনহেঞ্জ ঘিরে বিশাল এলাকা জুড়ে প্রাচীন এক বৃত্তের সন্ধান পাওয়া যায় ,  যা কিনা অনেকেই ধারণা করছেন সেই পবিত্র এলাকার সীমারেখা ,  যেখানে জীবিতদের প্রবেশ নিষিদ্ধ ছিল বিশেষ বিশেষ দিন ব্যতিরেকে ।  

সেই সাথে আরও জানান গবেষক ,  যদি মৃতদের জন্য পাথরের অক্ষয় একটি স্থাপত্য নির্মাণ করা হয়ে থাকে তাহলে জীবিতদের জন্যও নিশ্চয়ই কিছু একটা নির্মিত হয়ে থাকবে ,  তবে তা হবে ক্ষয়শীল কোন বস্তুর ,  সম্ভবত কাঠের !  এবং কাকতালীয় ভাবেই এরপর কাঠের তৈরি এমন গোলাকার ধাঁচের স্থাপত্যের সন্ধান মেলে কয়েক মাইল দূরে ,  যার আদুরে নাম দেওয়া হয়েছে উডহেঞ্জ !  
কিন্তু আসল সত্য জানার জন্য এখনো প্রয়োজন নিবিড় গবেষণার এবং পর্যাপ্ত তথ্যের ।  কিছু পাথরের গায়ে নানা আঁকিবুঁকি দেখে নিরাপত্তাকর্মীকে প্রশ্ন করে হানা গেল গোটা কয়েক নকশা বহু প্রাচীন কাল থেকেই আছে আর আছে শত শত নাম যা কিনা পর্যটক নামের কুলাঙ্গাররা খোদাই করে গেছে ঘুরতে এসে ।  হয়ত তাদের কারণেই এখন আর যাওয়া যায় না এই স্বপ্ন সৌধের কাছাকাছি ,  অনুভব করা যায় না পাথরগুলোর সত্যিকারের বিশালত্ব । 

কিন্তু অভিভূত আমরা বিশ্বের বিস্ময় দর্শনে ,  সেই সাথে আনন্দিত রোদেলা আবহাওয়ার জন্য ,  এদিকে এক ঘণ্টা পেরিয়ে গেছে কাঁটায় কাঁটায় ,  মুগ্ধ দৃষ্টিতে প্রাচীন স্থাপত্যের দিকে শেষ বারের মত চেয়ে যাত্রা শুরু হল সালসবারি শহরের উদ্দেশ্য ।  

 (  ব্যবহৃত ১ম ছবিটি বন্ধু হিমুর তোলা । 
পোস্টটি প্রিয় গল্পকার সুহান রেজওয়ানের জন্য ,  আশা করছি তিনি অচিরেই স্টোনহেঞ্জের রহস্যভেদ নিয়ে ব্যাডভেঞ্চারের এক দুর্দান্ত গল্প উপহার দিবেন ,  নায়ক হবে বরাবরের মতই মজিদ ভাই !   ) 






ডারউইন তীর্থে




অবশেষে সারা পৃথিবী ঘুরে ঘরে ফিরলেন তরুণ প্রকৃতিপ্রেমিক ,  বিয়ে থা করে থিতু হলেন আপন ভুবনে ।  লন্ডন শহরের কোলাহল ছেড়ে কেন্ট কাউন্টির পাখির কূজন ভরা গ্রামে চলে গেলেন পরিবার নিয়ে স্বেচ্ছা নির্বাসনে ,  আসলে গবেষণা এবং নিবিড় চিন্তার জন্য ।  
কিসের এত চিন্তা তার ?  বিশ্ব ভ্রমণের সেই ৫ বছর আসলেই পাল্টে দিয়েছে মানুষটিকে ভিতর থেকে আপাদমস্তক ,  সেই সাথে এটিও বুঝতে পারছেন তিনি ,  ভেতরের চিন্তা প্রকাশিত হয়ে গেলে এর চেয়ে অনেক অনেক বেশী পরিবর্তিত হবে মানব সমাজ ,  কিন্তু পৃথিবী কি আদৌ প্রস্তুত এই জ্ঞানফলের জন্য !  ভরসা পান না বিনয়ী মহাজ্ঞানী অশেষ ধৈর্যশালী  দার্শনিকটি মানবসমাজের উপরে ,  কিন্তু ঠিকই গভীর নিষ্ঠার সাথে চালিয়ে যান প্রকৃতি পর্যবেক্ষণ ,  মনের অতল থেকে তুলে নিয়ে আসেন বিশ্বভ্রমণকালীন সময়ের অদ্ভুত সব স্মৃতি যা তাকে দেয় বিশুদ্ধ আলোর সন্ধান ।  যে আলোকে বিশ্বকে অজ্ঞানতার নাগপাশ থেকে মুক্ত করার জন্য আস্তে আস্তে রচনা করেন এক বিশ্ব পাল্টে দেয়া পবিত্র গ্রন্থ ,  নাম তার -  On the Origin of Species by Means of Natural Selection ,  or the Preservation of Favoured Races in the Struggle for Life .    
যদিও তার ইচ্ছে ছিল জীবদ্দশায় এই গ্রন্থ প্রকাশ না করার ,  কিন্তু মালয় দ্বীপপুঞ্জ গবেষণারত আরেক দিকপাল জীববিদ আলফ্রেড রাসেল ওয়ালেসের চিঠি এবং গবেষণাপত্র তার কাছে আসলে তিনি দেখেন বহু দশকের গবেষণার ফল অন্য বিজ্ঞানীর নামে চলে যাচ্ছে ,  মহানুভবতার পরিচয় দেখিয়ে একই সাথে রাসেল এবং নিজের গবেষণাপত্র প্রকাশ করেন ও অবশেষে ১৮৫৯ সালে ২৪ নভেম্বর প্রকাশিত হয় মানব সভ্যতার ইতিহাসের অন্যতম আলোড়ন সৃষ্টিকারী গ্রন্থ ,  প্রথমবারে ছাপা ১২৫০ কপি নিমেষে উধাও হয়ে যায় তপ্তভূমিতে বৃষ্টির প্রথম পতনের মত ,  আসতে থাকে একের পর এক সংস্করণ ,  এবং এক পর্যায়ে প্রকাশকের চাপে নতুন সংক্ষিপ্ত নামে ছাপা হয় তুমুল আলোচিত এবং ভালোবাসার বিশুদ্ধ জ্ঞানের বইটি -  অরিজিন অফ স্পেসিস ।  
কোথায় লিখেছিলেন তিনি এই সত্যদর্শনের  গ্রন্থ ?  কেন্টের সেই বাড়ীতেই ,  যেখানে ১৮৪২ সালে স্ত্রী এমা এবং দুই সন্তান নিয়ে বসবাস শুরু করেছিলেন ,  যেখানে ছিলেন আমৃত্যু ,  দীর্ঘ ৪০টি বছর সেখানে পরম মমতায় গড়ে তুলেছিলেন গবেষণাগার ,  ডুবে ছিলেন কত চিত্র - বিচিত্র রহস্যের সমাধানে ।  আমাদের আজকের যাত্রা সেই মহাতীর্থেই ,  সঙ্গী বন্ধু সামিরা ,  হিমু ,  এবং সচলের জনপ্রিয় মুখ কৌস্তভদা ।  
গত মঙ্গলবারে লন্ডন মহানগরীর বিকট ট্র্যাফিক জ্যামকে পিছনে ফেলে বিখ্যাত ইংলিশ কান্ট্রি সাইডে  (  দিয়েগো ম্যারাডোনার মতে ইংল্যান্ডের একমাত্র ভাল জিনিস !  )  চক্ষু সার্থক করতে করতে সরু পথ ধরে একাধিক বার সবুজ বেষ্টনীতে গোত্তা খেয়ে অবশেষে ডারউইনের সেই বিখ্যাত বাড়ী পাওয়া গেল ,  যার ফটকে এক ধাতব ফলকে লেখা মহান বিজ্ঞানীটি জীবনের চার চারটি দশক এইখানেই অতিবাহিত করেছিলেন ।   মুগ্ধ বিস্ময়ে বাড়ীর দেয়ালে বেড়ে ওঠা সবুজ লতানো গাছগুলো দেখার আগেই  বোঝা হয়ে গেল ভুল জায়গায় গাড়ী থামানো হয়েছে ,  রাস্তায় নেমে ছবি তোলার উপায় নেই ।   ঘুরিয়ে পার্কিংএ নিজে যেয়ে তবেই শান্তি ,  কৌস্তভদা এর মাঝে ছবি তুলে নেটে দেওয়া পর্যন্ত শুরু করে দিয়েছেন ,  জনৈক বন্ধুরা যারা স্বপ্নেও ফেসবুকে বিচরণ করে ,  তাদেরই একজন সাথে সাথেই জানতে চাইল -  ডারউইনের বাড়ী কি পার্কিং এলাকাতে ?  কত বড় ফাজিল !  যাক ,  কেবল সকালেই পরিচয় হয়েছে কৌ - দার সাথে ,  আসলে সামনাসামনি দেখা প্রথম সচল তিনি ,  তার খাতিরেই এযাত্রা জগতের সকল পাপী প্রাণীদের শুধরে যাবার সুযোগ দিয়ে ঢুঁকে পড়লাম আজীবন যেতে যাওয়া অসাধারণ জাদুঘরটিতে ।  
প্রথমেই টিকেট কাটার কক্ষ ,  সেখানে ডারউইনের লেখা বই যেমন থরে থরে সাজানো ,  তেমন শোভা পাচ্ছে তাকে নিয়ে লেখা বইও ,  এমনকি তার স্ত্রী এমাকে নিয়ে লেখা বইও আছে সেলফের এক প্রান্তে ।   


  সেই সাথে আছে নানা স্যুভেনির ,  নকল জীবাশ্ম ,  বিগল জাহাজের ক্ষুদে মডেল ,  বিবর্তন এবং জীবজগত সম্পর্কিত নানা বই ।  তাদের আবেদন উপেক্ষা করে ১০ পাউন্ডের টিকেট কেটে ঢুঁকে পড়া হল জাদুঘর অংশটিতে ,  যদিও মেজাজ শুরুতেই খিচড়ে গেল বাড়ীটির ভিতরে ছবি তোলা যাবে না শুনে !  কি এক কপিরাইট আইনে জানি এমন স্মরণীয় মুহূর্তগুলো ফ্রেমবন্দী নিষিদ্ধ করা হয়েছে ,  কি ফালতু অজুহাত !  আসলে  নিজেরাই ছবি তুলে ভিউকার্ড হিসেবে বিক্রি করে ,  এই ব্যবস্থা মনোপলি করবার ফন্দি ছাড়া আর কিছুই না  ,  যা হোক ছবি তো তোলা হবেই সুযোগ পেলে ,  কিন্তু আরাম মত আর হল না এই আর কি ।  

  প্রথমেই সেই বিখ্যাত স্টাডিরুম ,  যেখানে বিজ্ঞানীপ্রবরের বিখ্যাত সোফা ,  দীর্ঘ জীবনের গবেষণার নানা নিদর্শন ,  তার কাজের টেবিলের কাছের চেয়ারটিতেই রাখা  সেই বিখ্যাত কালো গোলাকৃতি টুপি ,  যা অমর হয়ে আছে মহান বিজ্ঞানীর স্মৃতির অংশ হিসেবে ।  তার সংগ্রহের বইগুলোতে চোখ বুলাতেই শরীর কাঁটা দিয়ে উঠল ,   তাকের মাঝের বইটা যে ডাস ক্যাপিটাল ,  যা ডারউইনকে উপহার দিয়েছিলেন স্বয়ং কার্ল মার্কস !  

কি অসাধারণ ইতিহাসের সাক্ষর বাড়ীটির কোণে কোণে !  আর তাদের মাঝে সবার বিশেষ ভাবে স্বকীয় বৈশিষ্ট্যে সমুজ্জল এই ঘরটি ,  এইখানেই যে নিত্য বন্ধুদের সাথে আড্ডায় মেতে উঠতেন তিনি  ,  এটি যেন ছিল এথেন্সের সেই প্রাচীন বিদ্যালয়ের নতুন সংস্করণ যেখানে শুদ্ধ জ্ঞান চর্চায় মেতে থাকতেন ডারউইন -  হ্যাক্সলিরা ।  
বেশ বড় বাড়ীটি ,  দোতলা -  একতালা মিলিয়ে অনেকগুলো কক্ষ ,  প্রায় সবগুলোতেই সেই সময়ের আবহ ধরে রাখার চেষ্টা করা হয়েছে আসল আসবাবপত্র ,  জানালার পর্দা রেখে ।   কিছু বিশেষ কক্ষে কাঁচের দেয়ালের ভিতরে সুরক্ষিত অবস্থায় রাখা হয়েছে মহা মূল্যবান রোজনামচার খাতা -  ডারউইনের একাধিক নোটবুক !  যা তিনি বিগল যাত্রার সময়ে উরুগুয়ে এবং আর্জেন্টিনায় ব্যবহার করেছিলেন ।  সেই মহামতির সত্যিকারের হস্তাক্ষর পর্যন্ত স্পষ্ট পড়া গেল কাঁচের দেয়াল ভেদ করে ,  আহা কি আনন্দ আকাশে বাতাসে ! 

এমনই আরেক ঘরের শুরুতেই চোখে পড়ল তার বিখ্যাত কলম , 

 এর পরপরই বিশেষ নিরাপত্তা ব্যবস্থায় রাখা অরিজিন অফ স্পেসিসের অতি দুর্লভ এবং দুর্মূল্য প্রথম সংস্করণের একটি কপি !  আহা ,  যে বইটি নিজের একটি ইতিহাসে ,  চলমান বহমান ইতিহাস ,  যাকে বোঝার চেষ্টা করে যাচ্ছি আমরা শতবর্ষ পরেও ।  মনে পড়ে গেল এক তথ্যচিত্রে প্রিয় মুখ ডেভিড অ্যাটেনবোরো  নিজের সংগ্রহ থেকে অরিজিন অফ স্পেসিসের ষষ্ঠ  (  পঞ্চমও হতে পারে !   )  সংস্করণটি দেখিয়ে বলেছিলেন ১ম সংস্করণ সংগ্রহের অক্ষমতার কথা ।  এও মনে পড়ল এই তীর্থটি কিন্তু প্রথম দেখেছিলাম আরেক প্রিয় মুখ রিচার্ড ডকিন্সের বিখ্যাত তথ্যচিত্র দ্য জিনিয়াস অফ চার্লস ডারউইন - এ ।  
দুইতলার সিঁড়ি বেয়ে উঠলে একপাশের মাঝারি আকৃতির কাঠের শোকেসে তরুণ জীববিজ্ঞানীর সংগৃহীত নানা পাখির চমৎকার সব নমুনা চোখে পড়ে ,  অধিকাংশই ক্রান্তীয় অঞ্চলের বৈশিষ্টমণ্ডিত ,  রং ঝলমলে পালকাবৃত ।  যদিও বিগল যাত্রার সময়ে তার সংগৃহীত অসাধারণ সব নমুনা ,  যা কিনা ইউরোপে আলোড়ন সৃষ্টি করে ছিল সেই সময়ে ,  প্যাতাগোনিয়ার বিলুপ্ত বিশালদেহী স্লথের জীবাশ্মসহ প্রায় সবগুলোই স্থান পেয়েছে অন্যসব জাদুঘরে ।  তারপরও নজর ভরে দেখে গেলাম প্রায় দুইশ বছর আগে সংগ্রহ করা রত্নগুলো ,  যেগুলো সেই তরুণ জীববিদ সংগ্রহ করেই ক্ষান্ত হন নি ,  জীবনের শেষ বছরগুলো এর গ্রহণযোগ্য বাস্তবসম্মত ব্যাখ্যা দেবার সফল চেষ্টা করেছেন ।  
এক জায়গায় সেই বিচিত্র বইগুলোর সমাহার যেখানে না বুঝে ,  না বোঝবার চেষ্টা করে ,  সম্পূর্ণ অন্যায় ,  অন্যায্য ,  ভুল ভাবে ব্যাখ্যা করা হয়েছে জীববিজ্ঞানের শ্বাসত রহস্য বিবর্তনকে এবং সেই আক্রমণের স্বীকার হয়েছেন স্বয়ং চার্লস ডারউইন ।   অরিজিন অফ স্পেসিস প্রকাশের পর থেকেই এমন মূর্খদের বিশেষ করে প্রচলিত ধর্মের ধ্বজাধারীদের তোপের মুখে পড়ে তার তত্ত্ব ,  এবং এখনো নিরন্তর চেষ্টা চলে বিবর্তনকে ভুল প্রমাণ করার !  কিন্তু সেটি তো আর সম্ভব নয় ,  তাই গায়ের জোরে একজন হারুন ইয়াহিয়া ঘোষণা করে বিবর্তন সঠিক এটি প্রমাণ করতে পারলেই সে কয়েক ট্রিলিয়ন ডলার পুরস্কার দেবে !  একজন জাকের নায়েক বিবর্তন সম্বন্ধে বিন্দুমাত্র ধারণা না নিয়ে কথার ফুলঝুরি দিয়ে তা মিথ্যে প্রমাণ করতে গিয়ে উল্টো করে যায় মিথ্যের বেসাতি ।  আর মানুষ – বানরের মধ্যকার সম্পর্ক নিয়ে মনগড়া ব্যাখ্যা ,  যা ডারউইন তত্ত্বের সাথে কোনমতেই খাপ খায় না ,  সেগুলোর কার্টুন আর এমন কিছু বস্তাপচা বই দেখে মনে হল এগুলোতো ইতিহাসের অংশ নয় ,  এগুলো হচ্ছে আস্তাকুড়ের আবর্জনা ,  কিন্তু এগুলো রাখা হয়েছে মানুষকে এটা শিক্ষা দেবার জন্য -  তোমার যা ইচ্ছা বিশ্বাস কর ,  সত্য সত্যই ।  একদিন তা প্রকাশ পাবেই ,  তোমরা মানো বা না মানো ।   
 করিডোরে ডারউইনের বেশ প্রমাণ আকারের ধাতব ভাস্কর্য ,  ঘরের দেয়ালে চমৎকার পোট্রের্ট ।   একাধিক কক্ষে মাথা খাটানোর  মজার  খেলা ,  সবই জীবজগত সম্পর্কিত ।  কিন্তু আরও বিশাল আকর্ষণ তখন রয়ে গেছে আমাদের জন্য ,  বাড়ীর বাহিরে !  বাগান ,  ডারউইনের বাগান !  

বেশ ছড়ানো বাগানটিতেই তিনি প্রতিদিন অতিবাহিত করতেন ঘণ্টার পর ঘণ্টা ,  গ্রিনহাউজ গড়ে তুলে মেতেছিলেন উদ্ভিদজগতের নানা রহস্যের দিকে আলোকপাত করতে ।  তিনি বিশেষ উৎসাহী ছিলেন অর্কিড এবং পতঙ্গভুক উদ্ভিদের ব্যাপারে ,  গ্রিন হাউসটিতে বর্তমানেও এই দুই জাতের গাছের সংখ্যা অনেক বেশী ।  অনেক ভিতরের অনেক ঘরে আবার ছিল মৌমাছির কৃত্রিম মৌচাক !  সেটির বাহিরেও খোলা আকাশের নিচে নানা বাহারি বর্ণের ফুলের সমাহার ,  যদিও বাগানে এখন আলু ,  ধনে গাছও লাগানো হয়েছে । 

 শুনেছিলাম ডারউইনে কেঁচোদের উপরে সঙ্গীতের প্রতিক্রিয়া নিয়েও গবেষণা করেছিলেন ,  যদিও এই ব্যাপারে জিজ্ঞাসা করে কোন সদুত্তর পেলাম না ,  তাই চললাম বাগানের শেষ প্রান্তে সীমানা প্রাচীর পেরিয়ে সেই বিখ্যাত মেঠো পথটির দিকে যার নাম স্যান্ড পাথ ,  বালির পথ -  এইখানেই প্রত্যহ পায়চারী করতে করতে বিজ্ঞানের জটিল বিষয়গুলো চিন্তা করতেন আমাদের বিজ্ঞানী ,   বলা হয়ে থেকে এই পায়চারী তার শরীর চর্চার অংশ হিসেবেও কাজ করত ,  কিন্তু প্রতিদিন ঠিক কতখানি হাঁটলেন এই চিন্তা যেন তাকে বিব্রত না করে তাই পথের একটি নির্দিষ্ট জায়গায় কিছু খণ্ড খণ্ড পাথর রেখেছিলেন তিনি ,  প্রতিবার পাশ দিয়ে যাবার সময় একটি পাথর লাথি দিয়ে দূরে সরিয়ে দিতেন ,  ফলে পরের বার কাছে আসলে খুব সহজেই বুঝতে পারতেন কতখানি দূরত্ব অতিক্রম করেছেন পদব্রজে !  ১৮৮২ সালের ১৯ এপ্রিল ৭৩ বছর বয়সে মহাপ্রয়াণের আগ পর্যন্ত তিনি এই বাড়ীতেই ছিলেন ,  এবং তার স্ত্রী এমাও ১৮৯৬ সালে জীবনপ্রদীপ নেভার আগ পর্যন্ত এইখানেই থাকতেন ।  
  আমরাও হাঁটলাম ডারউইনের পথে ,  চোখে - মুখে রোমাঞ্চ নিয়ে ,  ভালোলাগার বিহ্বলতায় ,  ভালোবাসার আবেগে ,  সত্যিকারের জ্ঞানতীর্থে ।  । 

 (  লেখাটি আমাদের সবার প্রিয় রায়হান আবীরের জন্য ) 






ইস্টার দ্বীপের মূর্তিদের তাহলে এইভাবেই পরিবহন করা হয়েছিল ! 




ইস্টার দ্বীপের  (  রাপা নুই )   বিশালাকার মোয়াই মূর্তিগুলো নিয়ে মানুষের জল্পনাকল্পনার শেষ নেই ,  বিশ্বের সবচেয়ে বিচ্ছিন্ন এলাকা -  প্রশান্ত মহাসাগরের এক রত্তি দ্বীপটিতে কি করে এমন শত শত মূর্তি  (  ৮৮৭ টি )  নির্মাণ করা সম্ভব হল এবং সেগুলো পরিবহণ করা হয়েছিল তার গ্রহণযোগ্য ব্যাখ্যা খুঁজে ফিরেছে বিজ্ঞানীদের দল দশকের পর দশক ,  অবশেষে  এত বছরের নিবিড় গবেষণার ফলে প্রাপ্ত অনেক ফলাফলের মাঝে একটি হয়ত জানাচ্ছে আমাদের সেই রহস্যের চাবিকাঠি !  

১৭২২ সালের ইস্টার সানডে তে ইউরোপিয়ান নাবিকরা এই ক্ষুদে দ্বীপটা আবিস্কার করার পরে দানব মূর্তি গুলো দেখে বিস্ময়ে হতবাক হয়ে স্থানীয়দের প্রশ্ন করেছিল -  এই মূর্তিগুলো কি করে তাদের বর্তমান জায়গায় আসল ?  উত্তর এসেছিল -  নিজেরাই হেঁটে হেঁটে !  প্রায় ৩০০ বছর পার হয়ে গেলেও সেই প্রশ্নের শতভাগ গ্রহণযোগ্য উত্তর আমাদের মিলে নি ,  এখনো ইস্টার দ্বীপের আদি  বাসিন্দাদের বংশধরদের প্রশ্ন করলে একই উত্তর মিলে -  তারা আপনা থেকেই হেঁটে হেঁটে এসেছে !  
এই নিয়ে এসেছে অনেক মতবাদ ,  হাজারো ব্যাখ্যা -  এরিক ফন দানিকেনের ভিনগ্রহের আগন্তক ব্যাখ্যা থেকে থর হেয়ারডালের ল্যাতিন আমেরিকান অভিবাসী হয়ে পলিনেশিয়ান কারিগর -  কিছুই বাদ নেই বলা চলে  (  ভাগ্যিস গ্যাভিন মেনজিস বলে নি মূর্তিগুলো চাইনিজদের তৈরি !  )  কিন্তু আসল সত্য কোনটি যার সন্ধানে লেখা হয়েছে শত শত বই ,  তৈরি হয়েছে একের পর এক তথ্যচিত্র ,  ন্যাশনাল জিওগ্রাফিকের পত্রিকায় যে কতবার এসেছে ইস্টার আইল্যান্ড টা মনে হয় সম্পাদক সাহেবেরও  খেয়াল নেই ,  নির্মিত হয়েছে হলিউডের চলচ্চিত্র ।  এই ভাবেই সারা বিশ্বের সবচেয়ে রহস্যময় এবং সেই সাথে ভ্রমণার্থীদের কাছে আরাধ্য গন্তব্য হয়ে উঠেছে এই ক্ষুদে আগ্নেয় দ্বীপ ।  
এখন পর্যন্ত ইস্টার আইল্যান্ড নিয়ে নির্মিত প্রায় সবগুলো তথ্যচিত্রই দেখা হয়েছে খুঁটিয়ে খুঁটিয়ে  (  কারণ আর কিছুই নয় ,  অন্য অনেকের মতই আমাকে যদি সুযোগ দেওয়া হয় একটি মাত্র জায়গা দেখার ,  স্কুল জীবন থেকেই সেই জায়গাটি ইস্টার দ্বীপের জন্য বরাদ্দ )  এবং   এখন পর্যন্ত রহস্যঘেরা এই দ্বীপ নিয়ে সবচেয়ে গ্রহণযোগ্য সেরা তথ্য চিত্রটি নির্মাণ করেছেন প্রিয় মুখ ডেভিড অ্যাটেনবোরো ,  যার নাম  Lost Gods of Easter Island ,  সেখানে যদিও ডেভিড এই দ্বীপের আদি অধিবাসীদের তৈরি কাঠের দেবতা মূর্তি নিয়ে আলোকপাত করেছেন কিন্তু সেই ফাঁকেই জানিয়ে দিয়েছেন মোয়াই গড়ার কারণ ,  অধিবাসীদের সংস্কৃতি ,  ফিগ্রেট পাখির অনুকরণে পাখিমানব উৎসবের কথা ইত্যাদি ।  

আর বাকী তথ্যচিত্রগুলোতে ঘুরিয়ে ফিরিয়ে সেই রহস্য ঘনীভূত করার চেষ্টা ,  আসলে কারা ছিল সেই মোয়াই নির্মাতারা টা নিয়ে বৃথা জল ঘোলা করা ,  আর সব শেষে খানিকটা রহস্য রেখে দেওয়া ইচ্ছে করেই ,  মনে হয় এমনটা না করলে দর্শক এগুলো খায় না !    
সেই সাথে শত শত বইয়ের মাঝে বিশেষ ভাবে নজর কেড়েছিল কনটিকি অভিযানের জনক থর হেয়ারডালের  The Art of Easter Island বইখানা ,  পেল্লাই সাইজের , এ - ৪ পাতার সংখ্যা ৫৫০ !  যদিও সেটি ভর্তি ছিল ইস্টার দ্বীপের আদিবাসীদের তৈরি নানা শিল্পকর্মে ,  মূলত ভাস্কর্যের আলোকচিত্রে ।  এছাড়া রয়েছে তার বিখ্যাত বই আকু - আকু ।  

যাই হোক ,  নানা ধরনের গবেষণা চালিয়ে  (  ভাষাগত ,  প্রত্নতত্ত্ব ,  জেনেটিক্স -  ডি এন এ ম্যাপিং )  শত ভাগ নিশ্চিত হয়েছেন মোয়াই নির্মাতারা পলিনেশীয় ,  অন্য দ্বীপ থেকে তারা সাগর পাড়ি দিয়ে ইস্টার দ্বীপে এসেছিল ,  ল্যাতিন আমেরিকা থেকে নয় ,  তাদের সাথে ইনকাদের কোন সম্পর্ক নেই ।  
সেই সাথে এটুকুও তারা প্রমানে সক্ষম হয়েছেন যে সেই প্রাগৈতিহাসিক আমলে ব্যবহৃত যন্ত্র দিয়েই দ্বীপের অধিবাসীরা আস্ত পাথরের চাই কেটে মোয়াই তৈরি করতে পারত ,  কিন্তু তাতে কেবল দরকার ছিল ব্যপক জনশক্তির এবং অঢেল সময়ের ।   
সেই সাথে প্রমানে সক্ষম হয়েছেন এক সময়ে মিলিয়ন মিলিয়ন পাম জাতীয় গাছে আচ্ছাদিত ছিল সারা দ্বীপ কিন্তু মানুষের প্রথম আবির্ভাবে পর থেকে বৃক্ষশূন্য হতে হতে বিরান তৃণভূমিতে রূপান্তরিত হয় সমস্ত এলাকা ,  এর কারণে হিসেবে এত দিন কিন্তু দায়ী করা হত সেই মোয়াই মূর্তিগুলোকেই ,  ধারণা করা হত মূর্তিগুলো পরিবহনের কাজেই সমস্ত গাছ পর্যায়ক্রমে কর্তন করা হয়েছিল ।  কিন্তু এখন মনে করা হচ্ছে দ্বীপটি বৃক্ষশূন্য হবার পিছনে মানুষের চেয়ে অনেক বেশী ভূমিকা মানুষের নৌ যাত্রার সাথী হিসেবেই আসা পলিনেশিয়ান ইঁদুর !  এর সর্বভুক প্রাণীগুলো পাম গাছের ফল খেয়ে অতি ধীর গতিতে বাড়া এই গাছের বংশবিস্তার এবং অঙ্কুরোদগমের সম্ভাবনা সম্পূর্ণ রূপে বিনাশ করে দেয় ।   ফলশ্রুতিতে অবশ্যম্ভাবী ধীর গতিতে বৃক্ষ শূন্য হতে থাকে ইস্টার দ্বীপ ।  
সেই সাথে নতুন প্রাপ্ত উপাত্তের ভিত্তিতে মনে হয় ইস্টার দ্বীপে প্রথম মানুষ এসেছিল ১২০০ সালে  (  আগে মনে করা হত ৮০০ সালে )  ,  তার মানে  মাত্র পাঁচশ বছরের মাঝে  বসতি স্থাপন করা কিছু মানুষ বিশ্বের বিস্ময় মোয়াই গুলো নির্মাণ করে সারা দ্বীপের বিভিন্ন জায়গায় স্থাপনে সমর্থ হয়  (  মনে করা হচ্ছে তাদের আলাদা আলাদা গোত্রের মাঝে বিশাল থেকে বিশালতর মোয়াই তৈরির প্রতিযোগিতা চলছিল ,  মোয়াইগুলো হয়ত তাদের সর্দার বা কোন দেবতার প্রতিমূর্তি )   ,  এক পর্যায়ে বেঁধে গিয়েছিল গৃহযুদ্ধ ,  গোত্রে গোত্রে দন্ধের ফলে উল্টে দেয়া হয় বেশ কিছু মূর্তি ।   এবং থেমে যায় মোয়াই নির্মাণ ,  ইউরোপিয়ানদের পদার্পণের পরে নতুন করে কোন মূর্তি নির্মিত হয় নি ।  
১৯৫৫ সালে থর হেয়ারডালের সাথের গবেষকদল ১৩ ফুট লম্বা ,  ১০ টনের এক মোয়াইকে গাছের গুঁড়ির উপরে শুইয়ে ,  বেঁধে তা জনবলের সাহায্যে বহনের চেষ্টা করেন ।  তারা নিজেরা সেই আমলের প্রাচীন প্রযুক্তি ব্যবহার করে খনির শিলা থেকে একটি প্রমাণ আকারের মোয়াই কুঁদে বাহিরও করেন ।  যদিও জনৈক ইস্টার দ্বীপবাসী থরকে বলেছিলেন -  স্যার ,  আপনি সম্পূর্ণই ভুল পথে চিন্তা করছেন ।  
১৯৭০ উইলিয়াম মুল্লই  দাবী করেন হয়ত তিনকোণা কাঠামো  থেকে একটি মোয়াইকে বেঁধে ঝুলিয়ে ঝুলিয়ে বহন করা হয়েছিল ।  
১৯৮৬ সালে চেক দেশের প্রকৌশলী পাভেল  ,  থর হেয়ারডালের সাথে যৌথ মিশনে মাত্র ১৭ জন মানুষের সাহায্যে ১৩ ফুট লম্বা ,  ৯ টন মোয়াই বেশ কিছু দূর বহন করতে সক্ষম হন ডানে -  বামে মুচড়ে মুচড়ে  (  টুইস্ট )  ,  কিন্তু এতে মোয়াইটির গোঁড়ার দিকে ক্ষতি হয় ।  
১৯৮৭ সালে মার্কিন প্রত্নতত্ত্ববিদ চার্লস লভ  গাছের গুঁড়ির রোলার ব্যবহার করে রোলারের উপরে গাছের স্লেজের উপরে মোয়াই স্থাপন করে মাত্র ২ মিনিটে ১৪৮ ফুট বহন করতে সক্ষম হন ।  

১৯৯৮ সালে জো অ্যানে ভ্যান টিলবুর্গ পলিনেশিয়ানরা যেভাবে বিশালকায় ক্যানু পরিবহণ করত ,  সেই পদ্ধতি অনুকরণ করে গাছের গুঁড়ির উপরে মোয়াই স্থাপন করে টেনে টেনে পরিবহণ করে দেখান
অবশেষে গত বছর ২০১১ সালে  টেরি হান্ট এবং কার্ল লিপো চমকপ্রদ তথ্য প্রমাণ নিয়ে হাজির হন ,  তারা প্রমাণ করে দেখান যেহেতু মোয়াইগুলো  পেট বেশ স্থুল করে তৈরি করে ,  তাই সেগুলো D  – র মত সামনের দিকে ঝুকে থাকে ,  আর সেগুলো খুব অল্প জন বল নিয়ে তিন দিক থেকে দড়ি দিয়ে বেঁধে ,  বিশেষ কায়দায় ভারসাম্য রক্ষা করে খুব সহজেই হেলে - দুলে সামনে দিকে নিচে যাওয়া সম্ভব ।  এতে পিছন দিক থেকে একটি দল শক্ত করে দড়ি ধরে মোয়াইটি পড়ে যাওয়া থেকে রক্ষা করে ,  আপন স্থুল পেটের কারণে মোয়াই এমনিতেই ১৪ ডিগ্রী সামনের দিকে ঝুলে থাকে ,  তখন দুই দিকে ,  ডান ও বাম থেকে দুই দল পর্যায়ক্রমে দুলিয়ে দুলিয়ে অবস্থান পরিবর্তন করে সামনের দিকে এগোতে থাকে ,  ফলে দেখে মনে হয় মোয়াইগুলো নেচে নেচে বা আপনা থেকেই হেঁটে সামনের দিকে এগোচ্ছে !  !   এইখানে ভিডিও

 তাহলে দ্বীপবাসীরা কি ঠিকই বলেছিল -  মোয়াইরা এসেছিল হাঁটতে হাঁটতে !   

 এইখানে  ৫টি পদ্ধতির ভিডিও দেখানো হয়েছে -  - 
টেরি হান্ট এবং কার্ল লিপো আরও বলেছেন তাদের ধারণা ইস্টার বাসীরা নরখাদক ছিল না ,  এর আগে নরমাংস ভোজনের প্রমাণ হিসেবে দেখানো ধারালো পাথরের অস্ত্রগুলো আসলে ব্যবহৃত হত কৃষিকাজে ।  সেই সাথে তারা এও দাবী করেন আসলে ইস্টার দ্বীপ ছিল মানুষের প্রাচীনতম Suntainable কৃষিকাজের উদাহরণ ।  কিন্তু অন্য বিজ্ঞানীরা মনে করেন গৃহযুদ্ধের কারণে তারা স্বজাতির হত্যা করে খাওয়ার রীতি চালু করেছিল ।  পরবর্তীতে দাস ব্যবসায়ীদের খপ্পরে পড়ে মানুষ পাচার হতে হতে ১৮৭৭ সালে ৬৩ বর্গ মাইলের দ্বীপটির জনসংখ্যা এসে দাঁড়ায় ১১১ জনে !  পরে ১৮৮৮ সালে দক্ষিণ আমেরিকার দেশ চিলি   (  যা কিনা ২১৫০ মাইল দূরে অবস্থিত )  এই দ্বীপটি দখল করে নেয় ,  যদিও ১৯৫৩ সালে পর্যন্ত এটি মূলত একটি স্কটিশ কোম্পানির ভেড়ার খামার হিসেবেই ব্যবহৃত হত ।  আজ দ্বীপটির মূল উপার্জনের ভিত্তি কিন্তু পর্যটন ,  এবং তার কেন্দ্রে আছে সেই মোয়াইরা ।  আর এই দ্বীপে বসবাসকারী ৫০৩৪ জন মানুষ অপেক্ষা করছে স্বায়ত্তশাসনের । 
তাহলে কি সমাধান ঘটল সকল রহস্যের ?  আমরা জানি না এখনো ,  অনেক দ্বীপবাসীর মতেও কোনদিনই সমস্ত রহস্যের সন্ধান পাওয়া যাবে না ,  কারণ সব কিছু জানা হয়ে গেলেই মোয়াইদের এবং রাপা নুই - এর জাদু শেষ হয়ে যাবে ! 

 (  রেফারেন্স হিসেবে ব্যবহৃত বই এবং পত্রিকারগুলোর নাম লেখার মধ্যেই আছে ,  ছবিগুলো নেট থেকে সংগৃহীত ।  যারা ইস্টার দ্বীপ নিয়ে আরও জানতে ইচ্ছুক তারা হিমু ভাইয়ের এই সিরিজ পড়ে দেখতে পারেন ।  
আর কয়েক বছরের মধ্যে নিজেই যেতে পারলে মোয়াই আকারের পোস্ট দিব ,  রাপা নুইয়ের কসম ) 






উত্তর মেরুর ম্যারাথন




লেখাটি পড়া শুরুর আগেই এই লিঙ্কটিতে অনুগ্রহ করে ক্লিক করুন ,  প্রতিশ্রুতি দিচ্ছি ,  আপনি যেখানেই থাকুন না কেন মন ভাল করে দেবার ! 
কি মন ভাল হল তো ?  বিশ্বের আর সব দেশের মাঝে লাল - সবুজ পতাকাটিকে সবার আগে পতপত করে উড়তে দেখলে সবারই মন অজানা আবেগে আনচান করে ওঠে ,  মনে হয় আজকের দিনটা অন্য ধরনের ,  তীব্র রোদকেও মোলায়েম মনে হয় ,  হিম শীতের মাঝেও বসন্তের ফল্গুধারা বয়ে যায় ,  যায় না ?  
যে তালিকাটি দেখলেন সেটি ২০০৭ সালের উত্তর মেরু ম্যারাথনের অংশগ্রহণকারীদের তালিকা ,  যেখানে বাংলাদেশের পক্ষ থেকে ছিলেন পাখি বিশেষজ্ঞ ,  অভিযাত্রী ,  আলোক চিত্রগ্রাহক ইনাম আল হক এবং আমি ,  তারেক অণু  ।  বাকিদের সম্পর্কেও আস্তে ধীরে জানবেন ,  এটি তো ১০০ মিটারের দৌড় নয় ,  ৪২ কিলোমিটারের ম্যারাথন ,  কাজেই তাড়াহুড়ো নাই ,  কি বলেন ? 
উত্তর মেরুর ম্যারাথন এক সাথে অনেকগুলো বিচিত্র রেকর্ডের অধিকারী ,  প্রথমে এটি বিশ্বের একমাত্র ম্যারাথন যা অনুষ্ঠিত হয় জলের উপরে !  জি ,  ঠিকই পড়েছেন !  উত্তর মহাসাগরের উপর জমাট বাঁধা বরফপিণ্ডের উপরে আয়োজিত হত সম্পূর্ণ দৌড় ,  পায়ের নিচে প্রায়ই নড়ে ওঠে বরফের চাই ,  তার মাঝে দোদুল্যমান হয়ে মুক্তকচ্ছ হয়ে দৌড়াতে থাকেন অংশগ্রহণকারীরা !   তাই বলা যায় প্রায় যীশুর মর্যাদা এনে দেবার দুর্লভ সুযোগ এসেছিল সেই অনন্য ম্যারাথনের মাধ্যমে  (  তবে যীশু জলের উপরে হেঁটেছিল বা মোজেস জলরাশি দুই ভাগে ভাগ করেছিল ,  এইসব রূপকথায় যত পারেন মজা নেন ,  বিশ্বাস স্থাপনের মত গোঁড়ামি বর্জন করা স্বাস্থ্য ,  মন ও পকেটের জন্য ভাল  )  । 

সেই সাথে এটি বিশ্বের উত্তরতম ম্যারাথন ,  সুমেরুবিন্দু থেকে মাত্র ৫০ কিলোমিটার দক্ষিণে  (  সুমের বিন্দু থেকে সব দিকই দক্ষিণ ,  আজব দুনিয়া !   )   ক্যাম্প বার্নেও নামের এক অস্থায়ী আস্তানায় হয় পুরো ম্যারাথনটি ।  
এই বিশেষ ম্যারাথনটিকেই বলা হয় বিশ্বের শীতলতম ম্যারাথন ,   Coolest Marathon ,   ভরা গ্রীষ্মে এর আয়োজন করা হলেও তখনো তাপমাত্রা থাকে হিমাঙ্কের ৩০ থেকে ৪০ ডিগ্রী সেলসিয়াস নিচে !  কিন্তু সেই সাথে চারপাশের হাজার মাইলের বিস্তীর্ণ তেপান্তরের ধু ধু শূন্যতার কারণে এই তাপমাত্রায় অনুভূত হয় প্রায় মাইনাস ৭০ ডিগ্রীর মত !   
সেই সাথে ৫ বছর আগের কষ্ট চেপে বলতে বাধ্য হচ্ছি ইহা বিশ্বের ব্যয়বহুলতম ম্যারাথন ,  ফি বছর এর খরচ বাড়তেই থাকে ,  উৎসাহীরা উপরের লিঙ্কেই যাবতীয় তথ্য পাবেন ।  
সেই সাথে এটিকে বিশ্বের অন্যতম কঠিন এবং ঝুঁকিপূর্ণ ম্যারাথন বলা হয় সবসময়ই ,  হয়ত বা এভারেস্ট বেস ক্যাম্পের ম্যারাথনের মত প্রচণ্ড শারীরিক পরিশ্রমের নয় এটি ,  কিন্তু প্রবল ঠাণ্ডার কারণে সমুদ্রপৃষ্ঠে দৌড়ানোও অনেক অনেক কঠিন হয়ে যায় ,  সেই সাথে আছে ফাটল সৃষ্টির ঝুঁকি ,  যা পা আটকা পড়ল অবস্থা  হবে ত্রাহি মধুসূদন !  
এত কিছুর পরও আরেক জায়গায় এর আকর্ষণ অনন্য ম্যারাথন  দুনিয়াতে ,  সেটি হচ্ছে ম্যারাথন গ্র্যান্ডস্ল্যাম ,  যেটি পেতে হলে সাতটি মহাদেশের প্রতিটিতে অন্তত একটি করে ম্যারাথন করা থাকতেই হবে সেই সাথে কোন মহাদেশে অন্তর্ভুক্ত নয় বিধায় জমাট বাঁধা সুমেরুর উপরের প্রতিযোগিতাটিতেও অংশগ্রহণ করতে হবে ,  এই আটটি ম্যারাথন করতে পারলেই আপনি  গ্র্যান্ডস্ল্যামধারী  একজন এলিট ম্যারাথনার !  

কাজের কথায় আসি ,   জীবনে কোন দিন ম্যারাথন  দৌড়ায়নি আমি বা ইনাম ভাই ,  তাহলে এখানে কেন ?  এটি উত্তর মেরুর অভিযান নিয়ে লেখায় বিস্তারিত বলেছি ,  এখানে এক বাক্যে বলি -  কেবলমাত্র উত্তরমেরু যাবার জন্যই ম্যারাথন নামের উপদ্রবটি সহ্য করতে রাজি হয়েছিলাম ।  কিন্তু মুশকিল হয়েছিল এই ধরনের প্রতিযোগিতায় অংশগ্রহণের জন্য যেরকম শারীরিক সক্ষমতার প্রয়োজন তা আয়ত্তে আনার জন্য দরকার প্রচুর প্রচুর অনুশীলনের ,  যার জন্য দরকার অঢেল সময়  !  কিন্তু সময় কোথায় !  একগাদা  টাকা ঋণ করে ম্যারাথনের ফি পাঠিয়েছি ,  এখন সেই টাকা শোধের জন্য দিন - রাত ভুলে কামলা দিয়ে যাচ্ছি  (  আমাদের নজরুল ইসলাম বা রাতস্মরণীয় ভাইয়ের মত কামলা না ,  আসলেই কামলা )  ,  দুটো -  তিনটে কাজে মাঝে মাঝে একসাথে করতে হয়েছে স্কুল বাদ দিয়ে ,  বিশেষ করে গাড়ী করে বাড়ি বাড়ি খাবার ডেলিভারি করতে হয়েছে মাসের পর মাস  ,  এর মাঝে ম্যারাথন প্রস্তুতির সময় কখন !  তারপরও ১২ ঘণ্টার কাজ শেষে মাঝে মাঝেই শীতের রাতে আট থেকে দশ কিলোমিটারের একটা দুলকি চালে দৌড় শেষ করে ফেলতাম  পায়ের পেশীগুলোকে কষ্ট দিয়ে ,  আসন্ন দিনের কথা ভেবে ।  
যাক ,  অবশেষে অনেক কাঠখড় পুড়িয়ে বিশেষ ধরনের আন্তঃনভ বিমানে চেপে আমরা অবতরণ করলাম আইস ক্যাম্প বার্নেও তে  (  এই জায়গা নিয়েই একাধিক পোস্ট দেওয়া যায় ,  দিয়ে ফেলব নাকি ?   )   ,  সারি সারি তাবু যেন উঠে এসেছে জুল ভার্ণের কোন অ্যাডভেঞ্চারের বর্ণনা থেকে ,  তারই একটাই ব্যাকপ্যাক রেখে দেশের পতাকা উড়িয়ে আমরা প্রস্তুত হতে থাকলাম শীতলতম ম্যারাথনের জন্য ।  



সেইবার ২২ দেশের প্রায় অর্ধশত ম্যারাথনার এসেছিল ,  মানে সত্যি সত্যি ম্যারাথনার ,  আমাদের মত চামে মেরু যাবার জন্য দুধ - ভাত ম্যারাথনার নহে !  সত্যি কথা বলতে সেটি ছিল সম্পূর্ণ এক ভিন্ন জগত ,  তাদের সাথে কয়েক ঘণ্টা থেকে ম্যারাথন সম্পর্কে যে জ্ঞান লাভ হল ,  তাতে বোঝা গেল এটি কোন অংশেই ফুটবলের যেতে কম জনপ্রিয় তো নয়ই ,  বরং এখানের অনেকের জীবনে এটি বাদে অন্য কোন ক্রীড়ার প্রবেশাধিকার নেই ।  তাদের সবাইই দেখলাম আসন্ন দৌড়ের জন্য উত্তেজনায় টগবগ করছে ,  এবং সুমেরু নিয়ে তাদের কোনই মাথা ব্যাথা নেই !  সম্পূর্ণ মনোযোগ কেবলমাত্র ম্যারাথন নিয়েই ,  মেরু যেন বোনাস কিছু একটা !  যা ছিল আমাদের সম্পূর্ণ বিপরীত ,  যেহেতু ম্যারাথনটা ছিল আমাদের জন্য না চাওয়া বোনাস ! 

দৌড়ের আগে মেরু ম্যারাথনের উদ্যোক্তা আইরিশ রিচার্ড ডোনোভ্যান  (  যার নামের পিছনে বেশ কটি গিনেজ রেকর্ড আছে যেমন প্রথম মানুষ হিসেবে সুমের এবং কুমেরুতে ম্যারাথন  সম্পন্ন করা ,  সেই সাথে সবচেয়ে কম সময়ে ,  অবিশ্বাস্য সাত দিনেরও কমে সাত মহাদেশে ম্যারাথন দৌড়ানো  !  )  নিয়ম বলে দিলেন ,  প্রতিযোগিতায় যত বার ইচ্ছে বিরতি নেওয়া যাবে ,  তাবুর উষ্ণতায় ,  ধূমায়িত কফির মাধ্যমে নিজেকে চাঙ্গা করে নেবার সুযোগ থাকছে ইচ্ছে মত ,  এমনকি চাইলে ঘুমানোও যেতে পারে ক্লান্তি জেঁকে ধরলে ,  ২০০৬ সালের প্রতিযোগিতায় কে যেন ঘুমিয়েও ছিল কয় ঘণ্টা !   আর ২৪ ঘণ্টার মধ্যে এই ৪২ কিমি অতিক্রম করলেই হবে ,  ব্যস্ততার কিছু নেই !  

সেই সাথে আয়োজকদের পক্ষ থেকে তুষারজুতা দেওয়া হবে আগ্রহীদের ।  ব্যক্তিগত অভিজ্ঞতা খুব একটা সুখকর ছিল না সেই বেঢপ তুষার জুতা নিয়ে ,  তাই ভেটো দিলাম সেগুলোর ব্যবহারে ।  সেই ফাঁকেই ইনাম ভাইয়ের সাথে আলাপ সেরে নিলাম ম্যারাথন নিয়ে ,  উনিই বললেন যেহেতু আমরা অংশ নিতে এসেছি মূলত মেরু যাবার জন্য সামর্থ্য মত আস্তে আস্তে দৌড়াব  (  দুইজনেরই প্রথম ম্যারাথন )  ,  আবার সেই সাথে ছবি তোলার ফ্যাঁকড়াও থেকে যাচ্ছে ।  অবশেষে খবর পাওয়া গেল আস্তে আস্তে দৌড় এবং জোরে জোরে হাঁটলেও মেরু ম্যারাথনের নিয়ম ভঙ্গ হবে না !  

 ব্যস ,  সবাই এক কাতারে দাড়িয়ে অপেক্ষা করতে থাকলাম রিচার্ডের বাঁশীর ।  ভেবেছিলাম  সবাই আস্তে ধীরে একসাথে দৌড়াবে ,  কিন্তু কিসের কি !  বাঁশী বাজার সাথে সাথেই হাতে গোণা কয়েকজন বাদে বাকিরা এমন ভো দৌড় লাগালো যেন মনে হল প্রথম হতে পারলে টাকা ফেরত দেওয়া হবে !   ২০০৭এর ৭ এপ্রিল  গ্রিনিচ সময় রাত তিনটা ,   গ্রীষ্মের মেরু সূর্য তখন বরাবরের মতই আকাশে ,  তাপমাত্রা হিমাঙ্কের ৩৫ ডিগ্রী সেলসিয়াস নিচে ,  এমতাবস্থায় শুরু হল জোর কদমে হাঁটা ।   এর মাঝেই দেখি পাগল দৌড়বিদ খ্যাত আরেক আইরিশ টমাস ম্যাগুয়ের বেশ খানিকটা এগিয়ে গিয়েছে ,  মাত্র ৩ ঘণ্টা ৩৬ মিনিতে এই কঠিনতম ম্যারাথন সম্পূর্ণ করেই সেই তাবুতে ঘুমাতে চলে গেল আমাদের চক্ষু ছানাবড়া করে দিয়ে । 


  তার মাত্র ৭ মিনিট পিছনে থেকে দ্বিতীয় হয়েছিল আগের দিন পরিচিত ইতালিয়ান দৌড়বিদ ফ্রানসেসকো গ্যালাঞ্জিনো ,  অসাধারণ এই মানুষটির মরুভূমি প্রেমিক ,  এই ম্যারাথনের মাধ্যমে সে এক বছর চার চারটি মরুভূমিতে ম্যারাথন করার বিশ্ব রেকর্ড গড়ল  (  শুষ্কতম মরুভূমি চিলির আতাকামা ,  উষ্ণতম মরুভূমি সাহারা ,  বায়ুময় মরুভূমি মঙ্গোলিয়ার গোবি এবং শীতলতম মরুভূমি উত্তর মেরু !   )  ,  এর মাধ্যমে নানা চ্যারিটি ফান্ডে টাকা তুলে সে নেপালে তিব্বতি শিশুদের একাধিক স্কুলে চালায় নিজ দায়িত্বে ।  এত দ্রুত দৌড়াচ্ছিল সে যে তার ঘাম জমে বরফ হয়ে গিয়েছিল সবখানেই !  চা - পানের ফাঁকে আমাদের খুব উৎসাহ দিয়ে বলল -  জীবনের প্রথম ম্যারাথনে এই কঠিন জায়গায় এসেছ ,  তোমরা খুবই সাহসী ।  তারপর চোখ মটকে বলল -  এটি আসলে আমার জীবনেরও প্রথম ম্যারাথন !  ব্যাটা কি আমাদের আবুল পেয়েছে ,  বললাম -  মামু ,  ১ম ম্যারাথনেই তুমি দৌড়ে প্রথম হতে হতে দ্বিতীয় হয়ে গেলা এটি কি বিশ্বাসযোগ্য !  ফ্রানসেসকো  কেবল নির্লিপ্ত ভঙ্গীতে বলল -  আরে ,  আমি তো কেবল আলট্রা  ম্যারাথন দৌড়ায় ,  মানে ৩০০ কিলোমিটার ,  কিন্তু টানা ৬ থেকে ৭ দিন  দৌড়াতে হয় তাতে  !  !  

বেশ কজন সত্তর ছুঁই ছুঁই দৌড়বিদ ছিলেন আমাদের সাথে ,  যারা মনের দিক থেকে সম্পূর্ণ সজীব তো বটেই শারীরিক দিক থেকেও ছিলেন অন্তত আমার চেয়ে অনেক সুবিধার অবস্থানে ।  দৌড়ের অনেক পরে মেডেল নেবার সময়ে সবচেয়ে বয়জ্যেষ্ঠ সদস্য জার্মানির ইয়ুরগেন আপনা থেকে বললেন এসো ছোকরা একটা ছবি তুলে রাখি ,  হাজার হলেও আমার বয়স ৬৯ আর তোমার ২৫ হয় নি এখনো !  

অসাধারণ এক মানুষ তিনি ,  সারা জীবনে প্রায় ৩০০র মত ম্যারাথন দৌড়েছেন ,  সেই নেশাতেই গিয়েছেন বৈকাল হ্রদ ,  ইনকা ট্রেল ,  মঙ্গোলিয়া ,  এভারেস্ট বেশ ক্যাম্প -  সবখানেই !  বেশ রসিয়ে রসিয়ে বললেন ,  আরও অ্যাডভেঞ্চার করতে ইচ্ছে করে ,  কিন্তু বুঝোই তো -  আমি সংসারি  মানুষ ,  স্বাধীনতা হারিয়েছি বিয়ের পরপরই !  

৬৮ বছরের এক রাশান ভদ্র মহিলাও ছিলেন আমাদের সাথে ,  জানালেন  তিন নাতিনাতনি অপেক্ষা করছে তার  প্রত্যাবর্তনের ।  মেক্সিকান লিওনের সাথে তো রীতিমত বন্ধুত্বই হয়ে গেল দৌড়ের মাঝেই ।  সারা পৃথিবী থেকেই উড়ে এসেছিল বর্ণময় সব চরিত্র -  জীবনকে ভালবেসে ,  ক্রীড়াকে ভালবেসে ।  


ম্যারাথনের ফাঁকে ফাঁকে যথেচ্ছ চিনি ঢেলে চা খেলাম একের পর এক ,  সেই সাথে মাঝে মাঝে বিছানায় শুয়ে বিশ্রামও চলল ,  আর ছবি তোলার জন্য আমরা পিছিয়ে পড়েছিলাম অনেক । 



 রিচার্ড শুধু একবার মুচকি হেসে বললেন জানি তোমাদের প্রথম ম্যারাথন ,  কোন সমস্যা নেই ,  স্রেফ মাঝপথে ছেড়ে দিও না তাহলেই হবে !  না ছেড়ে দিই নি আমরা ,  ঠিক ১০ ঘণ্টা ৫৯ মিনিট ৪০ সেকেন্ডের মাথায় ইনাম ভাই এবং আমি একসাথেই ছুয়ে ছিলাম তুষার প্রান্তরের সেই মাইল ফলক ।  

আর ছিলেন উইলিয়াম ট্যান ,  মাত্র দুই বছরে পোলিও আক্রান্ত হয়ে কোমরের নিচের অংশ অবশ হয়ে যায় তার চিরতরে ,  পেশায় একজন চিকিৎসক এই সিঙ্গাপুরি ভদ্রলোক অসম্ভব মনোবলের পরিচয় দিয়ে নিজের জন্য বিশেষ হুইল চেয়ারের নকশা প্রণয়ন করেন যার মাধ্যমে তার বহির্বিশ্বে ভ্রমণ অব্যাহত থাকে এবং উত্তর মেরুর ম্যারথনের প্রথম হুইল চেয়ারে অংশগ্রহণকারী হিসেবে ইতিহাসে নাম লেখান । 

 আমাদের সবার শ্রদ্ধাবনত দৃষ্টির সামনে প্রায় ২৪ ঘণ্টা হিম ,  তুষার এবং অসাড়তার সাথে যুদ্ধ করে ম্যারাথন শেষ করেন তিনি ।  এর মাধ্যমে উইলিয়াম প্রায় ২ মিলিয়ন ডলার জোগাড় করে বিশেষ ধরনের হাসপাতালে দান করেন পরবর্তীতে ,  এর আগেও তিনি ১০ মিলিয়ন ডলার তার এই চেষ্টার মাধ্যমে জোগাড় করে বিভিন্ন দাতব্য প্রতিস্থানে দান করেছেন ।        

বেশ কঠিন ছিল সেই অভিজ্ঞতা অর্জন ,  এবং ছিল সাধ্যের প্রায় অতীত ব্যয়বহুল ,  কিন্তু আজ পিছনে ফিরে তাকালে মনে হয় কি অসাধারণ অভিজ্ঞতাই না হয়েছিল ,  কত চমৎকার মানুষের দেখা পেয়েছিলাম একসাথে ,  জীবনের কত বদ্ধ জানালা খুলে গিয়েছিল সেই ঘটনাগুলোতে আর সর্বোপরি ইনাম আল হকের মত একজন জীবন্ত কিংবদন্তীর সাথে একই ম্যারাথনে অংশ নিয়েছিলাম ,  যা কিনা হয়ে আছে সারা জীবনের সম্পদ । 
এইখানে পুরো ঘটনাটির একটি ভিডিও  আছে যা রিচার্ড আমাদের পাঠিয়েছিল ।  


 (  ছবিগুলি মাইক কিং ,  ইনাম আল হক এবং তারেক অণুর তোলা ) 






সচলে ডাবল সেঞ্চুরি 



আমি খুবই আইলস্যা ধরনের মানুষ ,   মানে নতুন ধরনের কোন কাজ শিখতে অনীহা ব্যপক  (  যদি না তা পথ চলা জনিত হয় )  ,  বিশেষ করে লেখালেখির ক্ষেত্রে ।  তারপরও বিশেষ পরিস্থিতিতে পড়ার কারণে মাঝে মাঝেই লিখা হত  (  সেই কাহিনী অন্য দিনের জন্য তোলা থাক ,  আজ কেবল সচলায়তন নিয়ে কথা লেখার পালা )  বিভিন্ন খবরের কাগজ ,  সাহিত্যপত্রিকা ইত্যাদির জন্য ।   এর মাঝে  দেশের বাহিরে চলে এসেছি বেশী কাঁচা বয়েসে  (  কচি বলা যাচ্ছে না )   ,  তারপর সেখানের সাহিত্য জগতে কেমন কি পরিবর্তন ঘটছে খুব একটা জানা ছিল না ,  ফেসবুকের উত্তাল জোয়ার আসেনি তখনো ।  কিন্তু পুরনো বন্ধু কৌশিক প্রায়ই বলত ,  দোস্ত আমি যে ব্লগে লিখি সেটির নাম সচলায়তন ,  খুব জনপ্রিয় ,  তোর ভ্রমণকাহিনীগুলো সেখানে লেখা শুরু কর ,  সবাই পড়ে অবাক হয়ে যাবে ।  অবাক হয়ে যাবে !  বললেই হল !  অবাক হওয়া এতই সহজ ?   আর আবার লেখালেখি !  দেখি ,  দেখব এমন করতে করতেই অনেক দিন চলে গেল ।  
এর ফাঁকে এক এভারেস্ট বিজয়ের সংবাদে মিডিয়ায় টালমাটাল অবস্থা ,  দেশে খবরের কাগজ নিয়মিত দেখি আর বন্ধুদের সাথে ফোনে খবর নেই ,  এই ব্যাপারে বেশ কিছু গোপন তথ্য জানা ছিল আমার বা আছে ,  এই সময় এই বন্ধু খবর দিল সচলায়তনের নেভারেস্ট নামের এক সিরিজে সেই কথিত এভারেস্ট বিজয় নিয়ে চুল - চেরা বিশ্লেষণ হচ্ছিল ,  বেশ লাগল দেখে তবুই সন্তুষ্ট হতে পারলাম না ,  কারণ আমার মনে হচ্ছিল নিজে এর চেয়ে বেশী কিছু তথ্যপ্রমাণ দিয়ে লিখতে পারব ।  এই কথা বন্ধু ব্লগার খেঁকশিয়ালকে বললেই সে ক্যা হুয়া ডাক ছেড়ে দাঁত খিঁচিয়ে বলল -  লিখে দেখা !  লিখে সচলে পোস্ট করে দে ,  দেখি তোর লেখা কেমন হয় !  
শেয়ালের ডাকে কাজ হল ,  লিখতে গেলাম কিন্তু দেখি লেখতে হবে অভ্রতে !  মহামুশকিল ,  আগেই বলে নিয়েছি নতুন পদ্ধতি নিয়ে কাজ করার ক্ষেত্রে আমি অলসমহারাজ ,  এত দিনে অনেক কষ্ট করে ফিনল্যান্ডের বাংলা পত্রিকায় লেখার জন্য বাংলাওয়ার্ড নামের এক সফটওয়্যারে লেখা শিখেছি ,  সেটাতে লিখলে সচলে দেওয়া যাবে না ।  আরে মামুর বুটা ,  শিখার ঝামেলার জন্যই তো  খবরের কাগজের শত অনুরোধ উপেক্ষা করেও বিজয় না শিখে  (  আরেকটা কারণ ,  খুললেই জব্বার কাগুর খেমো দেখতেহ্য ,  কাতাহক ভাল লাগে !  )  বাংলা ওয়ার্ডে লিখে পিডিএফ করে পাঠিয়ে দিই ,  কে খামোখ্যা  আবার অভ্র শিখতে যাবে ?  সুখে থাকতে ভুতে কিলায় নি আমাকে ! 
তারপরও খেঁকুকে বললাম ,  অনেক হয়েছে ,  আমি অন্য ফন্টে লিখে দিচ্ছি সে যেন অভ্রতে টাইপ করে সচলে দিয়ে ফেলে ,  তখন কি আর আমি জানতেম আমার চেয়েও বহু বহু বহু গুণে অলসান্বিত মানুষ এই খেঁকশিয়াল !  টাইপ করে পাঠিয়ে দিলাম ,  খেঁকুর অভ্রতে টাইপ আর হয় না !  সমকাল ,  প্রথম আলোর সাময়িকীতে লেখা একের পর এক আসতেই থাকে কিন্তু খেঁকুর হুক্কা - হুয়া শুনি না !  কি ব্যাপার ?  তলব করলাম -  সে একাদশীর কৃষ্ণর মত দাঁত বের করে বলল ,  আরে হয়েছে কি ,  সচলে তোর অ্যাকাউন্ট খোলার জন্য ই - মেইলটা  ঠিকই দিয়েছি ,  কিন্তু যে পাসওয়ার্ড দিয়েছিলাম ,  সেটা মানে মানে ভুলে গেছি !   এখন কি করব ?  তার চটজলদি জবার ,  অভ্রটা শিখে নে চট করে আর আরেকটা ইমেইল অ্যাকাউন্ট খুলে আবার সচলে রেজিস্টার করে ফ্যাল !  
মহাবিপদ ,  যে লাউ সেই কদু !  খেঁকুর আচরণে মনে হচ্ছিল অলস মানুষ বিদ্যান হইলেও পরিত্যাজ্য ,  নিদেনপক্ষে নিরাপদ দূরত্ব বজায় রাখা আবশ্যক ।  তারপর ?  তার আর পর নেই ,  নেই কোন ঠিকানা !  আবার ঝিম মেরে গেলাম এই ব্যাপারে ।   এর মাঝে আজ পর্যন্ত সামনাসামনি দেখা না হওয়া কিন্তু খেমোখাতার মাধ্যমে পরিচিত চরম সুহৃদ ব্লগার সবজান্তা একদিন বিশাল পুণ্যের কাজ করে ফেলল -  অধম তারেক অণুকে খেমোখাতায় বইপড়ুয়া  নামের এক গ্রুপে অ্যাডিয়ে ফেলল ।  লেখার ব্যাপারে যাই হোক ,  পড়ার ব্যাপারে আমি চেষ্টা করি অন্তত গ্রেট হোয়াইট হাঙর হবার ,  বুঝি বা না বুঝি ,  হজম হোক বা না হোক বই দেখলেই ছোক ছোক করতেই হয় ,  না হলে রাজ্যের বিষাদ এসে আমার দাঁতগুলো ঢেকে ফেলে ঠোঁটের রূপ নিয়ে ।  সেই গ্রুপে দেখি সবাই বই নিয়ে কথা বলে ,  চমৎকার সব আড্ডা হয় ,  কজন স্বনামধন্য লেখকও আছেন ,  সবচেয়ে দারুণ ব্যাপার সব ধরনের বই নিয়েই আলোচনা হয় -  মাসুদ রানা থেকে শুরু করে ফ্রাঞ্জ কাফকা !  
আর সেখানে সবাই বাংলাতেই লিখে ।  এখন আমি কি করি ?  বাংলাওয়ার্ড সেখানে অচল এদিকে মন আঁকুপাঁকু করে বই বিষয়ক আলোচনায় অংশ নিতে ,  জীবনে যে আর কিছুই করা হয় নি বই পড়া ছাড়া ।  প্রথম প্রথম   ফ্রাঙ্কফুর্টের  বইমেলার দুয়েকটা ছবি আপলোড করলাম ইংরেজি লিখেই ,  কিন্তু তাতে কি আর বাঙ্গালী আড্ডার সাধ মেটে ?  কে একজন নিজে থেকেই পরামর্শ দিল অভ্রতে লিখ !  আবার অভ্র ,  উরে বাবা ,  আবার নতুন কিছু !  দরকার নেই্‌ আমি বরং আরেকবার হিমালয় ঘুরে আসব সামনে বছর !  সে আবার পরামর্শ দিল অভ্র হচ্ছে ফেনেটিক ধরনের সফটওয়্যার বাংলা ইংরেজি উচ্চারণে কিবোর্ড টাইপ করলেই অধিকাংশ বাংলা এমনিতেই টাইপ হয়ে যাবে ,  শুধু অল্প কিছু নিজে শিখে নিলেই চলবে আস্তে ধীরে !  
তাই নাকি ,  এমন তেলেসমাতিও হয় নাকি এই যুগে !   হয় যে তার প্রমাণ পেলাম হাতেনাতেই ,  দেখি কিছুই না জেনেও বাংরেজি টাইপ করলে বেশ নির্ভুল বাংলা হয় ,  কিন্তু খেঁকু আমাকে বলল না কেন ইহা এতই সহজ !  নাকি বলতে এসেও ব্যাটাকে আলস্য ঘিরে ধরেছিল !   যাই হোক বইপড়ুয়ায় টুকটাক আলাপ চলতে থাকল ,  মাঝে মাঝে সাহিত্য সম্পর্কিত ছবি দিই বিভিন্ন দেশের ,  সেখান কয়েকজন বলল -  এই কাহিনীগুলো লিখছেন না কেন ? 
 লিখব না কেন ,  খুব লিখি !  কিন্তু অভ্রতে না যে আপনার পড়তে পারবেন ।  তখনই মনে হল ,  আরে অভ্রতে যেহেতু হাতমকশো করছিই ,  ভ্রমণকাহিনীগুলো এখন থেকে সরাসরি এখানেই লিখার চেষ্টা করি না কেন ?  দেশ থেকেও জানাল অভ্র লিখলে তাদের কোন সমস্যা নেই ,  কনভার্ট করা যাবে ।  আর কি লেখা শুরু করলাম ,  এবং একদিন সচলে রেজিস্টার চেষ্টাও করলাম  ,  কিন্তু রেজিস্ট্রি হল না !  জানালো হল  –  এই ইমেইলটি আগেই ব্যবহৃত !  আহা ,  কার এত বড় সাহস ,  ইমেইল আছে আমার নাম আর মাতৃভূমির নাম ,  সেই ইমেইল কে জবরদখল করল !  এহহে ,  নিশ্চয়ই ইহা খেঁকশিয়ালের কর্ম !   চেপে ধরতেই সে নিরীহ মুখে জানাল  –  হ ,  তোরে তো কইছি বুটা ,  তুই ভুইল্যা গেছস !  
আরে আমি ভুলি কেমন করে ,  আমার ইমেইল ,  আমার লেখা !  আবার ভুলে যাওয়াটাও আমার হতেই হবে !  আজব !    আবার নতুন ইমেইল থেকে রেজিস্ট্রি করে গত বছরের ৭ জুলাই এথেন্সের পার্থেনন মন্দির দর্শনের অভিজ্ঞতা নিয়ে একটা লেখা পাঠিয়েই দিলাম সচলে  (  বলাবাহুল্য খেঁকুকে না জানিয়ে )  ,  পরের দিন নীড়পাতায় এসেও গেল তা ,  শুরু হল জীবন পথের বাঁকে অন্য ধরনের অনন্য যাত্রা ।   লেখাটিতে অনেকেই বেশ ধনাত্মক মন্তব্য করে উৎসাহ দিয়েই গেলেন ,  সেই উৎসাহেই পরের পোস্টটা চটজলদি ছেড়েও দিলাম ,  এইবার আফ্রিকা নিয়ে । 
 সেইখানে কৌস্তভ নামের এক ছোকরা উপযাজক হয়ে খামোখা এসে ভ্যানতারা কষে বলল আমি নাকি তার আগের প্রশ্নের উত্তর দিই নি ।  আরে বাবা ,  মানুষটা এই জগতে নতুন ,  দুই - চার দিন সময় দিবি না সব শিখে পড়ে নেবার জন্য ।  ব্যাটা দেখি এক লেখাতে নিজেকে কসটভ বলে চালিয়ে দিলে ,  আমি আগেই জানতুম এমন হবে ,  নামের মধ্যেই যার মলোটভ ককটেলের ঝাঁঝালো গন্ধ সে যে এমন সন্ত্রাসী আচরণ করবে এ যেন আমার জানা ছিল !  অন্য এক পূর্ব পরিচিতকে বললাম এই নিয়ে ,  সে জানাল ব্লগে সবাই সবার মন্তব্যে উত্তর দিবে এইটাই রেওয়াজ ,   আর কৌস্তভ ছোকরা নাকি একটু পাগলাটে হলেও বেশ কাজের ,  প্রায়ই দারুণ সব পোস্ট দেয় ।  হুম্ম ,  তার লেখা টিনটিন ,  অ্যাসটেরিক্সের পোস্ট পড়ে বেশ ভাল লাগল ,  বুঝলাম ছেলে ভালই একটু মাটির ইয়ে আছে হয়ত  (  আসলেই ভালো ছেলে আমাদের কৌস্তভ ,  সামনে মাসে লন্ডন যাব শুনে নিজে থেকেই ব্যাগ অ্যান্ড ব্যাগেজসহ তার আস্তানায় যেতে বলেছে ,  কাজেই দেখা হচ্ছে খুব শীঘ্রই ।  ) 
এক কৌস্তভ যাওবা গেল লাল মডু নামের অতীব নিষ্ঠুর এক ব্লগার এসে আমার আফ্রিকার এত কষ্টের লেখাটি সরিয়ে নিয়ে গেল !  অপরাধ ,  এক সাথে নাকি নীড়পাতায় দুটি লেখা দেওয়া যায় না !   আমি জানব কোথা থেকে ?  কেন -  সচলের নীতিমালা পড়ে ?  আরে বাবা ,  আবার এত ঝামেলা !  এইজন্যই তো নতুন কিছু থেকে দূরে দূরে থাকি ।  ভেজালের একশেষ ,  আজকে লাল মডু ,  তো কাল দেখব নীল মডু !  
যাই হোক ,  সেই থেকে সচলে নিয়মিত পোস্ট করেই যাচ্ছি ,  কিন্তু অল্প কদিন পরেই এক মুশকিল -  পোস্টে ছবি যাচ্ছে না !  ভ্যান গগ জাদুঘর নিয়ে লেখাটিতে মলা - ঢেলা ব্লগার খ্যাত মুর্শেদ ভাই উদয় হয়ে ছবি আপলোডের টিউটোরিয়াল জলবৎ তরলং করে বুঝিয়ে দেওয়া স্বত্বেও খাজাকাঁঠালের মত মাথায় এই জিনিস আসছিল না ।  এই সময়ে এগিয়ে এল যাযাবর ব্যাকপ্যাকার ,  রাজশাহী নামার লেখিকা ব্লগার দূর দেশে অবস্থান করেও নেটের মাধ্যমে প্রায় হাতেকলমে শিখিয়ে ছাড়ল কি করে ছবি এবং ভিডিও আপলোড করতে হয় ।  এই জন্য ফ্লিকারে অ্যাকাউণ্টও খুলতে হল ।    আর পায় কে ,  আমিও তরতর করে সচলে সবলে চলতে থাকলাম সবাইকে নিয়ে ।  
বেশ কিছুদিন লেখার পর মেরু ভাল্লুকের হুংকার শুনেই হবে হয়ত দেখি মুর্শেদ ভাইয়ের মেসেজ -  ইমেইল চেক করেন !  আরে বাবা আমার ইমেইল যখন ইচ্ছে চেক করব ,  কি হয়েছে এত তাড়া কিসের !  ইমেইলে কিছুই নাই ,  দেখি সব ফকফকা !  পরে মনে হল ,  নিশ্চয়ই অন্য ইমেইলের কথা বলছে ,  যেটা দিয়ে সচলে রেজিস্ট্রি হয়েছিল ।  দেখি একখানা খেতাব দেয়া হয়েছে -  হাচল ! 
 মানে নিজের নামে লিখতে পারব !  এর মাঝে দেখি একাধিক ব্লগার বললেন -  এইভাবেই লিখে যান ,  আপনি সবচেয়ে কম সময়ে সচল হবেন  (  মনে হয়ে তাদের মধ্যে সচলের স্বঘোষিত ও জোরপূর্বক মডু  আর্য রতনও ছিলেন ,  যদিও সে আমার নিজস্ব একটি ইমোর প্রতিশ্রুতি দিয়েছিল অনেক আগেই কিন্তু মনে হয় বেচারা সুবিধার করতে পারছে না মডুসমাজে !   )  ।  সচল -  সে আবার কি ?  সত্যিই জানতাম না সচল কি ,  আগেই বলেছি আমি অলস কিসিমের মানুষ ,  বই পড়তে পেলে আর কিছুই চাই না ।   শুনলাম সচলে হলে তার লেখা পোস্ট করার সাথে সাথেই নীড়পাতায় চলে আসে ,  এমন হলে তো ভালই হয় !  এমনিতে লেখা পরে আসলে সমস্যা নেই ,  কিন্তু মাঝে মাঝে বিশেষ উপলক্ষ উপলক্ষে লেখা বেশ তাড়াতাড়ি আসলেই ভাল ,  বিশেষ করে কিউবা যাবার আগের দিন ফিদেলকে নিয়ে এক লেখা দেবার প্রায় ১২ ঘণ্টা পার হয়ে যাবার পরও দেখি নীড়পাতা অচল হয়ে আছে !  মনে হল মডুরা সব আড্ডাতে বসেছে এক সাথে না হয় দাওয়াতে গেছে !  যাই হোক ,  পরে বিমানে চাপার আগেই এসেছিল ।  
আগেই বলেছি সেই ইমেইল তো আমার চেক করা হয় না দুই মাসে একবারও ,  আবার দেখি সচলের ইনবক্সে মুর্শেদ ভাইয়ের হুংকার -  ঐ মিয়াঁ ,  আপনাকে একটা মেসেজ দেয়া হয়েছে ,  চেক কইরেন !   দেখি অচল হবার বদলে হয়ে গেলাম সচল ।  
এই পোস্টটার নাম নিয়ে একটু ফিচলেমি করেছি ,  হঠাৎ  এক কারণে পোস্ট সংখ্যা গুণতে যেয়ে দেখি সেটি ১৫০ ছাড়িয়ে যাচ্ছে ,  তাই ভাবলাম ১৫০ যদি ছাড়ায় ,  একদিন ২০০ ছাড়াবে নিশ্চয়ই  (  তবে হিমু ভাইয়ের দৈনিক - দার মত নহে )  তাই ডাবল সেঞ্চুরি !  আসলে সচলে লিখা শুরু করার পর থেকে সবচেয়ে বড় বিরতি ছিল কিউবা অবস্থানের সময়কার ২ সপ্তাহ ,  সেখানে নেটের সংযোগ বেশ বিরল ,  আর অমন রোদেলা দেশের গাঢ় নীল সমুদ্র ফেলে সাইবার ক্যাফেতে বসে থাকাও খুব একটা সুখকর নয় ।  ভেবেছিলাম জানুয়ারিতে ল্যাতিন আমেরিকার তিন তিনটি সপ্তাহও সচলবিহীনই কাটবে ,  উল্টো অবাক করা সুখের সাথে লক্ষ করলাম সেখানে নেটের ছড়াছড়ি সবখানেই !  এমনকি চলুলা শহরের উদ্দেশ্যে বাসযাত্রার সময় গোধূলি সূর্যের যায় যায় আলোয় রাঙা আগ্নেয়গিরি পোপকাপেটেলের সৌন্দর্য উপভোগ শেষে যখন স্রেফ টিনটিন পড়ার জন্য ল্যাপটপ খুলেছি  ,  দেখি নেট আছে চলন্ত বাসেও !  ব্যস ,  সচলে ঢু মেরে গোটাকয়েক মন্তব্য করে জানিয়ে গেলাম -  বেঁচে আছি ,  অপহৃত হয় নি তখনো !   হয়ত আপনাদের অনেকেরই খেয়াল থাকবে মাচু পিচু দেখে ফিরে সেই রাতেই ছবি ব্লগ দিয়েছিলাম সেই ইনকা নগরী নিয়ে । 
 অনেক সহৃদয় পাঠক নিয়মিত মন্তব্য দিয়ে অনেক উৎসাহ জুগিয়েছেন ,  তাদেরই কয়েকজন বললেন -  ভাইরে আপনার লেখা মিষ্টির মত ,  ভালই লাগে ,  কিন্তু এত বেশী দেন যে তার স্বাদ পুরোপুরি উপভোগের আগেই আরেকটা চলে আসে ,  তৃপ্তি আধা খেঁচড়া হয় !  গুরুতর অভিযোগ সন্ধেহ নেই !  কি করি ?  অন্য দিকে অল্প কয়েকজন জানালেন মিষ্টি খাওয়া বেশী বেশীই চলুক সমস্যা কি !  আর আমার ব্যক্তিগত মত -  একটাই জীবন ,  কোনদিন হাপিশ হয়ে যাব ,  এখন লিখতে পারছি ,  সবসময় হয়ত পারব না ,  লিখেই ফেলি !  তাইতো লিখেই চলেছি -  - 
তবে লাল মডুর সমস্ত রাগ আমার উপর কেন টা এখনো বুঝতে পারি নি ,  একবার দেখি সন্দেশ নামে এক সুশীল ব্লগার নীড়পাতায় একাধিক লেখা দিয়ে দিব্যি আছে !  কেউ কিছুই বলল না  !  পরে আরেক দিন দেখি সুহান ভাইয়ের দুই দুই খান লেখা নীড় পাতায় ,  মান কি স দিয়ে নামের শুরু ব্লগাররা বিশেষ নামপ্রীতির সুবিধা পান ,  যেহেতু সচলের শুরু স দিয়ে  !  জানি না কিন্তু স দিয়ে নতুন নামে আর লিখা শুরু করতে চাচ্ছি না ,  অণুই ভাল  ! 
সচলে লিখে সবচেয়ে বড় প্রাপ্তি হয়েছে বন্ধুযোগ ,  যার চেয়ে ভাল কিছু সারা ব্রহ্মাণ্ডে নেই ।  এখানেই পরিচিত হয়ে মোঘলদের পোস্টমর্টেম করা ইতিহাসবিদ সত্যপীর কদিন আগে বলা নেই কওয়া নেই কয়েক হাজার পিডিএফ বই ডিভিডিতে রাইট করে নিজে ডাকমাশুল দিয়ে পাঠিয়েছে ,   সুদূর চট্টলা থেকে তিন তিন খানা কাগজের বই পাঠিয়েছেন মহাস্থবিরজাতক ,  লন্ডন যেয়ে সরাসরি তার পরিবারের একজন হয়ে তাদের বাড়ীতেই যেতে বলেছেন রানা মেহেরাপা  (  অবশ্য এও বলেছেন তার রান্না খেলে আমার মরে যেতে ইচ্ছে করবে !  হেহ ,  আমি মরব কেন এখন !   )  ,  নানা দেশ থেকে ঘুরতে যাবার আমন্ত্রণ তো লেগেই আছে ,  টেক্সাসে হচ্ছে সচলাড্ডা সেখানেও যেতে চাইলে স্পন্সর পাঠাতে চেয়েছেন বড় আপা নীলকমলিনী  (  আমি শুনে তবদা  খেয়ে বসে আছি এখনো !  )   ।  প্রিয় ছড়াকার রিটন ভাই পর্যন্ত মাঝে মাঝে দুছত্র লিখে ব্যাপক উৎসাহ দেন ।  দ্রোহীদা বলে রেখেছেন অস্ট্রেলিয়া গেলে ঘোড়ায় চেপে আইয়ারস রক যাওয়া হবে !   এক চোখো জ্ঞানী দেবতার নামের ব্লগার ওডিন পুরাণকথার দেবতার মতই একচোখো ,  মানে খামোখায় যাকে পছন্দ করে ব্যপক ভাবেই করে !  আমাকেও নিমন্ত্রণ জানিয়ে রেখেছে ২০১৬ সালে লাদাখে হামিস ফেস্টিভ্যালে যাবার জন্য !  যাব তো বটেই ,  আমাদের বাস্তবের ওডিন আবার হাড় ভাঙতে এবং বিশেষ করে ভাঙা হাড় জোড়া লাগাতে বিশেষ পারদর্শী ,  এমনই ভ্রমণসঙ্গীই তো চায় পাহাড়ি দেশে !   ইশতিয়াক রউফ ভাই অজানা কারণে প্রায় গুম খুনের হুমকি দিলেও বাংলা নামের দেশ নামের এক সাধারণ ছবি ব্লগকে আপ্লুত হয়ে তার দেখা সেরা ছবি ব্লগের মর্যাদা দিয়েছেন ।  বিখ্যাত তরুণ বিজ্ঞানী শান্তনু বণিক কোন কারণ ছাড়াই প্রায়ই ঝাঁঝালো মন্তব্য করেন বটে  , কিন্তু  তাতে তার স্নেহাদ্র মনটা লুকিয়ে থাকে না ,  এইদলটি অবশ্য বেশ ভারী !  
প্রথম থেকেই ক্রমাগত উৎসাহ দিয়েই যাচ্ছেন প্রিয় রোমেল ভাই ,  খেলোয়াড় লেখোয়াড় সুহান রেজোয়ান ,   পৌঢ় ভাবনা নামের আড়ালে সহৃদয় কবির ভাই ,  অটোয়া থেকে আসমা খান ,  সজল ,  মন মাঝি ,  নীড় সন্ধানী ,  প্রকৃতি প্রেমিক ,  সুমন তুরহান ,  সুমিমা  ইয়াসমিন ,  শাব্দিক ,  জালিস ,  আনোয়ার সাদাত শিমুল ,  সবুজ পাহাড়ের রাজা ,  মণিকা আপা ,  আমি শিপলু ,  রিশাদ ময়ূখ ,   আশফাক আহমেদ , চিলতে রোদ ,   জি  এম তানিম ,   রিসালাত বারী ,  সাবরিনা আপা ,  বিখ্যাত রায়হান আবীর ,  সুলতানা পারভিন শিমুল ,  স্বপ্নহারা ,  আমাদের একমাত্র ত্রিমাত্রিক কবি ,  দুর্দান্ত নজরুল ইসলাম নজু ভাই ,  অপছন্দনীয় ,   তিথীডোর ,  পরী ,  তদানীন্তন পাঁঠা  /  পাঠক ,  যুধিষ্ঠির ,   কুমার ,  সুপার ড্যাড তাসনীম ভাই ,  সবজান্তা ,  রঙ্গীলা উচ্ছলা ,  আশালতা দিদিভাই ,  বন্দনা ,  কাজি মামুন ,  রু ,  ব্যাঙের ছাতা ,  সাফি ,  ষষ্ঠ পান্ডব ,  নজমুল আলবাব অপু ,  ইমা ,  শিশির কণা ,  অনুপম ত্রিবেদি ,  ধ্রুব বর্ণন ,  সুরঞ্জনা ,   মুস্তাফিজ ভাই ,  কল্যাণ দা ,  রাগিব ভাই ,  দমু দি , সৌরভ কবীর ,  লাবণ্যপ্রভা ,  জাবেদুল আকবর হিমেল , শামীমা রিমা ,  দীপাবলি ,  বন্দনা কবির ,  দুর্দান্ত ,  রাতস্মরণীয় ,  কর্ণজয় ,   তারানা ,  মৌনকুহর ,  নৈষাদ ,  নিটল ,  সুপ্রিয় দেব শান্ত ,  মরুদ্যান ,  জাহিদ ভাই ,  ইস্কান্দার বরকন্দাজ জেনেভা থেকে মাহমুদ ভাই ,  টিউলিপ ,  অতন্দ্র প্রহরী ,  দিগন্ত ,  সুমাদ্রী দা ,  বুনোহাঁস , আউটসাইডার , দিগন্ত বাহার ,  অবনীল ,  দীপাবলি ,  মেঘা ,  উজান গাঁ ,  তাপস শর্মা ,  প্রদীপ্তময় সাহা ,   রসময় ধূ গো দা ,  দুষ্টু বালিকা ,  নিয়াজ ভাই ,  রণ দা ,  ধূসর জলছবি , কীর্তিনাশা  আরও কত নতুন বন্ধুরা আমার ,  এদের নিয়েই অন্যরকম পথ চলা ।  
যে আমি ছোটবেলার বন্ধুদের বাদে যে কাউকে কেবলমাত্র আপনি সম্বোধনের নীতিতে অটল ছিলাম সেই আমিই দেখি অবলীলায় অনেক দূরের মানুষদের সাথে তুমি - তুই সম্পর্কে জড়িয়ে গেছি ,  ব্লগের মাধ্যমেই অনেক অনেক কাছের মানুষ হয়ে গেছে তারা । 

 ফাহিম হাসান জানিয়েছেন উনি আমার মত অধমকে নিয়ে বন্ধুদের আড্ডায় যত কথা বলেন মানুষ নাকি রাজনীতিবিদদের নিয়ে এত কথা বলে না  (  এর মানে কি !   )  ,  প্রিয় জীবাণু বিশেষজ্ঞ অনার্য সঙ্গীত প্রথমে মাসুদ রানা উপাধি দিলেও ইদানীং তার মতলব কিছুটা বোঝা যাচ্ছে ,  অন্য কিছু নয় তার দাবী মাঝে মাঝে ভ্রমণের সাথে রমণব্লগও লিখতে !  সচল লিজেন্ড হিমু ভাই নাকি এমন এক আধারমণ লিখেও ফেলেছেন তেজসৃপ  ও তিলোত্তমাকে নিয়ে ।  কবি মৃত্যুময় ঈষৎ যে একতরফা উৎসাহ দেখিয়েই যাচ্ছে তা নিয়ে মাঝে মাঝে শঙ্কা বোধ হয় এর মর্যাদা রাখতে পারব তো !  আমাদের সবার প্রিয় লেখক লীলেনদা পর্যন্ত জানতে চাইলেন আমার খাদ্যাভাস সম্পর্কে (  কারণে ভাত খেলে নাকি নিয়মিত এমন লেখা যায় না )  ,  লীলেন দা গুরুজন ,  তার সাথে জনসমক্ষে এইসব পানাহার নিয়ে আলোচনা করি আপনারাই বলুন !  বিশাল মনের মানুষ চরম উদাস মেঘের ফাঁকেও আমার দেঁতো হাসি দেখে খুশী হয়ে গোটা দুই ছাগল পাঠিয়েছিল ,  যদিও ভার্চুয়াল ।   হিমু ভাই তার গোয়েন্দা ঝাকানাকাতে তারেক অণু নামের চরিত্র নিয়ে আসছেন  (  যদিও খবরে প্রকাশ কেবলমাত্র নির্মম খুন হবার জন্য !  )  ।  ইমা খুব অহংকার নিয়ে জানিয়েছেন তারা তিন বোনই আমার ছবির ব্লগ পালাক্রমে পড়েন ।   
তবে সবচেয়ে বড় প্রাপ্তি মনে হয় যখন অরফিয়াস আমার সামান্য লেখাতে অনুপ্রাণিত হয়ে খাজুরাহোর ভ্রমণকাহিনী লিখে ,  বাংলাদেশে থেকে জনৈক পাঠক জানায় -  আপনার ভ্রমণ ব্লগ পড়ে  এখন আর একা একটা ব্যাগে নিয়ে বেরিয়ে পড়তে ভয় পাই না ,   অনেকের তাদের লেখাতে আমার নাম উল্লেখ করেছেন ,  তানিম এহসান ভাই উড়ন্ত ঘুড়ি নামের একটা চমৎকার টাইটেল পর্যন্ত দান করেছেন -  এত উপকারের কৃতজ্ঞতা স্বীকারের সামর্থ্য আমার নেই ।  
ভালো থাকুন সবাই ,  সর্বক্ষণ ।  ছোট্ট একটা জীবন ,  এর মাঝে কখন কোথায় হারিয়ে যাব ,  হয়ত ফেরা হবে না না ফেরার দেশ থেকে ,  তখন কেউ যদি হারিয়ে যাওয়া আমার কথা মনে করে তার নিজের জীবনের কোন ভ্রমণকাহিনী লিখে ,  অজানার পথে পা বাড়ায় -  এর বেশী চাওয়ার আর কিছু নেই ।  ভালো থেকো সচল ,  ভালো থেকো বন্ধুরা ।  
 (  এই লেখাটি সচলায়তনে সাথে শুরু থেকে আজ পর্যন্ত সংশ্লিষ্ট প্রত্যেকের জন্য এবং সচলের যারা সবচেয়ে বড় শক্তি ,  সেই পাঠকদের জন্য ।   ) 






তৃণভোজীদের প্রান্তরে  




মেজাজ চটে পুরা খাট্টা হয়ে আছে ,  মনে হচ্ছে সারা জীবনে শুনে আসা সকল কথাই মিথ্যা ,  বই এবং বাস্তবে ফারাক অনেক অনেক বেশী ।  বেশ কদিন হল এসেছি আফ্রিকাতে ,  আরও শুদ্ধ করে বললে দক্ষিণ আফ্রিকায় ,  মূলত বিশ্বকাপ ফুটবলের খেলা দেখার জন্য ,  কিন্তু তাই বলে ৭ দিন পার হয়ে গেল কোন বুনো প্রাণী দেখব না  !   মেসির খেলা দেখালাম ,  কোচ হিসেবে ফুটবল ঈশ্বর দিয়েগো ম্যারাডোনাকে দেখলাম ,  গান্ধী স্কয়্যার দেখা হল ,  ম্যাণ্ডেলা সেতুও কিন্তু আমার বুনো পশুর পাল কোথায় !  সবদিকেই খালি মানুষ আর মানুষ । 
অবশেষ এক রাতে খেলা দেখে ফিরবার পথে আফ্রিকার প্রথম বুনো জন্তুর সাথে মোলাকাত হয়েই গেল ,  তাও দুইখানা একসাথে ।  চক্ষু ছানাবড়া করে দিয়ে চোখে সামনের জোহান্সবার্গের রাস্তা দিয়ে দৌড়ে চলে গেলে এক জোড়া ধেড়ে ইঁদুর !  বাহ ,  কি পরিহাস ,  কোথায় সারাজীবন শুনে আসলাম সাভানা কাপিয়ে বেড়ানো এন্তার হরিণ ,  জেব্রা ,  জিরাফ ,  চিতা ,  সিংহের কথা আর দেখলাম কিনা মূষিকরাজ !  যদিও তা বেশ বড়সড়ই ছিল কিন্তু দেহ - মন - প্রাণ একুনে বিদ্রোহ করে বসল ,  সেই রাতেই আশ্রয়দাতা ভালো মানুষ ইকবাল ভাইয়ের কাছে তর্জন - গর্জন করে বললাম ,  মান -  সন্মান নিয়ে নিজের কাছে টিকতে হলেও ভাই এই যাত্রা কিছু বুনো জন্তু দেখতেই হবে ,  না হলে আফ্রিকা আসা কেন  ? 
আসলে মূল সমস্যা হয়ে দাঁড়িয়েছিল সময় এবং দূরত্বের সমন্বয় ,  যেহেতু কয়দিন পরপরই খেলা ,  তাই বিশ্বখ্যাত ক্রুগার ন্যাশনাল পার্কে যাওয়া সম্ভব হচ্ছে না ,  আর কাছের রাস্টেনবার্গ  ন্যাশনাল পার্কও প্রায় ২৫০ কিমি দূরে ,  সেটি আপাতত থামিয়ে রাখা হয়েছে কোয়াটার ফাইনাল পর্যন্ত ,  শেষে গাইড বই খুঁজে পেতে জানা গেল শহরের সীমানার খানিক দূরেই অবস্থিত  ন্যাশনাল পার্কের কথা ।  এটিকে অভিহিত করা হয়েছে তৃণভোজীদের স্বর্গরাজ্যে ,  যেখানে বেশ কধরনের হরিণ ছাড়াও আছে জেব্রার পাল ,  বিভিন্ন প্রজাতির বানর এবং পাখি ।  তবে বিশালদেহী নিরামিষভোজী বিশেষ করে হাতি এবং জলহস্তী নেই সেখানে ,  আর নদী থাকলেও নেই করাল কুম্ভীর !      


কিন্তু গণেশের বাহন ইঁদুরদর্শন দিয়ে যার যাত্রা শুরু তার আর কিসের এত জাতপাত !  যা আসে সামনে তাই সই ।  এক সকালে রওনা দেওয়া হল ট্যাক্সি করে সেই  সংরক্ষিত অঞ্চলের সীমানায় ,  বিশাল কাঁটাতারের বেড়া বসানো শহরের প্রান্তসীমায় ,  সেখানে টিকেট ঘরের ঢুকবার দর্শনী দিয়েই প্রবেশপথ আইনসম্মত ভাবেই উম্মুক্ত হল শ্বাপদ - সংকুল বনভুমির (  যদিও এখানে হিংস্র প্রাণীর থাকার কথা নয় )  ।  সেখানের প্রহরারত মহিলা একগাল হেসে বললেন কাছের যে নালাটা আছে সেটা ধরেই এগিয়ে যাও ,  যখন সেটা লাল পাহাড়ের সাথে মিলিত হবে সেখানেই দেখবে ফিরে আসার পথের চিহ্ন দেওয়া আছে ।  নালা ?  তা সেখানে গোটা দুয়েক অলস কুমির মিলবে কি ?  মহিলা হেসেই কুটোপাটি ,  বলে -  এই খালেই কুমির দেখতে চাও বাপু !  আব্দার খারাপ না কিন্তু তাহলে বহু দূরের বড় নদীতে যেতে হবে !  সেই সাথে এও জানালেন আফ্রিকায় জীবজন্তু পর্যবেক্ষণের সবচেয়ে ভাল সময় সূর্যাস্তের ঠিক আগে আগে ,  তখন জলার ধারে তৃষ্ণা নিবারণে ব্যস্ত প্রাণীদের দেখা মিলে এন্তার ।  এখন সূর্য মাথার উপরে ,  সেও এক সমস্যা বটে ,  তৃণভোজীরা দেখা গেল সারাদিনের ঘাস ভোজন শেষে কোন ছায়ার কুণ্ডলী পাকিয়ে জাবর কাটছে । 
পদব্রজেই যাত্রা শুরু হল ,  নালার পাশেই লাল মাটির মেঠো পথটিতে দর্শন মিলল দিনের প্রথম বুনো জীবসমাজের দূতের ,  কিন্তু সে মাংসাশী !  বেশ অবাকই হলাম ,  কিন্তু মনটা খুশীতে পরিপূর্ণ হয়ে উঠল একটি মাঝারি আকৃতির চঞ্চল বেজিকে দেখে ।  কেমন যেন ক্যামেরুনে জঙ্গলে  বিশেষ ধরনের বেজির খোঁজে জেরাল্ড ডারেলের বিখ্যাত অভিযানের কথা মনে পড়ে গেল ,  বেজিটিও আমাদের উপস্থিতি টের পেয়ে কয়েক মুহূর্ত স্থাণু হয়ে থেকে ,  তার মাংস ছেদন ,  পেষণ ,  কর্তন ও চর্বণের উপযুক্ত ধারালো দাঁতগুলো দেখিয়ে চোখে নিমিষে উধাও হইয়ে গেল পাশের সোনা রঙা ঘাসের দঙ্গলে ।  অবশেষে আফ্রিকার রহস্যময় প্রকৃতি খোলা শুরু করল তার অবগুণ্ঠন বিস্ময়াভুত বালকের কাছে - 

 খালের ধারে তখন কয়েক প্রজাতির রঙচঙে ক্ষুদের পাখিদের মিলনসভা চলছে কিন্তু তাদের ক্যামেরার বদলে মানসপটে আটকে রাখার ব্যবস্থায় করতে হল ।   যদিও খানিক পরেই দেখা মিলল গাছ থেকে ঝুলে থাকা অগুনতি আফ্রিকান বাবুইয়ের বাসা ,  বিশ্বের শ্রেষ্ঠতম শিল্পসম্পদগুলোর মালিকেরা মনে হয় বাড়ীতে ছিলেন না কিন্তু সেই সুষম সুক্ষ সৌন্দর্য উপভোগে তা অবশ্য কোন বাঁধা হয়ে দাঁড়ায় নি । 

বাবলার কাঁটা ভরা ঝোপের মাঝ দিয়ে সন্তর্পণে যেতে যেতে কেবল মনে হচ্ছিল বুনো আফ্রিকা যাওবা দেখা গেল কিন্তু বিশালদেহী কোন প্রাণী এখানে আসবে কি !  ঠিক সেইসময়ই বামের ছড়ানো প্রান্তর থেকে ভেসে আসল উচ্চ নিনাদ !  দেখা দিল একদল ওয়াইল্ডবিস্ট !  বিশালদেহী হরিণগুলো কত যে দেখেছি টেলিভিশনের পর্দায় ,  আজ চোখের সামনে দেখেও ঠিক বিশ্বাস হচ্ছিল না ।  তারা নিরাপদ দূরত্বে দাড়িয়ে জাবর কেটে যাচ্ছিল দিবাকালীন বিশ্রামের অংশ হিসেবে ,  কিন্তু আমরা পথ মাড়িয়ে সেই আস্তানার কাছাকাছি চলে আসার অমার্জনীয় অপরাধ করে ফেলাতে কেবল সতর্ক করে দেবার জন্য তাদের সর্দার সেই বজ্রকণ্ঠের ঘোষণা ! 

সেই সতর্কবাণী উপেক্ষা করবে এমন বুকের পাটা কার !  বেশ খানিকক্ষণ তাদের সঙ্গ উপভোগ করে লাল পাহাড়ের পাদদেশে পৌঁছালাম সবাই ,  সেখানেই এক পাথুরে জায়গায় বিশ্রামরত ক্ষুদে অ্যান্টিলোপ মুহূর্তের মাঝে বিশাল লম্বা লাফ দিয়ে তাদের নামের পেছনের রেকর্ডটিকে আরো একবার সার্থক প্রমাণিত করে পগার পার হয়ে গেল । 

 
এরপরে ভূপ্রকৃতি খানিক অন্যধরনের ,  সোনালি শ্যামলিমায়  ছাওয়া চারিদিকে ,  দীঘল ঘাসের প্রান্তর ।  এমন প্রান্তরেই হোমিনিড থেকে বিবর্তিত হয়ে আমাদের পূর্বপুরুষদের উদ্ভব ঘটেছিল দুই লক্ষ বছর আগে ,  বলা হয়ে থাকে আমাদের যত অনুভূতি বিশেষ করে ভয় ,  বিষাদ এবং আনন্দের তার প্রায় সমস্তগুলোই আমাদের মাঝে জিন বাহিত হয়ে চলে এসেছে পূর্বপুরুষদের কাছে থেকে ,  সেই সমস্ত অনুভূতির জন্মই এই আফ্রিকার তেপান্তরে । 

সংরক্ষিত এলাকার এক প্রান্তে কুঁড়ে চোখে পড়ল ,  সেখানে বাঁধা ঘোড়ার পাল !  জানা গেল ,  ইচ্ছে করলে ঘোড়া ভাড়া নিয়ে রেকি করতে যাওয়া যায় !  আরণ্যকের নায়কের মত ঘোড়ার চড়ে তখনই বেরিয়ে পড়ার সুতীব্র ইচ্ছাটিকে চাপা দিতে হল সময়ের তাড়ায় । 

 কিন্তু দেখা ঠিকই করলাম পাথুরে বোল্ডারে বসবাসরত হাইর‍্যাক্সদের সাথে ,  যদিও তাদের ইতিউতি তাকানো খুব একটা বন্ধুত্বপূর্ণ বলে মনে হবার কোন কারণ দেখলাম না ।   দুই ধরনের হরিণও চোখে পড়ল ,  কিন্তু তারা বেশী লাজুক বিধায় দেখা দিলনা এক পলকের বেশী । 

তখন আমরা ফেরার পথে ,  চিন্তা করছি কোন এক সূর্যাস্তে এসে প্রাণীদের বেশী কাছ থেকে অবলোকনের এমন সময় দেখা দিল দিনের সেরা বিস্ময়েরা !  একপাল বুনো জ্রেবা ,  প্রাণপ্রাচুর্যে উদ্দাম সাদা - কালো বিস্ময় । 

 তাগড়া প্রাণীগুলো আমাদের খুব কাছে যাবার সুযোগ করে দিল কোন রকম প্রতিবাদ না করেই !  কি আনন্দ ,  কি আনন্দ !  ঘোড়ার জাতভাইগুলো মনের সুখে কেবল খেয়েই গেল আমাদের উপেক্ষা করে ,  সেই সুযোগে চলল ছবিতোলার পর্ব । 

অবশেষে আফ্রিকার বুনো জীবনের  জন্য তৃষিত মন এবং চোখ কিছুটা হলেও সান্ত্বনা পেল ,  স্মৃতির ভাণ্ডারে জমা হল অপূর্ব সব স্মৃতি ।   ফেরার সময় তাই - ই কি ঠোঁটের আগায় ছিল অ্যান্ড দিস ইজ আফ্রিকা !  দিস টাইম ফর আফ্রিকা ! 
 
 (  স্মৃতিচারণটি কাগজে লিপিবদ্ধ করা শুরু করেছিলাম গত পরশু ,  এমন সময় এক ভয়াবহ দুঃসংবাদ ভেসে এল ফেসবুকে ,  দেশ থেকে আসল ফোনের পর ফোন ,  খবরের কাগজের আপডেটে দেখলাম এই সংবাদটি । 
http :  /  / www . prothom - alo . com / detail / date / 2012 - 06 - 07 / news / 264010
আসাদুজ্জামান লেনিনের সাথে আমার বন্ধুত্ব ১৯৮৯ সাল থেকে ,  পরবর্তীতে নানা ঘটনাপ্রবাহে সে কেবল স্কুলবন্ধু নয় ,  আমার ভাইয়ে পরিণত হয়েছিল ।  তার মত জীবনের নেশায় মাতাল ,  উদ্যমী ,  পরিশ্রমী মানুষ আমার চারপাশে কেউই ছিল না ।  অর্থের প্রয়োজন ছিল কিন্তু সে লোভী ছিল না ।  বিদেশ থেকে দেশে গেলে প্রতিবারই দেখা হয় ,  কিন্তু অনেকের মতই বন্ধু আমার কোনদিন অর্থ ,  মোবাইল ,  ক্যামেরার দাবী করে নি ।  পৃথিবীর নানা প্রান্তে ঘুরে অন্তত কিছু মানুষ চেনার সৌভাগ্য আমার হয়েছে ,  সেই অভিজ্ঞতার আলোকে বলতে পারি লেনিনের চরিত্রে যদি একটি জিনিস অসম্ভব হয় তা হচ্ছে আত্মহত্যা ।  এশিয়া এক্সেল ট্রেডিং এবং গুলশান থানার উপপরিদর্শক  ( এসআই )  রাশেদ মোবারকের সাক্ষ্য অনুযায়ী সেই অসম্ভব ঘটনাটিই ঘটেছে বলে দাবী করা হচ্ছে ।  আমার বন্ধু ,  আমার ভাই লেনিন আর ফিরে আসবে না ,  তার সন্তান কোনদিনই জানবে না কেন তার বাবাকে আমরা রাজশাহীর ম্যারাডোনা বলতাম ,  কেন ক্রিকেট মাঠে সমান আতঙ্ক ছড়াত সে বিপক্ষ দলে ,  কেন স্কুলে স্কাউট ,  রেডক্রিসেন্ট ,  বনভোজনসহ যে কোন গঠনমূলক কাজেই তার উপস্থিতি ছিল সবচেয়ে বেশী কাম্য এবং অপরিহার্য ।  কিন্তু আমি চাই তার মৃত্যুর সঠিক তথ্যটি যেন তদন্তে বেরিয়ে আসে ।  দেশের আইন - শৃঙ্খলার যে পরিস্থিতি তাতে কি এমনটা সম্ভব হবে ?  ?  ? 
কেন পুলিশের উপস্থিতিতে ,  অফিসের কর্মকর্তাদের সামনে মৃত একজনের লাশ মর্গে বেওয়ারিশ হিসেবে পাঠানো হল ! 
 দুঃসাহসী লেনিন কি গোপন কিছু জেনে গিয়েছিল ?  হয়েছিল কারো পথের কাঁটা ?  তার অনাগত সন্তান এখনো মায়ের গর্ভে ,  সে কি জানবে তার বাবাকে কত ষড়যন্ত্র এবং কালিমা নিয়ে বিদায় নিয়ে হল আমাদের ঘুণে ধরা সমাজ থেকে । 
অক্ষম আমি কি করতে পারি !  কেবল মুখে বলে যাচ্ছি লেখকের কাজ লেখে যাওয়া ,   The Show must Go on ,  The Show must go on ,  লিখে চলেছি আমার স্মৃতিকথা ,  যদি কোনদিনই নিজেও এমন ভাবেই হারিয়ে যায় ,  তার আগেই লিপিবদ্ধ থাকুক কিছু ঘটনা । 

 লেখাটি লেনিনের জন্য ।   ) 






বিচার হতেই হবে



একজন মানুষের ছবি শৈশব থেকেই আমার মানসপটে খোদাই হয়ে আছে - পাতলা ধরনের মানুষটির মুখে এক চিলতে হাসি ,  নাকের নিচে সরু গোঁফ ,  মুখে বিনয়ী ভাব কিন্তু চোখ দুটো যেন আনন্দের জোয়ারে ভাসছে ।  মানুষটির হাত ভর্তি পুরস্কারের ট্রফি ,  সেগুলোর সংখ্যা এটি বেশী যে দুই হাতে আগলাতে যেন হিমসিম খাচ্ছেন তিনি ।  মলিন নিউজপ্রিন্টে ছাপা খবরের কাগজটি যেন প্রাণোচ্ছলতায় ভরে উঠেছে কেবল তার হাসিময় চোখ দুটোর জন্য ।  কে তিনি ?  এত পুরস্কার কিসের ?  

নাম তার জহির রায়হান ,  পুরস্কারগুলো তিনি চিত্রপরিচালক হিসেবে পেয়েছিলেন তৎকালীন পাকিস্তানের চলচ্চিত্র উৎসবে ।   কোন জহির রায়হান ?  বিটিভির পর্দায় বারংবার দেখানো অসাধারণ চলচ্চিত্র জীবন থেকে নেওয়া - র স্রষ্টা ।   আরো  অনেক পরে পরিচিত হলাম তার ক্ষুরধার লেখনীর সাথে ,  আরেক ফাল্গুনের চরিত্রের সাথে জোর গলায় বললাম -  আসছে ফাল্গুনে আমরা কিন্তু দ্বিগুণ হবো ।  হাজার বছর ধরে আমাকে নিয়ে যায় বাংলা নামের দেশটার সুপ্রাচীন জীবনধারার বহমান  স্রোতের মাঝে ,  শেষ বিকেলের মেয়ে আর বরফ গলা নদী যেন মধ্যবিত্ত সমাজের বাস্তব দর্পণ ।  আর মুক্তিযুদ্ধ নিয়ে এক অসাধারণ ছোট গল্প ছিল আমাদের স্কুলের বইয়ে যেখানে এক নাম না জানা মুক্তিযোদ্ধার রোজনামচায় মূর্ত হয়ে উঠেছিল সংগ্রামময় আনন্দ বেদনার কাব্য ।  
কি হয়েছিল এই অসাধারণ প্রতিভাবান মানুষটির ?  জানলাম ১৯৭২ সালের জানুয়ারি মাসে মাত্র ৩৬ বছর বয়সে উনি নিখোঁজ হন ।  নিখোঁজ ?  স্বাধীন দেশে ?  কেন ?  কিভাবে !   পরম প্রতিভাবান বলতেই যে নমস্য মানুষগুলোর প্রতিকৃতি আমার চোখে ভেসে ওঠে তাদের মধ্যে কয়েক জন - লিওনার্দো দ্য ভিঞ্চি ,  আইজ্যাক নিউটন ,  মেরি কুরি ,  রবীন্দ্রনাথ ঠাকুর ,  সত্যজিৎ রায় ,  জহির রায়হান ।  একের মাঝে অনেক কিছু ছিলেন তারা ,  এদের আবির্ভাব আলোকিত করেছে সমস্ত জাতিকে ,  সমগ্র মানবসমাজকে ।  মাত্র ৩৬ বছর বয়সে যখন প্রতিভা পৌঁছে পরিপূর্ণতার দিকে তখনই একজন সূর্যসন্তানের নিখোঁজ হওয়া ঠিক মানতে পারি না ,  জানতে চেয়েছি কি হয়েছিল জহির রায়হানের ?  
স্বাধীন বাংলাদেশে নিখোঁজ বড় ভাইয়ের সন্ধানে যেয়ে হারিয়ে গিয়েছেন তিনি চিরতরে ,  তার মৃতদেহটির সন্ধান পাওয়া যায় নি আজও !   কে ছিলেন তার বড় ভাই ? 
শহিদুল্লাহ কায়সার ।  কোন শহিদুল্লাহ কায়সার ?  বাংলা সাহিত্যের অন্যতম সেরা কারিগর ,  যিনি আমাদের উপহার দিয়েছেন সারেঙ বউ ,  সংসপ্তকের মত অমর উপন্যাস সেই শহিদুল্লাহ কায়সার ।  নির্ভীক সাংবাদিক শহিদুল্লাহ কায়সার ।  
তিনি নিখোঁজ হলেন কি ভাবে ?   না ,  উনাকে বাড়ী থেকে জোরপূর্বক তুলে নিয়ে যাওয়া হয়েছিল ।  মুখে কাপড় বেঁধে জল্লাদেরা বাংলা সাহিত্যের  উজ্জল নক্ষত্র শহিদুল্লাহ কায়সারকে হত্যা করার জন্য নিয়ে গিয়েছিল ১৯৭১ সালের ১৪ ডিসেম্বর ।  তার কোন সন্ধান ,  লাশের খোঁজ আর পাওয়া যায় নি ।  
১৪ ডিসেম্বর !  সে তো বাংলাদেশে স্বাধীন হবার মাত্র দিন ২ আগে !  তখন তো প্রায় সারা দেশই মুক্ত হয়ে গেছে ,  ঢাকায় পাক হানাদারদের অস্ত্র সমর্পণের আনুষ্ঠানিকতা বাকী ,  এই সময় কেন হত্যা করা হল আমাদের অন্যতম সেরা ঔপন্যাসিককে ?  
একজন জহির রায়হানের শূন্যতা আজো পূরণ করা সম্ভব হয়নি প্রায় ২০ কোটি ছুঁই ছুঁই করা জনগোষ্ঠীর ।  অকালপ্রয়াত চিত্রপরিচালক তারেক মাসুদ আক্ষেপ নিয়েই বলেছিলেন -  জহির ভাই বেঁচে থাকলে মুক্তিযুদ্ধে  অনেক মানবিক ঘটনা নিয়ে অসাধারণ সব চলচ্চিত্রের সৃষ্টি আমরা দেখতাম ।  
 একজন শহিদুল্লাহ কায়সারের শূন্যস্থান পূরণ হবে না কোনদিন ,  জাতি তার উপন্যাস অবলম্বনে নির্মিত চলচ্চিত্র দেখবে ,  নাটক দেখে শিহরিত হয়ে ভেবেই যাবে ৪৩ বছর বয়সে নির্মম হত্যাকাণ্ডের শিকার হওয়া মানুষটির কলমে কতখানি এগোতে পারত স্বাধীন বাংলা ।  
মুনীর চৌধুরী ,  ঢাকা বিশ্ব - বিদ্যালয়ের রূপকথার রাজপুত্র ,  ১৯৫৮ সালে হাভার্ড থেকে ভাষাতত্ত্বে এম এ করেছিলেন ভাষা আন্দোলনের এই সক্রিয় কর্মী ,  জেলের আঁধার গহ্বরেই রচনা করেছিলেন কবর নামের দীপ্ত নাটকটি ,  বাংলা ভাষার অন্যতম শ্রেষ্ঠ নাট্যকার রক্তাক্ত প্রান্তর রচনা করে বাংলা একাডেমী পুরস্কারও পেয়েছিলেন ।  এমন শ্রেষ্ঠ সন্তানকে আল - বদর বাহিনী ১৪ ডিসেম্বর অস্ত্রের মুখে তুলে নিয়ে যায় হত্যা করে বাংলাদেশকে চির আঁধারে নিমজ্জিত করার মানসে ।  আমরা হারিয়েছিলাম এক সূর্য সন্তানকে যার বয়স হয়েছিল মাত্র ৪৬  । 
শিশুকালেই রাজশাহী বিশ্ব - বিদ্যালয়ের শহীদ মিনার চত্বরে অবস্থিত শহীদ স্মৃতি সংগ্রহশালায় প্রায়ই যেতাম স্কুল ছুটির পরে ।  কিছু ঘরে মানুষের খুলি ,  হাড়গোড় ,  লাশের রক্তাক্ত সব আলোকচিত্র দেখে ভয় ভয় করত ঠিকই ,  তাই সেই এলাকাগুলো এড়িয়ে মূলত বিজয়ের পতাকা ওড়ানো ছবিগুলো দেখার জন্য মূলত বারবার যাওয়া হত ,  সেই সাথে ছিল বাংলাদেশের প্রথম ডাকটিকেট সেটটির উপর নজর বুলানোর আকাঙ্ক্ষা ।  অনেক অনেক শহীদ মানুষের ছবি ছিল সেখানে ,  তার মাঝে আলাদা করে খুব রূপবান একজন মানুষের সাদা - কালো আলোকচিত্রের দিকে চোখ চলে যেত ,   অনেকটা উত্তম কুমারের মত দেখতে মানুষটির নাম ছিল ডঃ ফজলে রাব্বি ।  শুনলাম এই মানুষটির হৃৎপিণ্ড উপড়ে নিয়ে ছিল মানুষরুপী হায়েনারা মুক্তিবাহিনীর সাথে সংশ্লিষ্টতার অভিযোগে ।  
 ব্যক্তিগত ভাবে বাংলা ভাষার শ্রেষ্ঠ গান মনে হয় আমার ভাইয়ের রক্তে রাঙানো একুশে ফেব্রুয়ারীকে ,  আলতাফ মাহমুদের সুরে ।  একটি সঙ্গীতের সুরারোপের মাধ্যমে অমরত্ব পাওয়া সেই সুরকার আলতাফ মাহমুদকে থামিয়ে দিয়েছিল ঘাতকের বুলেট ।  
 রাইফেল ,  রোটি ,  আওরাত -  বাংলাদেশের স্বাধীনতা যুদ্ধ নিয়ে লেখা একমাত্র উপন্যাস যা রচিত হয়েছিল যুদ্ধ চলাকালীন সময়েই ।  লেখক অধ্যাপক আনোয়ার পাশা বইটির ছত্রে ছত্রে অসীম দক্ষতায় ফুটিয়ে তুলেছেন সেই নারকীয় হত্যাযজ্ঞের ভয়াবহতা ।   এবং শেষে বইটির চরিত্রগুলোর মতই নির্মম হত্যার শিকার হলেন তিনি ,  ১৪ই ডিসেম্বর বধ্যভূমিতে নিয়ে যাবার জন্য হাজির হল জল্লাদের দল আনোয়ার পাশার বাড়ীতে ।  
এমন কত নাম ,  কত দুঃখ আমাদের দেশমাতার ,  তার পরাধীনতার শৃঙ্খল ভেঙ্গে পড়ার সন্ধিক্ষণে হারিয়ে গেলে চিরতরে তার শ্রেষ্ঠ সন্তানেরা ,  রয়ে গেল কেবল তাদের অমর কীর্তি ।  
      গোবিন্দ্র চন্দ্র দেব ,  জ্যোতিময় গুহ ঠাকুরতা ,  আ ন ম মনিরুজ্জামান ,  অনুদ্বৈপায়ন ভট্টাচার্য ,   মুহম্মদ আবদুল মুকতাদির ,  মোহাম্মদ সাদেক ,  আবুল খায়ের ,  সন্তোষ ভট্টাচার্য ,  রাশীদুল হাসান ,  গিয়াসুদ্দীন আহমদ ,  সুখরঞ্জন সমাদ্দার ,   আবুল কালাম আজাদ ,  মহদিন আলী দেওয়ান ,  রফিকুল ইসলাম ,  আহসান আলী ,  মোঃ সাদত আলী ,  ফয়জুল মহী ,  আবদুল কাইয়ূম ,  হাবিবুর রহমান ,  গোলাম রহমান ,  মোয়াজ্জেম হোসেন ,  এস এম ফজলুল হক ,  আবুল হাশেম মিয়াঁ ,  ফয়জুর রহমান ,  মঞ্জুরুর রহমান ,   সিরাজুদ্দীন হোসেন ,  নিজামুদ্দীন আহমেদ ,  সৈয়দ নজমুল হক ,  জহিরুল ইসলাম ,  আ ন ম গোলাম মোস্তফা ,  মেহেরুন্নেসা ,  নজমুল হক সরকার ,  এ কে এম সিদ্দিক ,  সেলিনা পারভিন ,  আবদুল জোব্বার ,  মামুন মাহমুদ ,  মোঃ আনোয়ারুল আজীম ,  যোগেশ চন্দ্র ঘোষ ,  আলীম চৌধুরী ,  আনোয়ারুল আজিম ,  মোহাম্মদ মোর্তজা ,  জিকরুল হক ,  মোহাম্মদ আলমগীর -  এমন কত নাম ,  যারা ছিলেন জাতির বিবেক ,  যারা বেঁচে থাকলে হয়ত আমরা এতটা অধঃপতনের ভিতরে যেতাম না ।  
এখন কয়েক মিনিটের তথ্যচিত্রটি দেখুন পরের অংশ পড়ার আগে - 
বাংলাদেশে আক্রমণের শুরুতেই পাকিস্তানি হানাদার বাহিনী নির্বিচারে গণহত্যা চালিয়েছিলে ঢাকা বিশ্ব - বিদ্যালয়ে ,  ছাত্র - শিক্ষক সকলকেই নিশ্চিহ্ন করার চেষ্টা চালিয়েছিল কেবল নিজেদের ধামাধরা দালালদের  বাদ দিয়ে ।  এই শিক্ষা প্রতিষ্ঠানটির উপর বিশাল ক্ষোভ ছিল তাদের প্রথম থেকেই ,  এখান থেকেই যে জন্ম নিত বাংলার সমস্ত সংগ্রাম ,  ভাষা আন্দোলন থেকে শুরু করে ১৯৭১ পর্যন্ত নিরবিচ্ছিন্ন ভাবে বাঙ্গালী জাতিকে প্রতিরোধে রসদ জুগিয়ে গেছে সবসময়ই ।  তাই তারা চেষ্টা চালাল প্রথমেই এর মুক্ত কণ্ঠ চিরতরে স্তব্ধ করে দিতে ।  
আর যখন পাকিবাহিনী দেখল পরাজয় কেবলমাত্র কয়েক দিনের দূরত্বে ,  বাংলা ছাড়ার আগে তারা গ্রহণ করল সেই পৈশাচিক পরিকল্পনা ,  নীলনকশা প্রণয়ন করল নজিরবিহীন হত্যাকাণ্ডের ,  তাদের সম্পূর্ণ ভাবে সাহায্য করল পোষা আল - বদর বাহিনী ।  এমন ব্যবস্থা করল যেন বাংলাদেশ স্বাধীন হলেও যেন মাথা চাড়া দিয়ে উঠে মুক্তচিন্তার পথে চলতে অনেক অনেক বছর লাগে ।   সেই হত্যাকারীদের সাথে কারা কারা জড়িত ছিল তা আমাদের জানা আছে ।  
আশার কথা আজ এত দশক পরে হলেও শুরু হয়েছে তাদের কয়েকজনের বিচার ,  কিন্তু এর ফাঁকে সময় গড়িয়েছে অনেক ।  রাজনীতি জটিল মারপ্যাঁচে সেই অপরাধীদের অনেক আজ বিশাল ক্ষমতাশালী ,  ধর্মের লেবাস ধরে ধর্মান্ধ গোষ্ঠীর কাছে তারা বিশেষ সন্মানিত ।   
আজ অনেকের মনেই প্রশ্ন গোলাম আযমকে এই ৮৯ বছর বয়সে গ্রেফতার করে কারাবন্দী করা কি খুব জরুরী ছিল ?  
উত্তর -  যতই পুরনো হোক আপনার অপরাধ কিন্তু অপরাধই !  বয়স হলেই শয়তান কিন্তু সাধু হয়ে যায় না ।   যারা এমন চিন্তাধারা পোষণ করেন তার একটু চিন্তা করেন এই ৮৯ বছরের বৃদ্ধ ১৯৭১ সালে কি কাজগুলো করে ছিলেন !  কত হত্যাকাণ্ড ,  কত ধর্ষণের সাথে তার মূল ভূমিকা ছিল । 
খুব ছোট অবস্থায় একটা কার্টুন পত্রিকাতে গোলাম আজমের কাল্পনিক শাস্তির নানা কার্টুন দেখে বিমলানন্দ পেয়েছিলাম সেখানে নানা শাস্তি যেমন ৫ টন কাগজে রাজাকার বিরোধী রচনা লেখা ,   পৌরসভার ময়লা ফেলার ট্রাকে প্রতিদিন ঢাকা ভ্রমণ ,  মুষ্টিযোদ্ধা চ্যাম্পিয়নের সাথে রিঙ - এ নামা ইত্যাদি ।  কিন্তু একটা কার্টুন বুঝতাম না ,  লেখা ছিল গোলাম আযমকে ঢাকা বিশ্ব - বিদ্যালয় এলাকায় ছেড়ে দেওয়া !  তখন বিশ্ব - বিদ্যালয় পড়ুয়া মামা বলেছিলেন ,  আরে ভাগ্নে বুঝিস না কেন ,  গোলাম আযমকে বিশ্ব - বিদ্যালয় এলাকায় পেলে সাধারণ জনতায় তার শাস্তি কড়ায় - গণ্ডায় বুঝিয়ে দেবে ।   কিন্তু এখন কি মামা সেই কথা জোর গলায় বলতে পারবেন !  
মতিউর রহমান নিজামির সেই সময়ের পত্রিকায় প্রকাশিত বক্তব্যে জানা যায় তাদের ভূমিকা কি ছিল ,  বছর কয়েক আগেই রাজনৈতিক দলের কারণে গাড়ীতে স্বাধীন বাংলা পতাকা উড়িয়ে মন্ত্রীর দায়িত্ব পালন করা এই নরপশুর এবং তার সাঙ্গদের মনে রাখা উচিত এক সময়ের রাজাকার সবসময়ের রাজাকার ।    
আলী আহসান মুজাহিদের ধর্মীয় লেবাস দেখে কি জাতি ভুল গেছে তার আসল চেহারা !  একবার ক্ষমতায় গেলেই যে তার দানবীয় আসল রূপ প্রকাশ পাবে তা বুঝতে কি খুব বেশী বুদ্ধি লাগে !  
দেশদ্রোহীর কোন দল নেই ,  কোন ধর্ম নেই ।  রাজাকার ,  রাজাকারই ।  সে তার পূর্বের দল জামাতই করুক বা ভোল পালটে বি এন পি ,  জাতীয় পার্টি ,  আওয়ামী লীগ যে দলেই যোগ দিক না কেন ।  তাদের বিচার হতেই হবে । 
 বাংলাদেশের রাজনীতি আজ সুস্পষ্ট ভাবে বিভক্ত ,  নিজ দলকে সমর্থন জানানোর জন্য রাজাকারের অপরাধকেও মাফ করার পক্ষে কথা বলছে অনেক মুক্তিযোদ্ধা ,  বর্তমানে ক্ষমতাসীন আওয়ামী লীগ কি আসলেই দেশদ্রোহীদের বিচার করবে দ্রুত ,  না আগামীবার ভোটে জিতলে বিচার হবে জনগণের সামনে এই মুলো ঝুলিয়ে রেখেই যাবে ! 
  আমি রাজনীতি সচেতন মানুষ না ,  এড়িয়েই চলি রাজনৈতিক কথাবার্তা সাধারণত ,  কিন্তু আমি চাইব ,  চিৎকার করে বলব -  দেশদ্রোহীদের বিচার করতেই হবে ,  দেশের সূর্যসন্তানদের হত্যার বিচার হতেই হবে ,  বাংলার মাটি এবং মানুষের সাথে বেইমানী করে স্বজাতির রক্তে হাত রাঙানোর বিচার হতেই হবে । 






কুখ্যাততম নরদানবের উত্থান



তীব্র বাজনার ঝঙ্কারের সাথে সাথে কঠোর জাতীয়তাবাদে বিশ্বাসী এক বৃদ্ধ পিতার একঘেয়ে কর্তব্যপোদেশ প্রবেশ করে শিশু অ্যাডলফের কানে ,  বিরক্তি ধরে যায় তার এমন জীবনধারার প্রতি ,  বিশেষ করে কলম পেষা কেরানীর ভূমিকায় আপন অভিভাবককে সারাজীবন অতিবাহিত করতে দেখে ,  বাবার মৃত্যুও ঘটে অতিসাধারণ ভাবে ।  
কৈশোর পার করে তারুণ্যের দরজায় কড়া নাড়ার সাথে সাথে চিত্রশিল্পী হবার বাসনায় ভিয়েনায় পাড়ী জমায় অ্যাডলফ ,  এই সময় ক্যান্সারে আক্রান্ত মা চিরবিদায় নিয়ে বৈমাত্রেয় এক বড়বোন ছাড়া বিশ্বসংসারে একা করে যায় তাকে ।  ১৯০৭ সালের ভিয়েনার চিত্রকলা অ্যাকাডেমীর শিক্ষকদের কাছ থেকে প্রত্যাখ্যাত হয়ে মোটামুটি উদ্বাস্ত জীবন - যাপন করছিল অভিমানী তরুণ ,  এখান থেকেই নানা কারণে - অকারণে বাড়তে থাকে তার ইহুদী বিদ্বেষ ।  
১৯১৪ সালে জার্মানীর মিউনিখের উদ্দেশ্য রওনা দেয় সে ভাগ্যবদলের আশায় ,  নিয়তির ফেরে প্রথম বিশ্বযুদ্ধের ঘনঘটায় নাম লেখায় জার্মানীর সেনাদলে ।  যুদ্ধে আসন্ন পরাজয়ের সম্মুখে দাড়িয়ে এই গ্লানির জন্য একতরফা কোন গ্রহনযোগ্য কারণ ছাড়াই ইহুদীবিদ্বেষের বিষবাষ্প ছড়াতে থাকে সে ,  যদিও যুদ্ধক্ষেত্রে দেখা গেল জার্মানীর কোন ইহুদী সৈন্যের যুদ্ধে অংশগ্রহণ না করার তার যে ধারণা তা একান্তই বালখিল্যতা ,  কারণে অনেক ইহুদী সৈন্যই ছিল তার সহকর্মী ।  বিশ্বযুদ্ধের শেষ ভাগে ১৯১৮ আসে বেলজিয়ামে গ্যাসবোমার আঘাতে আহত হয় কর্পোরাল অ্যাডলফ ,  পরাজিত পক্ষের সৈন্য হিসেবে হাসপাতাল থেকে ফেরে জার্মানীতে । 
  এই হল ২০০৩ সালে কানাডায় নির্মিত তিন ঘন্টার টিভি সিরিজ হিটলার - দ্য রাইজ অফ দ্য ইভিলের প্রথম পর্বের ঘটনা ,  অ্যাডলফ হিটলারের শৈশব ,  তারুণ্যের দিকগুলোর সাথে সাথে তার রাজনৈতিক জীবনের শুরু থেকে র্জামানীর দন্ড - মুন্ডের সর্বময় কর্তা হবার কালো অধ্যায়গুলো চিত্রিত করা হয়েছে বাস্তবতার নিরিখে ।  স্থান ,  কাল ,  পাত্রের সাক্ষ্যে ।   যদিও রূপোলী ফিতেয় নিবন্ধের তাগিদে কল্পনার স্থান কোথাও কোথাও স্থান করে নিয়েছে রূঢ় বাস্তবতার মাঝে ,  চলচ্চিত্রের প্রয়োজনের হয়তো বোদ্ধারা এটুকু ছাড় দিয়েই যাবেন সবসময় ।  
এর মূল আকর্ষণ হিটলারের ভূমিকায় অভিনয়কারী বিখ্যাত স্কটিশ অভিনেতা রবার্ট কার্লাইল -  একজন দক্ষ বক্তা ,  অভিমানী তরুণ ,  উম্মত্ত প্রেমিক ,  নিষ্ঠুর রাজনীতিবিদ ,  ক্ষ্যাপা নেতা ,  প্রতিশোধমত্ত আবেগী নৃশংস এক মানুষের একটি মাত্র চরিত্রে সবগুলিরূপ ফুটিয়ে তোলার প্রায় অসম্ভব অভিনয় তিনি সম্ভব করেছেন নিপুণ শিল্পী দক্ষতায় ।  সেই সাথে সেই সময়ের সাজ - পোশাক ,  সামরিক অস্ত্র ,  সাজোয়া যানবাহন ধরে রাখতে সক্ষম হয়েছে ২য় বিশ্বযুদ্ধপূর্ব জার্মানীকে । 

 (  সতর্কীকরণ — এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র ,  এটা কোন মুভি রিভিউ নয় ,  কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই ,  এটি স্রেফ ধারা বিবরণী ।  কাজেই যাদের চলচ্চিত্রটি এখনো দেখা হয় নি ,  তারা আগে দেখে ফেললেই ভাল হয় ,  নতুবা সব ঘটনা জানলে হয়ত আগ্রহ কিছুটা কমে যাবে ।  এমন লেখার ব্যাপারে সকল ধরনের পরামর্শ স্বাগতম ।   ) 
 জার্মানী ওয়ার্কাস পার্টিতে যোগ দেয় কর্পোরাল অ্যাডলফ হিটলার ,  শুরু থেকেই ইহুদীদের সমূলে উৎপাটিত করার অমানবিক উম্মাদ মতবাদ লিখিত আকারে প্রকাশ করে সে রাজনৈতিক দলটির কিছু নেতাদের কাছে ,  জার্মানীর পরাজিত সেনাবাহিনীর মনোকষ্টে ভুগতে থাকা অনেকেই অদ্ভূতভাবে এই অসুস্থ চিন্তাধারাতেই দেখতে থাকে নতুন দিনের স্বপ্ন ,  এদের একজন ব্যাভারিয়ার ক্ষমতাবান ক্ষমতাবান পুলিশ অফিসার আর্নেস্ট রহ্‌ম ।  
শুরু হয় অ্যাডলফ হিটলারের মূল আকর্ষণ ,  তার তুখোড় বাগ্মীতায় উপচে উঠতে থাকে হলঘর ,  আস্তে আস্তে ধীর কন্ঠে শুরু করা ভাষণ দিয়ে গলা চড়াতে চড়াতে একসময় সমস্ত শ্রোতাকে নিজের হাতের মুঠোয় নিয়ে আসে অ্যাডলফ ,  তার উগ্র জাতীয়তাবাদের কথায় ,  আগামী দিনের রঙিন স্বপ্নে মন নেচে ওঠে আপামর জনসাধারণের ,  বক্তৃতাবাজীর ফুলঝুরিতে তারা ভুলে যায় এইসমস্ত বর্ণবাদীতাপূর্ণ বক্তব্যই আসলে অসাড় ,  কেবল বাজার গরম করে সস্তা জনপ্রিয়তার উপলক্ষে বলা -  এতে যুদ্ধ বিধ্বংস জাতির কোন উপকার হবে না । 
 ১৯২০ সালের আগষ্টে এমন এক বক্তৃতায় ইহুদী ,  বিদেশী অভিবাসী ,  বামপন্থী সকলকেই জার্মান জাতীয়তাবাদের শত্রু হিসেবে অভিহিত কে অ্যাডলফ ,  কথার ফুলঝুরি ছোটানোর সময় তার আবেগ যেমন কন্ঠের সাথে ওঠা - নামা করে ,  তেমন ঘামের ঝর্ণা বইতে থাকে সারা শরীর জুড়ে ।  রহ্‌ম বাহিনীর প্রতক্ষ্য সহযোগিতায় বামপন্থীদের সভার মাঝে নিমর্মভাবে লাঠিপেটা করে তারা ।  এই সময় রঙ্গমন্চে আর্ভিভাব ঘটে  সিনেমার অন্যতম চরিত্র ধনকুবের এর্নষ্ট হ্যানফ্‌ষ্টাঙ্গেল ও তার স্ত্রী হেলেন হ্যানফ্‌ষ্টাঙ্গেলের ।  অ্যাডলফের প্রবল ব্যাক্তিত্ব মুগ্ধ এর্নষ্ট এই তরুণ নেতার রাজনৈতিক কর্মকান্ডে মোটা  চাঁদাতো জুগিয়েই যান ,  সেই সাথে পরিচয় করিয়ে দেন তার রাজনৈতিক জগতের প্রভাবশালী বন্ধুবান্ধবদের ।  
 ১৯২১ সালেই জুলাই মাসের সভায় অ্যাডলফ হিটলারকে নাৎসী বাহিনীর নতুন নেতা হিসেবে নির্বাচিত করা হয় প্রবল উদ্দীপনা নিয়ে ,  প্রাচীন বুদ্ধ প্রতীক স্বস্তিকাকে সামান্য পাল্টে নিয়ে করা হয় তাদের দলের চিহ্ন ,  হিটলারও তার সাদামাটা চেহারায় পরিবর্তন আনার জন্য নাকের নিচে একচিলতে গোফ রাখা শুরু করে (  যা সারা বিশ্বে হিটলারী গোফ হিসেবে ব্যপক পরিচিতি পায় ,  কিন্তু সর্বকালের সর্বশ্রেষ্ট অভিনেতা চার্লি চ্যাপলিন সবসময়ই বলে এসেছেন হিটলার তার গোফের আইডিয়া চুরি করেছে !   )   ।  
ঘটনা প্রবাহের এই পর্যায়ে ঘটে যায় অকস্মাৎ বিপর্যয় ,  ক্ষমতার লোভে অন্ধ হিটলার ব্যাভারিয়া রাজ্যে বাহুবলে অস্ত্রের মুখে দখল করতে যায় ক্ষমতা ,  ঘটনাচক্রে সেনাবাহিনীর হাতে এই হঠকারিতার জন্য বন্ধী হয়ে কারাবরণ করতে হয় জার্মানীর আগামী দিনের নেতাকে ,  জেলে থাকাকালীন সময়েই ঝুড়ি ঝুড়ি মনগড়া তথ্য আর ইহুদী বিদ্বেষী মতবাদ দিয়ে রচিত করে তার কুখ্যাত ম্যাইন ক্যাম্ফ  ( আমার সংগ্রাম )  গ্রন্থ ।  
নানা শর্তে জেল থেকে প্যারোলে মুক্তি পেয়ে রাজনৈতিক দুরভসন্ধি চরিতার্থে আশায় শহর ছেড়ে পার্বত্য এলাকার এক বাড়ীতে আস্তানা গাড়ে হিটলার ,  সেখানে তার পরিচারিকা হিসেবে আসে তার সৎ বোন ও বোনের কিশোরী মেয়ে গেলি ,  সৎ ভাগ্নী গেলির প্রেমে পড়ে যায় পাগলাটে প্রেমিক মামা ,  ইতিহাস বলে মামার এই দুঃসহ প্রেম ও শাসনের কারাগার থেকে পালাবার জন্য   আত্মহত্যাকেই শ্রেয় মনে করে রূপবতী গেলি ।  
 অবশেষে যে কারণে এই স্বেচ্ছা নির্বাসন সেই আকাঙ্খিত জার্মান নাগরিকত্ব মিলে তার ১৯৩২ সালের ২৬ ফেব্রুয়ারীতে ,  নাৎসী বাহিনীর সকল সদস্যের সামনে তার অন্যতম সুহৃদ গোয়েবলস এই পরম প্রয়োজনীয় সনদটি ।  সাথে সাথে র্জামানীর সর্বোচ্চ ক্ষমতাধারী ব্যক্তি চ্যান্সেলর হবার দৌড়ে পূর্ণোদ্যমে সামিল হয়ে যায় উচ্চাভিলাষী ক্ষ্যাপাটে রাজনীতিবিদ ,  যদিও সিনেমাটির এই পর্যায়ে তাকে চিত্রিত করা হয়েছে এক পরম প্রেমিকের ভূমিকায় ,  তার জীবনের সবচেয়ে দীর্ঘ সময়ের প্রেমিকা এভা ব্রাউনের সাথে রোমান্টিক ভূমিকায় (  উল্লেখ্য ,   ১৯৪৫ সালে এভার সঙ্গে আত্নহত্যার পূর্ব মুহুর্তে বিবাহের গাটছড়া বাধে হিটলার )  ,  যদিও জার্মান জনগনের কাছে হিটলারের নিষ্কাম চিরকুমারচরিত চরিত্রই সবসময় তুলে ধরত তার নিয়ন্ত্রনাধীন মিডিয়া । 
  শতকরা তিরিশ ভাগ ভোট নিয়ে অ্যাস্মেবলীতে আসা হিটলারের নাৎসী বাহিনী দাপটে জার্মানীর রাষ্ট্রপতি ফিল্ড মার্শাল হিন্ডেনবার্গ  (  এই ভূমিকায় মনকাড়া দৃঢ় অভিনয় করে আরেকবার নিজের জাত চেনালেন বিশ্বখ্যাত অভিনেতা পিটার ওটুল )  হিটলারকে ভাইস -  চ্যান্সেলরের পদ প্রদান করতে বাধ্য হয় ,  কিন্তু এই ব্যবস্থায় সন্তুষ্ট না হয়ে কায়দা করে নতুন নির্বাচন করে  ১৯৩২ সালের ৩১ জুলাই  ২৩০ আসন নিয়ে সর্বগরিষ্ঠ দল হিসেবে জার্মানীর সংসদ ভবন রাইখষ্টাগে আসে নাৎসীরা ।  জার্মানীর চ্যান্সেলরের আসনে অধিষ্ঠিত হয় অ্যাডলফ হিটলার ।  
এরপরে রাজনৈতিক শত্রুদলে ঘায়েল করার জন্য হিটলারের দোসররা ১৯৩৩ সালের ফেব্রুয়ারীতে আগুন  লাগিয়ে দেয় রাইখষ্টাগে !  সদর্পে ঘোষণা করে হিটলার জাতীয় নিরাপত্তার স্বার্থে এখন থেকে বাকস্বাধীনতা ,  সংবাদপত্রের স্বাধীনতা সম্পূর্ণরূপে নিষিদ্ধ ,  বিরুদ্ধমত প্রকাশকারী সাংবাদিক ,  মুক্তকামী ,  বামপন্থী সবাইকেই অস্ত্রের জোরে চিরনীরব করে দেয় নাৎসীরা ,  অনেককেই পাঠানো হয় জল্লাদখানা কনসেনট্রেসন ক্যাম্পে ।  
হিটলারের এমন উচ্চাভিলাষী পাগলামিপূর্ণ কর্মকান্ডে বাধা হয়ে দাড়ানোয় মৃত্যুদন্ডে দন্ডিত হয় সাবেক বন্ধু এর্নষ্ট রহ্‌ম ,  আরেক সহযোগী এর্নষ্ট হ্যানফ্‌ষ্টাঙ্গেল হিটলারের প্রকৃতরূপ আচ করতে পেরে পালিয়ে যান ইংল্যান্ডে ,  সেখান থেকে ২য় বিশ্ব যুদ্ধের সময় আমেরিকা যেয়ে প্রেসিডেন্ট রুজভেল্টের উপদেষ্টা হিসেবে গুরুত্বপূর্ণ ভূমিকা পালন করেন ।  
চলচ্চিত্রের শেষ ভাষণে গর্বোমত্ত হিটলার ঘোষণা দেয় তার তৈরী এই নাৎসী স্রামাজ্যের রাজত্ব কাল হবে কমপক্ষে হাজার বছর ,  এর পরপরই আবহ সঙ্গীতের সাথে সাথে হিটলারের শাসনামলে তার সৃষ্ট যুদ্ধে কত কোটি মানুষের প্রানক্ষয় হয়েছে তার পুঙ্খানুপুঙ্খ বিবরণ ভেসে ওঠতে থাকে ,  কিন্তু সেই কালো অধ্যায়ের কথা তোলা থাক আরেক সময়ের জন্য । 






রূপালী ফিতেয় আফ্রিকার একনায়ক -  -  দ্য লাষ্ট কিং অফ স্কটল্যান্ড



দ্য লাষ্ট কিং অফ স্কটল্যান্ড !  কেমন অদ্ভুত নামের চলচ্চিত্র ,  স্কটল্যান্ডের আবার স্বাধীনতা হল কবে ,  রাজাই বা পেল কোথায় !  আর সম্পূর্ণ চলচ্চিত্রের পটভূমিই আফ্রিকায় !  আর স্কটল্যান্ডের শেষ রাজা আসলে একজন আফ্রিকান ! 
 (  সতর্কীকরণ — এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র ,  এটা কোন মুভি রিভিউ নয় ,  কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই ,  এটি স্রেফ ধারা বিবরণী ।  কাজেই যাদের চলচ্চিত্রটি এখনো দেখা হয় নি ,  তারা আগে দেখে ফেললেই ভাল হয় ,  নতুবা সব ঘটনা জানলে হয়ত আগ্রহ কিছুটা কমে যাবে ।  এমন লেখার ব্যাপারে সকল ধরনের পরামর্শ স্বাগতম ।   ) 
 পর্দা উঠতেই দেখা যায় হৈ হুল্লোড়ে মত্ত সদ্য ডাক্তারী পাশ করা তরুণ - তরুণীরা ,  ১৯৭০ সালের ঘটনা ,  নিকোলাস গ্যারিগান তার ডাক্তারীবিদ্যা মানব সেবায় নিবেদনের মহৎ উদ্দেশ্যে আর অ্যাডভেন্চারের লোভে ,  খানিকটা ঝোকের বসেই রওনা দিল পূর্ব আফ্রিকার দেশ সদ্য স্বাধীনতাপ্রাপ্ত দেশ উগান্ডায় ।  
দেখা যায় লাল ধূলি ধূসরিত আফ্রিকার চিরচেনা প্রান্তর ,  এর মধ্যে ফাকে ফাকে ইতস্তত ছড়িয়ে ছিটিয়ে থাকা গ্রাম ,  ফলের বাগান ,  পরিশ্রমী মেঠো মানুষের সারি ।  লক্কড় - ঝক্কড় বাসে চড়ে অবশেষে গন্তব্যে পৌছে তরুণ ডাক্তার ,  স্থানীয় হাসপাতালের ডাক্তারদের কাছ থেকে তার দায়িত্ব বুঝে নেবার সাথে সাথেই অপ্রতুল স্বাস্থ্যসেবা আর অপর্যাপ্ত প্রয়োজনীয় সামগ্রীর অভাব বাস্তবতার রূঢ় ভূমিতে দাড় করিয়ে দেয় তাকে ,  সেই সাথে জানতে পারে এখনো শতকরা আশি ভাগ স্থানীয়ই রোগে আক্রান্ত হলে চিকিৎসার চেয়ে ঝাড়ফুক -  তুকতাকে বিশ্বাস করে । 
 নিকোলাসের আসার সাথে সাথেই কাকতালীয় ভাবে উগান্ডার রাজনৈতিক প্রেক্ষাপটে ঘটে বিশাল পরিবর্তন ,  সেনাবাহিনীর ক্যুর ফলে ক্ষমতায় আসে জেনারেল ইদি আমিন দাদা ,  জনগণের কাছে ভবিষ্যত সমৃদ্ধির প্রতীক আর সুশাসন প্রতিষ্ঠার প্রতিভূ হিসেবে পায় ব্যাপক জনপ্রিয়তা ।  বিভিন্ন স্থানে বক্তৃতা দেবার এক পর্যায়ে বাকপটু জেনারেলের সাথে প্রথম চাক্ষুষ দেখা হয় নিকোলাসের ,  গরুর সাথে গাড়ীর ধাক্কায় দূর্ঘটনায় পতিত জেনারেলকে তার আহত হাতের পরিচর্যায় নিপুণ হাতে ব্যান্ডেজ বেধে দেয়ায় মূলত সেখান থেকেই ইদি আমিনের সাথে নিকোলাসের হৃদতার শুরু ,  আর আমিনও প্রচন্ড খুশী হয় নিকোলাসের নির্ভীক আচরণ আর তার স্কটিশ পরিচয় জেনে ,  কারণ প্রাক্তন ঔপনিবেশক প্রভু হিসেবে ইংরেজদের প্রচন্ড ঘৃনার চোখে দেখত সে । 
ঘটতে থাকে একের পর একে ঘটনা ,  জেনারেলের নির্দেশে উগান্ডার স্বাস্থ্যমন্ত্রী নিকোলাসকে সাদর আমন্ত্রণ করে নিয়ে যায় রাজধানী কাম্পালায় ,  সেখানে স্বয়ং রাষ্ট্রপতি জেনারেল তাকে অনুরোধ করে নবগঠিত স্বাস্থ্যসেবা পরিকল্পনায় অংশ নিতে এবং তার ব্যক্তিগত চিকিৎসক কাম্পালায় স্থায়ী ভাবে থেকে যাবার জন্য ,  প্রথম রাজী না হলেও পরে নিমরাজি হতে হয় তরুণ ডাক্তারকে ,  প্রচন্ড আকৃষ্ট হয় সে ইদি আমিনের দিল -  খোলা ব্যবহারে ,  আকর্ষণীয় বাগ্মিতায় ,  রাশভারী ব্যক্তিত্বে আর দেশের জনসাধারণের প্রতি তার দেশসেবার অঙ্গীকারে ,  সেই সাথে নিঃসন্দেহে পুরো জাতির হর্তা - কর্তা - বিধাতার সাথে এমন নিবিড় সম্পর্কে যথেষ্টই প্রভাবিত হয়েছিল সে ,  এমনকি রাষ্ট্রপতির অনুপস্থিতিতে কিছু গুরুদায়িত্ব পালন করে সে যথেষ্ট মুন্সিয়ানার সাথে ,  এই ব্যাপারে ইদি আমিনের বক্তব্য ছিল দেশের সবাই তাকে যেমন প্রাণ উজাড় করে ভালবাসে ,  তেমন প্রচন্ড ভয়ও পায় ,  কেবল মাত্র নিকোলাসই তাকে ভয় পায় না ,  কাজেই সে এমন দায়িত্ব পালনের যোগ্য । 
এখানে একটি কথা অবশ্যই বলে রাখা দরকার ,  ২০০৬ সালে স্কটিশ পরিচালক কেভিন ম্যাকডোনাল্ডের পরিচালনায় মুক্তিপ্রাপ্ত দ্য লাষ্ট কিং অফ স্বক্টল্যান্ড চলচ্চিত্রটির আকর্ষণের কেন্দ্রবিন্দু জেনারেল  (  পরবর্তীতে স্বঘোষিত ফিল্ড মার্শাল )  ইদি আমিনের চরিত্রে অভিনয়কারী ফরেষ্ট হুইটেকারের শ্বাসরুদ্ধকর বাস্তবতাময় অভিনয় ।  এই চরিত্রের জন্য জীবনের অগণিত দিন অতিবাহিত করেছেন অভিনেতা হুইটেকার পশ্চিম আফ্রিকায় ,  খুটিয়ে খুটিয়ে দেখেছেন সেখানকার অধিবাসীদের জীবনধারা ,  ব্যক্তিগত ভাবে কথা বলেছেন ইদি আমিনের অত্যাচারের শিকার অসংখ্য পরিবারের সাথে ,  কঠোর অনুশীলনের মাধ্যমে রপ্ত করেছেন তাদের উচ্চারণে ইংরেজী বলা ।  সেই সাথে জেনারেলের কথা বলার ,  ভাষণ দেবার ,  চলা ফেরার ভঙ্গী ।  এমন প্রচন্ড পরিশ্রমের পরই পেয়েছেন বিশ্বজুড়ে সুঅভিনয়ের সাধুবাদ ,  মানুষ আঁতকে উঠেছে পর্দায় নিষ্ঠুর স্বৈরশাসকের ভূমিকায় তাকে দেখে ,  অবশেষে অর্জন করেছেন ২০০৭ সালে সেরা অভিনেতার অস্কার  (  উল্লেখ্য ,  সেরা অভিনেতার ভূমিকায় অস্কার অর্জনের ক্ষেত্রে একজন আফ্রিকান - আমেরিকান হিসেবে সিডনী পোয়েটার ,  ডেন্জেল ওয়াশিংটন আর জেমি ফক্সের পরে তার স্থান চতুর্থ )   । 
আর সেই সাথে তরুণ স্কটিশ ডাক্তারের নমনীয় কিন্তু ন্যায়ের ক্ষেত্রে অতীব দৃঢ় চরিত্রের অধিকারী নিকোলাস গ্যারিগানের ভূমিকায় চমৎকার ভাবে উৎরে গেছেন বাস্তব জীবনের স্কটিশ অভিনেতা জেমস ম্যাকঅ্যাভয় ,  কাজেই তার পর্দার ইংরেজী উচ্চারণ যে নিখুত স্বক্টিশ ছিল সে ক্ষেত্রে আর কিছু বলার অবকাশ রাখে না । 
প্রতিদিনই নানা ঘটনার ঘনঘটায় ইদি আমিনের আরো প্রিয় পাত্র হয়ে উঠে নিকোলাস ,  কিছু আবেগী মূহুর্তে আমিন বলে যায় তার নিষ্ঠুর শৈশবের কথা যেখানে পরাধীন দেশে পদে পদে গ্লানির শিকার হয়েছে এক গ্রাম্য কিশোর ,  কিন্তু নিজের উচ্চাকাঙ্খা আর মানুষের ভালবাসার আজ সে জাতির রাষ্ট্রনায়ক ,  একটি স্বাধীন দেশে । 
 নিজের গাড়ী চালিয়ে ইদি আমিনকে বিমান বন্দরে পৌছাবার সময় চরম সশস্ত্র আক্রমণের শিকার হয় রাষ্ট্রপতির বহর ,  কিন্তু নিকোলাসের বীরত্বপূর্ণ গাড়ী চালানো ও উপস্থিত বুদ্ধির জন্য প্রাণে রক্ষা পায় আমিন ।  আক্রমণকারীদের উপর নিষ্ঠুর প্রতিশোধ নেয় সামরিক জান্তা ,  এর পরপরই চারপাশের কিছু অশুভ ঘটনায় সম্বিত ফিরতে থাকে নিকোলাসের ,  বুঝতে পারে ক্ষমতার একচ্ছত্র লোভে ইদি আমিন দেশপ্রমী নেতাতে নয় ,  পরিণত হয়েছে এক অত্যাচারী ,  দমনকারী শাসকে । 
 বর্ণবাদে অন্ধ হয়ে ইদি আমিন হঠকারী ঘোষণা করে বসে উগান্ডায় যুগ যুগ ধরে বসবাসরাত ভারতীয় উপমহাদেশের বংশদ্ধোভূতদের ৯০ দিনের মধ্যে উগান্ডা ছেড়ে যেতে হবে ,  তার মতে এরা জোকের মত উগান্ডার অর্থনীতি শুষে চলেছে যা রাষ্ট্রের জন্য ক্ষতিকর ।  নিকোলাস মাথা মোটা স্বৈরশাসককে বোঝানোর চেষ্টা করেন ভারতীয়রা যেহেতু অনেক দশক ধরে উগান্ডার ব্যবসার সিংহভাগ নিয়ন্ত্রণ করে চলেছে ,  তাদের এভাবে দেশ থেকে চলে যেতে বললে  ধস্ নামবে রাষ্ট্রীয় অর্থনীতিতে ,  পরিণতি হবে ভয়াবহ ।  কিন্তু আত্নঅহমিকায় অন্ধ ইদি আমিন অটল থাকে তার একগুয়ে সিদ্ধান্তে । 
 আমিনের কজন স্ত্রীর মধ্যে একজন তরুণী আকর্ষনীয়া কে্‌ আমিনের সাথে অবৈধ পরিণয়ে জড়িত হয়ে পড়ে নিকোলাস ,  এক পর্যায়ে গর্ভবতী কে্‌ আমিন অন্য কাউকে জানানোর ভয়ে গর্ভপাত করাতে যেয়ে মৃত্যুবরণ করেন । 
প্রতিশোধের নেশায় হিতাহিতজ্ঞান শূন্য হয়ে যান নিকোলাস ,  তার উপর কোন রকম অনুমতি ছাড়াই নিকোলাসের বৃটিশ পাসপোর্ট চুরি করে তার জায়গায় উগান্ডার পাসপোর্ট রেখে যায় আমিনের অনুসারীরা অর্থাৎ তার দেশ ছাড়ার পথ হয়ে যায় চিরতরে বন্ধ ।  এর মধ্যে কিছু পরিচিত বৃটিশের কাছে ইদি আমিনের নিষ্ঠুরতার বাস্তব প্রমাণ পান আলোকচিত্রের মাধ্যমে ,  তারা জানায় গ্রামান্চলে এত বেশি মানুষ হত্যা করেছে সামরিক জান্তা যে মানুষ আর কবর খোড়ার কষ্টতে না যেয়ে সরাসরি জলার কুমিরের মুখে ফেলে দিচ্ছে মৃতদেহ ,  পরিচিত স্বাস্থ্য মন্ত্রীও হয়ে গেছেন অগণিত নিখোজদের একজন ।  বিরোধীদের নিশ্চিহ্ন করতে অত্যাচারের রোলার চালিয়ে যাচ্ছে আমিনের অনুসারীরা আর্ন্তজাতিক মহলের অগোচরে অনন্ত তিন লক্ষ দেশবাসী হত্যা করেছে তার আট বছরের শাসনামলে । 
এরমধ্যে আন্তজার্তিক রাজনৈতিক মঞ্চে ঘটে যায় এক নাটকীয় ঘটনা ,  ফিলিস্তিনিদের হাতে হাইজ্যাক হওয়া এক বিমান অবতরণ করে উগান্ডার মাটিতে ,  হাইজ্যাককারীরা তৎক্ষণাৎ মুক্তি দেয় ইসরায়েলী নাগরিক বাদে অন্য সব যাত্রীকে ,  দেশের নাগরিকদের উদ্ধার করতে কমান্ডো ফোর্স পাঠায় ইসরায়েল ,  ফিলিস্তিনি গেরিলাদের সাথে রফা করতে বিমানবন্দরে হাজির হয় জেনারেল আমিন স্বয়ং ।  
এক পর্যায়ে উদ্ধারপ্রাপ্ত যাত্রীদের স্পেশাল বিমানে করে পাঠানোর পরিকল্পনা করা হয় ,  প্রতিশোধের নেশায় উম্মত্ত নিকোলাস মাথাব্যথার ঔষুধের জায়গায় বিষাক্ত ঔষধ দিয়ে খুন করার পরিকল্পনা আটেন ইদি আমিনকে ,  কিন্তু আমিনের চতুর দেহরক্ষীর চোখে ধরা পড়ে যায় তার কাঁচা কৌশল ,  দেহরক্ষীদের হাতে অকথ্য নির্যাতনের পরে স্বয়ং ইদি আমিন এসে আরেক দফা নির্যাতন করে বুকের মাংসে ইস্পাতের বড়শি লাগিয়ে ঝুলন্ত অবস্থায় টাঙ্গিয়ে রাখে নিকোলাসকে যন্ত্রণাময় মৃত্যুর অপেক্ষায় ।  অন্যদিকে যাত্রীরা একে একে বিমান উঠতে থাকে ,  এই হট্টগোলের সুযোগে নিকোলাসের পূর্ব পরিচিত সহকর্মী উগান্ডার চিকিৎসক ডাঃ জুনজু প্রাণের ঝুকি নিয়ে মুক্ত করেন নিকোলাসকে ,  ভিড়িয়ে দেন তাকে বিমান গমনরত যাত্রীদের ভিড়ে ,  সেই সাথে অনুরোধ জানান আমিনের সত্যিকার অত্যাচারী রূপের কথা বিশ্ব সম্প্রদায়ের কাছে তুলে ধরতে ,  কারণ ডাঃ জুনজুর বিশ্বাস ছিল এক শ্বেতাঙ্গ হিসেবে নিকোলাসের বক্তব্য সবাই বিশ্বাস করবে ।  নিকোলাসের পলানোর পরপরই রক্ষীদের হাতে নির্মম ভাবে খুন হন জুনজু ,  চলতেই থাকে উগান্ডার বুকে দমন -  পীড়ন । 
চলচ্চিত্রের শেষ মূহুর্তের ভিডিও ক্লিপে হাজির হয় বাস্তব জীবনের ইদি আমিন ,  জানানো হয় ১৯৭৯ সালে তার ক্ষমতাচ্যুতিতে আমজনতা স্বতফূর্ত ভাবে রাস্তায় নেমে এসে আনন্দ প্রকাশ করে ,  নির্বাসিত জীবনে সৌদি আরবে ২০০৩ সালে এই নিষ্ঠুর স্বৈরশাসকের জীবনাবসান ঘটে ।  উল্লেখ্য ইদি আমিন ১৯৭৬ সালে নিজেকে স্কটল্যান্ডের শেষ রাজা বলে ঘোষণা দেয় ,  এর মধ্যে নিহিত ছিল তার ব্রিটিশ বিরোধিতার বীজ ,  অতিথিদের মনোরন্জনের জন্য স্কটিশ অ্যার্কডিয়ান সঙ্গীতের সাথে সাথে তার নিজের পরনে থাকত স্কটল্যান্ডের জাতীয় পোশাক কিল্ট ।  এখান থেকেই নেয়া হয়েছে এই অসাধারণ চলচ্চিত্রের নামটি । 
 যদিও এর অনেক ঘটনা ,  চরিত্রই ঐতিহাসিক ভাবে সত্য নয় ,  এসেছে কাহিনীর প্রয়োজনে ,  এমনকি অন্যতম প্রধান চরিত্র ডাঃ নিকোলাস গ্যারিগান চরিত্রও কল্পনার আদলে গড়া ,  কিন্তু এখানে পরতে পরতে ফুটিয়ে তোলা হয়েছে একজন স্বৈরশাসকের সীমাহীন নিষ্ঠুরতা ,  স্বজনপ্রীতি আর দুর্নীতির আলেখ্য ।  আফ্রিকার দেশগুলো তাদের ঔপনিবেশিক প্রভূদের হাত থেকে স্বাধীনতা পেলেও অনেকগুলোয় এখনো বন্দী তাদেরই একনায়কদের হাতে ।  এ কাহিনী তাদের - ই  । 







চে গ্যেভারার সবচেয়ে বাস্তবঘেঁষা তথ্যবহুল জীবনীগ্রন্থ  -  এক বৈপ্লবিক জীবন 




বিশ্বে আজ পর্যন্ত যত জন মানুষকে নিয়ে সবচেয়ে বেশী সংখ্যক বই প্রকাশিত হয়েছে তার মধ্যে সাম্যবাদী বিপ্লবের প্রতীক চে আর্নেস্তো গ্যেভারা অন্যতম ,  এবং তার ঘটনা বহুল জীবন নিয়ে প্রতি বছরই নিত্য নতুন তথ্য নিয়ে নব নব প্রকাশনা চলছে সারা বিশ্বের নানা কোণে ।  কিছু দেশে চে - কে সাম্যবাদী সন্ত  (   Communist Saint  )  চিত্রিত করা হয় ,   কিছু মানুষ তাকে ঘৃণা করে মার্কসবাদী খুনি বলে দাবী করে ,  অধিকাংশ মানুষ তার সম্বন্ধে বিশেষ কিছু না জেনেও তাকে বঞ্চিত মানুষের অধিকার আদায়ের লড়াইয়ের প্রতীক বলেই মনে করে ,  যে কারণে সব দেশের  এই সমস্ত মিছিল - সভায় চে - র ছবি আঁকা ব্যানার - ফেস্টুন -  টিশার্টের অস্তিত্ব চোখে পড়ে উল্লেখযোগ্য ভাবে ।  

গত শতাব্দীর অন্যতম উল্লেখযোগ্য ব্যক্তিত্ব তিনি ,  এবং তার হত্যাকাণ্ডের চার দশক পরও তার ভূমিকা  ,  তার আবেদন উজ্জল থেকে উজ্জলতর হচ্ছে প্রতি বছর ।  এই কিংবদন্তীকে নিয়ে লেখা বইয়ের অভাব না থাকলেও বস্তনিষ্ঠ তথ্যসমৃদ্ধ নিরপেক্ষ বই অতি বিরল ,  আর সেই বিরলদের মাঝে শ্রেষ্ঠ স্থানটি দখল করে আছে আমেরিকান সাংবাদিক জন লি অ্যান্ডারসনের  লেখা   Che Guevara -  A revolutionary life  ।  
 (  বইটিতে অনেক আলোকচিত্র থাকলেও পোস্টে ব্যবহৃতগুলো নেট থেকে সংগ্রহ করা হয়েছে ,  সেই সাথে আজ মহান মে দিবস ,  এবং ১৪ মে চে গ্যেভারার জন্মদিন ,  এই উপলক্ষেই তড়িৎগতিতে লেখাটি এখনই শেষ করে দিয়ে ফেললাম ।    ) 
লেখক আশির দশকের শেষ দিকে সারা বিশ্বের নানা দেশের গেরিলা যোদ্ধাদের  (  বার্মা ,  এল সালভাদর ,  পশ্চিম সাহারা দেশগুলি এমনকি আফগানিস্তান )  নিয়ে কাজ করার সময় লক্ষ্য করেন সবার কাছে  চে গ্যেভারা একজন আদর্শ হিসেবে বিবেচিত হন ,  কেবলমাত্র চে - র গেরিলা যুদ্ধের নিয়ম কানুন নিয়ে লেখা  Guerilla warfare  পুস্তিকার জন্য নয় ,  গেরিলা সংগ্রামের ব্যাপারে চে - র নিজস্ব কিছু নিয়ম - নীতি যেমন আত্মত্যাগ ,  সততা ,  এবং আদর্শের জন্য অটল থাকা ইত্যাদিই তাকে জাতি - ধর্ম - দেশ নির্বিশেষে করে তুলেছে তুমুল জনপ্রিয় ।  
 তাই চে - র জীবন নিয়ে  উৎসুক হয়ে গবেষণা শুরু করেন এবং হতাশ হয়েই উপলব্ধি করেন চে গ্যেভারার জীবন নিয়ে বাস্তব ঘেঁষা বই নেই বললেই চলে ,   এমন একটা বই লিখার বাসনায় তিনি ১৯৯২ সালের প্রথমবারের মত কিউবা ভ্রমণ করেন ,  এবং পরবর্তীতে তথ্য সংগ্রহের জন্য একাধিকবার কিউবাসহ আর্জেন্টিনা ,  বলিভিয়া ,  মেক্সিকো ,  প্যারাগুয়ে ,  সুইডেন ,  মস্কো ,  ওয়াশিংটন ডিসি ,  লন্ডন ভ্রমণ করেন ।  চে - র বিধবার স্ত্রী অ্যালাইদা মার্চ প্রথমবারের তার স্বামীর অসংখ্য ব্যক্তিগত নথি পরিবারের বাইরে কাউকে দেখবার অনুমতি দেন ,  কারণ তার বিশ্বাস ছিল লেখক জন হয়ত চে - র  একটি পরিপূর্ণ জীবনী লিখতে সক্ষম হবে ,  মানুষ জানতে পারবে সেই বিপ্লবের সূর্যসন্তানকে ।  
অবশেষে ৫ বছরের কঠোর পরিশ্রমের ফলে বইটি প্রকাশের স্বপ্ন বাস্তবে পরিণত হয় ,  ১৯৯৭ সালে প্রকাশিত হবার পর থেকেই এখন পর্যন্ত  Che Guevara -  A revolutionary life  –  কে চে গ্যেভারার বিপুল কর্মময় জীবন নিয়ে রচিত সবচেয়ে বাস্তবঘেঁষা তথ্যবহুল জীবনীগ্রন্থ বলে অ্যাখ্যা দেওয়া হয়েছে ।  সেখানে রচনা করা হয়েছে তার দোলনা থেকে শুরু করে কবরযাত্রা পর্যন্ত প্রতিটি গুরুত্বপূর্ণ মুহূর্তের ছবি ।   এই লেখাটি সেই ৮০০ পৃষ্ঠার বইয়ের কিছু চুম্বকঅংশ নিয়েই -  -  - 
বইয়ের শুরুতেই এক চমকপ্রদ বিষয়ের অবতারণা করেছেন লেখক ,  তার প্রাপ্ত তথ্য মতে চে যদি ১৯২৮ সালের ১৪ জুন আসলেই জন্মগ্রহণ করেন তাহলে তিনি মিথুন রাশির জাতক ,   চে - র মায়ের একজন ঘনিষ্ঠ জ্যোতীষ বন্ধু  হিসাব কষে বলেছিল তার জীবন হবে আর দশটা সাধারণ জীবনের মতই ,  বর্ণহীন ম্যাড়ম্যাড়ে ঘটনায় পূর্ণ ।  চে - র মা সেলিয়া গ্যেভারার সামনে সেই তথ্য উপস্থাপন বলা হয়েছিল তাহলে তার সেই জ্যোতিষ বন্ধু ভ্যাগ গণনার কিছুই জানত না অথবা চে - র জন্মদিনটিই ছিল ভুল !   এই কথায় সেলিয়া হেসে ফেলে ৩০ বছর ধরে লুক্কায়িত সত্যটি বিশ্ব দরবারে তুলে ধরেন ,  চে - র জন্ম আসলে ১৪ই জুন না ,  ১৪ মে !   কাজেই সে মিথুন নয় বৃষ রাশির জাতক !   আসলে বিয়ের সময় সেলিয়া তিন মাসের গর্ভবতী ছিলেন ,  সেই পুরনো যুগে মানুষের কথা এড়ানোর জন্য বন্ধু ডাক্তার এক মাস কমিয়ে লিখে ছিল শিশু চে - র আগমন দিবস ।   (  যদিও উইকিসহ নেটের প্রায় সব জায়গাতেই ১৪ জুন পাবেন )  । 
১৯২৭ সালে প্রথম বারের মত আর্নেস্তো গ্যেভারা লিঞ্চ এবং সেলিয়া ল্য সেরণার প্রথম পরিচয় ঘটে আর্জেন্টিনার রাজধানী বুয়েন্স আয়ার্সে ,   আর্নেস্তো তখন ২৭ বছরের এক তরুণ আর সেলিয়া ২০ বছরের  সদ্য কলেজ পাশ করা তরুণী ,  সেই বছরের ১০ নভেম্বর তারা বিবাহ বন্ধনে আবদ্ধ হয় ,  কিছু দিন পরেই পরিবার আলো করে জন্ম নেয় নতুন শিশু ।   কিন্তু ১৯৩০ সালের মে মাসে ঘটে যাওয়া আপাত দৃষ্টিতে একটি সামান্য ঘটনাতেই ঘুরে যায় পরিবারটির ভবিষ্যৎ -  মা সেলিয়ার সাথে সাঁতার কাটতে যেয়ে দুই বছরের চে বাজে ধরনের ঠাণ্ডা লাগিয়ে বসেন ,  পরবর্তীতে তার হাঁপানি  ( অ্যাজমা )  ধরা পড়ে ,  যা ছিল শেষমুহূর্ত পর্যন্ত জীবনসঙ্গী ।  শিশুটির হাঁপানি সারানোর জন্য গ্যেভারা পরিবার ডাক্তারের  পরামর্শ অনুযায়ী বিভিন্ন স্বাস্থ্যকর  জায়গায় বসবাস শুরু করে  ,  তাতেও খুব একটা উপকৃত না হওয়ায় অবশেষে আলতা গার্সিয়া নামের এক ক্ষুদে শহরে চলে যান ,  পাহাড়ের পাদদেশে অবস্থিত এই শহরটি ফুসফুসের রোগে আক্রান্ত রোগীদের কাছে ব্যপক জনপ্রিয় ছিল ,  পরবর্তী ১১ বছর এখানেই কাটে তাদের ।  

হাঁপানির কারণে নয় বছর বয়স পর্যন্ত চে নিয়মিত স্কুলে যেতে পারতেন না ,  এই সময়ে মা সেলিয়া তাকে ধৈর্য ধরে অক্ষর চিনতে ,  পড়তে এবং লিখতে শেখান ।  কার্যত সেলিয়া তার জ্যেষ্ঠ পুত্রের সবচেয়ে ঘনিষ্ঠ বন্ধু উঠেন যা  ১৯৬৫ সালে তার মৃত্যু পর্যন্ত বজায় ছিল ,  তিনিই ছিলেন চে - র সবচেয়ে বড় ভরসাস্থল । 
মাঝে মাঝে শারীরিক দুর্বলতার জন্য হাঁটতে পর্যন্ত অক্ষম চে সময় কাটানোর মাধ্যম হিসেবে বই পড়া  এবং বাবার সাথে দাবা খেলাকে বেঁছে নেন ।  পরবর্তীতে বিশ্বব্যপী একজন পড়ুয়া হিসেবে স্বীকৃতি পাওয়া চে বাল্যকালের সেই একাকীত্বের দিনগুলিকেই তার বই পড়ার অভ্যেস গড়া উঠার অন্যতম কারণ বলে বর্ণনা করেন  ।   (  চে সবসময় মনে প্রাণে বিশ্বাস করতেন  Evertyhing began with Literature  এবং  মৃত্যুর আগ পর্যন্ত নিবিষ্ট মনে বইপড়ার নেশা অব্যাহত রেখেছেন ,  টয়লেটেও তিনি বই ছাড়া প্রবেশ করতেন না !   )  
শারীরিক সক্ষমতা সামান্য ফিরে আসলে চে ফুটবল ,  টেবিল টেনিস ,  গলফে ,  ঘোড়ায় চড়া ,  সাঁতার ইত্যাদিতে মেতে থেকে স্বাস্থ্যের উন্নতির চেষ্টা করতে থাকেন অবিরত ।   সবকিছুর মাঝে ব্যস্ত থেকে ১৯৩৭ সালের  (  অন্য সব সহপাঠীর চেয়ে এক বছরের বেশী বয়স্ক  ) মার্চে সান মার্টিনের স্কুলে তিনি ২য় গ্রেডে প্রবেশ করেন ।  
 এদিকে ১৯৩৯ সালে শুরু হয়ে যায় ২য় বিশ্বযুদ্ধ ,  গ্যেভারা লিঞ্চ নাৎসি বাহিনীর অপতৎপরতা এবং তাদের নিষ্ঠুরতার শিকার নানা জনগোষ্ঠীর কথা বিভিন্ন স্থানে বক্তৃতার মাধ্যমে বলা শুরু করেন একটি সংস্থার মাধ্যমে ,  এগার বছরের ক্ষুদে চে - ও বাবার এই আন্দোলনে নানা ভাবে জড়িয়ে থেকে  একটি তরুণ পরিচয়পত্র পেয়েছিলেন ,  যা তিনি অত্যন্ত গর্বের সাথে অন্যদের প্রদর্শন করতেন ।   সেইসাথে স্বদেশ আর্জেন্টিনায় যেন নাৎসি তৎপরতা ছড়াতে না পারে সেই জন্য তারা  নাৎসিবান্ধবদের উপরও কড়া নজরদারী করতেন ।   কিন্তু ১৯৪৩ - এর গ্রীষ্মে তাদের কর্ডোভা শহরের বাচ্চাদের উচ্চশিক্ষার জন্য  চলে আসেন ।  
শুরু হয় চে - র নতুন জীবন নতুন বন্ধুদের সাথে ,  বিশেষ করে আলবার্তো গ্রানাদো এবং চে - র বন্ধুত্ব তো রূপকথায় পরিণত হয় তাদের জীবিত অবস্থাতেই ।  এইসময় নানা অভ্যাসের জন্য চে - র কপালে জুটে বিভিন্ন নাম ,  বিশেষ করে রাগবি মাঠে মারকুটে ভঙ্গীর জন্য তাকে বলা হতে থাকে ফুসের  (  El Furibudo  বা হিংস্র )  আর আলবার্তোর নাম হয়ে যায় মিয়াল  (   mi Alberto  বা আমার আলবার্তো !   )  ।  
১৯৪৩ - এর নভেম্বরে আলবার্তো আর্জেন্টিনার ব্যপক ধরপাকড়ের রাজনীতির শিকার হয়ে গ্রেফতার হন  ,  এবং দুই মাস জেলে থাকার পড়ে মুক্তি লাভ করেন ।  ১৫ বছরের চে তার বন্ধুর একটি মিছিলের প্রস্তাবে সাড়া না দিয়ে বলেন একটি রিভলবার পেলে তবে তিনি সেই মিছিল যেতে রাজী আছেন ,  যা আলবার্তোকে যথেষ্ট ক্রুদ্ধ করে তোলে ,  যদিও জেল থেকে মুক্তির পরে তাদের মানিকজোড় বন্ধুত্ব অব্যাহত থাকে ।  
 আর্জেন্টিনার টালমাটাল রাজনীতিতে তখনো হুয়ান পেরন নামে সেনাশাসকটির আবির্ভাব ঘটে নি  ,  সেই কেবলমাত্র দেশে ফিরেছে মুসোলিনীর ইতালি থেকে সেনাবাহিনীর দায়িত্ব পালন করে ,  শুরু হয় তার নতুন খেলা ।  
এদিকে কিশোর চে আস্তে আস্তে টোকা দেন তারুণ্যে দরজায় ,  আরব্য রজনীর গল্প যেমন তাকে বড়দের নিষিদ্ধ জগৎ সম্পর্কে ধোঁয়া ধোঁয়া ধারণা দেয় ,  তেমনি বাল্য প্রেমে পড়ে নানা কবির কবিতায় আকণ্ঠ ডুবে থেকে নিজেরও কবিতা লেখা শুরু করেন ।   ,  এই প্রসঙ্গে তার ১৭ বছর বয়সের সহপাঠিনী মিরিয়াম উরুশিয়ে স্মৃতি হাতড়িয়ে বলেন -  আসলে ,  আমরা মেয়েরা সবাই কম বেশী আর্নেস্তোর প্রেমে পড়েছিলাম ,   হয়ত তার আকর্ষণীয় বুদ্ধিদীপ্ত চেহারা ,  একহারা গড়ন এবং কথা বলার সহজাত ভঙ্গীর জন্য ।  
 যে বয়সে কিশোরেরা মেয়েদের চোখে প্রভাব বিস্তারের জন্য মুখিয়ে থাকে চে সেখানে হয়ত এত জনপ্রিয়তার মাঝে যথেষ্টই নির্লিপ্ত ছিলেন ,  একটি ঘটনার কথা উল্লেখ করেছেন তার বন্ধু রিগাত্যুসো যে পারবারিক অনটনের কারণে কিশোর বয়সেই সিনেমা হলের সামনে মিষ্টান্নজাতীয় দ্রব্য ফেরি করত ,  চে একবার আর্জেন্টাইন হাই সোসাইটির এক মেয়ের সাথে ডেটিঙয়ে এসে বন্ধুকে দেখে সহাস্যে এগিয়ে এসে কুশল বিনিময় করেন ,  তখন তার প্রেমিকা একাকী দাড়িয়ে ছিল ।   (  এই অবস্থায় অধিকাংশ কিশোরই বন্ধুকে এড়িয়ে যেত ,  বিশেষ করে তার যে একজন ফেরিয়ালার সাথে বন্ধুত্ব আছে তা ধনীর দুলালী প্রেমিকার সামনে জানাতে ব্যস্ত হত না !   )  । 
স্কুল জীবনে গড়পড়তা ভাল ফলাফলেরই অধিকারী ছিলেন চে ,  কিন্তু জ্ঞান ও সাহিত্যে সর্বগ্রাসী ক্ষুধার কারণে পাঠ্য বইয়ের বাহিরেই সময় দিতেন  অনেক বেশী ,  শুরু করেছিলেন ফ্রয়েড ,  জ্যাক লন্ডন ,  নেরুদা ,  অ্যানাতোলে ফ্রাসে পড়া ,  এর ফাঁকে অবশ্য কার্ল মার্কসের ডাস ক্যাপিটাল তার হাতে আসে ।   (  এর অনেক বছর পরে কিউবাতে চে স্বীকার করেন প্রথমবার পড়ার সময় মার্কস ও এঙ্গেলসের দর্শনের কিছুই বুঝতে সক্ষম হন নি  )  ।  
 ১৯৪৫ সালে চে নতুন ধরনের রোজনামচা লেখা শুরু করেন ,  ১৬৫ পাতার সেই নোট বুকটি ছিল তার পরবর্তী এক দশকে লেখা ৭টি নোটবুকের প্রথমটি ,   সেখানে ধারাবাহিক ভাবে ক্রমানুসারে যত্ন করে লিপিবদ্ধ করা ছিল তার পঠিত নানা বিষয় নিয়ে নানা মানুষের ,  বিশেষত লেখক - দার্শনিকদের চিন্তা ও মতামত ।  রেফারেন্স নিতেন চে সবার কাছে থেকেই ,  সেখানে হিটলারের মাইন ক্যাম্ফের লাইন যেমন ছিল তেমন ছিল বুদ্ধ ,  অ্যারিস্টটল ,  রাসেল ,  এইচ জি ওয়েলস  ,  বিশেষ করে সিগমুণ্ড ফ্রয়েডের রচনা থেকে ।  
পরবর্তীতে চে - র পড়ার বিষয় পাল্টাতে থাকে ,  পরের নোটবুকগুলো ভরে উঠে  নেহেরু ,  কাফকা ,  ফকনার ,  কামু ,  সাত্রে ,  লেনিন ,  মার্কসের চিন্তাধারায় ।  কবিদের মধ্যে তার বিশেষ প্রিয় ছিল লোরকা ,  আলবার্তি ,  হুইটম্যান ,  কীটস ,  রবার্ট ফ্রস্ট এবং সবচেয়ে প্রিয় পাবলো নেরুদা ।   (  বলিভিয়ার জঙ্গলের মৃত্যুবরণ করার সময়ে চে - র সঙ্গী ছিল নেরুদার ক্যান্টো জেনারেল এবং নিজের সংকলিত একটি সবুজ নোটবই ,  যেখানে পছন্দের কবিতা এবং উক্তিগুলো সযত্নে লিপিবদ্ধ ছিল )  ।  
১৯৪৬ - এ পেরন দেশের ক্ষমতা দখল করে আর পরের বছরই চে - র জীবনে ঘটে অত্যন্ত দুঃখজনক ঘটনা ,  তার দাদী অ্যানা ইসাবেলের মৃত্যু ।   এর পরপরই কোন অজ্ঞাত কারণে চে পূর্বপরিকল্পনা মোতাবেক প্রকৌশলবিদ্যা অধ্যয়নের চিন্তা বাদ দিয়ে ডাক্তারিবিদ্যার দিকে ঝুকে পড়েন এবং বুয়েন্স আয়ার্স বিশ্ব - বিদ্যালয়ের ফ্যাকাল্টি অফ মেডিসিনে ভর্তির আবেদন দাখিল করেন ।  
বিশ্ব - বিদ্যালয়ের প্রথম বর্ষেই তার বাধ্যতামূলক মিলিটারিতে যাবার ডাক আসে ,  কিন্তু হাঁপানি ধরা পড়াই রেহাই দেওয়া হয় ,  জীবনে প্রথমবারের মত রোগাক্রান্ত দুর্বল ফুসফুসজোড়াকে উপহাস করে ধন্যবাদ দেন চে ।  এই সময়ে তার নতুন দুই ভালোবাসা একসাথে দেখা দেয় -  ভ্রমণ এবং কাব্য চর্চা ।  

সেই সাথে বইপড়া তো ছিলই ,  বিশেষ করে ভ্রমণজনিত অ্যাডভেঞ্চারের কারণে জুল ভার্ন বিশেষ প্রিয় লেখকে পরিণত হয় ,  তার প্রকাশিত সমস্ত লেখা বুভুক্ষুর মত পড়ে ফেলেন চে ,   সেই সাথে দর্শনের প্রতি আগ্রহের কারণে চলে আদি গ্রীক থেকে অ্যালডাস হ্যাক্সলি পর্যন্ত পাঠ ।   এবং নতুন করে মার্কসের বই এবং লেনিনের দর্শন ।  অনেক পরে ১৯৬৫ সালে আফ্রিকায় অবস্থানের সময়ে মার্কস নিয়ে নিজেরই একটি জীবনী গ্রন্থ লিখবার চিন্তা করেছিলেন ।  সেই সাথে এক বইয়ের পাতায় দেখে নিজে এঁকেছিলেন লেনিনের একটি ছবি -  তার মতে এই মানুষটিই সত্যিকার অর্থে নিজের জীবনে সোশ্যালিস্ট ছিলেন ।  
১ জানুয়ারি ১৯৫০ ,  চে প্রথমবারের মত তার ভ্রমণময়  জীবনের একা ভ্রমণ শুরু করেন ,  একটি সাইকেলের সাথে ছোট ইঞ্জিন জুড়ে শুরু হয় তার স্বদেশকে আবিস্কার ।  কয়েকশ কিলোমিটার পাড়ি দিয়ে পৌঁছান সান ফ্রান্সিসকোঁ দেল চানিয়ার শহরে যেখানকার কুষ্ঠরোগের চিকিৎসাকেন্দ্রে কর্মরত ছিলেন প্রাণের বন্ধি আলবার্তো গ্রানাদো ।  এই ঘটনার পর চে - র জীবনের দুইটি জিনিস যোগ হয় যা তিনি প্রায় উপাসনার মত পালন করে গেছেন বাকী জীবন -  ভ্রমণ এবং রোজনামচা লেখা ।  
এমন নানা ভ্রমণের ফাঁকেই তার কাহিনী প্রথমবারের মত ছাপা হয় এক স্থানীয় খবরের কাগজে ,  যা চে - র জন্য উৎসাহদায়ক ছিল ,  সেই সাথে যাত্রা পথে মিলিত হন বিভিন্ন রকমের মানুষের সাথে  ,  চিত্র - বিচিত্র অভিজ্ঞতায় ভরে উঠতে থাকে তার অভিজ্ঞতার ঝুলি ।  অবশেষে ১৯৫২ সালের ৪ জানুয়ারি আর্নেস্তো গ্যেভারা এবং  আলবার্তো গ্রানাদো শুরু করেন মহাদেশব্যাপী তাদের বিখ্যাত মোটরসাইকেল যাত্রা ,  যার দিনবিবরণী অমর হয়ে আছে মোটরসাইকেল ডায়েরীজ নামে ,  এটি পরিণত হয়েছে বিশ্বের অন্যতম জনপ্রিয় এবং পঠিত রোজনামচায় ,  একে নিয়েই নির্মিত হয়েছে অসাধারণ চলচ্চিত্র ।  
যদিও দুই বন্ধুর অন্যতম উদ্দেশ্য ছিল চিলি পৌঁছে বিখ্যাত ইস্টার দ্বীপের কুষ্ঠআশ্রমে কাজের জন্য যাওয়া ,  কিন্তু সেটি না হওয়ায় তারা যাত্রা অব্যাহত রাখেন ।  ল্য গিওকোন্দা শহরে অবস্থানের সময়  ডাক্তার হিসেবে একজন অসুস্থ মৃত্যুপথযাত্রী বয়স্কা মহিলাকে  দেখতে যান চে ,  সেই রোগীর হতদরিদ্র অবস্থা এবং বাসস্থানের শোচনীয় পুঁতিগন্ধময় পরিবেশ তার মনে  তৈরি করে এক অভূতপূর্ব অনুভূতির ,  বিশেষ করে সেই বৃদ্ধার  দৃষ্টি যেন তাড়া করে ফিরে তরুণ অভিযাত্রীদের পরবর্তী অনেক দিন ।  
ঐতিহাসিক যাত্রা অব্যাহত থাকে তাদের ,  মোটর সাইকেলটি অকেজো হয়ে পড়ে পথের মাঝে ,  আলবার্তো  বিদায় নেন ভেনিজুয়েলা থেকে পরিকল্পনা মোতাবেক ,  আর চে চলে যান মার্কিন যুক্তরাষ্ট্রের মিয়ামিতে ।  
এর পরে তার স্বদেশে ফিরে আসার মাত্র ৫ দিন আগে পেরণের স্ত্রী এভিটা পেরণ মাত্র ৩৩ বছর বয়সে ক্যান্সারে মারা যায় ,  সাধারণ জনগনের শোক প্রকাশের জন্য দুই সপ্তাহের জন্য বিশেষ স্থানের রাখার পরে নিয়ে যাওয়া হয় বিশেষ পদ্ধতিতে পূর্ণ সংরক্ষণের জন্য ,  এমনকি স্ট্যাচু অফ লিবার্টির চেয়েও বিশাল এক মূর্তি তার সন্মানে গড়ার পরিকল্পনা করছিল পেরণ সরকার ,  সেই সাথে ভ্যাটিকানের পোপ তাকে সেইন্টের মর্যাদা দিতে পারে মেন কানাঘুষোও চলছিল ।  
এই সমস্ত ডামাডোলে চে তার ডাক্তারিবিদ্যার শেষ পরীক্ষাগুলো দেবার জন্য কোমর বেঁধে লেগে পড়েন এবং নিজের রোজনামচায় লিখেন -  আমি আর আগের মানুষটি নেই ,  ল্যাতিন আমেরিকার সেই উদ্দেশ্যহীন ভবঘুরেমি আমাকে আমার কল্পনার চেয়েও অনেক বেশী পরিবর্তন করে ফেলেছে ।  
১৯৫৩ সালের ১১ এপ্রিল চে প্রাতিষ্ঠানিক ছাত্রজীবনের শেষ পরীক্ষাটি দেন ,  তার বাবার মনে আছে -  চে তাকে টেলিফোন করেই বলেছিল ডাঃ আর্নেস্তো গুয়েভারা দ্য ল্য  সেরণা বলছি !     (  আমি একাধিক জায়গায় বিশেষ করে রিপ্লেস বিলিভ ইট অর নটে পেয়েছিলাম চে পৃথিবীতে সবচেয়ে কম সময়ে এম বি বি এস পরীক্ষায় সবচেয়ে ভাল ফলাফল করে  পাশ করে বিশ্বরেকর্ডধারী ডাক্তারে  পরিণত হয়েছিলেন ,  যে রেকর্ড এখন পর্যন্ত টিকে আছে )   । 
সেই সময়ে ক্যারিবিয়ান দ্বীপদেশ কিউবাতে ঘটে চলেছে অন্য ঘটনা প্রবাহ ,  স্বৈরতন্ত্রের বিরুদ্ধাচারন করে বিপ্লবের চেষ্টা করার জন্য ৬৯জন বিপ্লবীকে নির্মম অত্যাচার করে হত্যা করা হয় ,  বাকী কয়েকজনকে নানা হস্তক্ষেপের কারণে আদালতে প্রহসনের বিচারের মুখোমুখি করা হয় ,  যাদের অন্যতম ছিলেন ছাত্রনেতা আইনজীবী ফিদেল কাস্ত্রো এবং তার ছোট ভাই রাউল কাস্ত্রো ।  
১৯৫৩ সালে চে মধ্য আমেরিকার উদ্দেশ্যে যাত্রা শুরু করেন ,  যেখানকার দেশগুলোতে যুক্তরাষ্ট্রের প্রত্যক্ষ মদদে চলছিল স্বৈরাচারিতা এবং বহুজাতিক কোম্পানিরগুলোর স্বেচ্ছাচারিতার মোচ্ছব ,  যাদের উপহাস করে বলা হত বানানা রিপাবলিক ।  গুয়াতেমালা ,  নিকারাগুয়া ,  এল সালভাদর সবখানেই একই অবস্থা !  সেই সাথে এমনটি চলছিল ক্যারিবিয় দ্বীপপুঞ্জেও । 
গুয়াতেমালায় অবস্থানের সময় চে প্রথম বারের মত রাজনৈতিক আন্দোলনের সাথে জড়িয়ে পড়েন ,  স্থানীয় বামপন্থীদের সাথে ,  এই সময়ে জনাকয়েক নির্বাসিত কিউবান বিপ্লবীর সাথে তার পরিচয় ঘটে ,  যাদের অন্যতম ছিলেন অ্যান্তনিও নিকো লোপেজ ,  যার সাথে অবিচ্ছেদ্য বন্ধুত্বের বন্ধনে জড়িয়ে পড়েন চে ।  আসলে এই নিকোই আর্নেস্তো গ্যেভারাকে এল চে আর্জেন্টিনো  (   El Che Argentino )  বলে সম্বোধন শুরু করেন ,  যা পরবর্তীতে চে  – তে পরিণত হয় ,  এর মানে এইযে তুমি  (   hey you )   ।  
এদের কাছেই কিউবান বিপ্লবের স্বরূপ এবং এর প্রাণপুরুষ ফিদেল সম্পর্কে সম্মক জ্ঞান লাভ করেন চে এবং অপেক্ষা করতে থাকেন এই বিপ্লবে অংশ গ্রহণের জন্য ।  এর মাঝে  গুয়াতেমালায় সি আই এর সহযোগিতায় ক্যু ঘটিয়ে সেনাবাহিনী ক্ষমতা দখল করে ,  বাধ্য হয়ে চে আগে মধ্য আমেরিকার অন্যান্য দেশগুলোর অবস্থা চাক্ষুষ করার জন্য আবার পথে বেরিয়ে পড়েন ,  এবং ধার করা ২০ ডলার নিয়ে যান এল সালভেদর ।   এবং শেষ পর্যন্ত তিনি পূর্ব পরিকল্পনা মোতাবেক মেক্সিকো সিটি পৌঁছাতে সক্ষম হন ।  
চে - র জানা ছিল না ,  গুয়েতেমালার সেনা ক্যুর পরে সি আই এর তালিকায় একজন সন্দেহভাজন হিসেবে তাকে তালিকাভুক্ত করা হয় ।  ডেভিড অ্যাটলি ফিলিপস নামের এজেন্ট তার নামে সি আই এর বিশেষ ফাইল খোলার সিদ্ধান্ত নেনে ,  যা এক পর্যায়ে সি আই এর ইতিহাসের সবচেয়ে মোটা ফাইলগুলোর একটিতে পরিণত হয়  ! 
মেক্সিকোতে চে মার্কসবাদী আন্দোলন নিয়ে ব্যস্ত ছিলেন ,  সেই সাথে নতুন নেশা হিসেবে তুষারাবৃত ৫৪০০ মিটার উচ্চতার পপকাটেপেটল আগ্নেয়গিরিতে আরোহণ করেন ।   অবশেষে রাউল কাস্ত্রো সেই শহরে আসলে চে এবং তার প্রেমিকা হিলডা গার্সিয়া তাকে নৈশভোজের আমন্ত্রণ জানান ,  হিলডার মতে চে এবং রাউল প্রথম সাক্ষাতেই পরস্পরের অকৃত্রিম বন্ধুতে পরিণত হন ।  
এই সময়ে রাশান এজেন্ট নিকোলাই লিওনভের সাথে চের সাক্ষাৎ ঘটে ,  যে ছিল রাউলের পূর্ব পরিচিত  (  ১৯৯২ সালে লিওনভ কেজিবির ডেপুটি চিফ হিসেবে অবসরে যায় ,  যার কর্মক্ষেত্র ছিল যুক্তরাষ্ট্র এবং ল্যাতিন আমেরিকা )  ।   যদিও তার এসপিওনাজ জীবন নিয়ে তাদের কিছুই জানা ছিল না ,  কিন্তু চে ব্যপক উৎসাহ প্রকাশ করেন সোভিয়েত জীবনধারা নিয়ে ,  জনগণের দৈনন্দিন জীবন নিয়ে ।  চে তার কাছে ৩টি বইয়ের অনুরোধ করেন -  চানায়েভের রাশান গৃহযুদ্ধের ইতিহাস ,  বরিস পলেভয়ের মানুষের মত মানুষ এবং নিকোলাই অস্ত্রভস্কির ইস্পাত ।  
ফিদেলের সাথে প্রথম সাক্ষাতের পরপরই ফিদেল ,  রাউল এবং চে নৈশভোজের জন্য একসাথে গমন করে ,  এবং পরবর্তী টানা কয়েক ঘণ্টা আলাপচারিতার পরে ফিদেল চে - কে তার গেরিলা সংগ্রামে অংশগ্রহণের জন্য আমন্ত্রণ জানান ,  যা চে সাথে সাথে গ্রহণ করেন ।  সিদ্ধান্ত হয় -  চে হবেন গেরিলাদের ডাক্তার ।  

এখানে লেখক জন লি অ্যান্ডারসন ফিদেল এবং চে - কে উপস্থাপন করেছেন দুইজন সম্পূর্ণ ভিন্ন চারিত্রিক বৈশিষ্ট্যের অধিকারী মানুষ হিসেবে ,  যদিও মানুষের সমান অধিকারের প্রতি বিশ্বাসই তাদের দ্রুত বন্ধুত্বে সহায়ক হয় ।  

 (  উপরের ছবিটি সম্ভবত চে এবং ফিদেলের একসাথে প্রথম আলোকচিত্র ,  মেক্সিকোর পুলিশ হঠাৎ করেই ফিদেলের গেরিলার বাহিনীর প্রায় সবাইকে গ্রেফতার কর ,  ছবিটি কারাকক্ষে তোলা  ) 
এর মাঝে হিলডা গর্ভবতী হয়ে পড়ে ,  ১৯৫৬ সালের ১৫ ফেব্রুয়ারি কন্যা সন্তানের জনক হন চে ।    
মার্কস ,  এঙ্গেলস এবং লেনিন নিতে তার লেখা - পড়া চলতে থাকে পূর্ণ গতিতে ,  এদিকে ঘনিয়ে আছে কিউবা যাবার সময় ।  যাত্রার আগে মায়ের কাছে লেখা চিঠিতে সেই আলোভরা স্বপ্নের কথা লিখে জানান  তিনি ,  যার জন্য এত ত্যাগ ,  এত তিতিক্ষা ।  
ফিদেলের গেরিলা দলের লুকিয়ে মেক্সিকো থেকে মোটর চালিত নৌকা গ্রান - মা করে কিউবায় অবতরণ হয়েছিল সত্যিকার অর্থে এক বিশাল কেলেঙ্কারি ,  কারণ এটি পৌঁছেছিল সম্পূর্ণ ভুল স্থানে ,  অধিকাংশ বিল্পবী  গুলিতে মারা যান  ,  মাত্র কয়েকজন লুকিয়ে ঘাঁটিতে মিলিত হতে সক্ষম হন ,  যার কিছু কথা এই লেখাতে বলেছি ।  
গেরিলা ক্যাম্পের দিনগুলোতে যখন স্থানীয় জনগণ এবং গুপ্তচরদের সাহায্যে খাদ্য ও নানা অস্ত্রশস্ত্রের চালান আসছিল ,  এর মাঝেও চে চেয়ে পাঠান ৩ টি বই -  কিউবার ইতিহাস ,  কিউবার ভূগোল এবং অ্যালজেবরা নিয়ে  !  
এর মাঝে বাতিস্তা বাহিনীর সাথে নিয়মিত সংঘর্ষ হতেই থাকে তাদের ,  এমন এক খণ্ড লড়াইয়ে চে মুখোমুখি যুদ্ধে রাইফেলের গুলিতে বিপক্ষের একজনকে নিহত করতে সক্ষম হন ,  জানা মতে এটিই ছিল তার হাতে প্রথম কোন মানুষের মারা যাবার ঘটনা ।  
এই সংগ্রামরত সময়েই হিলডা এবং তার শিশু কন্যা চে - র পরিবারকে দেখার জন্য আর্জেন্টিনায় যায় ,  এদিকে গেরিলা যুদ্ধ চলাকালীন সময়েই ফিদেল তার প্রেমিকার সেলিয়া সানচেজের দেখা পান এবং রাউল ঘনিষ্ঠ হন ভিলমা এস্পিনের সাথে ,  যে পরবর্তীতে তার স্ত্রীতে পরিণত হয় ।  
সম্মুখ সমরে অসাধারণ ভুমিকার জন্য চে - কে ফিদেল কমানদান্তে উপাধিতে ভূষিত করেন ,  যে খেতাব একমাত্র ফিদেলেরই ছিল ।  অথচ ২য় যে ব্যক্তি এই বিশেষ সন্মান পেল তিনি ছিলে গেরিলা দলের একমাত্র বিদেশী সদস্য ,  একজন আর্জেন্টাইন ।  

পর্বত - জঙ্গলের সেই গেরিলা যুদ্ধের দিনগুলিতে চে - র ভিন্ন ভিন্ন মানসিকতা ধরা পড়ে ,  তার কড়া নির্দেশ ছিল যুদ্ধবন্দীদের হত্যা করা যাবে না ,  এমনকি নিজেই অনেক যুদ্ধবন্দীর চিকিৎসা করতেন ।  আবার নিজের দলের লোক বেইমানি করলে ,  বিশেষ করে শৃঙ্খলা ভঙ্গ করে কোন ক্ষতিকারক কাজ করলে বিল্পবের স্বার্থে মৃত্যুদণ্ড দিতে বাধ্য হয়েছেন ,   বিশেষ করে এক গেরিলার কথা বলা হয়েছে যে নিজেকে ডাক্তার চে পরিচয় দিয়ে রোগী হিসেবে আগত এক কিষাণীকে ধর্ষণের প্রচেষ্টা চালায় ।  তাকে চে নিজেই গুলি করেন ।  এই নিয়ে পরবর্তীতে এক সাক্ষাৎকারে ফিদেল জানান সেই ২৫ মাসের যুদ্ধে এমন ১০জনের মৃত্যুদণ্ড পালন করতে হয়েছে সংগ্রামের তাগিদে ।  
এক পর্যায়ে আসে চে - র জীবনের সেরা প্রেম  অ্যালাইদা মার্চের কথা ,  কিউবার সান্তা ক্লারা শহরের  (  চে - র দেহাবশেষ এই শহরেই সংরক্ষিত ,  তার আকাশ ছোঁয়া মনুমেন্টের নিচে )  এই তরুণী বাতিস্তা সরকারের অন্যায়ের প্রতিবাদে গেরিলাদের সাথে জড়িয়ে পড়েন ।  যুদ্ধের নানা ঘনঘটার মাঝে তারা প্রনয়ে জড়িয়ে পড়েন ।  এই ব্যাপারে অ্যালাইদার স্মৃতিচারণ ছিল সারা রাত ঘুম না আশায় ভোরে তিনি হাঁটতে বেরিয়েছিলেন ,  হঠাৎ চে - র জীপ গাড়ী পাশে এসে থামে ,  একটি অভিযানের যাচ্ছিলেন চে ।  ঘুম না আসলে আক্রমণে অ্যালাইদাকেও সাথে যাবার আমন্ত্রণ জানান ,  ব্যস সেই থেকেই সম্পর্কের শুরু !  অ্যালাইদার মতে -  সেই থেকে আমি কখনো তার পাশ ছাড়ি নি ,  এবং তাকে চোখের আড়ালও করি নি !  

যুদ্ধ চলাকালীন সময়ে চে - র রোজনামচায় উঠে এসেছে সেই বারুদমাখা ঝাঁঝালো সময়ের বর্ণনা ,  একসময়ের তার নেতৃত্বে সান্তা ক্লারা শহর দখল করতে সক্ষম হয় গেরিলারা ,  অন্যদিকে দেশে ছেড়ে আমেরিকায় পালিয়ে যায় স্বৈরাচার বাতিস্তা ।   হাভানায় বীরের বেশে প্রবেশ করে ফিদেল ,  রাউল ,  ক্যামিলো ।  যদি চে ছিলেন দৃষ্টিপটের আড়ালে ,  ফিদেল যথেষ্ট সাবধানে ছিলেন যেন কেউ এই বিপ্লবকে সাম্যবাদীদের বিপ্লব না বলতে পারে ,  যেখানে চে - র মত একজন আন্তর্জাতিক  মার্কসবাদে দীক্ষিত গেরিলা সবার সামনে আসলে সেই উদ্দেশ্য বানচাল হয়ে যাবে ।  

শুরু হল নতুন কিউবার যাত্রা ,  হাভানা বিমান বন্দরে পেরু থেকে এসে তিন বছরের কন্যা সন্তান নিয়ে হাজির হল হিলডা ,  যাকে সরাসরি আনতে আনতে যেয়ে বন্ধুকে পাঠিয়ে ছিলেন চে ।  এরপরে দুইজনের সমঝোতায় ডিভোর্স হয়ে যায় তাদের ,  যদিও হিলডার বাস করছিলেন হাভানাতেই এবং অ্যালাইদার সাথে বিবাহবন্ধনে আবদ্ধ হন চে ।   পরবর্তীতে কায়রোর ওঠে মাদ্রিদ হয়ে যাত্রার সময় সময় ফিদেল চে - কে অনুরোধ  করেন অ্যালাইদাকে সাথে নিয়ে যাবার জন্য ,  যাতে রাষ্ট্রীয় কাজের সাথে সাথে তাদের হানিমুনটাও হয়ে  যায় ,  কিন্তু ব্যক্তিগত জীবনের সাধআহ্লাদের চেয়ে  রাষ্ট্র সবসময়ই অনেক গুরুত্বপূর্ণ ছিল চে - র কাছে ।  নেতাদের কাছে এটি আরেকবার প্রমাণ করে চে একাই গেলেন সেই সফরে ।  
এদিকে মার্কিন প্রশাসন রীতিমত উদ্বিগ্ন হয়ে উঠেছিল কিউবা নিয়ে ,  বিশেষ করে ফিদেলের চেয়ে তাদের মাথা ব্যাথা বেশী হয়ে দাঁড়িয়েছিল রাউল এবং চে ,  সি আই এর এজেন্টদের মতে এরা কট্টর মার্কিন বিরোধী এবং সাম্যবাদী ,  তারা কিউবাতে সোভিয়েত ব্যবস্থা চালু করতে আগ্রহী এবং মার্কিনপণ্য বর্জন করতে জনগণকে উৎসাহিত করছে !  
এদিকে বিচার  বহির্ভূত হত্যাকাণ্ড নিয়ে চাপ আসতে থাকে কিউবার উপরে ,  শোনা যায় ৫০০ - এর এমন ঘটনা ঘটে গেছে ইতিমধ্যেই ,  রাষ্ট্রীয় কাজে যুক্তরাষ্ট্রে থাকা ফিদেলের নির্দেশে এইটা বন্ধ হয় ।  কিন্তু গুয়াতেমালার ইতিহাস থেকে চে ঠিকই জানতেন আমেরিকা কি ভাবে আঘাত হানতে পারে ,  তাই তিনি চাইছিলেন কিউবান জনগণ যেন প্রস্তত থাকে সেই আক্রমণের এবং দাঁত ভাঙ্গা জবাব দিতে পারে ।  
এই পর্যায়ে চে কিউবার শুভেচ্ছা দূত হয়ে নানা দেশ সফর করতে থাকেন ,  বিশেষ করে ভারতে তার তারুণ্যের নায়ক নেহেরুর সাথে সাক্ষাৎ এক তিক্ত অভিজ্ঞতা হয়ে থাকে ,  যেখানে বিল্পব সম্পর্কিত যে কোন প্রশ্নই নেহেরু দৃষ্টিকটু ভাবে এড়িয়ে টেবিলের খাদ্যদ্রব্য নিয়ে কথা বলতে থাকেন ।   (  পাবলো নেরুদার স্মৃতিকথাতেও নেহেরুর এই শীতল আচরণের কথা আছে )   ।  
 জাকার্তায় ইন্দোনেশিয়ার জাতির জনক খ্যাত সুকর্ণ তার চিত্রকর্মের বিশাল সংগ্রহ চে - কে ঘুরিয়ে ঘুরিয়ে দেখান ,  এক পর্যায়ে বিরক্ত হয়ে চে স্প্যানিশে বলে উঠেন -  সুকর্ণ আপনি আমাদের সবকিছুই দেখালেন ,  কিন্তু আপনার সবচেয়ে প্রিয় জিনিস -  সেই সোনালীচুলো রাশান মেয়েটিকে দেখালেন না !   (  চে - র কানে গিয়েছিল সুকর্ণ একজন সম্রাটের মতই বিলাসবহুল জীবন যাপন করে এবং তার হারেম বিভিন্ন দেশের নারীতে পূর্ণ ,  এবং তার সবচেয়ে প্রিয় মেয়েটি রাশিয়া থেকে সদ্য আগত এক স্বর্ণকেশী জা ছিল স্বয়ং ক্রুশ্চেভের উপহার ।  যদিও অনুবাদক আর এই কথা সুকর্ণকে সঙ্গত কারণেই বলতে সাহস করে ওঠে নি  ) 
এমন নানা অভিজ্ঞতা নিয়ে চে আগুন ঝরা কিউবায় ফিরে আসেন ,  যেখানে তখন  সমাজতন্ত্রের মুখোমুখি হবার ভয়ে দেশত্যাগী ধনিক শ্রেণী আর বিপ্লবীদের বিচার প্রক্রিয়া বিশেষ করে মাতোসকে নিয়ে সরগরম পরিস্থিতি ।  তবে মস্কোর সাথে সম্পর্ক অনেক সুদৃঢ় হয় দ্বীপদেশটির মূলত চে - র কারণেই আর আমেরিকার সাথে সব ধরনের  কূটনৈতিক সম্পর্ক ছিন্ন করে কিউবা ,  তখন আইসেন হাওয়ারের হাত থেকে ক্ষমতা গ্রহণ করছে তরুণ ডেমোক্র্যাট জন কেনেডি ।  

কিউবার শিল্পমন্ত্রী হিসেবে দায়িত্ব পান চে ,  দায়িত্ব পালনের প্রথম দিনেই অফিস যাবার পথে আক্রমণের মুখোমুখি হয় চে - র গাড়ী ,  কিন্তু প্রাণে বেঁচে যান তিনি ।   ধারণা করা হয় সি এই এর যোগসাজসে হামলাটি ঘটে ।  
এদিকে কেন্দ্রীয় ব্যাংকের গভর্নরের দায়িত্বও পান চে ,  কিন্তু সেই কারণে অতিরিক্ত বেতন নিতে সম্পূর্ণ অস্বীকার করেন ।  এদিকে তার পরিবারের সদস্যসংখ্যা বাড়তেই আছে ,  তার মাঝে শিল্প মন্ত্রণালয় এবং কেন্দ্রীয় ব্যাংকের গভর্নরের কাজ নিয়ে দিনে ১৮ - ২০ ঘণ্টা ব্যস্ত থাকতেন তিনি ,  আবার সাপ্তাহিক ছুটির দিনে ,  রবিবারে ,  স্বেচ্ছাস্রমের জন্য চলে যেতেন কোন আখ ক্ষেতে অথবা চিনির কলে । 

 এক জন মন্ত্রী হয়ে সাধারণ মজুরের মতই চিনি পরিবহণ করতেন ।  চে - র ধারণা ছিল এইভাবে তিনি  আত্মত্যাগ এবং কঠোর পরিশ্রমের নিদর্শন গড়ে তুলে জনগণকে উদ্বুদ্ধ করে তুলতে পারবেন ।  কিন্তু অনেক ক্ষেত্রেই হিতে বিপরীত হল ,  অনেকেই বলাবলি শুরু করল একজন বিদেশী হয়ে এত কড়া আচরণ কারো পক্ষে মানানসই না ,  আর বিপ্লব যেহেতু হয়েই গেছে ,  এখন ক্ষমতা পাওয়া গেছে ,  একটু আরাম - আয়েশ করা যেতেই পারে ! 
তখন শুরু হয়ে গেছে আমেরিকার চোরাগোপ্তা হামলা ,  বিনা উস্কানিতে কিউবার নানা স্থাপনার উপরে ।  তারই একটিতে বিক্ষুদ্ধ চে - র চোখে জ্বলে ওঠা আগুন তার অজান্তেই ধারণ করেন আলোকচিত্রগ্রাহক আলবার্তো কোর্দা ,  যে ছবিটি বিশ্বের সবচেয়ে  বেশী প্রচার প্রাপ্ত ছবিগুলোর একটি ,  

অথচ এই ছবিটি থেকে কোর্দা একটি পয়সাও উপার্জন করেন নি ,  এবং চে - র জীবদ্দশায় ছবিটির কথাও এতটা জানা ছিল না ।  তার মতে এটি অন্যায়ের বিরুদ্ধ ,  অপশাসনের বিরুদ্ধে সংগ্রামের ,  প্রতিবাদের প্রতীক ।   (  তবে কোর্দা একবার এক অ্যালকোহল কোম্পানি ভদকার বোতলে এই ছবি ব্যবহার করলে তীব্র প্রতিবাদ করেন ,  তার মতে চে যেখানে মদ্যপান অপছন্দ করতেন ,  সেখানে তার ছবি ব্যবহার করে ভদকা বিক্রি চরম অন্যায় )  ।  
এর পরপরই শুরু হয় কেনেডি প্রশাসনের বে অফ পিগসে হামলা ,  এবং সারা বিশ্বকে স্তম্ভিত করে দিয়ে কিউবা সেই অতর্কিত হামলা প্রতিরোধ করে ,  বিপুল সংখ্যক মার্কিন বাহিনীকে বন্দী করতে সক্ষম হয় ।  

কিউবায় নিয়ে এক অন্য ধরনের খেলায় মেতে উঠতে চেয়েছিল ক্রুশ্চেভের সোভিয়েত ইউনিয়ন ,  তারা বিপুল পরিমাণ সাহায্যের সাথে সাথে সেখানে নিরাপত্তার জন্য মিসাইল উৎক্ষেপন কেন্দ্র নির্মাণের কাজ শুরু করে ,  যা মার্কিন গোয়েন্দা বিমানের ক্যামেরায় ধরা পড়ে ,  এবং বিশ্ব আসলেই মুখোমুখি হয়ে দাঁড়ায় ৩য় বিশ্বযুদ্ধের !  এক পর্যায়ে সেই নির্মাণ কাজ বন্ধ হলে আমেরিকা তার রণতরী ফিরিয়ে নেয় ,  কিন্তু এখানে ক্রুশ্চেভ  অনেক গুটি চেলেছিল কিউবা সরকারের অনুমতি না নিয়েই ,  এবং তাদের না জানিয়েই ।   অন্যদিকে চে সোভিয়েত বড় বন্ধু বলে মনে করা হলেও চীন ভ্রমণের পরে চীনের বিপ্লবকে সোভিয়েতদের চেয়ে গণমানুষের কল্যাণে বেশী সফল মনে করায় সোভিয়েত কর্মকর্তারা তাকে র্যা ডিকাল মাওয়িস্ট মনে করে নজরদারী শুরু করে ।  
কিন্তু চে তখন ব্যস্ত হয়ে উঠেছিলেন ল্যাতিন আমেরিকার নানা দেশে বিপ্লব ছড়িয়ে দেবার জন্য ,  বিশেষ করে স্বদেশ আর্জেন্টিনায় ।    (  তার মাকে আর্জেন্টিনার জান্তা কোন কারণ ছাড়াই কারারুদ্ধ করে রাখে ,  অপরাধ ছিল কেন তিনি চে - কে দেখতে কিউবা এসেছিলেন !   ) 
অবশেষে ১৯৬৪ সালের গ্রীষ্মে চে কিউবা ত্যাগ করেন বিপ্লব বাস্তবায়নের স্বপ্নে ,  সেই সাথে কিউবা নিয়ে পরিষ্কার মনোভাব ছিল সোভিয়েত নির্ভরতা নয় ,  তাদের মুখাপেক্ষী হিসেবে নয় ,  স্বকীয়তা নিয়ে বাঁচা সম্ভব একমাত্র ল্যাতিন আমেরিকায় বিপ্লব সাধন হলে ।  আপাত আন্তর্জাতিক ভাবে এই মন্ত্র ছড়িয়ে দেবার জন্য আফ্রিকা রওনা দেন তিনি ,  যেখানের প্রতিটি রাষ্ট্র তখন উপনিবেশিক প্রভুদের হাত থেকে স্বাধীনতার জন্য লড়ছে ।  চে মিশরের গামাল আব্দুল নাসের ,  আলজেরিয়ার বেন বেল্লা ,  তাঞ্জানিয়ার জুলিয়াস নায়েরের সাথে ঘনিষ্ঠ যোগাযোগ বজায় রাখেন ,  এবং পরিকল্পনা মাফিক সমস্ত আফ্রিকা মহাদেশে স্বাধীনতা সংগ্রাম ছড়িয়ে দেবার প্রত্যয় ব্যক্ত করেন ।  

যদিও আফ্রিকার গেরিলাদের সাথে বিশেষত কঙ্গো এবং তরুণ লরেন্ট কাবিলার প্রস্তুতি মোটেও সন্তোষজনক ছিল না ।  সেখানে বেশ কিছু দিন অতিবাহিত করে অনেকটা ব্যর্থ মনোরথেই চে কিউবার ফিরে আসেন কিছু পরিকল্পনা পাকা করে আবার আফ্রিকায় ফিরে কাজ শুরু করার জন্য । 
এরপরে চে চিরতরে কিউবা ত্যাগ করেন ছদ্মবেশে এবং যাওয়ার আগে স্ত্রী অ্যালাইদাকে বলে যান স্বপ্নের বিপ্লব সফল হলে তার কাছে চলে আসতে ,  আর যদি তিনি মারা যান তাহলে অ্যালাইদা যেন অবশ্যই অন্য পুরুষকে বিয়ে করে সুখী হয় ।  
নিরুদ্দেশে অবস্থানের সময় চে , র সবচেতে বড় আশ্রয়স্থল মা সেলিয়া সেরণা দেহত্যাগ করেন ,  মৃত্যুর আগে এক মর্মস্পর্শী চিঠি লিখে যান প্রিয়পুত্রের উদ্দেশ্যে যেখানে তিনি বলেছেন -  পুত্র ,  তোমার জন্য কোন দেশের দরজা বন্ধ হয়ে গেলেও অন্য দেশের মানুষ তাদের বিপ্লব সাধনে তোমাকে স্বাগত জানাবে ।  
 কিন্তু আফ্রিকায় তাদের সংগ্রাম না কারণে ব্যর্থ হয় ,  চে তাদের গেরিলাদের নিয়ে কঙ্গো ত্যাগ করার মাত্র ৩ দিন পরেই  মবুতু ক্ষমতা দখল করে ।  
আফ্রিকা অবস্থানকালে চে ব্যপক চিন্তা ভাবনা করে তার ধারণাগুলো লিপিবদ্ধ করেন ডায়েরির পাতায় ,  সেখানে লেখা ছিল সোভিয়েত ইউনিয়নের শাসন ব্যবস্থায় এমন কিছু ত্রুটি আছে যার ফলে একদিন এই রাষ্ট্র আবার পুঁজিবাদের দিকেই ফিরে যাবে !  
পরে কিউবাতে চে স্বল্প সময় অবস্থান করে উরগুয়ান ব্যবসায়ীর ছদ্মবেশে বলিভিয়া প্রবেশ করেন ,   এর পরের ইতিহাস সবারই কমবেশী জানা ,  আর তার মৃত্যুর পূর্ব পর্যন্ত লেখা বলিভিয়ার ডায়েরি তো আজ ক্ল্যাসিকের মর্যাদা পেয়েছে ।   
 লেখক এখানে ফেলিক্স রডরিগেজ নামের এক কিউবান সি আই এ এজেন্টের কথা বলেছেন ,  যার উপর দায়িত্ব ছিল চে - কে হত্যা করার ।   আহত চে যখন সেনা বাহিনীর হাতে বন্দী তখন ফেলিক্স চে - র বন্দীশালায় প্রবেশ করে তার মৃত্যুদণ্ডের সংবাদ দেয় ।  চে শুধু বলেন আমার জীবিত ধরা পড়া উচিত হয় নি ।  ফিদেলকে বল সমগ্র আমেরিকায় সে নতুন বিপ্লবের যাত্রা দেখতে পারবে ,  আর আমার স্ত্রীকে বল ,  সে যেন আবার বিয়ে করে সুখী হয় ।  

এই পর্যায়ে ফেলিক্স পরে বলেছেন -  সেটা ছিল একটি অন্য ধরনের আবেগময় মুহূর্ত ,  আমি আর চে - কে ঘৃণা করতে পারছিলাম না ।  সে মৃত্যুকে এক জন পুরুষের মত  সাহসিকতার সাথে মোকাবিলা করল ।  
এরপর বলিভিয়ার একজন সেনাসদস্য মাতাল অবস্থায় চে - কে হত্যার জন্য সেই ঘরে ঢুঁকে ,  তার মতে চে - র শেষ কথা ছিল -  গুলি কর কাপুরুষেরা ,  তোমরা তো খুন করছ কেবল একজন মানুষকে ।  
বইটির শেষ লাইন -  ১৯৬৭ সালের ৯ অক্টোবর ,  ৩৯ বছর বয়সে ,  চে গ্যেভারা মৃত্যুবরণ  করেন । 







জীবনের প্রথম সফর এবং আমার বন্ধু উদয়



গেলবার দেশে থাকার সময়ে বেশ অযাচিত ভাবেই রাজশাহী বিশ্ব - বিদ্যালয় রোটারি ক্লাব আমার মত ঘরের খেয়ে বনের মোষ তাড়ানো পাবলিককে কোন অজ্ঞাত কারণে ঘটা করে গ্লোবাল  ওয়ার্মিং - এর উপর  আয়োজিত আলোচনা সভা ও আলোকচিত্র প্রদর্শনীতে মূল বক্তার স্থান দেয় এবং  সম্বর্ধনা প্রদান করে ,  সেখানের শেষের আধা ঘণ্টা উপস্থিত দর্শকদের প্রশ্নোত্তর পর্ব ছিল ,  এক পর্যায়ে স্কুলপড়ুয়া অনুসন্ধিৎসু ছাত্র প্রশ্ন করেন  –  আপনার জীবনের প্রথম ভ্রমণ কখন ,  কিভাবে এবং কার সাথে ?  
তার প্রশ্নের সাথে সাথে আমি বেশ কবছর পিছনে ফিরে চললাম যেন ,  চারিদিকের কোলাহল ভুলে  মনের পর্দায় বায়োস্কোপের মত ভেসে ওঠে একের পর এক সেই উতল মুগ্ধতায় আচ্ছন্ন সময়ের মূল্যবান মুহূর্তগুলি ,  যখন জীবনের নেশায় মাতাল আমরা দেশকে জানার জন্য ছুটে চলেছি জনপদ থেকে জনপদে ।  উত্তর দেবার সম্বিত ফিরে পেতেই উপস্থিত সুধী মণ্ডলীর দিকে চেয়ে নিজের অজান্তেই ঠোঁটের কোণে অব্যাখ্যাত হাসি ফুতে উঠেছিল নিশ্চয়ই আমার ,  কারণ সেখানে উপস্থিত সেই প্রথম ভ্রমণের সফরসঙ্গী ,  অকৃত্রিম বাল্যবন্ধু উদয় শঙ্কর বিশ্বাসের মুখেও দেখলাম সেই মৃদু হাসি ,  নিশ্চিত ভাবেই সেও ফিরে গিয়েছিল সেই আনন্দঘন অতীতে ।  
কেবল ১৯৯৭ সালের এস এস সি পরীক্ষা দিয়েছি আমরা ,  বয়স পনের চলছে  (  উদয় ছিল আমার দেড় বছরের বড় ,  কিন্তু আমরা এক ক্লাসেই পড়তাম ,  যেখানে তার ছোট বোন আমার খুব ঘনিষ্ঠ বন্ধু সংগীতাও পড়ত )  ,  যখন ঝিম ধরা দুপুরে কেবল রবিনসন ক্রুসো না হয় এডমণ্ড হিলারি হবার জন্য মন আঁকুপাঁকু করে ,  চোখের সামনে জ্বলজ্বল করে উঠে দূরদেশের গুপ্তধনের হাতছানি ,  ডাক্তার -  ইঞ্জিনিয়ার  হবার চেয়ে মঙ্গোলিয়ায় ঘোড়সওয়ার যাযাবরদের জীবনযাত্রা অনেকগুণ বেশী আকর্ষণীয় মনে হয় ।  সব ছেড়েছুড়ে বেদের বহরে চলে যেতে ইচ্ছে করে ,  কিন্তু পাগলাটে স্বপ্নালু ইচ্ছেগুলো বাস্তবে পরিণত হয় না ,  একঘেয়ে স্কুল করি ,  নিয়মিত  পরীক্ষা দিয়ে যায় ,  এভাবেই স্কুলের শেষ ধাপ পর্যন্ত চলে আসি ,  যাযাবর আর হওয়া হয়ে ওঠে না ।  
বন্ধুত্বের কারণে উদয় এবং আমাকে অনেকেই মানিকজোড় বলে ডাকত ,  বইপড়ার পাগলপারা নেশা ছিল আমাদের ,  এবং গর্বের সাথে জানাচ্ছি এখনো আছে  (  আমার স্কুল জীবনের আর কোন বন্ধুর বইপড়ার নেশা টিকে আছে বলে শুনি নি ,  সবাই ব্যস্ত হয়ে গেছে বাস্তব জীবনে )  ,  পুরনো স্থাপত্যে প্রতি অপরিসীম আগ্রহ -  আমাদের পাড়ার মঠটা দেখেই মনে হয় মিশরের পিরামিড দেখে ফেললাম ,  কুসুম্বা ৫০০ বছরের পুরনো মসজিদ দেখে আপ্লুত হয়ে পড়ি মোঘল আমলের  নির্মাণশৈলী চাক্ষুষ করে ।  স্কুল পালিয়ে পদ্মায় গেছি তার প্রমত্ত রূপ দেখার আশায় ,  সেই সাথে যদি মিলে যায় বালুচরে রোদ পোয়াতে থাকা ঘড়িয়াল কিংবা হুঁশশ করে এক পলকের জন্য আকাশ দেখে আবার ঘোলা জলের গভীরে চলে যাওয়া শুশুক তাহলে তো সোনায় সোহাগা ।  ডাকটিকিট সংগ্রহ করি দুইজনের পাল্লা দিয়ে ,  বিচিত্র কিছুর খোজে চষে ফেলি গোটা রাজশাহী শহর ।   আর অনেক মাস ধরে পরিকল্পনা করি -  দুই বন্ধু মিলে এস এস সির পরে দক্ষিণবঙ্গ সফরে যাব ।  
একে তো তখন স্বপ্নগ্রস্ত হবার সময় ,  তার উপরে মিলবে ছুটি -  পারলে তো দেশের ৬৪ জেলার পদব্রজে হানা দিয়ে ফেলি এমন একটা অবস্থা ,  কিন্তু বাঁধা তো অনেকগুলো ।  প্রথম এবং সবচেয়ে কঠিন বাঁধা -  অভিভাবকের অনুমতি !  সেটি হলেই বাকীগুলো ধারাবাহিক ভাবে দূর হয়ে যাবে এমন বিশ্বাস আমাদের ।  অনেক যত্নে নিখুঁত অ্যামবুশ পাতলাম ,  যেন অভিভাবকেরা কোন রকম সন্দেহ না করে কিছু দিনের জন্য হলেও দুই স্কুলপড়ুয়া বালককে একলা ছেড়ে দেয় ।  সেই হিসেবেই বলা হল আমরা উদয়ের নানা এবং দাদাবাড়ী বরিশালের উজিরপুরে বেড়াতে যাব ,  পথে খুলনা ,  বাগেরহাট ঘুরে যাব ,  সেইখানেও পরিচিত বড়ভাই আছেন ।  তারাই যাবতীয় ব্যবস্থা করে রাখবেন  (  ভাগ্যিস তখনো মোবাইল জনপ্রিয় হয় নি খুব একটা !  ) 
এই প্রসঙ্গে বলতে  বাধ্য হচ্ছি বছর দশেক আগেও বাংলাদেশে ঘোরা মনে কেবল আত্মীয়ের বাড়ীতে যাওয়া বোঝাত  (  এখনো অধিকাংশক্ষেত্রে তাই - ই বোঝানো হয় )   ,  কয়েক সহপাঠী চাচা - মামা - খালার বাড়ীর বা চাকরীর সুবাদে কক্সবাজার ,  টেকনাফ ,  শ্রীমঙ্গল ,  তেঁতুলিয়া ,  ময়মনসিংহ ,  সুন্দরবন  সব সাবাড় করে ফেলেছে ,  আর আমার পরিবারের  সমস্ত চাচা - মামা - খালু - ফুফা - নানা - দাদা  (  চাচী - মামী - খালা - ফুফু - নানী - দাদী )  কোন এক অজানা চুম্বকের টানে এসে গেড়ে বসেছে হয় পদ্মাপারের রাজশাহীতে না হয় পাশের জেলা  নওগাঁতে !  কি মুস্কিল ,  চক্ষু মেলিয়া দেখা হয় না কিছু ,  মন ত্রাহি ত্রাহি করে ,  ঢাকা গিয়েছি সাকুল্য মাত্র ২বার !  অন্য কোন বিভাগ তখন নিউজিল্যান্ডের মতই দূর মনে হত ,  কাজেই দক্ষিণবঙ্গ ভ্রমণের এই অপরিপক্ক পরিকল্পনা যে আমাদের চেনা জানা মহাবিশ্বকে পাল্টে দেবে তাতে কোন সন্দেহ ছিল না ।  
 অ্যামবুশ মোতাবেক বাড়ীতে অনুমতি বেশ সহজেই পাওয়া গেল ,  বাবা কিছু টাকাও দিলেন রাহা খরচ হিসেবে ,  আসলে এর আগে তো এভাবে নগদ টাকা চাওয়া হয় নি ,  তাই বেশ একটা কিন্তু কিন্তু ভাব ছিল ,  সেই সাথে দুইজনের রিকশা ভাড়া বাঁচিয়ে হেঁটে অর্জিত অমূল্য  যৎসামান্য অর্থসম্পদ নিয়ে এক জীবনের আলো ভরা অন্যরকম দিনে কপোতাক্ষ এক্সপ্রেসে চেপে বসলাম আমরা  ,  গন্তব্য  -  খুলনা । 
বিভূতিভূষণের ছোট্ট অপু তখন আমাদের মনে - প্রাণে - চোখে ,  মুগ্ধতার আবীর লাগানো নতুন চোখে বিস্ময়ভরা জগৎ আমাদের উচ্ছাসে ভাসিয়ে নিয়ে যায় ,  পেছনে পড়ে যায় এতদিনের চেনা শহর ,  পথ ,  ঘাট ,  প্রান্তর ।  সম্পূর্ণ নতুন এক গ্রহে নিয়ে যায় জাদু ট্রেনটি ,  মাঝে মাঝেই থামে নানা ষ্টেশনে ,  যাত্রীরা উঠে যায় ,  নামতে থাকে ,  দিনের আলোর অদৃশ্য হয়ে যাবার আগে দিগন্তে টকটকে লাল বিশাল সূর্য আমাদের সঙ্গী হয়ে থাকে বেশ কিছুক্ষণ ,  একসময়ে সেও বিশ্রামে চলে যায় কিন্তু আমাদের যাত্রা থামে না ,  নতুন সাথী রাতের আঁধারকে নিয়েই নিঃসঙ্গতার আঁধার সমুদ্র চিরে চলতে থাকে কপোতাক্ষ ।  
খুলনায় পৌঁছাতে পৌঁছাতে বেশ রাতই হল ,  সেখান থেকে আবার আমাদের গন্তব্য বটিয়াঘাটা ,  কুচকুচে কালো আঁধারের মাঝে দাড় টানা নৌকায় পশুর নদী পার হতে হতে টের পেলাম আকাশের নক্ষত্ররাও বেশ খানিকটা নিচে নেমে এসেছে আমাদের সাহস জোগাতে ।    নদীর অপর পাড়ে চলছে লোডশেডিং ,  তার মাঝেই বিপ্লব দার বাড়ী খুঁজে বাহির করা হল কয়েকজনকে জিজ্ঞেস করে ।  
উদয়দের কাজলার বাড়ীর নিচতলায়  ছাত্রাবাস ছিল অনেক দিন ধরেই ,  সেই সুবাদেই রাজশাহী বিশ্ব - বিদ্যালয়ে পড়া অনেক বড় ভাইয়ের সাথে তার পরিচয় ছিল ।  তাদেরই একজন এই বিপ্লব দা ,  পরবর্তীতে যে দাদাদের বাড়ীতে আমরা আশ্রয় পেয়েছিলাম সবাই - ই সেই সুবাদেই পরিচিত ।   প্রায় মধ্যরাতে কাঁধে ব্যাগবোঁচকা নিয়ে দুই কিশোরকে দেখে বাড়ীর বাসিন্দারা যারপরনাই বিস্মিত হলেন ,  কিন্তু আতিথেয়তার কোন ত্রুটি হল না ।  যদিও একটু পরেই উদয় আমাকে আড়ালে ডেকে বলল -  দোস্ত ,  আমি দাদাকে বলেছি আমরা খুলনায় ট্রেন থেকে নেমে আইড় মাছের ঝোল দিয়ে ভাত খেয়ে এসেছি ,  এত রাতে উনাদের আর সমস্যায় ফেলতে চাচ্ছি না ,  আজকের রাতটা আমার একটু কষ্ট না হয় করলামই !   (  বিপ্লবদা যদি এই লেখা পড়েন নিঃসন্দেহে মাথা নেড়ে বলবেন ,  বিচ্ছু দুটোকে বিশ্বাস করা উচিত হয় নি  !   )  
ব্যাটার ব্যবহারিক জ্ঞান বরাবরই বেশী ,  আর কি উপোষ গেল ভ্রমণের প্রথম রাত ,  যদিও সকালে ঠেসে ফলাহার করে সেই শূন্যতা পুষিয়ে নেওয়া গেল পুরোমাত্রাই ।  পুরনো আমলের জমিদার বাড়ীর মত ভবনের বাহিরে পা দিতেই চমকে উঠে দুই পা পিছিয়ে এলাম ,  আগের রাতে ফিনকি দেয়া জ্যোছনা ছিল ,  বাড়ীর নিচেই পশুর নদীর জল পারদের মত জানান দিচ্ছিল তার অবস্থান ,  আর আজ সকালে সেই জল চলে গেছে অনেক অনেক দূরে ,  বাড়ীর নিচে এখন থিক থিক কাঁদা !  কি ভোজবাজিরে বাবা ? 
আসলে উত্তরবঙ্গের নদীগুলোর জোয়ার - ভাঁটা কখন চোখে পড়ার মত প্রবল হয় না বললেই চলে ,  তাই জোয়ার ,  ভাঁটা ,  তেজ কটাল ,  মরা কটাল থেকে গেছে বইয়ের শব্দ হয়েই ।  আজ  চাক্ষুষ দেখে সাথে সাথেই বুঝলাম কেন প্রিয় স্কুল শিক্ষক মনিমুল হক স্যার সবসময়ই বলতেন -  মানুষ ২ ভাবে জ্ঞানার্জন করে ,  বই পড়ে এবং ভ্রমণ করে !  সেদিন পশুর নদীর ভাঁটা দেখে খানিকটা হলেও তার কথার যথার্থতা বুঝতে পেরেছিলাম ।    
বেশ লাগল নদীর ধারে জনপদটি ,  সেই সাথে খুলনা শহর ঘুরে আসা হল এক বিকেলে ,  দিন কয় পর আমরা চললাম বাগেরহাটের উদ্দেশ্যে ।  যাবার আগ মুহূর্তে বিপ্লবদার বাবা মৃন্ময় সাহা কালুর  (  পরে জেনেছিলাম উনি বাংলাদেশ ওয়ার্কাস পার্টির নিবেদিত প্রাণ আদর্শবান সদস্য ,  যিনি তাদের উচ্চ স্থানে আসীন নেতাদের মত নিজেকে বিকিয়ে দেন নি  )  সাথে দেখা করলে উনি আমার ডায়েরীতে একটি বাক্য লিখে দিয়েছিলেন যা মানসপটে এখনো জ্বলজ্বল করে -  শ্রেণী বৈষম্যহীন সমাজ গঠনে তোমরা অকুতোভয় ভূমিকা রাখবে ,  এটিই এই প্রজন্মের কাছে আমাদের প্রত্যাশা ।  
বাগেরহাটে যাবার এক পর্যায়ে সবচেয়ে প্রিয় মাধ্যমে ভ্রমণ করবার সুযোগ মিলে গেল -  বাসের ছাদে !  শো শো করে চলে যাচ্ছে গাছপালা ঢাকা রাস্তা ,  দুপাশে ফসলের ক্ষেত ,  মুখে লাগছে বুনো বাতাস ,  কি উল্লাসে ভরা চারিদিক ।  একবার অবশ্য ঝুকে পড়া পাতাসহ একটা ডাল বেশ একটু ছুয়ে গেল কপালের উপরিভাগ !  ব্যস ,  অবস্থা খারাপ বুঝে নেমে বাসের ভেতরে সেঁধিয়ে গেলাম পরের স্টপেই ।  
বাগেরহাটে পৌঁছে আমরা হতবাক ,  এতদিন বই আর ক্যালেন্ডারের পাতায় দেখে আসা  বিশাল ষাট গম্বুজ মসজিদ আমাদের চোখের সামনে !  তখনো তার উপর বিদঘুটে সংস্কারের নামে পুরু সিমেন্ট আর চুনকামের আঁচড় পড়ে নি ,  লালচে ইটে ইতিহাসময় গন্ধ ।  মসজিদের পাশেই ঘোড়া দীঘি ,  প্রাতঃ নমস্য ইতিহাসবিদ লেখক আবুল কালাম মোহাম্মদ জাকারিয়া ছিলেন  ( এখনো  )  আমাদের অন্যতম প্রিয় লেখক  ,  তার বাংলাদেশের প্রাচীন কীর্তি ১ম এবং ২য় খণ্ড দুজনেরই ঝেড়ে প্রায় মুখস্থ করা ছিল ,  সেখানেই লেখা ছিল এককালে এই দীঘিতে কুমির থাকত ।  কিন্তু আজ কুমির থাকে কেবলমাত্র খাঞ্জালি দীঘিতে ।   সেই দীঘির দিতে যেতেই ছোট্ট এক গম্বুজ মসজিদ চোখে পড়ল ,  অপূর্ব তার নির্মাণ শৈলী ও কারুকার্জ এবং বিশালকার গম্বুজটি ।  
 একসময় অবশেষে দেখা গেল খাঞ্জালি দীঘির কালচে জল ,  পাশেই খান জাহান আলীর মাজার ঘিরে জমজমাট ব্যবসা ,  ওপর পাড়েই আরেকটি প্রাচীন মসজিদ -  সেটির নাম নয় গম্বুজ মসজিদ ।  সেটির মেহরাবের কাছের দেয়ালে এক জায়গায় দেখলাম বড় গর্ত মত ,  সেখান থেকে আবার তরল জাতীয় পদার্থ পড়ছে ,  উপস্থিত হুজুর ভক্তি ভরে বলল -  এটি খান জাহান আলীর বুড়ো আঙ্গুলের ছাপ ,  কয়েকশ বছর পরেও এখান থেকে ঘাম ঝরছে !  অবশ্য সেখানে ঘোরাঘুরি করতে থাকা এক বালক মুসল্লি একটু আড়াল পেয়েই বলল -  সব বাজে কথা ,  গত পরশুই দেখেছি হুজুরকে এখানে তেল ঢালতে !  বিপ্লবদা বললেন ,  খান জাহান আলী ছিলেন একজন সমাজ সংস্কারক ,  তাকে আমরা বানিয়ে ফেলেছি ধর্মীয় ঐশী পুরুষ ।  
সে রাতে আমাদের যাওয়া হল পিরোজপুর শহরের কাছে এক ছোট গ্রামে ,  পরের দিন হেঁটে সমস্ত দুর্গা সাগর ঘুরে দেখা হল ,  একটা জিনিস ভীষণ মনে আছে -  দেড় টাকার মুচমুচে সুস্বাদু সিঙ্গারা !  বাংলাদেশের নানা জেলায় ভিন্ন ভিন্ন দামের সিঙ্গারা খেয়েছি কিন্তু দেড় টাকা যে একটি সিঙ্গারার দাম হতে পারে তা কল্পনাতেই আসে নি কোনদিনই !  
এত বছর পরে পরবর্তী দিনগুলো ক্রনিক্যালি মনে পড়ছে না ,  কিন্তু সেখান থেকে যে আমরা চালনা গিয়েছিলাম তা খুব মনে আছে ।   অনেক বইতে সমুদ্র বন্দর হিসেবে চট্টগ্রামের পাশাপাশি মংলার বদলে চালনার নাম থাকত ।  সেখানেই থাকতেন আমাদের তপু দা ,  বাংলার ছাত্র ছিলেন -  যেমন চমৎকার দীপ্ত ভঙ্গিতে কথা বলতে পারতেন ,  তেমনি ছিল তার লেখার হাত ।  তাদের গ্রামের বাড়ীতেই দিন দুয়েক ছিলাম বলে মনে পড়ে ।  প্রচুর নৌকা সেখানে ,  অবস্থাদৃষ্টে মনে হল বাড়ি ছাড়াও সেখানে হয়ত চলে কিন্তু নৌকা ছাড়া অসম্ভব ।  তার মা - বৌদিরা ভিন্ন ভিন্ন ধরনের মুখরোচক রান্না প্রতি বেলাতেই পাতে দিতেন মমতা ভরে ,  নারকোল - মুরগী আর বিশেষ প্রক্রিয়ায় রান্না করা ছোট কাঁকড়ার ঝোলের স্বাদ এখনো মুখে লেগে আছে ।   প্রথম রাতে পাতে বসার পর এক মজার ঘটনা ঘটল -  বাড়ীর এক বৌদি জিজ্ঞেস করল ,  কাঁসার থালায় খেতে আপত্তি নেই তো ?  আমার উত্তরের আগেই পাশ থেকে এক মামা বলে বসলেন  ,  হিন্দুর ছেলে কাঁসার থালায় খাবে না তো কিসে খাবে !  বৌদি সলজ্জে বলে উঠলেন এই ছেলেটি হিন্দু না ।  তাহলে ?  শেষে উত্তর দিলাম -  আমরা মানুষ ।  
চালনাতেই প্রথম চাক্ষুষ করলাম আজন্ম শুনে আসা গোলপাতার গাছ ,  কিন্তু মোটেই গোল নয় সে !  অনেক নারকেল পাতার মত রীতিমত তীক্ষ ,  লম্বা পাতা !  তারমানে নাম শুনেই আকৃতি কল্পনা খুব একটা বুদ্ধিমানের কাজ নয় !  পথের বাঁকে বাঁকে কত রহস্য ,  কত জ্ঞান ।  
সেখানের চিংড়ির ঘেরের কথা খুব মনে পড়ে ,  বিস্তীর্ণ এলাকা জুড়ে জমিতে বাঁধ দিয়ে চিংড়ি চাষ করা হচ্ছে ,  টলমল জল সবখানেই ।  সেই দিন ছিল পূর্ণিমা অথবা পূর্ণিমার পরের দিন ,  আমরা তপুদার সাথে ঘেরের পাহারাদারের ছাপড়ায় বসে ,   চারিদিকে জ্যোৎস্নাপ্লাবিত ,  এমন রাতেই মনে হয় মানুষ চন্দ্রগ্রস্ত হয়ে গৃহত্যাগ করে ।  বিশ্বের যে অসহ্য সুন্দর কিছু মুহূর্তকে ছোঁয়ার সৌভাগ্য হয়েছে ক্ষুদ্র জীবনে -  সেই রাতটি তাদের অন্যতম ।  অনেকটা ঘোরলাগা মানুষের মত পথ চলেছিলাম সবাই ।  
এরপর একদিন মংলা ছুয়ে আমরা গেলাম বরিশাল -  ধান ,  নদী ,  খালের দেশে ।  মংলায় জানতে চেয়েছিলাম মিঠেখালি নামের ঝংকৃত গ্রামটি কতদূরে ,  যেখান থেকে দীপ্ত শব্দাবলী আর গনেগনে আবেগ নিয়ে উঠে এসেছিলেন রুদ্র মোহাম্মদ শহিদুল্লাহ নামের এক তরুণ কবি ।  নৌ পথে যাত্রা আমাদের ,  পথে থামা হল শর্ষিনায় কিন্তু লঞ্চ থেকে নামি নাই ,  শুনেছিলাম এখানকার পীর এক ঘৃণ্য রাজাকার ,  তার উদ্দেশ্যে দুই দলা থুথু নিক্ষেপ করে বানারিপাড়ার যাত্রা শুরু হল ।  
বরিশালের গ্রামগুলোর নৈসর্গিক সৌন্দর্য তুলনাহীন ,  বিশেষত মাঠ ভরা পুষ্ট সোনালী ধানের সমুদ্রের মাঝে যখন নৌকা করে আলতো ভেসে চলে যাওয়া হয় ,  দূর গ্রামে তাল গাছের মাথায় মনে হয় আকাশটা নেমে এসেছে ঝপ করে ।  জলরঙে আঁকা ছবি মনে হয় সবকিছুকেই ।  এর মাঝে উঁচু উঁচু ভিটেতে বিচ্ছিন্ন দ্বীপের মত বাড়িঘর ।  উদয়ের নানাবাড়ীতে থাকলাম বেশ কদিন ,  সেখানেই প্রথম বাদাম কিভাবে শিকড় থেকে আলাদা করে ধুয়ে ,  শুকিয়ে বিক্রির জন্য প্রস্তত করা হয় তা দেখা হল ।  ধান মাড়াইয়ের মৌসুম চলছে ,  মউ মউ গন্ধ যেমন চারিদিকে ঠিক তেমনি সবখানের বাতাসে উড়ছে তুষ !  প্রতি রাতেই একটা নেশা হয়ে দাঁড়িয়েছিল সেখানের পরিষ্কার আকাশের তারার মেলা দেখা ।   কিন্তু আমাদের বরিশালে অবস্থানের দিন শেষ হয়ে এল দেখতে দেখতে  ,  মাঝে অল্প কয় ঘণ্টার জন্য যাওয়া হয়েছিল চাখার ,  শেরে বাংলা আবুল কাসেম ফজলুল হকের বাড়ি দেখতে ।  বাড়ীর পাশেই চাখার কলেজ ,  সামনে একটি খাল ।  ফজলুল হক কি এই খালেই কুমিরের সাথে পাল্লা দিয়ে সাঁতার কাটতেন ?  বাড়ীর উঠানে একটা কুয়োমত ,  শুনলাম সেখানে হক সাহেব কুমিরের বাচ্চা পুষতেন ,  সত্য না অতিরঞ্জিত তা আর খতিয়ে দেখা সম্ভব হল না ।  
অবশ্য এক গ্রামে স্থানীয় লোকেরা এক মজা পুকুরে নিয়ে গিয়েছিল ঘড়িয়াল দেখাতে ,  পড়ে দেখি গুইসাপ !  কিন্তু বাঁশ ঝাড়ে ঘিরে থাকা জায়গাটি খুব মনে পড়ে ।  
বরিশাল থেকে খুলনার পথে ফেরার বেশ কষ্ট হচ্ছিল চমৎকার মানুষগুলোকে ছেড়ে আসতে ,  সেটা ঢাকতেই হয়ত দুজন একটি ব্যাগ ভাগাভাগি করে বহন করতে করতে তারস্বরে  গান ধরতাম ,  নির্জন মেঠো পথে দর্শক না থাকায় গলা সাধা বন্ধের হুমকির ছিল না অন্তত !  অবাক হয়ে দেখতাম সেখানের মৎস্যজীবীদের ,  কত বিচিত্র উপায়ে মাছ ধরেন তারা ,  নানা ধরনের জাল ,  কোনটা পেতে রাখা হয় ,  কোনটা নিক্ষেপ করতে হয় ,  কোনটা আবার বাঁশের আগায় বাঁধা !  
সেই সাথে নিজেদের কাছে অঙ্গীকার করলাম -  একদিন অবশ্যই জ্ঞান তাপস আরজ আলী মাতুব্বরের বাড়ি এবং গ্রন্থাগারটি দেখতে আমরা লামচরী যাব এবং যাব প্রিয় কবি জীবনানন্দের বাসগৃহ দেখতে ।   
খুলনার খালিশপুরে দিন দুই উজ্জলদার বাড়ীতে থেকে বি এল  ( ব্রজলাল )  কলেজ ঘুরে শেষ আস্তানা হিসেবে যাওয়া হল আমাদের মাসীর বাড়ি -  শহরের অদূরেই ফুলতলাতে ।  মাসী মুক্তি মজুমদার এবং কায়কোবাদ  মেসো  (  আমরা অবশ্য সোনা পিসে বলতাম )  দুজনেই বি এল কলেজের ডাকসাইটে প্রফেসর ,  আমার দেখা শুদ্ধতম মানুষদের অন্যতম ,  তাদের বাড়ীটি ছিল সকল সাংস্কৃতিক অনুষ্ঠানের কেন্দ্রস্থল ।  আর ছিল হাজার হাজার বইয়ের সংগ্রহ ,  সেখানেই প্রথম পড়তে শুরু করি শহীদ জননী জাহানারা ইমামের একাত্তরের দিনগুলি ।  এমন আলোকিত মানুষের সাথে দুদণ্ড থাকলেও প্রাপ্তির পরিমাণ যে কত বেশী তা আর ভাষায় প্রকাশ করার নয় ।  
ফুলতলার বাড়ীটি থেকে হাঁটা দূরত্বে দক্ষিণদিহি ,  যেখানে আছে কবিগুরু রবিঠাকুরের শ্বশুরবাড়ি ,  মৃণালিনী দেবীর পিত্রালয় ।    যদিও বাড়ীটির বেশ ভগ্নদশা ,  তবে বাড়ীটির পাশেই বিশাল দুইতলার সমান শৌচাগার কিশোর                                                                                                                                                                                                                                 মনে নানা কৌতূহলের উদ্রেক করেছিল বইকি ,  আর সবচেয়ে সুন্দর ছিল এক ঝাঁকড়া গাছকে ঘিরে সুন্দর একটা মঞ্চ -  মৃণালিনী মঞ্চ !  এখানেই নানা উৎসবে গানের আসর বসে এখনো ।  বাড়ীটি সামনে অবশ্য দুটি অকাজের আবক্ষ ভাস্কর্য ছিল ,  সেটি দেখে কবি গুরু ,  না লালন ফকির না সক্রেটিস তা বুঝবার কোন উপায় ছিল না ।  কিন্তু অদ্ভুত গৌরবে ও ভালবাসায় আচ্ছন্ন ছিলাম বেশ অনেক দিন এই চিন্তায় -  অন্তত রবি ঠাকুরের স্মৃতি বিজড়িত জায়গাতে আমরা যেতে পেরেছি ,  তার পদচিহ্ন অনুসরণ করে ।  
যাত্রার শেষ দিনে যশোহর এসে ট্রেন ধরলাম রাজশাহী উদ্দেশ্যে ।  অসাধারণ এক ভ্রমণ শেষ হল আমাদের ,  নাকি শুরু হয়েছিল জীবন নামের ভ্রমণের ?  
 (  বন্ধু উদয়ের জন্মদিন আজ ,  আমরা ২জন এত বেশী অবিচ্ছেদ্য ভাবে জড়িত ,  যে কেউ যদি কোন দিন উদয় শঙ্কর বিশ্বাসকে নিয়ে কাজ করতে ইচ্ছুক হয় ,  তাকে তারেক অণুর কথা বলতেই হবে ,  ঠিক তেমনি অণুর জীবনের কথা আসলে উদয় আসবেই ।  উদয় এখন রাজশাহী বিশ্ব বিদ্যালয়ের ফোকলোর বিভাগের অধ্যাপক ,  আশা করি তার জ্ঞানার্জন ,  লোকসংস্কৃতি ও ইতিহাসের অন্বেষণে যে পরিমাণ উৎসাহ ও প্রজ্ঞা আছে ,  তার কিছুটা যেন ছাত্র -  ছাত্রীরা পায় ।  
শুভ জন্মদিন বন্ধু ,  ভালো থাকিস প্রতি মুহূর্ত ) 






তুষারমানব ইয়েতির সন্ধানে বিশ্বের সেরা পর্বতারোহী  



রেইনহোল্ড মেসনার ।  কে তিনি ,  কি করেছেন ?  
রেইনহোল্ড মেসনার কি করেছেন বলার চেয়ে বলা সহজ কি করেন নি  !  ন্যাশনাল জিওগ্রাফিক পত্রিকার মতে বিশ্বের সর্বকালের সর্বশ্রেষ্ঠ পর্বতারোহী তিনি ,  বারংবার অসম্ভব শব্দটাকে বৃদ্ধাঙ্গুলি দেখিয়ে লিখে চলেছেন মানুষের পক্ষে নব নব ইতিহাস । 

 চিকিৎসাবিদ্যার যাবতীয়  ধারণাকে কাঁচকলা দেখিয়ে বিনা অক্সিজেনে প্রথমবারের মত বন্ধুর সাথে এভারেস্ট জয় করলেন ।  এরপরে মনে হল যথেষ্ট হয় নি ,  আরও একবার এভারেস্ট জয় করবেন অক্সিজেন ছাড়া এবং একা !   করলেনও !  

একে একে বিশ্বে ৮০০০ মিটার উচ্চতার যে ১৪টি পর্বতশৃঙ্গ আছে সবগুলোই জয় করলেন প্রথম মানুষ হিসেবে ।  এর মাঝে বিশ্বের নানা প্রান্তে ছড়িয়ে থাকা পর্বত জয় তো আছেই ।  তারপরে গেলেন উত্তর মেরু আর দক্ষিণ মেরু জয়ে ।  শেষে ৫০ বছর বয়েসে গোবি আর টাকলামাকান মরুভূমি পাড়ি দিলেন উটের কাফেলা নিয়ে ।  

মোদ্দা কথা ,  মেসনার পৃথিবীর সবচেয়ে বিখ্যাত মানুষদের একজন ,  তার লেখা বই মিলিয়ন মিলিয়ন কপি বিক্রি হয় ,  প্রায়ই পর্বতারোহণের উপর লেকচার দেন বিভিন্ন দেশে ,  তার কোন অভিযানেই স্পন্সরের অভাব হয় না কখনই ,  সত্তরে পৌঁছে এখন মেতে আছেন তার নানা অর্জন নিয়ে বেশ কটি বিশাল জাদুঘর গড়ার কাজে ।  

সেই সাথে বলে রাখি ইতালি  –  অস্ট্রিয়ার সীমান্তে তিরলে জন্ম নেওয়া জার্মানভাষী এই ইতালিয়ান নাগরিক সাংঘাতিক একরোখা মানুষ ,  অতি দুর্বিনীত এবং স্পষ্টবাদী ।  জীবনে কোন পর্বতে ইতালির পতাকা নিয়ে যান নি ,  এই ব্যাপারে প্রশ্ন করলে বলেন -  আমার পতাকা আমার রুমাল !  সেই সাথে এও বলেন মাউন্ট এভারেস্টে আরোহণের পর যদি কেউ বলেন ,  তার জীবনের সেরা মুহূর্ত এটি ,  সে নিঃসন্দেহে মিথ্যা বলছে !  কারণ এভারেস্টের চুড়ো একটি বিদঘুটে জায়গা !  
এই মেসনারই কয়েক দশক আগে সারা বিশ্বকে চমকে দিলেন তিনি তুষার মানব ইয়েতি দেখেছেন এই বলে !  শুরু হয়ে গেল গুঞ্জন ,  তর্ক ,  যুক্তি -  পাল্টা যুক্তির খেলা !  হিমালয়ের অধিবাসীরা অনেকেই এই তুষার মানবের অস্তিত্বে বিশ্বাস করলেও আজ পর্যন্ত এর অস্তিত্বের পক্ষে কোন অকাট্য প্রমাণ দেখাতে সক্ষম হয় নি ।  
মেসনার মুখে কুলুপ এঁটে একজন যথার্থ গবেষকের মত কাজে লেগে পড়লেন ,  এবং দীর্ঘ দুই দশকের নিবিড় অনুসন্ধান চালানোর পরে সমস্ত ফলাফল  MY QUEST FOR YETI  বইতে লিপিবদ্ধ করেন ।     এখানে সেই বইটির চুম্বক অংশ তুলে ধরার চেষ্টা করছি ,  ইয়েতি নিয়ে নিজের পড়া অন্যান্য খবরের সাথে ।   
প্রথমবারের মত হিমালয়ে গিয়েছিলাম অন্নপূর্ণা সার্কিটের একটা অংশ  ট্রেকিং করতে ,  সেবার এক গ্রামে রাতে খাবার সময় রেস্তোরাঁর পরিচারক জানালেন তাদের পানীয়ের তালিকায় আছে দুধ থেকে তৈরি বিখ্যাত পানীয় ছাং  !  আরে ,  এই ছাংই না উল্লেখ করা ছিল তিব্বতে টিনটিনে ,  বিখ্যাত ইয়েতির প্রিয় পানীয় হিসেবে !  সেই সুযোগ আর ছাড়ি কেন ?  পান করা হল দুই গ্লাস ঘন সাদা বর্ণের ছাং ,  তবে এই পানীয়ের জন্য পাহাড়ের কন্দর ছেড়ে ইয়েতি কেন লোকালয়ে হামলা চালাবে তা বোধগম্য হল না । 
 সেই সাথে আছেন বাস্তববাদী ইনাম আল হক ,  তিনি নির্মম প্রশ্নবাণ ছুড়ে দিলেন ইয়েতির অস্তিত্বকে প্রায় বাতিল করে দিয়ে ,  ১ম প্রশ্ন -  ইয়েতিরা ধরে নিলাম লাজুক এবং নির্জনতাপ্রিয় ,  আমাদের সামনে সহজে আসে না ,  কিন্তু তারা নিশ্চয়ই মারা যায় !  হিমালয়ের সবখানেই তন্ন তন্ন করে খুঁজেও তাদের একটি কংকাল ,  এক টুকরো হাড় বা চামড়া আজ পর্যন্ত পাওয়া গেল না কেন !  ২য় প্রশ্ন ,  আমরা যদি ধরেও নি ইয়েতি এপ জাতীয় উন্নত মস্তিস্কের প্রাণী ,  তাহলে বুদ্ধিমান প্রাণীর মতই সে পরস্পরের সাথে যোগাযোগ রক্ষে করবে ,  বংশবিস্তারের চেষ্টা করবে ।  হিমালয়ের মত বিশাল দুর্গম এলাকায় এত লক্ষ বছর ধরে বংশ বিস্তার করে টিকে থাকতে তাদের নিশ্চয়ই একটা ভাল জনসংখ্যার অধিকারী হতে হবে ,  এমনতো না যে কেবল মাত্র ৫ টি ইয়েতি থাকতে পারে ,  সেই সংখ্যাটা হতে হবে কমপক্ষে দুই হাজার !  কোথায় তারা ? 
এই সময়ের পাশের টেবিলে উপস্থিত এক এভারেস্ট জয়ী শেরপা জানালেন তিনি একাধিকবার ইয়েতির পায়ের ছাপ দেখেছেন ,  সেই সাথে আবছা ছায়ার মত ইয়েতিও দেখেছেন !  অবশ্য তার বর্ণনা বেশী গোঁজামিল দেওয়া ছিল ,  শুনেই ইনাম ভাই তার বিখ্যাত প্রাণখোলা  হাসি দিয়ে বললেন ,  বাংলাদেশের যে কোন গ্রামে যান ,  কিছু মানুষ পাবেনই যারা ভূত দেখেছে ,  নিদেন পক্ষে জ্বিন   !  সুন্দর বর্ণনা দিবে তাদের ,  তাতেই কি  জ্বিন  - ভূত সত্যি হয়ে গেল !  নেপালেও তাই ,  শেরপারা প্রায় সবাই বলবে ,  রাতের আঁধারে দেখেছে চলমান বিশাল অবয়ব ,  শুনেছে বিকট চিৎকার ।  কিন্তু প্রমাণ করার মত উপাত্ত দিতে পারে না কিছুই ।  
কাকতালীয় ভাবে তার পরের দিনই ট্রেকিং শুরুর আগে এক অদ্ভুত দর্শন জীর্ণ পুরনো বইয়ের দোকানে মেসনারের বইটি চোখে পড়ল ,  উনার লেখা বই আগেও পড়েছি  ,  বিশেষ করে প্রথম মানুষ হিসেবে একাকী অক্সিজেন ছাড়া এভারেস্ট জয়ের ঘটনা নিয়ে লেখা The Crystal Horizon   মুগ্ধ করে রেখেছিল অনেক দিন ,  কিন্তু এই বিশেষ বইটি আগে হাতের নাগালে আসে নি ,  তাই গুপ্তধন পাবার পরপরই চোখ ঝলছে উঠেছিল নিশ্চয়ই লোভ আর আত্মতৃপ্তিতে ,  সুযোগসন্ধানী দোকানী দামাদামির বিন্দুমাত্র সুযোগ না দিয়ে তার চাহিদামত দাম নিয়ে নিল  (  অবশ্য নেপালে বইয়ের দামাদামি করে সুবিধের হয় না কখনোই ,  এত বেশী পর্যটক আর চাহিদা ,  যে দোকানিরা জানে বিক্রি হবেই হয় আজ না হয় কাল  )  ।  চারপাশের আকাশ ছোঁয়া অন্নপূর্ণার আর ধবলগিরির আশ্রয়ে পড়া শুরু করলাম ইয়েতির খোঁজে সর্বশ্রেষ্ঠ পর্বতারোহীর একক অভিযানের গল্প ।  
বইয়ের শুরুতেই মেসনার বলেছেন ,  একাকী অভিযান চালাবার সময় এক রাতে পরিত্যক্ত এক গ্রামের চালাঘরে আশ্রয় নিতে বাধ্য হন তিনি ,  সেই রাতেই চাক্ষুষ করেন সেই অদ্ভুত প্রাণীটি ,  যা দুই পায়ে বেশ খানিকদূর হাঁটতে সক্ষম ।  যা তার চেনা জানা সমস্ত প্রাণীর চেয়ে আলাদা ,  এই কি তাহলে কিংবদন্তীর সেই তুষারমানব !  

এই প্রসঙ্গে একটি ছোট কথা ,  ঘটনাটি ১৯৮৬ সালের ,  তার ঢের আগে থেকেই মেসনার নিজেই একজন কিংবদন্তী ,  কাজেই ইয়েতির মত একটি বিতর্কিত বিষয় নিয়ে সাক্ষী হতে চেয়ে তিনি নাম - যশ - অর্থ কামাতে চেয়েছেন এমন ধারণা নেহাতই বাতুলতা মাত্র ।  বরঞ্চ এই কথা জনসমক্ষে বলার পর থেকেই যথেষ্ট সমালোচনার শিকার হয়েছেন তিনি ,  অনেকে এমনও বলেছে পাহাড়ের সেই উচ্চতায় গাঁজা খেয়ে মেসনার  চোখে ভুল দেখেছিলেন ,  অনেক উচ্চতায় অক্সিজেনের অভাবের প্রভাবে মানুষ মস্তিস্কের নিয়ন্ত্রনের অভাবে ভুল দেখে ,  অনেক অবাস্তব জিনিসের সাক্ষী হয় সত্য ,  কিন্তু রেইনহোল্ড মেসনার না ,  যিনি প্রায় বলে কয়ে সমস্ত শীর্ষস্থানীয় পর্বত বিনা অক্সিজেনে জয় করেছেন তিনি আর যাই হোক এই সমস্যায় অন্তত তরুণ কালে ভুগবেন না ।     এই প্রসঙ্গে মেসনার নিজেও বলেছেন তিক্ত অভিজ্ঞতার কথা ,  তিরলে তার প্রতিবেশী মুখের উপর বলেছিলে -  তুমি আর তোমার ইয়েতি গোল্লায় যাক !  
আসলে ইয়েতি ,  বিগ ফুট ,  মৎসকন্যা ,  লক নেসের নেসি ,  ইউ এফ ও ইত্যাদি নিয়ে অবিশ্বাসের মূল সমস্যা কিন্তু শুরু হয় কিছু মানুষের জন্যই ,  যারা কেবল অর্থ আর খবরের কাগজের শিরোনাম হবার জন্য অবলীলায় মিথ্যা বলে ।  এই গত বছরও রাশিয়ার প্রত্যন্ত অঞ্চলে দুটি ইয়েতি ধরা পড়েছে বলে সরগোল শুরু হয়ে যায় ,  পরে জানা গেল সেই গ্রামটিকে পর্যটকদের কাছে আকর্ষণীয় করার জন্য গুজব ছড়ানো হয়েছে !  
এই সমস্ত অভিজ্ঞতাই তাকে আরো জেদি ,  একগুয়ে করে তোলে ,  বেরিয়ে পড়েন তিনি ইয়েতির রহস্য উদঘাটনের জন্য ।  একজন খাঁটি গবেষকের মত তিনি সমস্যার কেন্দ্রবিন্দুতে পৌঁছানোর চেষ্টা করেন সমস্ত বাঁধা এড়িয়ে ।  
এবং মাঠে নেমেই মেসনার আবিস্কার করে বসেন এক চমকপ্রদ তথ্য ,  ইয়েতির কাহিনী সবচেয়ে বেশী নেপালে শোনা গেলেও এটি আসলে নেপালের স্থানীয় কিংবদন্তী নয় !  এটি তিব্বতের অবারিত মালভূমি আর বন্ধুর পর্বতে বসবাসকারী কিছু গোত্রের লোককথার চরিত্র ,  তারা যখন নানা গিরিখাদ পার হয়ে অনেক অনেক আগে হিমালয় ডিঙ্গিয়ে নেপালে এসে বসতি স্থাপন করে ,  তাদের সাথে সাথে আসে সেই লোকগাঁথা ,  সংস্কৃতি ,  ইয়েতির গা ছমছমে গল্প ।  

 সেই সাথে মেসনার আলোকপাত করেন ইয়েতি নিয়ে মিথ্যাচারের উপরে ,  বিশেষ করে তার পায়ের ছাপ নিয়ে -  তুষারের উপর সামান্য ব্যতিক্রম বড় পায়ের ছাপ পেলেই তা নিয়ে বাড়াবাড়ি রকমের উত্তেজনা শুরু হয়ে যায়  ,  অথচ তলিয়ে দেখলেই বোঝা যায় এটি তুষারচিতা ,  পাহাড়ি ভাল্লুক বা অন্য কোন প্রাণী পায়ের ছাপ ।  রোদের তুষার গলে বিকৃত অবস্থায় পৌঁছালে ছাপগুলোকে অনেক বড় দেখায় ,  ব্যস শুরু হয়ে যায় মানুষের জল্পনা - কল্পনা ।  
অবশ্য মিথ্যেটাও কম দায়ী নয় ,  বিশ্বের প্রথম দিককার শীর্ষস্থানীয় পর্বতারোহী এরিক শিপটনের তোলার যে ইয়েতির পায়ের ছাপের ছবি আজ পর্যন্ত সবচেয়ে বেশী বিখ্যাত ,  এডমণ্ড হিলারির সাথে শিপটনের কথোপকথনে এক পর্যায়ে উঠে আসে যে ব্যাপারটি ভুয়া ,  সম্ভবত এভারেস্ট অভিযানের অর্থ যোগান বন্ধ হয়ে যাবে এই আশঙ্কা থেকেই শিপটনের মত বরেণ্য অভিযাত্রী এই জালিয়াতি করে ।  

সেই সাথে আছে একাধিক বৌদ্ধ মঠে সংরক্ষণ করা ইয়েতির দেহাবশেষ ,  বিশেষ করে খুমজুং উপাসনালয়ের সংরক্ষিত ইয়েতির মাথার উপরিভাগের চামড়াটি বিবেচনা করা হত এক অকাট্য প্রমাণ হিসেবে , 

 কিন্তু ব্রিটেনে নিয়ে যেয়ে ডি এন এ পরীক্ষার মাধ্যমে জানা গেল এটি কোন বাঁদর জাতীয় প্রাণীর নয় ,  হিমালয়ের ছাগল বা হরিণের চামড়া দিয়ে তৈরি এক শো - পিস !  যদিও স্থানীয় শেরপারা সেটিকে আজও দেবতাজ্ঞানে পূজা করে ।    ( বিখ্যাত প্রাণী বিশেষজ্ঞ দ্য নেকেড এপের লেখক ডেসমণ্ড মরিসের এক বইতেও এই ঘটনার উল্লেখ ছিল ,  যেখানে গবেষকদের মাঝে মরিস খোদ উপস্থিত ছিলেন )  । 

  সেই সাথে স্যার এডমণ্ড হিলারি তার বিখ্যাত তুষারমানব অভিযানের ইতিটানার পরে ইয়েতির অস্তিত্ব নেই ঘোষণা দিলে হিমালয়ে পাওয়া সন্দেহজনক কিছু পশম গবেষণার জন্য দান করেন ,  দেখা যায় সেগুলোও হিমালয়ের ভারালের পশম !  
এরপরে মেসনার তুষারমানবের নাম নিয়ে যথেচ্ছ নাড়াচাড়া করেন ,  এলাকা ভেদে তাদের নাম Michê ,  Dzu - teh ,  Migoi ,  Mi - go ,  Mirka  ,  Kang Admi  ,  JoBran  (  তিব্বতে টিনটিনে ইয়েতিকে মিগু বলা হত )   ,  এবং প্রায় সবগুলো নামই ভাল্লুকের সাথে জড়িত ,  এমনকি ইয়েতি শব্দটিও মেতি - র অপ্রভংশ ,  যার অর্থ ভাল্লুক ।  
ইয়েতি কিংবদন্তীর উৎপত্তিস্থল সম্পর্কে নিঃসন্দেহ হবার পর তিব্বতে অসংখ্য জনপদে ব্যপক অনুসন্ধান চালান মেসনার বছরের পর বছর ধরে ,  তার কাছে গোপন সন্ধান পৌঁছে -  দুর্গম এক মনেস্ট্রিতে তিনটি তুষার মানবের মৃতদেহ সংরক্ষণ করে রেখেছে  লামারা ,  কিন্তু তাদের কাছে তা অতি পবিত্র বস্তু বিধায় বিদেশীদের সেখানে প্রবেশ নিষিদ্ধ ।  
মেসনারের এই অনুসন্ধানের মূলপ্রেরণা ছিল -  এই কিংবদন্তীর মূলে কোন না কোন বাস্তব ভিত্তি অবশ্যই আছে ,  এটি স্বর্গীয় দেবদূত বা কল্পকথার শয়তান না ,  নিশ্চয়ই কোন প্রাণীর আদল থেকে ,  মানুষের সাথে তার সংঘর্ষময় ইতিহাস থেকে হাজার হাজার বছর ধরে ডাল - পালা গজিয়ে বিশাল মহীরুহতে পরিণত হয়েছে ইয়েতির গল্প ,  কিন্তু মূল ভিত্তিটা কি  !  
মেসনারের মনের পর্দায় বারবার ভেসে ওঠে বাস্তবের ইয়েতির সাথে তার সাক্ষাতের কথা ,  তার চলাফেরা ,  ভঙ্গীর সাথে হিমালয়ের কোন প্রাণীটার মিল আছে ,  এমনকি লাসার চিড়িয়াখানাতেও ঢুঁ মারেন সেই রহস্যমানবের সন্ধানে ।  বারংবার কথা বলেন তার পুরনো বন্ধু দালাই লামার সাথে ।  

অবশেষে দৃঢ় সিদ্ধান্তে আসতে সক্ষম হত পর্বতারোহীদের রাজা ,   প্রথম থেকে যদিও মেসনারের মনে সন্দেহ জেগেছিল ইয়েতির রহস্যের সাথে ভাল্লুকের দৃঢ় সম্পর্ক আছে ,  বিশেষত তাদের কিছুক্ষণ দুই পায়ে হাঁটার ক্ষমতা ,  নিশাচরপ্রবৃত্তি ,  যে কোন খাবার খাওয়ার অভ্যাস ,   কৌতূহলী স্বভাব যার অনেক কিছুই ইয়েতির সাথে মিলে যায় ।  কিন্তু হিমালয়ের এই অঞ্চলে একাধিক ধরনের ভাল্লুক বাস করে ,  ঠিক কোন ধরনের ভাল্লুক থেকে এই গুজবের শুরু ?   এর দাবিদার ছিল তিব্বতের নীল ভাল্লুক  Tibetan blue bear  ( Ursus arctos pruinosus )  ,  কালো ভালুক আর অতি বিরল হিমালয়ের বাদামী ভাল্লুক ,  যাকে অনেকে লাল ভালুক বলেও অভিহিত করে ।  
এই ব্যাপারে মেসনার ভালুকের পায়ের পাতার দিকে বেশী গুরুত্বারোপ করেন ,  কোন ধরনের ভালুকের পা থেকে বরফের ওপর হাঁটলে তা ইয়েতির পায়ের ছাপের মত হতে পারে ,  সেই সাথে দুই পায়ে দাঁড়ানো অবস্থায় তাদের গতিবিধি পর্যবেক্ষণের চেষ্টা চালান , 


 এবং চুলচেরা বিশ্লেষণের পর সিদ্ধান্তে উপনীত হন -  হিমালয়ের বাদামী ভালুকই Himalayan brown bear , Ursus arctos isabellinus ,  ইয়েতির কিংবদন্তীর পিছনের মূল ভিত্তি ,  বাস্তবের রক্তমাংসের প্রাণী ।   


অতি বিরল এই প্রাণীটির বিরলতর একটি ভিডিও ক্লিপ এখানে দেওয়া হল ,  প্রাতঃনমস্য ডেভিড অ্যাটেনবোরোর ধারা ভাষ্যে বিবিসির লাইফ সিরিজের গ্রেট প্লেইনস থেকে নেওয়া ।  দেখে চিন্তা করুন মেসনারের সাথে আপনি একমত হবেন না অন্য উত্তরের খোঁজে চষে ফেলবেন হিমালয় ! 

সবার শেষে দালাই লামার সাথে একবার দেখা করে তিনি বলেন ,  আপনার নিশ্চয় জানা আছে ইয়েতির কিংবদন্তী ভালুকের সাথে সম্পর্কিত ,  তাই না ?  মুচকি হেসে দালাই লামা চোখ টিপে বলেন -  ঠিকই ধরেছ ,  কিন্তু কে বিশ্বাস করবে তোমার কথা !     
 (  ব্যবহৃত ছবিগুলো মেসনার এবং ইয়েতি বিষয়ক নানা ওয়েব পেজ থেকে সংগৃহীত ) 







স্মরণীয় চলচ্চিত্র  -    চে     




 (  সতর্কীকরণ — এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র ,  এটা কোন মুভি রিভিউ নয় ,  কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই ,  এটি স্রেফ ধারা বিবরণী ।  কাজেই যাদের চলচ্চিত্রটি এখনো দেখা হয় নি ,  তারা আগে দেখে ফেললেই ভাল হয় ,  নতুবা সব ঘটনা জানলে হয়ত আগ্রহ কিছুটা কমে যাবে ।  এমন লেখার ব্যাপারে সকল ধরনের পরামর্শ স্বাগতম ।   ) 
  সাম্রাজ্যবাদ বিরোধী  বিপ্লবের প্রতীক চে আর্নেস্তো গ্যেভারাকে নিয়ে  আজ পর্যন্ত নির্মিত হয়েছে অসংখ্য তথ্যচিত্র ও চলচ্চিত্র ,  এমনকি তার নির্মম হত্যাকান্ডের পরপরই তার কিংবদন্তীর জীবন ও কর্ম নিয়ে হলিউডেও মুক্তি পায় চলচ্চিত্র ,  চে - র ভূমিকায় ছিলেন মরুর বুনো বেদুঈন খ্যাত ওমর শরীফ ।  কিন্তু এখন পর্যন্ত চলচ্চিত্রবোদ্ধাদের মতে চে - র অতিঘটনাময় মহাজাগতিক জীবনের অতি গুরুত্বপূর্ণ কিছু অধ্যায় সত্যিকার অর্থে রূপোলী ফিতেয় ধরে রাখতে সমর্থ হয়েছে ২০০৮ সালে মুক্তি পাওয়া  অস্কার বিজয়ী পরিচালক ষ্টিভেন সোডেরবার্গের চে । 

 ১ম এবং ২য় খন্ডে মুক্তি পাওয়া স্প্যানিশ ভাষার চলচ্চিত্রটির ১ম পর্বে চে - র ফিদেল কাষ্ট্রোর সাথে পরিচিত হওয়া ,  কিউবার মুক্তি সংগ্রামে জড়িয়ে পড়ে তার চে হয়ে ওঠা এবং সফল বিপ্লবের কথা আঁকা হয়েছে ,  ২য় পর্বে বলা হয় তার জীবনের শেষ যাত্রা ,  বলিভিয়ায় তার আমৃত্যু লড়াইয়ের কথা ।  নাম ভূমিকায়  মর্যাদাপূর্ণ কান চলচ্চিত্র উৎসবের সেরা অভিনেতার পুরস্কার জিতে নেওয়া অভিনয় করেছেন বেনিচ্চিও দেল তোরো ।  নিছক গৎ বাধা চলচ্চিত্রের মত কাহিনী প্রবাহ একদিকে না এগিয়ে এই বিশেষ চলচ্চিত্রে একাধিক ঘটনা ,  বিশেষ করে অতীত ও বর্তমানের সমন্বয় ঘটিয়ে বারংবার আগু - পিছু করা হয়েছে ।  
 ১ম পর্বের শুরু ,  ১৯৬৪ - এর মে মাসের হাভানা ,  চে স্মরণ করছেন পুরনো দিনের নানান রঙের স্মৃতিময় দিনগুলি ।  ১৯৫২ সালে মার্কিন যুক্তরাষ্ট্রের সহায়তায় কিউবার মিলিটারী জেনারেল বাতিস্তা  ক্যু  করে ক্ষমতা দখল করল ,  তারপরই শুরু হল দেশবাসীর অধিকার পদদলিত করে যুক্তরাষ্ট্রের আধুনিক ঔপনিবেশিক প্রভুদের নির্লজ্জ পদলেহন ।  ১৯৫৫ সালের জুলাই মাসে মেক্সিকো সিটিতে এক নৈশ ভোজে কিউবার নির্বাসিত তরুণ  আইনজীবি ফিদেল কাষ্ট্রোর সাথে তার পরিচয় তারপর অবিরাম ১২ ঘন্টা চলে তাদের কথোপকথন ,  অন্য বন্ধুরা ক্লান্তিতে ঘুমিয়ে কাদা ,  কিন্তু দুই ভবিষ্যত বিপ্লবীর কথা শেষ হয় না আগামী দিনের সাম্রাজ্যবাদ মুক্ত শক্তিশালী ল্যাটিন আমেরিকার মায়াময় স্বপ্নে ,  শুরু হয় তাদের কিংবদন্তীর বন্ধুত্বের শুরু -  যা দুজনের জীবনেই কাজ করেছে মাইলফলক হিসেবে । 
 সবার কাছে আর্নেস্তো নয় ,  বরং চে নামে পরিচিত হতে থাকেন তিনি  (  আর্জেন্টাইন ব্যক্তি সম্বোধন )  পরমূহুর্তেই চে নিজেকে আবিষ্কার করেন ক্রোধোমত্ত্ব সমুদ্রের মাঝখানে এক পলকা জলযানে ,  ফিদেলের আহবানে স্বশস্ত্র বিপ্লবে অংশ নিতে চুপিসারে কিউবা চলেছে তারা ।  শুরু হল সিয়েরা মায়েস্ত্রো পার্বত্য অন্চলে গেরিলা যুদ্ধ ,  আস্তে আস্তে বাড়তে থাকল তাদের দলের যোদ্ধাদের সংখ্যা ,  সাধারণ মানুষের অকুন্ঠ সমর্থন মিলল সব জায়গাতেই সেনা অপশাসনের বিরুদ্ধে ।  
দলের অন্য সবাই যখন সারা দিনের অভিযান ,  কসরৎ বা যুদ্ধ শেষে হৈ - হুল্লোড়ে মত্ত চে তখন নিবিষ্ট রোজনামচা লেখাতে  (  তার রোজনামচা লেখার অভ্যেস ছিল আজীবন -  এর মধ্যে যৌবনের প্রারম্ভে সমগ্র ল্যাটিন আমেরিকায় ভ্রমণ নিয়ে লেখা মোটর সাইকেল ডায়েরীতো ক্ল্যাসিকের মর্যাদা পেয়েছে ,  সেই সাথে আছে কিউবার ডায়েরী ,  আফ্রিকার দিনলিপি ,  বলিভিয়ার ডায়েরী )  অথবা বই পড়াতে । 
 চলচ্চিত্রের পর্দায় সেই সংগ্রামময়  গেরিলা জীবনের অতীত থেকে বর্তমানে নিয়ে যায় চে - র সাথে সাথে আমাদের সবাইকে ,  এখানে তিনি কিউবার শিল্প মন্ত্রী আবার কখনো কেন্দ্রীয় ব্যাঙ্কের গর্ভনর ,  যুক্তরাষ্ট্র গিয়েছেন জাতিসংঘে বক্তব্য দেবার জন্য ।  সাংবাদিকদের সমস্ত কূটনীতির পর্দা ভেঙ্গে  দ্ব্যর্থ ভাবে জানালেন -  কিউবা স্বাধীন ভাবে ,  মাথা উচু করে ,  নিজ পায়ে দাড়িয়ে বাঁচতে চায় ,  তারা কখনোই সোভিয়েত ইউনিয়নেরর কোন ব্লক বা ল্যাটিন ঘাঁটি হিসেবে কাজ করবে না । 
 আবার যুদ্ধের অরণ্যে -   সহযোদ্ধাদের সাথে নীতি - নির্ধারণী সভা করে কঠোর নিয়মানুবর্তিতা আরোপ করেন চে ।  এর মধ্যেও দেখা যায় ,  গেরিলাদের নীতিভঙ্গ করে পথভ্রষ্ট দু - একজন  স্থানীয় কৃষকদের কাছ থেকে জোর করে খাদ্য - শস্য আদায় করে ,  অস্ত্রের মুখে নির্লিপ্ত ধর্ষণ চালায় কিষানী বালিকার উপরে ।  এদের একজন ছিল আবার সেনাবাহিনীর চর ,  গেরিলাদের মহিমাকে কালিমালিপ্ত করায় ছিল তার মুখ্য উদ্দেশ্য ।  নেতা হিসেবে অত্যন্ত কঠোর চে তাৎক্ষণিক ভাবে মৃত্যুদন্ডের আদেশ কার্যকর করতে বলেন ।  
কি সংগ্রামময় সে জীবন ,  আহার - নিদ্রার কোনই নিশ্চয়তা নেই ,  খরস্রোতা নদী পাড়ি দিচ্ছে গেরিলারা বুক সমান জলে হেটে হেটে ,  মাথার উপরে  আশ্রয় নিয়ে আছে বেজায় ভারী বোঝা ।  অসাধারণ ক্যামেরার কাজ মূহুর্তে মাঝে আমাদের নিয়ে যায় ক্রান্তীয় সেই দ্বীপে ,  চিট্চিটে্ গরমের মাঝে ইক্ষু খেতে ,  কখনো নদীর শীতলতায় । 
  আবার জাতিসংঘের তার ভাষণে যুক্তরাষ্ট্রের সারা বিশ্বের  মাথার উপর ছড়ি ঘোরানোর স্বভাবের তীক্ষ কঠোর সমালোচনা করে উদাহরণ হিসেবে গুয়াতেমালা ,  মেক্সিকো ,  পানামাসহ নানা দেশে তাদের হঠকারী আগ্রাসন এবং সি আই এ - র মাধ্যমে সংঘটিত গুপ্তহত্যার কথা তুলে ধরেন ,  এক পর্যায়ে যুক্তরাষ্ট্রের প্রতিনিধিরা বাদানুবাদে লিপ্ত হয় ও সম্মেলন কক্ষ ত্যাগ করে । 
 আবার সিয়েরা মায়েস্ত্রোর গহনে ফিদেল ও চে ,  তাবুর ভেতরে আগুনের অশরীরি আলোয় তারা বিভোর ক্ষুধা - দারিদ্রমুক্ত বিশ্ব গঠনের সূদুর পরিকল্পনায় ।  যুদ্ধের এক পর্যায়ে কিউবান তরুণী গেরিলা অ্যালাইদার সাথে পরিচয় হয় চে ,  বিপ্লব বাস্তবায়িত হবার পরে পরিণয় সূত্রে আবদ্ধ হয় তারা ।  একের পর শহরে বিজয় কেতন ওড়াতে তাকে গেরিলারা ,  যেখানে তারা যান সেনাদখলদারিত্ব অবসানের পর সেখানে উৎফুল্ল জনতা রাস্তায় নেমে এসে বরণ করে নেয় তাদের পরম আত্মিয়তায় ,  চে হয়ে ওঠেন তাদের স্বপ্ন নায়ক ,  ভিনদেশী এক তরুণ তাদের দেশের মানুষের মুক্তির জন্য প্রাণবাজী রেখে অকুতোভয়ে লড়ে যাচ্ছেন ,  এই বিষয়টা তাদের বিশেষ ভাবে উদ্বেলিত করে তোলে ,  অনেকেই শুরু করে তার সাক্ষর সংগ্রহ ।  
যদিও চে সবসময়ই উল্লসিত জনতাকে বলে এসেছেন এই কৃতিত্ব তার দলের সকল গেরিলার ,  দলগত প্রচেষ্টার ।  এর ফাকেই ফাকেই চলতে থাকে চে - র অন্য ভূমিকা ,  একজন ডাক্তার হিসেবে কেবলমাত্র আহত সহযোদ্ধাদেরই নয় সুযোগ পেলেই রোগাক্রান্ত  স্থানীয়দের সেবায় হাত বাড়িয়ে দিতেন এই বিশ্ব - রেকর্ডধারী ডাক্তার । 
 কিউবার অন্যতম বৃহত্তম শহর সান্তা ক্লারার  পতনের পর খবর ভেসে আসে বেতারে -  স্বৈরাচারী বাতিস্তা দেশ ছেড়ে পালিয়েছে আমেরিকায় ,  উল্লাসে ফেটে পরে আপামর জনসাধারণ ।  এক সহযোদ্ধা আবেগে আল্পুত হয়ে জিজ্ঞেস করে বিপ্লবতো সফল এখন তারা বাড়ী ফিরতে পারবে কি না ,  গভীর প্রজ্ঞা নিয়ে চে জানান  এটা কেবল একটা খন্ড যুদ্ধ জয় ,  এখন সবার মূল দায়িত্ব হবে দেশ গড়া কাজে নিজের সর্বোচ্চ উৎসর্গ করা ।  রাজধানী হাভানার উদ্দেশ্যে রওনা দেয় তারা পরের দিন ,  পথে গুটিকয় গেরিলাকে লুট করা গাড়ী ব্যবহার করতে দেখে তাদের গতিপথ রোধ করে বজ্র কন্ঠে চে জানান এমন অরাজকতার জন্য বিপ্লব হয় নি ,  অন্যের জিনিস অন্যায় ভাবে ব্যবহার করার চেয়ে বরং পায়ে হেটে দূরের হাভানায়  রওনা দেয়া অনেক শ্রেয়তর ,  তার আদেশে লজ্জিত সহযোদ্ধা গাড়ী ফেরৎ দিতে যায় ,  শুরু হয় হাভানার পথ যাত্রা ,  বাতাসে ভেসে আসে অপার্থিব সূরমূর্ছনা ,  যবনিকাপাত ঘটে প্রথম খন্ডের । 
  ২য় খন্ডের প্রথমেই বলা হয় ১৯৬৫ সালে মে মাসে চে গ্যেভারা কাউকে না জানিয়ে অজানা গন্তব্যের উদ্দেশ্যে রওনা দিয়েছেন ,  রেখে গেছেন প্রাণপ্রিয় বন্ধু ফিদেলের কাছে একটি চিঠি ।  জাতির উদ্দেশ্যে টেলিভিশনে ১৯৬৫ এর ৩ অক্টোবর চিঠিটি পাঠ করেন আবেগাপ্লুত কিউবান প্রেসিডেন্ট ,  সেখানে লেখা চে কিউবার দায়িত্ব পালনের পর চলেছেন অন্যান্য দেশে ,  সব দেশই যে তার মাতৃভূমি ,  বিপ্লবের আগুনের শুদ্ধি মন্ত্র ছড়িয়ে দিতে চান তিনি সবখানে ,  গাইতে চান প্রতিটি ভূ - খন্ডে সাম্যবাদের গান ।  
এর ঠিক এক বছর পরে এক গোপন গ্রীষ্মকালীন আবাসে হাজির হন ফিদেল ,  দেখা হয় একজন পৌঢ় উরুগুয়ান ব্যবসায়ী ছদ্মবেশে থাকা চে - র সাথে ,  তার বলিভিয়া সফরের খুটি - নাটি নিয়ে কথা হয় দুই বন্ধুর মাঝে ।  পরিবারের সাথে আবেগঘন অল্প সময় কাটানোর পরপরই বলিভিয়া রওনা দেন তিনি ,  দূগর্ম পাহাড়ী এলাকায় ক্যাম্প স্থাপন করেন স্থানীয় সাম্যবাদীদের সাথে পূর্ব পরিকল্পনা মত ,  দলে দলে তরুণেরা যোগ দেয় তারা দলে ,  গেরিলা যুদ্ধের কৌশল চে তাদের শেখাতে থাকেন হাতে কলমে ।  আর্থিকভাবে প্রচন্ড দরিদ্র স্থানীয় রেড ইন্ডিয়ানরা ,  শিক্ষা - চিকিৎসার কোন বালাই নেয় ,  নেই কোন কর্মসংস্থান ,  আছে ক্ষুধাক্রান্ত কচি শিশুমুখের সারি প্রতিটি ঘরে ।   অপ্রতুল অবস্থার মাঝেও চে চেষ্টা করে যান যথাসম্ভব সুচিকিৎসা দানের ।  
বলিভিয়ায় আগমনের পর ১০০ দিন পার হয়ে গেরিলাদের সংগঠিত করার কাজে ,  এর মাঝে তাদের গোপন আস্তানার সেনাবাহিনী হামলা চালিয়ে পায় কিউবার চিহ্নযুক্ত একটি শার্ট ।  প্রেসিডেন্টের প্যালেসে বসে জরুরী গোপন সভা ,  উচ্চ পদস্থ আমেরিকানরা চায়  বিল্পব দমানোর জন্য তাদের নিয়ন্ত্রিত পুতুল বলিভিয়ান রাষ্ট্রপতিকে সর্বত সাহায্য করতে ।  পরবর্তীতে সি এই এ যোগ দেয় এই দমন পীড়নে ।  
২৮০ দিনের মাথায় প্রবল অসুস্থ চে শিকার হন গুপ্ত আক্রমণের ।  দূর্বল অবস্থায় আত্নগোপন করেন তারা ।  ৩২৪ দিনের মাথার ছোট্ট পাহাড়ী গ্রাম লা হিগুয়েরায় ক্যাম্প স্থাপন করেন গেরিলারা ,  সেখানকার শিশুদের মাঝে বিনামূল্যে বিতরণ করেন রকমারি খাবার ,  বড়দের উদ্দেশ্যে আগুনঝরা বক্তব্য রাখেন চে ।  স্বপ্ন বুনে দেন শ্রেণী বৈষম্যহীন সমাজ গঠনের ।  পরবর্তীতে তাদের উপস্থিতির খবর ফাস হয়ে যাওয়ায় বেশ কবার চোরা গোপ্তা আক্রমনের শিকার হন তারা ,  বলিভিয়ায় প্রবেশের ৩৪০ দিনের মাথায় জীবনের শেষ যুদ্ধে শত্রুর গুলিতে রাইফেল ভেঙ্গে যাওয়ার পর শারীরিক ভাবে অতিদূর্বল ক্লান্ত চে গুয়েভারা সেনাবাহিনীর হাতে বন্ধী হন । 

 কিন্তু বিপ্লবের মন্ত্রে তখনো তার সত্ত্বা সমান ভাবে উদ্দীপ্ত ,  প্রজ্জ্বলিত তার ক্ষুরধার বক্তব্য ।  তাকে হেয় করার জন্য বন্ধীশালায় তার সামনেই প্রিয় দুই সহযোদ্ধার মৃতদেহ ফেলে রাখে সৈন্যরা ।  পাহারাদার সৈন্যের কৌতুহলী প্রশ্নে ঠোটের কোণে আলতো রহস্যময় হাসি নিয়ে তিনি স্মরণ করেন পুত্র - কন্যাদের ,  দার্শনিকের মত জানান রূপকথার ঈশ্বরে বিশ্বাস নেই তার ,  অবাক পাহারাদার প্রশ্ন করে ঈশ্বরে বিশ্বাস না থাকলে একজন মানুষ ,  একটি জাতি এগোতে পারে কিভাবে  !  চে - র উত্তর ছিল -  নিজের উপর বিশ্বাস রেখে ,  মানুষের উপর বিশ্বাস রেখে । 
 ৯ অক্টোবর ,  ১৯৬৭ ।  বলিভিয়ায় অবস্থানের ৩৪১তম দিনে সি আই এ কর্মকর্তার নির্দেশে চে গ্যেভারাকে নির্মম ভাবে গুলী করে হত্যা করা হয় ,  তার শেষ বাক্য ছিল -  গুলী কর ,  তোমরা তো হত্যা করছ কেবল একজন মানুষকে  ( অর্থাৎ তার স্বপ্নকে নয় ,  দর্শনকে নয় ,  সেটা হত্যার সাধ্য কারো হবে না )  । 

 প্রায় ২৭০ মিনিট দীর্ঘ এই চলচ্চিত্র পর্যালোচনার শেষ দিকে এসে চে - র উদ্দেশ্যে রচিত সেই কবিতাটিই মনে পড়ে - 
চে ,  তোমার মৃত্যু আমাকে অপরাধী করে দেয়
আমার ঠোঁট শুকনো হয়ে আসে ,  বুকের ভেতরটা ফাঁকা
আত্মায় অবিশ্রান্ত বৃষ্টিপতনের শব্দ
শৈশব থেকে বিষণ্ণ দীর্ঘশ্বাস
চে ,  তোমার মৃত্যু আমাকে অপরাধী করে দেয় - 
বলিভিয়ার জঙ্গলে নীল প্যান্টালুন পরা
তোমার ছিন্নভিন্ন শরীর
তোমার খোলা বুকের মধ্যখান দিয়ে
নেমে গেছে
শুকনো রক্তের রেখা
চোখ দুটি চেয়ে আছে
সেই দৃষ্টি এক গোলার্ধ থেকে ছুটে আসে অন্য গোলার্ধে
চে ,  তোমার মৃত্যু আমাকে অপরাধী করে দেয় । 
শৈশব থেকে মধ্য যৌবন পর্যন্ত দীর্ঘ দৃষ্টিপাত - 
আমারও কথা ছিল হাতিয়ার নিয়ে তোমার পাশে দাঁড়াবার
আমারও কথা ছিল জঙ্গলে কাদায় পাথরের গুহায়
লুকিয়ে থেকে
সংগ্রামের চরম মুহূর্তটির জন্য প্রস্তুত হওয়ার
আমারও কথা ছিল রাইফেলের কুঁদো বুকে চেপে প্রবল হুঙ্কারে
ছুটে যাওয়ার
আমারও কথা ছিল ছিন্নভিন্ন লাশ ও গরম রক্তের ফোয়ারার মধ্যে
বিজয় - সঙ্গীত শোনাবার - 
কিন্তু আমার অনবরত দেরি হয়ে যাচ্ছে ! 
এতকাল আমি একা ,  আমি অপমান সয়ে মুখ নিচু করেছি
কিন্তু আমি হেরে যাই নি ,  আমি মেনে নিই নি
আমি ট্রেনের জানলার পাশে ,  নদীর নির্জন রাস্তায় ,  ফাঁকা
মাঠের আলপথে ,  শ্মশানতলায়
আকাশের কাছে ,  বৃষ্টির কাছে বৃক্ষের কাছে , 
হঠাৎ - ওঠা
ঘূর্ণি ধুলোর ঝড়ের কাছে
আমার শপথ শুনিয়েছি ,  আমি প্রস্তুত হচ্ছি ,  আমি
সব কিছুর নিজস্ব প্রতিশোধ নেবো
আমি আবার ফিরে আসবো
আমার হাতিয়ারহীন হাত মুষ্টিবদ্ধ হয়েছে ,  শক্ত হয়েছে চোয়াল , 
মনে মনে বারবার বলেছি ,  ফিরে আসবো  ! 
চে ,  তোমার মৃত্যু আমাকে অপরাধী করে দেয় - 
আমি এখনও প্রস্তুত হতে পারি নি ,  আমার অনবরত
দেরি হয়ে যাচ্ছে
আমি এখনও সুড়ঙ্গের মধ্যে আধো - আলো ছায়ার দিকে রয়ে গেছি , 
আমার দেরি হয়ে যাচ্ছে
চে ,  তোমার মৃত্যু আমাকে অপরাধী করে দেয়  ! 
 ( সুনীল গঙ্গোপাধ্যায় ,   " চে ,  তোমার মৃত্যু আমাকে অপরাধী করে দেয় "  ) 
 (  ব্যবহৃত ৩ টি ছবির একটি উইকি অন্য ২টি চলচ্চিত্রবিষয়ক ওয়েবপেজ থেকে নেওয়া হয়েছে ) 






জন্মের আগেও যেমন অন্ধকার ,  মৃত্যুর পরেও ঠিক তেমন অন্ধকার  -   ডঃ শিশির ভট্টাচার্য 	



অনেকেই প্রশ্ন করেন -  দেশকে এত ভালবাস ,  দেশের ভাষা নিয়ে কাজ করতে চাও ,  তাহলে বিদেশ এলে কেন ?  পষ্টাপষ্টি সত্য উত্তর দিয়ে ফেলি ,  তারাদের জন্য ।  আকাশের তারা ,  যাদের বাংলায় বলে নক্ষত্র ,  যাদের থেকেই আরবিতে আমার মা নামের প্রথম অংশ রেখেছেন তারেক  ।  (  এরচেয়ে বাংলা রাখলে কত চমৎকার হত ,  নাক্ষত্রিক অণু  !  )  ।   আসলেই ,  কেবলমাত্র মহাকাশ নিয়ে লেখা - পড়ার জন্যই বাংলাদেশে ছেড়ে এসেছিলাম ,  সেই সময়ে আমেরিকার এক নামকরা বিশ্ব - বিদ্যালয়ে মহাকাশ বিজ্ঞানে অ্যাডমিশনও পেয়েছিলাম ছোটখাট স্কলারশিপ সহ ,  কিন্তু ভিসা মিলে নাই !  কারণ ,  ভিসা অফিসার দুই ভুরু সহ মুখ কুঁচকে বলেছিলেন ,  বাংলাদেশের ছেলে তুমি ,  মহাকাশ বিজ্ঞান পড়ে তারপর কি করবে ?  উত্তর হয়ত তার মনঃপুত হয় নি ,  ভিসা মিলল না ,  আমারও মহাকাশ বিজ্ঞান নিয়ে আর পড়া হল না ,  কিন্তু চেষ্টা ছাড়ি নাই ,  স্বপ্নই তো মানুষকে বাঁচিয়ে রাখে  ,  তাই না ?  
 স্কুলে পড়ার সময়ে শুনলাম ঘনিষ্ঠ বন্ধু শোভনের বাবা রাজশাহী বিশ্ব - বিদ্যালয়ের গণিত বিভাগের সিনিয়র প্রফেসর শিশির  ভট্টাচার্য সারা বাংলাদেশে যে দুইজন মহাকাশ বিজ্ঞানের উপর পি এইচ ডি করেছেন তাদের মধ্যে একজন !  মহাকাশবিজ্ঞানী  !  শুনলেই কেমন একটা শ্রদ্ধা ভরা সমীহের মেঘ ঘিরে ধরে আমাদের ,  যে বিশ্ব ব্রহ্মাণ্ডে আমাদের অবস্থান তার জন্ম ,  মৃত্যু ,  বয়স ,  অবস্থান নিয়ে যারা গবেষণা করেন তাদের এই পৃথিবীর মানুষ মনে হতো না কখনোই ,  কিন্তু তাদেরই যে একজন আমাদের শহরে থাকে তা ঘুণাক্ষরেও ভাবিনি ।  যে কাকুকে প্রতিদিন গম্ভীরভাবে  বিশ্ব - বিদ্যালয় ক্যাম্পাসে পায়চারি করতে দেখি উনিই তাহলে সেইসব বিজ্ঞানীদের একজন !  কি দারুণ ব্যাপার !  ! 

 অনেক বছর আগে একদিন বুক ঠুকে চলেও গেলাম তার বাড়ীতে ,  মহাকাশ বিজ্ঞানের নানা বিষয়ে অজস্র প্রশ্ন নিয়ে ।  স্কুলের পোশাক পড়া পুত্রবন্ধুকে উনি নিজের মহামূল্যবানসময় ব্যয় করে বললেন মহাবিশ্ব ,  গ্রহ ,  নক্ষত্র ,  গ্যালাক্সি ,  পালসার ,  কোয়াসার ,  ব্ল্যাক হোল ,  অ্যান্টি ম্যাটার নিয়ে ।  সেই মহাগুরুত্বপূর্ণ তথ্যগুলো ছাপিয়েও আমার মন উদ্ভাসিত হয়ে উঠেছিল একজন মহাকাশ গবেষকের সাথে সামনাসামনি কথা বলার আনন্দ ।  যে আনন্দ আমি পুরোমাত্রাই অনুভব করি  প্রতিবার শিশির কাকুর সাথে কথা বলার সময় ,  দেশে গেলে মুখোমুখি অথবা বিদেশ থেকে মুঠোফোনে ।  তার মত বিভিন্ন বিষয়ে অপরিসীম জ্ঞানের অধিকারী ,  অসাম্প্রদায়িক ,  মুক্তমনা ,  তীক্ষ কৌতুকবোধের অধিকারী অথচ নিভৃতচারী ,  মিতভাষী ,  প্রচারবিমুখ মানুষ আমাদের অলস ,  পরশ্রীকাতর ,  নিজের ঢোল নিজের পেটানোর সংস্কৃতির সমাজে অতীব বিরল ।   

 অনেক দশকের সফল শিক্ষক জীবন কাটিয়ে বর্তমানে রাজশাহীতে অবসর জীবন - যাপন করছেন নিজস্ব ভুবনে মহাকাশ বিষয়ক লেখালেখি নিয়ে নিবিড় ভাবে মগ্ন থেকে ।  গত সপ্তাহে মুঠোফোনে নেওয়া সাক্ষাৎকারে উনি আলোকপাত করেছেন নিজের গবেষণা এবং মহাকাশের নানা বিষয় নিয়ে ,  পাঠকদের জন্য আফসোস হচ্ছে কেবল এই ভেবে যে সরাসরি শুনতে না পাওয়ায় আপনারা শিশির ভট্টাচার্যের অসাধারণ রসবোধ  (  উইট )  উপভোগে হয়ত পুরোপুরি সমর্থ হবেন না , কিন্তু পরবর্তীতে তা সম্ভব হতেও পারে — 
অণু  -     এখন কোন বই নিয়ে কাজ করছেন ?  
শিশির ভট্টাচার্য  –  বিশ্ববিদ্যালয়ের জ্যোতিঃবিজ্ঞান পড়াবার জন্য একটা বইয়ের কাজ কেবল শেষ হল ,  এটি ইংরেজিতে লেখা ।  দেশের কিছু শিক্ষা প্রতিষ্ঠানে গণিত বিভাগে  জ্যোতিঃবিজ্ঞানের কোর্স পড়ানো হয় ,  তাদের জন্যই লেখা ।  এখন পর্যন্ত বিদেশী লেখকদের বই - ই পড়ানো হয় ।  
অণু -  আপনার আগের বই দুটি নিয়ে বলুন
শিশির ভট্টাচার্য -  প্রথম বইটির নাম  মানুষ ও মহাবিশ্ব ,  এটিতে মূলত মহাবিশ্বে মানুষের স্থান কোথায় ,  মানুষ কি করে বর্তমান অবস্থায় পৌঁছাল ,  নানা জাতির নানা সংস্কৃতিতে মহাকাশের বস্ত নিয়ে মানুষের সংস্কার - কুসংস্কার এইসব নিয়েই ।  এটি ছেপেছিল সময় প্রকাশন । 
পরের বইটির নাম মহাজাগতিক মহাকাব্য ,  অবসর থেকে প্রকাশিত ,   এটিতে মহাজাগতিক বিভিন্ন ঘটনা ,  বস্তু  ,  মহাবিশ্বের ভবিষ্যৎ ইত্যাদি নিয়ে আলোকপাতের চেষ্টা করেছি । 
অণু -  মহাকাশ নিয়ে আপনার আগ্রহের শুরু কোথায় থেকে ?  এমন কঠিন বিষয় নিয়ে গবেষণার অনুপ্রেরণা কিভাবে আসল  ?  
শিশির ভট্টাচার্য -  রাতের আকাশ ,  গ্রহণ ,  নক্ষত্র নিয়ে তো মানুষের স্বভাবজাত একটা আকর্ষণ থাকেই ।  তবে এই মুহূর্তে মনে পড়ছে দৌলতপুর কলেজে গণিতে অনার্স করার সময় আমাদের শিক্ষক সুবোধ মজুমদার  (  বিখ্যাত গণিতবিদ ও শিশির ভট্টাচার্যের দীর্ঘ সময়ের সহকর্মী  সুব্রত মজুমদারের বাবা )  এই বিষয়টি নিয়ে কথা বলতেন ,  উৎসাহ দিতেন ।  
পরে রাজশাহী বিশ্ববিদ্যালয়ে শিক্ষক হিসেবে যোগদানের পরে হবিবুর রহমান  (  স্বাধীনতা যুদ্ধের শহীদ বুদ্ধিজীবী )  কথাপ্রসঙ্গে বলেছিলেন ফলিত গণিতের শিক্ষক হিসেবে  Astrophysics নিয়ে গবেষণা করলে তিনি ভবিষ্যতে বিশ্ববিদ্যালয়ে এই বিষয়টি নিয়ে কিছু করতে পারবেন ।  সেখান থেকে আরো উৎসাহ পেয়েছিলাম ।  
এরপরে লন্ডনের কুইন মেরী কলেজে জ্যোতিঃপদার্থবিজ্ঞান নিয়ে গবেষণার আমন্ত্রণ পেয়ে সেখানেই নিয়োজিত ছিলাম কয়েক বছর ।  
অণু  –  আপনার গবেষণার বিষয় কি ছিল ? 
শিশির ভট্টাচার্য  -  থিসিসের মূল জিনিসটা ছিল  Birth of the Stars  (  নক্ষত্রের জন্ম )  ,  সেখানে তারাদের গঠিত হবার সময়ের আচরণ এবং শুরুর দিককার গঠন নিয়ে গবেষণা চলত ।  
অণু  –  বর্তমানে বাংলাদেশে মহাকাশবিজ্ঞানের চর্চার কি অবস্থা ? 
শিশির ভট্টাচার্য  –  সত্যিকারের  মহাকাশবিজ্ঞান চর্চা এখানে এখনো শুরু হয় নি ,  কেবল সূর্য গ্রহণের বা উল্কা পাতের মতো ঘটনাগুলোর সময় কিছু মানুষ ভিড় করে দেখতে যায় ,  মিডিয়াতে খবর আসে ।  দুয়েকটি বিশ্ব - বিদ্যালয়ে জ্যোতিঃবিদ্যা নিয়ে স্বল্প মেয়াদী কোর্স আছে ,  এর বাহিরে ব্যপকহারে কিছু হচ্ছে না ।    
  
অণু -  আকাশ ও জ্যোতিস্ক নিয়ে তো আদি মানুষদেরও খুব কৌতূহল ছিল বলে প্রমাণিত হয়েছে - 
শিশির ভট্টাচার্য -  নিঃসন্দেহে আকাশ ছিল আদি মানুষের কাছে সবচেয়ে বিস্ময়কর বস্ত ,  অদ্ভুত গোলাকার একটা জিনিস ,  এর মাঝে চন্দ্র - সূর্য উদয় হয় ,  অস্ত যায় ।  গাছ থেকে ফল মাটিতে পড়ে ,  কিন্তু আকাশের চন্দ্র ,  সূর্য পড়ে না  !  কেন এমন হয় ?  এমন প্রশ্নের উত্তরে তারা নিজেরাই আবিস্কার করে বসেন রঙ মাখানো সব গল্প ।   আর অধিকাংশ গোত্রের কল্পনায় এই দৃশ্যমান আকাশের পিছনেই আছে স্বর্গীয় ভুবন ।  
অণু -  আকাশের নক্ষত্রমণ্ডলের সাথে অনেক প্রাণীর অবয়ব মিলিয়ে ফেলেছিল আদি মানুষেরা ,  তৈরি করে ছিল নানা পুরাণ কথার - 
শিশির ভট্টাচার্য  –  দীর্ঘ দিন ধরে মানব সম্প্রদায়ের দেখেছিল তারা প্রকৃতির সবচেয়ে দুর্বল প্রাণী ,  তারা যেমন বলবান নয় তেমন তাদের শরীরে আত্মরক্ষার ব্যবস্থাটুকুও নেই ।  সেই অতীত থেকেই বিভিন্ন প্রাণী সম্পর্কে তাদের ভয় মিশ্রিত ভক্তি গড়ে উঠে ।  অনেকে বিশ্বাসের ,  নানা ধর্মের মূলে সেই কারণে অনেক প্রাণী দেবতাজ্ঞানে পূজিত হোত এবং এখনো হয় ।  
এখনো আমরা কথায় কথায় সিংহাসন ,  সিংহদ্বার ইত্যাদি শব্দ ব্যবহার করি নিজের অজান্তেই এদের গূঢ় অর্থ বিবেচনা না করে ।  এদের মাঝেই লুকিয়ে আছে মানুষ কিছু কিছু প্রাণীর শৌর্যবীর্যে কি পরিমাণ মোহিত ছিল  । 
যেহেতু আদি মানুষকে কেউ বলে দেয় নি তারা কোথা থেকে এসেছে ,  পৃথিবীর জন্ম কিভাবে তাই তারা তাদের সীমিত পর্যবেক্ষণলন্ধ জ্ঞান  দিয়ে এমন সিদ্ধান্তে উপনীত হয়েছিল ।  
অণু -  মানুষ মহাবিশ্বের জন্য কি রকম গুরুত্বপূর্ণ প্রাণী বলে আপনার মনে হয় ? 
শিশির ভট্টাচার্য  –  মানুষ মহাবিশ্ব  কেন ,  পৃথিবীর জন্যও গুরুত্বপূর্ণ কিছু নয় ,  মানুষের উদ্ভব না হলেও এই গ্রহের কিছু যায় আসত না ।   মানুষের সাথে অন্যান্য প্রাণীর মূল পার্থক্য বুদ্ধিমত্তায় ,  এছাড়া বিবর্তনের ফলে উদ্ভূত জীবনের  বিস্তৃত শাখা - প্রশাখার অসংখ্য প্রাণীর চেয়ে সে আলাদা কিছু নয় ।  অন্য সকল প্রাণীর মতই মানুষেরও জন্মের আগে যেমন অন্ধকার ,  মৃত্যুর পরও ঠিক তেমন অন্ধকার ।  
অণু -  বিশ্বের নানা অঞ্চলের লোককথা ,  বিশ্বাস ,  গল্পের মাঝে অপূর্ব মিল ,  এমনটা কি মানুষ এক জায়গা থেকে ছড়িয়ে পড়ে নানা জায়গায় গিয়েছিল বলে ? 
শিশির ভট্টাচার্য  –  হতে পারে ,  আবার মানুষ বিভিন্ন জায়গায় বিচ্ছিন্ন থাকার ফলে নিজস্ব পৃথক পৃথক ধ্যানধারণা দিয়েও যে গল্পটি তৈরি করেছে তা অনেক গোত্রের সাথে মিলতেই পারে ।   
অণু -  মানুষ কি ভবিষ্যতে বহির্বিশ্বের প্রাণীর সাথে যোগাযোগ করতে পারবে বলে মনে হয় আপনার ? 
শিশির ভট্টাচার্য -  মহাবিশ্ব আমাদের কল্পনার চাইতেও অনেক অনেক গুণ বড় ।  প্রাণ সেখানে নানা প্রান্তে ছড়িয়ে ছিটিয়ে থাকাটাই স্বাভাবিক কিন্তু এই বিশাল আয়তনের কারণে কোন দিন মানুষ তাদের সাক্ষাৎ পাবে কি না তা বর্তমান প্রযুক্তি দিয়ে বলা মুশকিল ।   হয়ত পাবে ,  হয়ত পাবে না ,  কিন্তু প্রাণ যে আছে এটুকু নিঃসন্দেহ হয়েই বলা যায় ।  
 অণু -  মহাকাশের দূরত্ব একটা বিশাল বাঁধা অবশ্যই ,  কিন্তু এখন পর্যন্ত আমরা আলোর গতিকেই সবচেয়ে দ্রুত গতি সম্পন্ন বলে মেনে নিয়েছি ,  ভবিষ্যতে যদি এর চেয়ে দ্রুততর মাধ্যম পাওয়া যায় ,  তখন এমন যোগাযোগস্থাপন সম্ভব হতেও পারে - 
শিশির ভট্টাচার্য -  আলোর গতি যে সবচেয়ে বেশী এটা কিন্তু কোন তত্ত্ব নয় ,  কিন্তু আলোর গতি সবচেয়ে বেশী এটা কল্পনা করেই আইনস্টাইন বেশ কয়েকটি বৈজ্ঞানিক সমস্যার চমৎকার সমাধান করেছিলেন ।  যত দিন পর্যন্ত এর বিকল্প সত্য আমরা না পাচ্ছি ততদিন এইটিই ধ্রুব হয়ে থাকবে ।  
তবে প্রযুক্তিগত দিক দিয়ে মানুষ যে পরিমাণ উৎকর্ষ সাধন  করে চলেছে তাতে মহাকাশ ভ্রমণ বিশেষ করে আমাদের সৌরজগতের মধ্যে ভ্রমণ কেবলমাত্র সময়ের ব্যাপার বলেই মনে হয় ।  
অণু -  মহাবিশ্বের ভবিষ্যৎ কি হতে পারে বলে মনে করছেন আপনারা ? 
শিশির ভট্টাচার্য -  এখন পর্যন্ত বিজ্ঞানীরা বিভিন্ন ধরনের ধারণা দিয়ে যাচ্ছেন ,  বিশেষ করে মাল্টি ইউনিভার্স থিওরি অনেক জায়গাতেই গ্রহণযোগ্য হয়েছে ,  অনেকেই এমনটা মনে করছেন বোতলে সৃষ্ট বুদবুদের মত কয়েকটা মহাবিশ্ব এক সাথে সৃষ্ট হয়েছিল ,  কিন্তু তারা কখনোই একে অন্যের সাথে মিলিত হবে না ,  এমনও হতে পারে তাদের মাঝে পদার্থ ,  রসায়নের সূত্র পর্যন্ত আলাদা আলাদা ভাবে কাজ করে ।  কোয়ান্টাম স্ট্রিং তত্ত্বও বেশ জনপ্রিয় , 
 কিন্তু একটা জিনিস খেয়াল রাখতে হবে ,  আমরা কিন্তু সব তত্ত্বই দিয়ে যাচ্ছি আমাদের পর্যবেক্ষণের ভিত্তিতে ,   এখন ধরা যাক একটি অ্যাকোরিয়ামে অবস্থিত গোল্ডফিশের কথা ,  সে কিন্তু সব কিছুই বাঁকা ভাবে দেখে ,  কাজেই তার কাছে বিশ্বের সবকিছুই বাঁকা এবং সবাই বাঁকা ভাবেই দেখবে ।  কাজেই আমাদের পর্যবেক্ষণই যে ঠিক তা জোর গলায় বলার কোন উপায় নেই ।  
এটুকুই বলা যায় ,  মহাবিশ্ব নিয়ে আমাদের ধারণা দিন দিন জটিল থেকে জটিলতর হচ্ছে ।  
অণু -  সেই সাথে মহাকাশে নিত্য নতুন জিনিস আবিষ্কৃত হতেই আছে - 
শিশির ভট্টাচার্য -  এই কয়েক বছর আগেও ডার্ক ম্যাটার এবং ডার্ক এনার্জি নিয়ে আমরা কিছুই জানতাম না ,  এখন দেখা যাচ্ছে আমাদের মহাবিশ্বের অধিকাংশই এই অজানা বস্তু !  
অণু -  বর্তমানে কি বই পড়ছেন এই বিষয়ে ? 
শিশির ভট্টাচার্য -   ব্রায়ান গ্রীনের  The Elegant Universe এবং স্টিফেন হকিং - এর  The Grand Design ,   শেষোক্ত বইটি বেশ উপভোগ করছি ।  
অণু -  বিজ্ঞানের বাহিরের সাহিত্য জগতে আপনার প্রিয় লেখক কে ? 
শিশির ভট্টাচার্য -  রবীন্দ্রনাথের সব বিষয়ের লেখা ভাল লাগে ।  বাংলা সাহিত্যের মাঝে হাসান আজিজুল হক এবং আখতারুজ্জামান ইলিয়াস বিশেষ প্রিয় ।  সেই সাথে মুহম্মদ জাফর ইকবালের বৈজ্ঞানিক কল্পকাহিনীগুলোও বেশ ভাল লাগে ।  
প্রফেসর শিশির ভট্টাচার্যের সাথে এর পরে কথা হয় মহাকাশের কিছু জ্যোতিস্ক নিয়ে ,  কিন্তু সেগুলোর আলাপ গড়ায় অনেক দূর ,  তিনি পরবর্তীতে কয়েক ধাপে এই বিষয়ে কথা বলতে সম্মতি দিয়েছেন ,  হয়ত আমরা কোন পর্বে গ্রহদের গঠন নিয়ে কথা বললাম ,  কোন পর্বে নক্ষত্র বা ছায়াপথ ।  এই বিষয়ে আগ্রহী পাঠকেরা অতি সত্বর তাদের প্রশ্ন মন্তব্যের জায়গায় লিখে দিতে পারেন ।   আমাদের জন্য এমন সুযোগ  এক বিশাল পাওয়া  - 
 (  চলবে ) 






পিটিয়ে মারা মেছো বাঘ এবং আমাদের ভবিষ্যৎ



গত কদিন ধরে মন বড্ড খারাপ হয়ে আছে ,  চোখ বুজলেই খবরের কাগজের একটি ছবি বার বার মনের পর্দায় ভেসে উঠছে ,  একটি লাশ ,  ঝুলিয়ে রাখা হয়েছে দড়ি দিয়ে বাঁশের সঙ্গে ,  মুখ থেঁতলানো ,  আঘাতের পর আঘাতে  দাঁত বিকৃত হয়ে বেরিয়ে পড়েছে ,  খুব খেয়াল করে দেখলে হয়ত সেখান থেকে টপ টপ ঝরে পড়া রক্তবিন্দুও  দেখতে পেতাম ।  
নিচে উৎসুক জনতা ,  কৌতূহলী জনতা ভিড় করে লাশটা দেখছে ,  যেন কল্পলোকের ভয়াবহ দানবকে বধ করেছে বীর গ্রামবাসী ,  আজ এই আঁধারের জীবকে তাই এমন দিনের আলোতেই আশ মিটিয়ে অবলোকনের পালা ।  অথচ লাশটি এক দীপ্ত প্রাণীর খানিকটা বড় আকারের এক বুনো বেড়ালের ,  এর নাম আমরা দিয়েছি মেছোবাঘ । 

কি চমৎকার একটি প্রাণী ,  তার সাদা - ধূসর চামড়া যেন হিমালয়ের রাজা তুষার চিতার কথা মনে করিয়ে দেয় ,  কেন পিটিয়ে হত্যা করা হল প্রাণীটিকে ?  উত্তর -  সে ক্ষমার অযোগ্য এক ভুল করেছিল ,  মৃত্যুদণ্ড প্রাপ্ত আসামির অনেক সময় একটি ভুল ক্ষমা করা হয় ,  কিন্তু এই প্রাণীটির সেই একটি ভুল ছিল মৃত্যুর দরজায় কেবল কড়া নাড়া নয় ,  সেই দরজা দিয়ে অন্য ভুবনে পৌঁছে যাওয়া ,  সে ভুল করে ক্ষুধার জালায় লোকালয়ে মানে মানব বসতির আসে - পাশে চলে এসেছিল ! 
যে বীরপুরুষেরা বাঘটিকে নিজের রাজ্যে ফিরে যাবার বিন্দুমাত্র সুযোগ না দিয়ে কোণঠাসা করে অন্য জগতে পাঠিয়ে দিল বাঁশের -  বল্লমের ক্রমাগত আঘাতে ,  তারাই আবার ব্যপক উৎসাহে বর্ণনা করছিল আরেকটি বাঘও দেখা গেছে ,  তারা সেটির প্রতিক্ষায় আছে ,  মানে সেটিরও পটল তুলতেই হবে ,  এদের সাথে দেখা হলে  ! 
আরেকটি মেছো বাঘ ,  মানে তারা কি একটি দম্পতি ছিল ?  অজানা আশঙ্কায় ঘনীভূত হয়ে উঠে মনের গোপন কোণ ,  তারমানে কি তাদের বেশ কটি নাদুস - নুদুস বাচ্চা ছিল যারা কোন খোঁড়লের মাঝে মা - বাবার অপেক্ষায় সময় গুনছে ,  প্রতীক্ষায় রয়েছে পরিচিত  উষ্ণ স্পর্শের  ,  খাবারের ।  যদি তাই হয় ,  তাহলে কি বাচ্চাগুলো আর আগামী সূর্যের মুখ দেখবে ?  নাকি জগতের নিষ্ঠুরতম প্রাণীর মানুষের সাথে পরিচয় ঘটবার আগেই তাদের চিরবিদায় নিতে হবে এই পৃথিবী থেকে ? 
কেন এমনই হয় সবসময় ?   এই ঘটনাটি এই সপ্তাহেই ঘটল ভোলাতে ,  বছর দুই আগে ঘটেছিল মানিকগঞ্জে ,  এর মাঝে ,  আগে ,  পরে কত যে ঘটে কেউ কি তার সঠিক সংখ্যা ,  তথ্য দিতে পারবে ?  কেউ পারবে না  ।  

  (  ছবি ২টি খবরের কাগজের ওয়েবপেজ থেকে নেওয়া ) 
২০১০ -  এর নভেম্বরে খবরের কাগজে দেখলাম বিরল প্রজাতির এক সারসকে সিলেটের সুনামগঞ্জে গুলি করে আহত করে পরে জবাই করা হয়েছে !  বিরল প্রজাতি শুনেই বুক কেপে উঠল ,  দেশে ফোন দিয়ে জানতে পারলাম সারা বিশ্বে মহা বিপন্ন ডেমোজিল সারস ছিল সেটি ,  যা আজ পর্যন্ত মুক্ত পরিবেশে দেখা হয় নি আমার ।  সেই বিরল বিহঙ্গটিই উড়ে যাচ্ছিল বাংলার আকাশ দিয়ে ,  প্রভাবশালীর বন্দুকে টোটা ঠেসে তাকে ভুপাতিত করা হল ,  তারপর ধর্মমতে জবেহ পর্যন্ত !   
অত্যন্ত দুঃখ জনকভাবে তার আগের দিনই একটি শম্বর হরিণ দলছুট হয়ে লোকালয়ে উঁকি দেবার শেষ দুঃসাহসটি করে ,  তার স্থান হয় রান্নাঘরের পাতিলে । 
 কেন বুনো প্রাণীদের প্রতি আমাদের এই আক্রোশ ?   যাকেই দেখ ,  তাকেই মেরে খেতেই হবে ,  খাওয়া যাবে না ,  তাহলে ও নিশ্চয় আমাদের জন্য ক্ষতিকর ,  মেরে ফেলো -  সে সাপ ,  কুমির ,  শুশুক ,  বাঘডাস যাই হোক না কেন ।  
ছোটবেলায় জেনেছিলাম রক্তচোষা নামের সরীসৃপ অনেক দূর থেকেই মানুষের রক্ত চুষে নিতে পারে ,  রক্ত চোষার সাথে সাথে তার শরীর হয়ে যায় টকটকে লাল !  তাই ,  তাদের দেখা পেলেই মুখে আঙ্গুল পুরে চুষে ছিবড়ে বানিয়ে ফেলতাম সমানে ,  যাতে নিজের রক্ত শরীরের বাইরে যেতে না পারে !  আর সেই সাথে হাতের কাছে ইট - পাটকেল ,  লাঠি যায় পাওয়া যায় তাই নিয়ে দলগত আক্রমণ চালানো হত সেই নিরীহ সরীসৃপদের উপরে ।  মুহম্মদ জাফর ইকবালের লেখাতেও দেখেছি এই কুসংস্কারের বর্ণনা ,  সেই সাথে অনেক বৃদ্ধের সাথে কথা বলে জেনেছি এমন ভ্রান্ত বিশ্বাস শিখিয়ে দেওয়া হয়েছিল নির্মল শৈশবেই । 
যুগের পর যুগ চলে আসা এই ক্ষতিকর বিশ্বাসগুলোর রাজত্বের কারণে খুব কষ্ট পেলেও অবাক হব না যদি এখনকার স্কুলগামী শিশুরা বলে তারা কোন দিন রক্তচোষা নামের বহুবর্ণা গিরগিটিকে রঙ বদলে গাঢ় রক্তবর্ণ হতে দেখেনি ,  দেখেনি সোনালী গুইসাপ নামের অপূর্ব সুন্দর সরীসৃপকে ,  পানাপুকুরের পৃষ্ঠ ছুয়ে আলতো চলে যাওয়া জলসাপের কথা তাদের কাছে স্রেফ বইয়ের গল্পই হয়ে গেছে ।  দুর্ভাগ্য আমাদের ।   (  উপরের দুই প্যারা কিউবার এক লেখায় লিখেছিলাম পরিবেশ রক্ষা নিয়ে ) 
স্পষ্ট মনে পড়ে আমাদের প্রাইমারী স্কুলের ড্রেনে একবার একটি সোনাগুই চলে এসেছিল ,  শুনেছি কিছু ডানপিটে ছাত্র ড্রেনের  পাশেই তার বাসাতে পাওয়া ডিম ভেঙ্গে দিয়েছিল ,  সেই রাগে দেখলাম হুবহু ছোট ড্রাগনের মত দেখতে অপূর্ব রঙিন এই প্রাণীটি ক্রোধে জোরে জোরে শ্বাস নিতে নিতে লালা নিক্ষেপ করছিল অবিরাম ,  বড়রা বলল -  সাবধান ,  গুইসাপের থু থু শরীরে লাগবে সে জায়গায় পচবেই পচবে ,  কোণ ডাক্তার ঠেকাতে পারবে না !   কি বাজে কথা ,  এই কারণেই কি মানুষ গুইসাপ দেখলেই মারতে যেত !  এখন জানি ,  গুইসাপের লালাতে কোন বিষাক্ত কিছু নেই ,  সরাসরি চোখে না লাগলে তা কোন ক্ষতিই করতে পারে না মানুষের ।  কিন্তু তাহলে কেন বছর কয়েক আগে নওগাঁ জেলার মহাদেবপুরে পথের ধারে পিটিয়ে মারা গুইসাপ পরিবারের লাশের সারি  দেখতে হয়েছিল আমাকে !  
আরেকদিন এক হলদে বর্ণের সাপ চলে এসেছিল দেয়ালের ফাটলে আশ্রয় নিতে ,  কার জনে চোখে পড়ল ,  ব্যস গুজব রটে গেল সাপটির নাকি বিশাল এক ফণা আছে ,  গোখরা না হয়েই যায় না !  পরপারে পাঠাতে দেরী হল না প্রবল প্রতাপশালী সর্পরাজকে ।  
এই জন্য দায়ী কে ?  শিক্ষা ,  ধর্ম ,  সরকার ,  জনগণ -  কে ?  নাকি সবাই মিলেই তৈরি হয় এমন বিষাক্ত ভয়ংকর আবহাওয়া !  যা বিন্দুমাত্র নিরাপত্তা দেয় না কোন প্রাণীকেই ? 
এখন অনেকেই বলবেন ,  ধুর মিয়া ,  বাংলাদেশে আকছার লঞ্চ ডুবিতে একশ মানুষ মারা যায় ,  সড়ক দুর্ঘটনায় শত শত মানুষ পৃথিবী মায়া ছেড়ে চলে যায় ,  আর আপনি এসেছেন বুনো জন্তু নিয়ে কথা বলতে ! 
 হ্যাঁ ,  এসেছি ,  আমি তাদের নিয়ে কথা বলতে এসেছি ,  কারণ এই বিশ্বের তাদের অধিকার আমাদের চেয়ে বিন্দুমাত্র কম নয় !  বলিভিয়াতে ইতিমধ্যেই আইন প্রণয়ন করা হয়েছে ,  প্রকৃতি এবং মানুষের সম অধিকারের ভিত্তিতে ,  আমাদের প্রতিবেশী দেশ ভুটানের সংবিধানে আছে দেশের বনভূমি মোট আয়তনের ৬০ ভাগ হতেই হবে ,  নামিবিয়া নামের দরিদ্র আফ্রিকান দেশটি  নতুন নতুন আইন প্রণয়ন করে সচেষ্ট প্রাকৃতিক পরিবেশ রক্ষাতে ! 
 সেই দেশগুলো অর্থনৈতিক দৃষ্টিকোণ থেকে  এমন কোন সমৃদ্ধ দেশ নয় ,  কিন্তু তারা পরিবেশ রক্ষার জন্য সঠিক পদক্ষেপ নিয়ে পারলে আমরা নিতে পারছি না কেন !  এককালে শুনে আসা দেশের শতকরা ১৬ ভাগ বন আজ হয়ে গেছে মনে হয় ৩ ভাগ ,  তার মধ্যে সুন্দরবনটা কেবল মাত্র বাঘমামাদের জন্য বেঁচে আছে ,  না হলে কবে চুলার লাকড়ি হয়ে যেত সব সুন্দরী ,  গরান ,  গেওয়া ।  
ধর্ম একটি প্রধান বাঁধা তাও মানি ,  বিশেষ করে আব্রহামিক ধর্মমতে যেখানে বারবার মানুষকে সৃষ্টির সেরা জীব হিসেবে বলা হয়েছে ,  জানানো হয়েছে মানুষের ভোগের জন্য সব কিছু সৃষ্টি হয়েছে ,  কাজেই আমাদের ইচ্ছে উপরেই নির্ভর করতে হবে তাবৎ প্রাণীকুলকে !   আবার প্রচলিত ধর্মমতই কিন্তু পরিবেশ রক্ষায় অবদান রেখেছে পাশের ভারত ,  নেপাল ও ভুটানে ।  যেহেতু হিন্দু ধর্মমতে অধিকাংশ প্রাণীই দেবতার আসনে অধিষ্ঠিত তাই তারা বেঁচে গেছে খুন হবার হাত থেকে ,  আর বৌদ্ধ ধর্মমতে তো বলাই হয়েছে -  জগতের সকল প্রাণী সুখী হোক !  সেখানে প্রাণী হত্যা নিষিদ্ধ ।  
কিন্তু ধর্মীয় গোঁড়ামি মুক্ত গণচীনেও তো প্রকৃতির কল্যাণ সাধন হয় নি !  ক্ষমতায় অধিষ্ঠিত হবার পরেই চেয়ারম্যান মাও সে তুং বললেন -  দেশের প্রতি ইঞ্চি জমি মানুষের কাজে লাগাতে হবে !  প্রতি ইঞ্চি জমি কাজে লাগাতে যেয়েই মারা পড়ল কোটি কোটি প্রাণী ।  তাহলে বোঝা যাচ্ছে ,  এর পিছনে দরকার এই বিষয়ে স্বচ্ছ জ্ঞান এবং তাকে কাজে লাগাবার প্রেরণা ।  
 ধর্মের চেয়েও মূল বাঁধা জনগণের সচেতনতা ,  কিউবার একটা শিশুও জানে বাগানের গিরগিটি পোকামাকড় খেয়ে সাফসুতরো রাখে পরিবেশ ,  আর আমাদের শিশু গিরগিটি দেখলে ভয়ে চিৎকার করে বাবাকে ডাকে না হয় ঢিলের আঘাতে তেরটা বাজিয়ে দেয় সেই সরীসৃপের !  আমরা কি করব ?  কোন পথে যাব ?  আমাদের ভবিষ্যৎ প্রজন্ম কি আদৌ কাক ছাড়া আর কোন বুনো পাখি দেখবে ?  চিড়িয়াখানার আর টেলিভিশনের সাপ ছাড়া কোন সরীসৃপ ,  ডলফিন ছাড়া কোন জলজ স্তন্যপায়ী প্রাণী !   এখনো জেলেদের জালে শুশুক ধরা পড়লে পিটিয়ে মারা হয় ,  কুমির তো কবেই গেছে বিলুপ্ত হতে নদী - নালা থেকে ,  সেই সাথে একসময় বালু চরে আলসে রোদ পোয়ানো নিরীহ মেছো কুমির -  ঘড়িয়াল ।  সেখানে কি আশা করব আমরা ?  
আমাদের বাড়ীর পেছনে এক মজা পুকুর ছিল ,  বিশাল এলাকা জুড়ে ,  সেখান থেকে কুব কুব আওয়াজ পেতাম ,  মা বলতেন ডাহুক পাখি ।  একদিন গ্রাম থেকে আসা অতি চাল্লু চাচাতো ভাই ফাঁদ পেতে সেই সাদা - কালো অসাধারণ পাখিটি চাক্ষুষ দেখালেন আমাদের , এই তো বছর কয়েক আগের ঘটনা  ।  আমাদের খুব জানতে ইচ্ছে করে ,  এখনকার স্কুল পড়ুয়ারা শেষ কবে ডাহুকের ডাক শুনেছে ?  কিংবা ভোরের দোয়েলের সূর্য ওঠানো গান ?  নদীর বুকে শঙ্খচিলের উড়াল কি তাদের উতলা করে তোলে না ?  বর্ষার ব্যাঙের ডাক কি তাদের কাছে জগতের সবচেয়ে সমধুর সঙ্গীত বলে মনে হয় না ?  নাকি সেই সুযোগ তাদের আমরা পেতে দিই নি ! 
এক স্কুল বন্ধু খরগোশ পোষার জন্য পাগল ছিল ,  কিন্তু যেন তেন খরগোশ না ,  ছাগলের পা খরগোশ !   সাধারণত দোকানে যে খরগোশ দেখা যায় সেগুলো কিন্তু বেড়ালের পা খরগোশ ।  তার আকাঙ্ক্ষিত প্রাণীটি নাকি বড়ই দুর্লভ ,  পরে আমরা জানতে পারি সেটি আদতে কোন খরগোশই নয় ,  এতই ছিল বাংলাদেশের ক্ষুদ্রতম হরিণ ,  যাকে অনেক অঞ্চলেই ফইট্টা বলে ডাকা হত ,  আজ আর ডাকা হয় না ,  কারণ এরা হারিয়ে গেছে চিরতরে ।   
খবরের কাগজে দেখেছিলাম বছর কয় আগে ,  সুন্দরবনের এক গ্রামে ঝড়ের সময় এক তরুণ দিকভ্রান্ত বাঘ চলে আসে ,  রান্না ঘরের উষ্ণতার সন্ধান পেয়ে সে চুলার পাশে গুটিসুটি মেরে ঘুমিয়ে পড়েছিল !  যখন ঘুম ভাঙল বড় বেড়ালটির সে ততক্ষণে হিংস্র মানুষের ভিড়ে বাঘবন্দী হয়ে গেছে !  কোন ক্ষতি করার জন্য নয় ,  মানুষখেকো হবার অপরাধে নয় ,  কেবল মাত্র সরল বিশ্বাসে আশ্রয় নেবার কারণেই নির্মম হত্যাকাণ্ড সংঘটিত হল সেই তরুণের ।   অথচ ঘূর্ণিঝড় সিডরের তান্ডবে যে বাঘটি মারা গিয়েছিল ,  সেই ঝড়ের মাঝে চোরাশিকারিরা তার গলার ও স্থান বিশেষের চামড়া কেটে নিয়ে যায় ! 
 বাংলাদেশে এককালে গণ্ডার পাওয়া যেত শুনে চোখ কপালে তুলে ছিলাম !  থাকত কোথায় তারা ,  খেত কি সেই বিশাল প্রাণীগুলো ?  অবাক হয়ে শুনলাম মাত্র শখানেক বছর আগেও যমুনা - ব্রহ্মপুত্র অববাহিকায় নদীর চরে দীঘল ঘাসের বনে মনের সুখে চরে বেড়াত গণ্ডারের পাল ,  জমিদারের বন্দুক আর আবাসন নষ্টের কারণে যাদের উপস্থিতি আর রূপকথা বলেই ভ্রম হয় ।  
পরিবেশ রক্ষায় সচেতনতা সৃষ্টিতে শিক্ষা বিস্তারের যেমন বিকল্প নেই ,  তেমন এটিও খেয়াল রাখতে হবে এটি কোন ধরনের শিক্ষা ।  সুন্দরবন যেয়ে হরিণের মাংস খাবার জন্য পাগল হয়ে যায় সে শিক্ষিত সম্প্রদায় ,  তারা আসলে কি শিক্ষায় শিক্ষিত !   সুনামগঞ্জের হাওরে বিষ দিয়ে প্রায়ই হাজার হাজার হাঁস মারার খবর আসে ,  সেই মৃত হাঁসের মাংসের ভোক্তা নিশ্চয়ই খেটে খাওয়া দিন - মজুর নয় ,  পকেটে কাঁচা পয়সাওয়ালা যুব সম্প্রদায় ।  কোন প্রাণী রক্ষায়  WWF ,  UNDP সহ নানা সংস্থা থেকে যখন মোটা টাকার প্রজেক্ট আসে তখন দেখেছি অনেক জ্ঞানীগুণীর ,  বিখ্যাত প্রাণীবিশেষজ্ঞের টাকার লোভের কামড়াকামড়ি ,  তারা কি আসলেই প্রাণীদের গুরুত্ব বোঝেন ?  তাদের ভালবাসেন ?  
দেশের প্রবীণ রাজনীতিবিদ ,  সাবেক অর্থমন্ত্রী অত্যন্ত শ্রুতিকটু ভাবে বলেছিল ,  দাওয়াত দিয়ে না আনলে আবার অতিথি কিসের !  এই পাখিগুলো শস্য খেয়ে আমাদের দেশের অনেক ক্ষতি করছে !  মাননীয় মন্ত্রী ভুলে গেছিলেন ,  অন্য সব জলাভূমি বাদ দিলেও কেবলমাত্র রামসার সাইট ঘোষিত সুনামগঞ্জের টাঙ্গুয়ার হাওর রক্ষাতেই প্রতিদিন ২০০০ টন ইউরিয়া সার লাগে ,  এই পরিমাণ জৈব সার কিন্তু আসে সেই হাঁসগুলোর বিষ্ঠা থেকেই  !  ! 
  তারা কি জানে ,  পৃথিবী থেকে একবার কোন প্রাণী বিলুপ্ত হয়ে গেলে তাকে আর কোনদিন ফিরিয়ে আনা সম্ভব না ?  তারা কি এই এই শিক্ষাটুকু পেয়েছে যে প্রাণীজগতের সব প্রাণীই পরস্পরের উপর নির্ভরশীল !  আজ কোন প্রাণী বিলুপ্ত হয়ে গেলে তার ভয়াবহ প্রতিক্রিয়া হয় সারা পরিবেশ জুড়েই ,  যেমন কয়েক শতাব্দী আগে বিলুপ্ত হয়ে যাওয়া মরিশাস দ্বীপের ডোডো পাখির অভাব এখন অত্যন্ত বেশী অনুভূত হচ্ছে ,  যখন দেখা যাচ্ছে তাদের ছাড়া গাছের বংশ বিস্তার ঘটছে না  !  
কোন পথে এগোচ্ছি  আমরা  ?  কেমন হবে আমাদের ভবিষ্যতের পৃথিবী  ? 






মাচু পিঁচু




আগুয়াস ক্যালিয়ান্তেসের তারা জ্বলা আকাশের নিচে চুটিয়ে আড্ডা মেরে ফুরফুরে মেজাজে নিদ্রাদেবীর কোলে নিজেকে সমর্পণ করে ছিলাম ,  খুশী হব নাই বা কেন -  একে তো আড্ডার সঙ্গী আর পানীয়ের খানিকটা ব্যাপার আছে ,  তার চেয়েও ট্রিলিয়নগুণ আনন্দের ব্যাপার হচ্ছে পেরুর আন্দেজের কোলের এই ছোট শহরটিই বিশ্বের বিস্ময় ইনকা সভ্যতার পাহাড়ি শহর মাচু পিঁচু যাবার পথে শেষ সভ্যতার ছোঁয়া লাগা জনপদ ,  এরপর বাসে চেপে বা পদব্রজে সোজা সেই পাহাড় শীর্ষে অবস্থিত শহরে গমন ।  
কবে থেকে শুরু হয়ে মাচু পিঁচুর সাথে এই সখ্য ,  সাল মনে পড়ে না কিন্তু পড়ি তখন প্রাইমারী স্কুলে ,  বড়দের অদ্ভুতুড়ে জগতের মায়াবী আকর্ষণ নিয়ে হাতছানি দিত কিছু আজব জিনিস ,  তার মধ্য একটি ছিল রহস্য পত্রিকা নামের এক আজব পত্রিকা ,  সেবা প্রকাশনীর মাসিক মুখপাত্র ।   সেটির মলাটে ছিল এক বিশ্রামরত বাঘের ছবি ,  সেই সাথে লেখক শওকত হোসেনের সাক্ষাৎকারের কথা ।  ভিতরের এক লেখাতে ছিল বিশ্বের বিভিন্ন এলাকার না - পাওয়া গুপ্তধনের ফোলানো - ফাঁপানো বর্ণনা ,  সেখানে ছিল এক ভাঙ্গাচোরা শহরের সাদা কালো ছবি ,  নিচে লেখা -  মাচু পিঁচু । 
 কেমন অদ্ভুত একটা ছন্দময় মজার নাম -  মাচু পিঁচু ,  সেই প্রথম নামটির সাথে পরিচয় ,  এর পরে কত পত্রিকা ,  বই ,  তথ্যচিত্র ,  চলচিত্রে  (  সত্যজিৎ রায়ের আগন্তকসহ )  এর নাম শুনেছি তার লেখাজোখা নেই ।  এর মোহনীয় আকর্ষণে জড়িয়ে যাবার পর থেকেই স্বপ্ন দেখেছি একদিন ,  কোন এক দিন আন্দেজের পাহাড়ি এই শহরে যেতেই হবে আমাকে ।  

সেই লম্বা যাত্রা শেষ হয়েছিল গতকাল সন্ধ্যেয় আগুয়াস ক্যালিয়ান্তসের রেল ষ্টেশনে ।  কোন মতে সুপার ট্রাম্প হোস্টেলে মাথা গুজে পরের দিন ভোরে হিরাম বিংহ্যাম সড়ক ধরে মাচু পিঁচুর পথে আরোহণ চলবে এমনটাই ছিল পাকা পরিকল্পনা ,  সেই মোতাবেক স্থানীয় ইনকা গাইড এসে সব বুঝিয়ে দিয়ে গেল ,  সেই সাথে জানাল মাচু পিঁচুর পাশের সুউচ্চ শৃঙ্গ হুয়ানাপিচুতে তারা আরোহণের অনুমতি জোগাড় করে দেবে ,  কারণ হুয়ানা পিঁচুতে প্রতিদিন মাত্র ২৫০ জন পর্যটক প্রবেশ করতে পারে ,  যেখানে মাচু পিঁচুতে ৪০০০ জন ,  আর সেইখান থেকেই এক চিলতে স্বর্গের মতই মেঘের অপার্থিব রাজ্যে ভাসমান অবস্থায় দেখা যায় মাচু পিঁচুকে ।   শুধু শর্ত একটাই ,  পরদিন কাক -  চিল -  শকুন ওঠার আগেই আমাদের উঠে পৌঁছাতে হবে মাচু পিঁচুর মূল ফটকে ।  
ভোর ৫ টায় অ্যালার্ম দেয়াই ছিল  ,  কিন্তু বৃষ্টিপাতের প্রবল অস্তিত্ব জানান দেয়া উৎপাতে তার অনেক আগেই ঘুম ঠেলে সেই জায়গা দখল করে নিল উৎকণ্ঠা আর তার চিরসঙ্গী অধীর অপেক্ষা ।  এক সময়  বাস ছেড়ে যাবার সময় হয়ে গেল ,   চলে গেল গাইডকে দিয়ে রাখা সময়টুকু ,  ঘড়ির কাঁটা ৫টা থেকে ৯টা পেরিয়ে গেল ,  কিন্তু আকাশের কান্নার বিরাম নেই ,  মনে হচ্ছে আদি গোষ্ঠীদের মত আমাদেরও সূর্যদেবতাকে যোগ তপস্যা বলে মেঘের আড়াল থেকে সামনে আনার জন্য যজ্ঞে বসতে হবে । 
  এমনিতে হয়ত খারাপ লাগত না ,  হোস্টেলের বারান্দা দিয়ে সবুজ পাহাড় আর মেঘের মিতালি এই ধূসর সকালেও অপূর্ব লাগছে ,  একটা আলসে দিন এইভাবে গড়িয়ে গেলে এমন কোন ক্ষতি নেই ,  কিন্তু বিকেলে মাচু পিঁচুর ট্রেনে  ফিরতে হবে ,  টিকিটের পুরো টাকা অগ্রিম দেওয়াতো আছেই ,  পরের সীট আবার কবে ফাঁকা পাওয়া যাবে কেউই বলতে পারে না ,  তাই এত কাছে এসে এমন আবহাওয়া মানে জগতের শ্রেষ্ঠ পরিহাস -  মাচু পিঁচুর নিচে এসে দর্শন না পেয়ে ফেরত যাওয়া !  
ঝুম বৃষ্টিতে কাকভেজা হয়ে যেতে কোন আপত্তি নেই ,  সমস্যা হচ্ছে ক্যামেরা  (  স্থির ও ভিডিও )  নিয়ে ,  ওদের ছাড়াই বা যায় কি করে !  তবে সেরকম অবস্থা হলে সব ছাড়াই (  এমনকি পরনের বস্ত্র )  যেতে রাজী আছি ,  তিন বন্ধু মিলে বেশ খানিকক্ষণ ঝিমানো আড্ডা মেরে ,  এন্তার কোকা চা আর কফি ধ্বংস করে মোড়ের দোকানে থেকে সবচেয়ে সস্তা প্লাস্টিকের পনচো কিনে তাতেই কোনমতে ক্যামেরা সহ শরীর ঢেকে রওনা হয়ে গেলাম ,  জলবর্শার দলের তীব্রতা তখন অনেকটা কমে এসেছে ।  

একরত্তি শহরটার সাথেই বাসষ্টেশন ,  মিনিট পনের পরপরই বাস ছাড়ছে মাচু পিঁচুর উদ্দেশ্যে ,  হিরাম বিংহাম সড়ক দিয়ে একিয়ে বেঁকিয়ে চলেছে পাহাড় শীর্ষে ,  অনেকেই হাইকিং করে উঠে অবশ্য আবহাওয়া ভাল থাকলে ,  বেশী রোমাঞ্চপ্রিয়রা সাইকেলে ! 

  মিনিট বিশেকের যাত্রা ,  জলভরা পোয়াতী মেঘদের বেয়াদবিতে পথের খুব একটা ঠাহর করবার আগেই গন্তব্য চলে আসল -  এখন আধুনিক সভ্যতাকে বিদায় জানিয়ে আমাদের প্রবেশ ইনকাভুবনে ।  

 যারা আলোকচিত্রের ব্যাপারে সবিশেষ উৎসাহী তারা আগে ছবিগুলো আরেকবার দেখে নিতে পারেন  এই খানে  ! 
মাচু পিঁচু নিয়ে তো সারা বিশ্বই মেতে আছে আর পুনরাবিষ্কারের পর থেকে ,  এর ইতিহাস নিয়ে এত কচকচির আলাদা ভাবে কিছু নেয় ,  কিন্তু বলুন তো মাচু পিঁচুর সবচেয়ে বড় রহস্যটা এখন পর্যন্ত কি ?  ভাবতে থাকুন ,  উত্তর মিলবে লেখার মধ্যেই ।  

সাগর পৃষ্ঠ থেকে প্রায় ৮০০০ ফিট উপরে অবস্থিত এই ইনকা শহরটি নির্মিত হয় ১৪৫০ সালে ,  সম্ভবত ইনকা সম্রাট পাচাকুটির নির্দেশে ,  কিন্তু এর মাত্র একশ বছর পরেই শহরটি পরিত্যক্ত হয়ে যায় ,  কেন তা আমাদের জানা নেয় ,  হয়ত কোন রোগের মহামারী আকারে প্রকোপের ফলে ।   
মূল ফটকে অবশ্যম্ভাবী ভাবে গাইডের দেখা মিলল না ,  বেচারির দোষ দিয়ে লাভ নেই -  এমন আবহাওয়ায় কে এত ঘণ্টা বৃথা অপেক্ষা করবে !  কিন্তু এর  ফলে আমাদের হুয়ানা পিঁচুতে দাড়িয়ে মাচু পিঁচুর চমৎকার দৃশ্য দেখার এবং ছবি তোলার সম্ভাবনা এযাত্রায় থেমে গেল ।  

 সেখানকার টিকেট চেকিং ব্যবস্থা বেশ কড়া ,  দিনে যেহেতু মাত্র হাজার চারেক দর্শনার্থী যেতে পারে তাই একেবারে নাম ডেকে ডেকে ঢোকাল !  এরপরে পাথরের তৈরি রাস্তা ,  ইনকাদের আমলেরই ,  হয়ত এখানে একসময় পায়চারী করতেন ইনকা সম্রাট ,  শ্রমজীবী কৃষকেরা ,  সেই সাথে বহু শতাব্দী পরের অভিযাত্রীদের দল ।  এক জায়গায় মাচু পিঁচু আবিস্কারের ৫০ বছর পূর্তি উপলক্ষে ধাতব ফলক বসানো  (  এখন অবশ্য শত বর্ষ পূর্তি হয়েছে )  ,  আরেকটাতে হিরাম বিংহামের নাম বসানো সেই সাথে লেখা ১৯১১ সালে তার এই বিস্ময়শহরে পদার্পণের কথা ।   

আমেরিকার ইয়েল বিশ্ব - বিদ্যালয়ের এই তরুণ অভিযাত্রী শিক্ষককে অনেকে মাচু পিঁচু পুনরাবিষ্কারের জন্য সবটুকুই কৃতিত্ব দেয় যা মোটেও তার প্রাপ্ত নয় ,  প্রথম কথা হিরাম খুঁজছিলেন ভিলকাবাম্বা নামে ইনকাদের পাহাড়ি রাজধানী ,  সেটি তিনি পেয়েও যান ,  কিন্তু তার অভিজ্ঞতা ও জ্ঞানের অভাবে সেটির তাৎপর্য বুঝতে পারেন নি ,  বরং অভিযান চালাতে চালাতে মাচু পিঁচু এসে উপস্থিত হবার পর ভাবেন এটিই ভিলকাবাম্বা !  পরবর্তীতে অবশ্য তার ভুল ধারণার অবসান ঘটে । 

  সেই সাথে এই কথা দৃঢ় ভাবে বলা যায় হিরাম - ই এর একমাত্র আবিস্কারক নন ,  স্থানীয়রা অনেকেই এই ইনকানগরীর কথা জানত ,  এমনকি হয়ত মাঝে মাঝেই তীর্থযাত্রার মত সেখানে গমনও করত ,  কিন্তু আবিস্কারক হিসেবে তার স্থানীয় গাইডদের বিন্দুমাত্র কৃতিত্ব না দিয়ে সম্পূর্ণ সাফল্যের ভাগিদার হিসেবে তার নামই বলা হয়ে থাকে । 
 তৃতীয়ত হিরাম যে একজন নিষ্ঠ গবেষক ছিলেন এমন কোন প্রমাণ পাওয়া যায় নি ,  তিনি খানিকটা  স্টান্টবাজির মাধ্যমে খ্যাতি অর্জনের চেষ্টাতেই বিভোর ছিলেন ,  এবং মাচু পিঁচু থেকে পাওয়া অগণিত ইনকা কীর্তি অনৈতিক ভাবে গবেষণার কথা বলে আমেরিকায় নিয়ে যান ,  যা নীতিগত ভাবে অত্যন্ত অন্যায় ,  যদিও এই বছর ইয়েল বিশ্ব বিদ্যালয় প্রায় ৫০০০ নিদর্শন পেরুর কাছে ফেরত দিবে বলে জানিয়েছে ।  
হিরাম বিংহাম তার জায়গায় থাক ,  আমরা এগিয়ে চলি অপূর্ব ভাবে পাথর বাঁধাই করা সেই রাস্তা ধরে ,  সামনে পিছনে মানুষের মিছিল আর স্বর্গ থেকে তো বৃষ্টি ঝরে পড়ছেই ।   বেশ কিছু গলি ঘুপচি পেরিয়ে ছাউনি দেয়া তিনটি চালাঘরের দর্শন মিলল ,  যাদের দেয়ালগুলো খোদ ইনকাদেরই নির্মিত ,  কিন্তু খড়ের চালা আধুনিক কালে তৈরি ,  কেবলমাত্র দর্শনার্থীদের একটা ধারণা দেবার জন্য যে কেমন ছিল সেই সময়ের ঘরগুলো । 

 কারণ ,  কয়েক শতাব্দী পরিত্যক্ত থাকার ফলে পচনশীল বস্তুর স্থাপনার কোন অবশিষ্টাংশ ছিল না মাচু পিঁচুতে ।  তাই আগের ইতিহাস ফিরিয়ে নিয়ে আসার কিছু বৃথা চেষ্টা মাত্র ।  সেই সাথে প্রায় ধ্বংসপ্রাপ্ত শহরটিকে আগের অবস্থায় কিছুটা ফিরিয়ে আনার চেষ্টা চলছে গত একশ বছর ধরেই ।  
 এমন ঘরগুলো মূলত ব্যবহার হত খাদ্যশস্যের গুদাম হিসেবে ,  কেবল কিছু ঘরে মানুষের আবাস ছিল ।  এদের পাশের সিঁড়ি দিয়ে উপরে উঠতেই আক্কেল গুড়ুম করে চোখে পড়ল লামা  !  ল্যাতিন আমেরিকার উট জাতীয় এই প্রাণী মনে হয় সারা বিশ্বের কাছে অতি পরিচিত তার মাংস ,  পশম ,  পাহাড়ে চড়ার নেশা এবং ইনকা সভ্যতার সাথে সংশ্লিষ্টতার জন্য  (  আলপাকা এবং ভ্যিকুনা নামের আরও দুই প্রজাতি উট আছে সেখানে ,  এর মধ্যে আলপাকার পশম সবচেয়ে উৎকৃষ্ট এবং দামী )  ।  

 মনের সুখে সে চরতে চরতে সবুজ লকলকে ঘাস খেয়ে বেড়াচ্ছে প্রাচীন সেই চারণভূমিতে ,  তার দর্শন একটু নিকট থেকে পাবার জন্যই আরো কয়েক ধাপ সিঁড়ি টপকিয়ে ফাঁকা মত জায়গাটিতে যেতেই লামার ছবি আর তোলা হলে ,  অবাক বিস্ময়ে বোবা মুগ্ধ দৃষ্টিতে তাকিয়ে থাকলাম নিচের দিকে ,  যেখানে কুয়াশা - মেঘের অবগুণ্ঠন খুলে উঁকি দিচ্ছে অসংখ্য বইয়ের মলাটে দেখা একটি ছবি - 

স্বপ্নের মাচু পিঁচু ,  সাথেই সাথেই মনে কড়া রোদে ঝকঝকে আকাশের নিচের মাচু পিঁচুকে হয়ত দেখতে ভালই লাগত ,  কিন্তু এর পরিপূর্ণতা যেন এমন রহস্যঘন পরিবেশে আধা উম্মুক্ত আধা দৃশ্যমান অবস্থাতেই ।   চারপাশে আকাশ ছোঁয়া সবুজ পাহাড় ,  অনেক নিচে খরস্রোতা উরুবামবা নদী ,  আর মেঘে ঘেরা মাচু পিঁচু ,  শিল্পীর আঁকা পটের ছবির মত ,  কেবল আকাশে উড্ডায়মান গোটাদুয়েক কনডর শকুন বাদ গেছে !  

 যে কারণে এত শাপশাপান্ত করে আসা মেঘ আর তার নিক্ষেপিত সন্তান বৃষ্টিকে খানিকটে ধন্যবাদই দিলাম এমন মোক্ষম পরিবেশ সৃষ্টির জন্য ।  কিন্তু সেই সাথে সময়ের স্বল্পতা হেতু চরকির মত পাক খেয়ে ঘুরতে থাকলাম প্রাচীন সেই নগরীর রাস্তায় ,  ময়দানে ,  শস্যক্ষেত্রে ,  ভাঁড়ার ঘরে ,  উদ্যানে ,  সূর্য মন্দিরে ।  

পাথরের উপর পাথর মাপমত সাজিয়ে বসিয়ে কি চমৎকার দেয়ালের মাঝে টেকসই জানাল আর দরজা বানিয়ে নিয়েছিল তারা ,  


এক জায়গায় স্থানীয় বেশ কিছু গাছের সমাহার দেখা গেল , 

 আবার সেইখানেই দেখা মিলল কিছু পালকময় বন্ধুর ,  যার মাঝে ছিল একমাত্র পেরুরই বাসিন্দা বিশেষ প্রজাতির হামিংবার্ড ।  


আধা বৃত্তের মত সূর্য মন্দির ,   অনেক ইতিহাসবিদই মনে করে থাকেন মাচু পিঁচু অত্যন্ত পবিত্র স্থান ছিল ইনকাদের কাছে ,  এবং এর ভৌগোলিক অবস্থানের কারণেই হয়ত তারা এইখানে পাহাড়ি শহরটি নির্বাচন করেছিল ,  স্থাপন করেছিল উপাসনালয় ।  

সেই সাথে জল সেচের মাধ্যমে এই বন্ধুর ভূমিকেই তারা উর্বর করে তোলে ,  শস্যক্ষেত্রে উৎকৃষ্ট ফসলের উৎপাদনের মাধ্যমে হয়ে ওঠে স্বয়ংসম্পূর্ণ তেমনি পশুপালনের মাধ্যমেও হয়ে নিশ্চিন্ত  হয়ে ওঠে মাংস এবং পশমের জোগাড় ।  
বিশাল শহরটির সর্বত্রই যেন ইতিহাসের জাদু মাখানো ,  অবাক লাগে ,  ভাল লাগে ,  আপ্লুত হয় বিস্ময়ে ,  মুগ্ধতায় ,  সেই সাথে বারিধারায় !  একবার তো সদলবলে সূর্য বন্দনাও করা হল মেঘমুক্ততার জন্য , 

 কিন্তু বিধি বাম ,  তাই বৃষ্টিস্নাত মাচু পিঁচুর অভিজ্ঞতা নিয়েই ট্রেন ধরার জন্য শুরু হল আমাদের দৌড়  ! 

ও আচ্ছা ,  বলেছিলাম মাচু পিঁচুর সবচেয়ে বড় রহস্যের কথা ,  যা আমাদের কাছে আজও অজানা ,  সেটি হচ্ছে ,  আমরা যেন কোন শহর নিয়ে কথা বলছিলাম ?  কেন ,  মাচু পিঁচু  !  আরে ,  সে তো  আমাদের দেওয়া নাম ,  এর আসল নাম কি মানে ইনকারা শহরটিকে কি নাম ডাকত ?  উত্তর -   আমাদের অজানা আজও  !  !  !  
 (  খুবই ছোট আমরা তখন ,  এত্তো ছোট যে  ঠিক মত মনেও পড়ে না ,  টেলিভিশনে বিটিভির ইতিহাসের অন্যতম সেরা নাটক হুমায়ূন আহমেদের বহুব্রীহি দেখাত ,  যে নাটকটির তুই রাজাকার সংলাপটি নব আবেগে ভাসিয়ে ছিল সমগ্র জাতিকে ।  
নাটকটির অনেকগুলো সংলাপই ব্যপক জনপ্রিয়তা পেয়েছিল ,  কিন্তু অসাধারণ শক্তিমান বর্ষীয়ান অভিনেতা আবুল খায়েরের  (  পাকুন্দের ইমদাদ খোন্দকার )  সবসময় বলা ,  আপনারা বটবৃক্ষ কথাটি কানের পর্দায় লেগে আছে আজও ।  মনে হত ব্যাটা মহা ধড়িবাজ ,  মানুষ কখনো বটগাছ হতে পারে নাকি ?  
কিন্তু এখন জানি পারে ,  কিছু কিছু মানুষ তাদের চারিত্রিক মহত্ত্ব ,  দৃঢ়তা , মহানুভবতা দিয়ে একটি প্রাচীন বটের চেয়েও বিস্তীর্ণ এলাকা দখল করে রাখতে পারে ,  অন্যদের তাদের সেই বিশাল চরিত্রতলে বেড়ে ওঠার সুযোগ দিতে পারে ।   তেমনি একজন আমার ইমন দা  (  ডঃ রহমতুল্লাহ ইমন )  ।  
যার মত বিনয়ী ,  সত্যবাদী ,  অসাম্প্রদায়িক ,  উৎসাহী ,  বন্ধুত্বপরায়ণ ,  মুক্তমনা ,   জ্ঞানী শিক্ষকতো অনেক দূরের কথা ,  এমন মানুষই আমাদের আত্মঅহমিকায় জর্জরিত সমাজে অতীব বিরল ।  আমার সৌভাগ্য ইমনদাকে কাছে  থেকে দেখার সুযোগ অল্প হলেও মিলেছিল ,  যদিও তার মত বিনয়ী আমি কোনদিনই হতে পারব না ,  দুর্ভাগ্যবশত ইমনদাকে শিক্ষক হিসেবে পাওনা হল না এখনো ।  
দাদা ,  আপনি বলেছিলেন পেরু আপনার স্বপ্নের দেশ ,  মাচু পিচু আপনার অন্যতম ভবিষ্যৎ গন্তব্য ।  আমি জানি ,  আপনার এই আশাও অন্য অনেক আশার মতই পূরণ হবে শীঘ্রই ।  ভালো থাকুন ,  সবসময় ।  বটবৃক্ষের মত আশ্রয় দিন আমাদের বরাবরের মতই আপনার ছায়ার নিচে ।   ) 






জ্যাক লন্ডনের শ্রেষ্ঠ জীবনীগ্রন্থ  -  -   অশ্বারোহী নাবিক  



স্কুল ছুটি হয়ে যায় দুপুরের আগেই ,  মায়ের অফিস শেষ হতে তখনো কঘণ্টা বাকী ,  প্রায়শই এই সময়টাতে তার অফিসে ,  বাংলাদেশের ২য় বৃহত্তম গ্রন্থাগার ,  রাজশাহী বিশ্ব -  বিদ্যালয় গ্রন্থাগারে কাটানো হত নানা বিদেশী ছবির বই দেখে ,  বিশেষ করে জীবজন্তুর বৈচিত্রময় রঙিন ছবিগুলো যে কি উদ্বেলিত করে তুলত অদ্ভুত সব কল্পনায় । 
মাঝে মাঝে ছোটদের বাংলা বইয়ের তাক থেকে চুপিসারে দুয়েকটা বই নামিয়ে পড়ার চেষ্টা চালাতাম গভীর আগ্রহে ।  অদ্ভুত নামের একটি বই চোখে পড়াই কৌতূহলী হয়ে টেনে নামিয়েছিলাম ,  খুব একটা মোটা নয় ,  সাদা উন্নত কাগজে ছাপা ,  প্রকাশনা আজ আর মনে নেই ,  ব্যতিক্রমী নামটি ছিল  -  হোয়াইট ফ্যাং ! 
ফ্যাং মানে জানতাম না ,  কিন্তু সেই না জানাই আকৃষ্ট করে ছিল প্রবল ভাবে ।  পাতা উল্টাতেই মনে হল অন্য ধরনের বই -  বন ,  বরফ ,  সবুজ ,  শিকার আর নেকড়েদের নিয়ে ।  প্রথমেই বর্ণনা ছিল সদ্য চোখ ফোঁটা নেকড়ে শাবক কি করে গুহার মুখ দিয়ে বাহিরের আলোকময় বিশ্বের আভাসে অবাক বিস্ময়ে অভিভূত হয়ে যায় ।    

লেখকের নামটিও অন্য ধরনের জ্যাক লন্ডন ,  লন্ডন শহরে জন্ম বোধ হয়  !   বেশ একটা গভীর ছাপ ফেলেছিল শিশুমনে একটি বুনো নেকড়ের কুকুর হয়ে ওঠার কাহিনী । 
আরো ক বছর পর সেবার বই প্রথম প্রথম পড়ার সুখময় স্কুল বছরগুলোতে একই লেখকের কুকুর নিয়ে লেখা আরেকটি বই আসল হাতে দ্য কল অফ দ্য ওয়াইল্ড , বাক নামের এক কুকুরের উত্তরের বন্ধুর পরিবেশে নেকড়ে হয়ে উঠবার অসাধারণ শক্তিশালী গল্প ।  শুনলাম এই বইটি লেখার পরেই পরিপূরক হিসেবে হোয়াইট ফ্যাং লিখেছিলেন তিনি ।  বইয়ের ভুমিকায় লেখা ছিল লেখকের রূপকথার মত বর্ণময় জীবনের চকচকে কিছু ঘটনার বর্ণনা ,  জন্ম তার লন্ডনে নয় ,  মার্কিন দেশে !   মনে হয়েছিল এমন মানুষ হতে পারলেই জীবন সার্থক ,  সংক্ষিপ্ত কিন্তু প্রবল ঘটনাবহুল জীবন ।  ৪২ বছরের জীবনে কি করেন নি তিনি ! 


একে একে পড়া হল সী উলফ ,  তার অসাধারণ কিছু ছোট গল্প ,  বিশেষ করে এক ফালি মাংস ,  আগুন ইত্যাদি ।  জানলাম জ্যাক লন্ডনের  জীবন নিয়ে আজ পর্যন্ত সবচেয়ে বাস্তব ভিত্তিক উপন্যাস লিখেছেন আরভিং  স্টোন । 
 কোন আরভিং  স্টোন ?  হু হু ,  বিশ্ব সাহিত্যে আরভিং  স্টোন একজনই ,  যাকে বলা হয় বিশ্বের শ্রেষ্ঠ জীবনীকার ,  একাই রচনা করেছেন শিল্পী ভিনসেন্ট ভ্যান গগের জীবন নিয়ে Lust for Life ,    মাইকেল এঞ্জেলোর জীবন নিয়ে Agony and Ecstasy ,  ডারউইনের  ভ্রমণ নিয়ে Origin ,   ট্রয়ের হাইনরিখ স্লিম্যানের ঘটনা নিয়ে Greek Treasure ,  এবং আরো অনেকের জীবনের সাথে সাথে  জ্যাক লন্ডনের জীবন নিয়ে Sailor on Horseback ,  কি অদ্ভুত নামের বই -  অশ্বারোহী নাবিক  ! 
এখন খোঁজা শুরু হল বইটি ,  পুরনো বইয়ের দোকানে তোলপাড় চলে নিত্য দিন ,  কিন্তু পাওয়া যায় না ।  নেটের মাধ্যমে আমাজনে চাইলেই অবশ্য আনানো যায় অন্য মহাদেশ থেকে কিন্তু নিজের হাতে পুরনো বইয়ের পাহাড় সরিয়ে পছন্দে বইটি পাবার তীব্র আনন্দের কাছে মনে হয় সোনার খনি খুঁজে পাবার আনন্দও ম্লান হয়ে মুখ থুবড়ে পড়ে ।  সেই অ্যাড্রিন্যালিন প্রবাহের লোভেই অন্বেষণ চলতে থাকে দোকানে দোকানে । 
 অবশেষে ২০১০ এর জুলাইতে যখন বিশ্বকাপ ফুটবল উপভোগের জন্য অবস্থান করছিলাম আফ্রিকা মহাদেশের সুন্দরতম নগরী কেপ টাউনে ,  পেঙ্গুইন দেখে ,  পাহাড়ে চড়ে ,  নেলসন ম্যান্ডেলার স্মৃতি বিজড়িত স্থান দেখে ঘুরে বেড়াতে বেড়াতেই চোখে পড়ল এক পুরনো বইয়ের দোকান ,  ঢুকতেই মাথা বোঁ করে ঘুরে উঠল ,  অধিকাংশই ইংরেজি বই !  আসলে অন্য ভাষার দেশে ঘুরতে ঘুরতে ভুলেই গেছি যে দোকানে থরে থরে বাংলা -  ইংরেজি বই সাজানো থাকতেই পারে ।  দক্ষিণ আফ্রিকায় ইংরেজি এবং ডাচ  আফ্রিকানা দুইই চলে ,  কাজেই সমস্যা নেই । 
 প্রথম দফাতেই এক গাদা বই পছন্দ হয়ে গেল বিশেষ করে এডমুন্ড হিলারির এবং জেরাল্ড ডারেলের ,  কাঁধে করে বইগুলো হোটেল রেখে সেই দোকানে আরো দুইবার ঢুঁ মারতে বাধ্য হলাম রোদেলা সৈকতের আহ্বান উপেক্ষা করে ।   (  বিমানবন্দরে যাবার আগে ওজন করে দেখেছি প্রায় ১৩ কিলো বই ছিল ,  অধিকাংশই পেপারব্যাক )    ,  শেষ বার কি মনে হওয়ায় এমনিই জিজ্ঞেস করলাম জ্যাক লন্ডনের জীবনীটা আছে কিনা ।  শুভ্র কেশের ভদ্রলোক চশমা নাকের ডগায় রেখে খানিকক্ষণ চোখ মুদে চিন্তা করে বললেন ,  বইটি তো ছিল ,  দেখি এখনো আছে নাকি  ! 
মিনিট কয়েক খোঁজাখুজির পর পিছন দিকের এক তাক থেকে আসলেই পরম আরাধ্য বইটি নিয়ে যখন তিনি হাজির হলেন ,  বিশ্বাস হচ্ছিল না কোন মতেই !  দাম জানতে চাইলে উল্টে পাল্টে দেখে বললেন ৫০ সেন্ট  (  ৫০ বাংলাদেশী টাকা )  !  মনের আনন্দ মুখে প্রকাশ পাচ্ছে তখন ,  বিশ্ব জয়ের দুর্লভ আনন্দের মত ,  সেই তাক হাতড়েই পেলাম আরভিং স্টোনের আরও দুটি বই ,  সিগমুণ্ড ফ্রয়েড এবং চিত্রকর ক্যামিল পিসারোর জীবন ভিত্তিক উপন্যাস  । 

মানুষের তৈরি সবচেয়ে নয়নাভিরাম পথ বলে খ্যাত কেপ টাউন -  জোহান্সবার্গের রাস্তায় দীর্ঘ বাস ভ্রমণকালেই শুরু হল লন্ডনের জীবনের সাথে বাঙলাভাষী এক ভক্তের পরিভ্রমণ  (  আফ্রিকার রাস্তায় পড়া অন্য বইটি ছিল বিভূতিভূষণের চাঁদের পাহাড় )   । 
আরভিং অন্যান্য বইগুলোর মতই বিশাল কলেবরে লেখা বইটি পাঠের সময় মনে হতে থাকে জীবনের প্রতিদিনই জ্যাক লন্ডনের সঙ্গী ছিলেন আরভিং স্টোন ,  এছাড়া এমন বই লেখা সম্ভব না ।   
প্রথম লাইনে দেখা যায় ১৮৭৫ সালের জুন মাসে ফ্লোরা  উইলম্যান নামের এক তরুণী আত্নহত্যার চেষ্টা চালিয়েছেন কারণ তার প্রেমিক জনৈক আইরিশ প্রফেসর গর্ভস্থ সন্তানটিকে পৃথিবীতে আনতে রাজী হচ্ছিলেন না ।   অনেকের মতে তারা বিবাহিত হলেও ,  শেষ পর্যন্ত তা প্রমাণ করা সম্ভব হয় নি ,  কিন্তু তাদের সম্পর্ক ভেঙ্গে যায় চিরদিনের মত ।  ভূমিষ্ঠ সন্তানের নাম অবশ্য সেই আইরিশ জ্যোতিষবিদ উইলিয়াম চ্যানির নামেই রাখা হয় জন গ্রিফিথ চ্যানি  ।  কিছু দিনের মধ্যেই ফ্লোরার সাথে জন লন্ডন নামের এক ভদ্রলোকের সাথে পরিণয় ঘটে ,  শিশুটি আজীবন তার সৎ বাবার নাম গ্রহণ ও বহন করেই জগদ্বিখ্যাত হয়ে ওঠে -  জ্যাক লন্ডন । 
শুরু হয় ধরণীর বুকে এক মূর্তিমান বিদ্রোহীর পথ চলা ,  দারিদ্রপীড়িত শৈশবে মাত্র ১২ বছর বয়সেই প্রতিদিন ১২ থেকে ১৮ ঘণ্টায় কঠোর কায়িক পরিশ্রমের কাজে যোগ দিতে বাধ্য হন ভবিষ্যৎ লেখক পেটের তাগিদে । 


 এর কয়েক বছর পরেই নিজের জমানো আর ধার করা টাকায় র‍্যাজেল -  ড্যাজেল নামের এক পুরনো জাহাজ কিনে পুরোদস্তুর ঝিনুকদস্যু বনে যান তিনি ,  উপকূলীয় অঞ্চলে বেআইনি ভাবে ঝিনুক শিকার চলতে থাকে তার ,  এক পর্যায়ে শীর্ষস্থানীয় ঝিনুক দস্যু ফ্রেঞ্চ ফ্রাংকের রক্ষিতা মেমিকে নিজের কবলে নিয়ে আসেন ,  অবশ্য একই কারণে ফ্রেঞ্চ ফ্রাংকের কোপানলে পড়েন ।  এর কমাস পরেই সলিল সমাধি ঘটে তার সাধের জাহাজের । 
 বাধ্য হয়ে মৎস্যজীবীদের দলে যোগদান করেন জ্যাক ,  পরে জাপান উপকূলে যান স্কুনার নিয়ে ।  পরের কয়েক বছর বলা চলে হেন কাজ নাই যা তিনি করেন নি জীবিকা তাগিদে ,   পাট কলের কেরানি থেকে রেক কোম্পানির মজুর ,  শুঁড়িখানার বিক্রেতা । 

অবশেষে মাত্র ১৭ বছর বয়সেই জীবনের লক্ষ্য ঠিক করেন তিনি -  লেখক ।  ক্লায় ক্লেশে ইউনিভার্সিটি অফ ক্যালিফোর্নিয়া বার্কলেতে ভর্তিও হন কিন্তু মূলত অর্থ কষ্টের কারণেই বিশ্ব - বিদ্যালয় ছাড়তে বাধ্য হন  । 
এর পরপরই যোগ দেন স্বর্ণানুসন্ধানীদের দলে ,  অবারিত প্রকৃতির মাঝে কুকুরটানা স্লেজ গাড়ী নিয়ে চির তুষারের রাজ্যে ,  যে কঠিন জীবন ঘষে পাওয়া অভিজ্ঞতা ছড়িয়ে গেছে পরবর্তীতে তার মহান উপন্যাস এবং ছোট গল্পগুলোতে ।   এর আগেই এক ভবঘুরে পথিকের হাত থেকে এক ইস্তেহার আসে তার হাতে ,  কার্ল মার্ক্স নামের এক দার্শনিকের কমিউনিস্ট মেনিফেস্টো ,  যা পাঠ করে অন্যরকম জ্ঞান ও অভিজ্ঞতার আলোয় আলোকিত হয়ে ওঠেন চির ভবঘুরে জ্যাক এবং বাকী সারা জীবনই তিনি সমাজতন্ত্রে সুদৃঢ় আস্থা রেখে তা প্রতিষ্ঠার চেষ্টা করে গেছেন । 


 এই প্রসঙ্গে আরভিং স্টোন আবিস্কারের চেষ্টা চালিয়েছেন নানা গল্পের মাধ্যমে ,  কেন জ্যাক প্রথমবারের মত সন্ধান পাবার পর থেকেই মার্কসবাদে দীক্ষা নেন ?  কারণ অতি সহজ ,  শৈশব ,  কৈশোর তিনি দারিদ্র পীড়িত সমাজে বড় হয়েছেন ।  বঞ্চিত ,  পীড়িতের ব্যাথা তার চেয়ে বেশী কে বুঝবে !  তাই যখন সে বিন্দুমাত্র সম্ভাবনা দেখেছে এই বৈষম্যময় প্রচলিত সমাজব্যবস্থা দূরীকরনের ,  সেটিকেই অবলম্বন করে সামনে এগোতে চেয়েছে । 
খুব অল্প সময়ের মধ্যই জ্যাক লন্ডনের মনে হল সমাজতন্ত্র মানুষের আবিষ্কৃত শ্রেষ্ঠ সমাজব্যবস্থা ,  এবং একই সাথে একটি মহা গুরুত্বপূর্ণ সিদ্ধান্ত নিলেন -  নিজের মেধা ও মননকে উপজিব্য করে জীবন যুদ্ধে এগোবার ,  পেশীকে নয় ।  সাথে নোটবই রাখা শুরু করলেন সেই সময় থেকেই যাতে টুকে রাখতেন নানা যাত্রার অদ্ভুত সব তথ্য ,  কেন যেন মনে হয়েছিল তার জীবনের এই গল্পগুলো দিয়েও হয়ত মহৎ সাহিত্য সৃষ্টি সম্ভব । 
আলাস্কার সেই বুনো নিসর্গের মাঝে মূল্যবান হলুদাভ ধাতু খোঁজার সময়ও জ্যাক পাগলপারা হয়ে পড়ে চলতেন ৪টি বিশেষ বই -   ডারউইনের অরিজিন অফ স্পেসিস ,  মার্ক্সের পুঁজি ,  মিল্টনের প্যারাডাইস লস্ট এবং স্পেনসারের ফিলসফি অফ স্টাইল । 
তার এই সময়ের ভ্রমণ সঙ্গীদের অনেকেই পরবর্তীতে রোমন্থন করেছেন ,  হাড়ভাঙ্গা খাটুনীর পরে সবাই যখন কম্বলের উষ্ণ আশ্রয়ের সন্ধানে ব্যস্ত তখনও জ্যাক স্যুপের পাত্র হাতে আগুনের পাশে অধ্যয়নরত !  বিশেষ করে এক সঙ্গী তাদের পুরোই পাগল ঠাউরে ছিল ,  কোন মতে মৃত্যুর শীতল গ্রাস থেকে সে প্রবল সংগ্রামের পর যখন সে তাবুতে ফিরতে সক্ষম হয় ,  দেখে তাবুর সবাই তর্কে লিপ্ত !  তর্কের বিষয় -  সমাজতন্ত্র !  ! 


অবশেষে নানা অ্যাডভেঞ্চারের পরে কপর্দকহীন অবস্থায় বাড়ী ফেরেন তিনি ,  সেখানে তার জন্য অপেক্ষা করছিল এক বুক হাহাকার করা দুঃসংবাদ -  সৎ পিতা জন লন্ডনের মৃত্যুসংবাদ ,  যে মানুষটির কাছে থেকে সবসময়ই স্নেহ পেয়ে এসেছেন তিনি । 
 এবার তিনি চেষ্টা চালান আলাস্কার অভিজ্ঞতা নিয়ে লেখার ,  কিন্তু সময় ছিল বড্ড প্রতিকূল ,  পরিবারের জন্য বাধ্য হয়ে তিনি সব রকমের কায়িক পরিশ্রমের কাজ যোগাড়ের চেষ্টা করতে থাকেন অবিরত ।  জানালা ধোয়া ,  কার্পেট পরিষ্কার ,  ঘাস কাটা -  যে কোন কাজকেই তিনি স্বাগতম জানিয়েছিলেন কিন্তু চলমান অর্থনৈতিক মন্দার কারণে অধিকাংশ দিনই পুরো একটি মাত্র ডলার উপার্জনেও সক্ষম হতেন না । 
অবশেষে স্থানীয় পোস্ট অফিসে ডাক পিয়নের কাজ যোগাড়ে সক্ষম হন ,  এবং সেই সাথে বাড়তি উপার্জনের জন্য এক খবরের কাগজের জন্য গল্প লেখার চেষ্টা করতে থাকেন ,  যারা প্রতি হাজার শব্দের জন্য ১০ ডলার পারিশ্রমিক দিত ।  অর্থনৈতিক দুরবস্থার কারণে জ্যাক বাড়ীর প্রায় সমস্ত কিছুই বন্দক রাখতে বাধ্য হন কিন্তু এর মাঝে বিভিন্ন পত্রিকাতে তার লেখা পাঠাতে থাকেন ,  এক হিসেবে বলা যায় একজন সাহিত্যিক হিসেবে তার বুনিয়াদ এই সময়েই গড়ে ওঠে । 
 অবশেষে  Overland Monthly  নামের পত্রিকা তার আলাস্কার ঘটনা নিয়ে লেখা পাঁচ হাজার শব্দের গল্প  To the man on trail ছাপাতে রাজী হয় !  যার অর্থ ৫০ ডলার আসবে পকেটে ,  জ্যাক একজন মুক্ত মানুষ হিসেবে লিখে যেতে সক্ষম হবেন !  কিন্তু পত্রিকাটি পরে তাকে মাত্র ৫ ডলার দিতে সম্মতি জানায় ,  বলে এই ধরনের গল্প অনেকেই লিখতে পারে ।  হতাশায় প্রায় মুষড়ে পড়েন আমাদের হার না মানা নায়ক ,  ক্ষণিকের জন্য হলেও ভাবেন তবে কি কেবল ধনীরাই লেখক হতে পারে ? 
 কিন্তু কাকতালীয় ভাবে সেই একই বিকেলে তার জীবনের মোড় ঘুরে যায় ,   The Black Cat  নামের এক পত্রিকা তার এক গল্প খানিকটা কাট ছাঁট করে ছাপতে রাজী হয় ,  এবং প্রতি হাজার শব্দের বিনিময়ে ২০ ডলার করে দিতে রাজী হয় !  শুরু হয়ে যায় জ্যাক লন্ডনের সাহিত্যযাত্রা । 
Overland Monthly  তে তার প্রথম গল্প ছাপা হল অবশেষে ,  কিন্তু তারা সেই প্রতিশ্রুত ৫ ডলার তো ফেরৎ পাঠালই না এমনকি জ্যাককে পত্রিকাটির সৌজন্য সংখ্যা পর্যন্ত পাঠানো হল না !  রিক্ত হাতে শূন্য পকেটে এক খবরের কাগজের দোকানে জ্যাক অধীর আগ্রহে কেবল দেখতে চাইলেন ছাপার অক্ষরে তার সৃষ্টিকে কেমন দেখাচ্ছে !  কি দুর্মর আকাঙ্খা লেখক জীবনের ! 
কিন্তু এরপরও একই পত্রিকায় কেবলমাত্র সমালোচকদের দৃষ্টি আকর্ষণের জন্য The White Silence নামের গল্প পাঠালেন ,  লিখতেই থাকলেন দুই হাত ভরে । 
এবং ১৯০০ সালে নতুন শতাব্দীতে প্রবেশকালে বেশ কিছু দিনের প্রেম ম্যাবেলকে ঘরে তুলেন বদমেজাজী শাশুড়িসহ ।  কিছুদিনের মধ্যই জ্যাকের উপার্জন গিয়ে দাঁড়াল প্রতিমাসে দেড়শ ডলার ,  সম্পূর্ণটাই লেখনীর মাধ্যমে !  এই পরিমাণ অর্থ মাস ছয় আগেও ছিল পুরো পরিবারের কাছে স্বপ্ন বিশেষ । 
যদিও সংসারে দুই কন্যা সন্তানের আগমনের পরেও ১৯০৪ সালে এই দম্পতির বিবাহ বিচ্ছেদ হয়ে যায় এবং পরের বছরই জ্যাক তার জীবনের সেরা প্রেম চার্মিয়ানকে বিয়ে করেন ,  যার সাথে পরবর্তীতে রয়েছে তার অসংখ্য ভ্রমণ এবং অ্যাডভেঞ্চারের অভিজ্ঞতা । 
বাড়তেই থাকে লেখক হিসেবে তার জনপ্রিয়তা ,  আন্তর্জাতিক ভাবে ছড়িয়ে পড়তে থাকে সুনাম ।  ১৯০২ সালের শেষের দিকে জ্যাকের মাথায় কুকুর নিয়ে এক গল্প খেলে যায় ,  এটিকে পাতায় আঁকার চেষ্টা করেন তিনি ৪০০০ শব্দে ,  এবং এর পরপরই তিনি বিমূঢ় হয়ে আবিস্কার করেন ,  গল্পটি কেবল মাত্র শুরু হয়েছে ।  প্রথম বারের মত বিশ্ব ইতিহাসের অন্যতম জনপ্রিয় লেখক বুঝতে পারেন কিছু কিছু সময় আসে যখন গল্পই হয়ে দাঁড়ায় মূল চালক ,  সেক্ষেত্রে  লেখককে গল্পের দাস হিসেবে তার মর্জিমত চলা ছাড়া আর কিছুই করার থাকে না ।   গল্পটির নাম তিনি দেন -  দ্য কল অফ দ্য ওয়াইল্ড ! 

লেখার ফাঁকে ফাঁকে পরিবার ও বন্ধুদের পড়ে শোনাতেন কাহিনীটি ,  সবার উচ্ছসিত হয়ে প্রশংসা করতে থাকে আজ পর্যন্ত কুকুর বা কোন প্রাণী নিয়ে লেখা শ্রেষ্ঠ উপন্যাসটির ,  যার তিনি সর্বসত্ত্ব বিক্রি করে দেন দুই হাজার ডলারের বিনিময়ে । 
এর পরপরই the Spray  নামের এক ক্ষুদের স্কুনার কিনে ফেলেন তিনি ,  কারণ ততক্ষণে তার উর্বর মস্তিস্কে এসে গেছে সমুদ্র যাত্রা নিয়ে এক বিশাল উপন্যাস লেখার পরিকল্পনা ,  এই সময়ে পায়ের নিচে জলের কম্পন অনুভব করতে চাইছিলেন জ্যাক ।  যখনই বাড়ীতে দর্শনার্থীদের ভিড় বেড়ে যেতে ,  চলার মত খাবার নিয়ে নিয়ে একা জাহাজে ভেসে দুরে চলে যেতেন ,  লোনা বাতাসে দেহ - মন জুড়িয়ে মত্ত থাকতেন সেই উপন্যাস রচনায় ,  যার নাম দিয়ে ছিলেন সী উলফ  (  সাগর নেকড়ে )   ।  বিশ্ব সাহিত্য অন্যতম অবিস্মরণীয় চরিত্র ক্যাপ্টেন লারসেনের আগমন ঘটল সাবেক নাবিকের কলম থেকেই ! 
  ১৯০৪ সালে নভেম্বরে উপন্যাসটি বাজারে আসার সাথে সাথেই ঈর্ষণীয় পাঠকপ্রিয়তা অর্জন করে ,  ছাপা হতে থাকে একের পর এক মুদ্রণ ,  বইটির আবেদন আজো অটুট ,  অনেক সমালোচকের মতে এটিই জ্যাক লন্ডনের শ্রেষ্ঠ কীর্তি । 
 
তার সুনাম ছড়িয়ে পড়ে সর্বত্রই ,  বিভিন্ন শহরে বক্তৃতা দিতে শুরু করেন জ্যাক ,  সেই সাথে অবরাম গতিতে চলতে থাকে লেখার ফোয়ারা ।  আর তার চির অশান্ত মনে খেলতে থাকে একের পর এক অ্যাডভেঞ্চারের দুঃসাহসী পরিকল্পনা । 
যার মধ্যে অন্যতম ছিল ব্যয়বহুল ইয়ট  SNARK ,   কল্পিত এক সামুদ্রিক জীবের নামে  রাখা  স্নার্ক নামের সমুদ্রযাত্রার উপযোগী নৌযানটির পিছনে প্রায় সমস্ত উপার্জন খরচ করেছিলেন জ্যাক ,  কিন্তু প্রকাশনা সংস্থার সাথে তার চুক্তি ছিল এই নৌযান নিয়ে বিশ্ব ভ্রমণে বাহির হয়ে তাদের নিয়মিত টাটকা লেখা দিবেন ।  যদিও নানা অব্যবস্থাপনা ও জ্যাকের খেয়ালের জন্য নিত্য নতুন খরচ বাড়তেই থাকে ,  এবং যাত্রা শুরু পর দেখা যায় স্নার্ক আদৌ এমন সমুদ্র বিহারের উপযোগী নয় !  সমুদ্রে সলিল সমাধি ঘটে তার । 

কিন্তু বিপুল গতিতে চলছিল তার কলম ,  একের পর এক লিখে চলেছিলেন উপন্যাস ।  এই সময়ে চির ভবঘুরে লেখক চাইলেন সারা জীবন থিতু হয়ে বসবার মত একটি আস্তানা ,  নিজের মনের মত একটি বাড়ী ও র‍্যাঞ্চ । 
সেই সাথে মনের গহনে আত্মজীবনী লেখার সুতীব্র ইচ্ছে ছিল তার যার নাম হবে Sailor on Horseback  (  অশ্বারোহী নাবিক )  ,  শেষ পর্যন্ত যা সম্ভব হয় নি ।  জ্যাকের এই ইচ্ছের প্রতি শ্রদ্ধা জানাতেই হয়ত আরভিং স্টোন ঠিক এই নামটিই বেছে নিয়েছিলেন ।  যদিও নিজের জীবনের ছায়া নিয়ে তিনি জন বার্লেকর্ণ নামের একটি উপন্যাস লিখেছিলেন । 

 আবার মত্ত হলেন আপন খেয়ালে ,  তখন বছরে ৭৫ হাজার ডলার উপার্জন করলেও তার খরচ হচ্ছিল এক লাখ ডলার !   যদিও ১৯১৩ সালের বসন্তের মাঝে জ্যাক লন্ডন পরিণত হন সারা বিশ্বের জনপ্রিয়তম ,  সবচেয়ে বিখ্যাত এবং সর্বাধিক পারিশ্রমিকপ্রাপ্ত লেখকে ।  কিন্তু এই বিপুল খরচের বোঝা তার উপরে চেপে বসেছিল ক্রমাগত । 
সেই র‍্যাঞ্চে একটি বিশাল বিলাস বহুল প্রাসাদবাড়ী নির্মাণের উদ্যোগ নেন তিনি ,  এর নামকরণ করা হয় উলফ হাউস ।   সারা দেশ থেকে সেরা কাঠের গুঁড়ি ,  নির্মাণ শ্রমিক আসতে থাকে এই খেয়ালী প্রাসাদ নির্মাণে ,  তরতর করে এগিয়ে চলে নির্মাণকাজ ।   এটিকে বলা হত আমেরিকার শ্রেষ্ঠ আবাসগৃহ ।  কিন্তু নির্মাণ কাজ সম্পূর্ণ হলেও এখানে কোনদিনই বাস করতে পারেন নি জ্যাক ,  তার আগেই অজ্ঞাত কারণে ভয়াবহ অগ্নিকাণ্ডে  ভস্মিভুত হয়ে যায় গোটা উলফ হাউস ,  যা ভীষণ ভাবে নাড়া দেয় লেখকের হৃদয়কে ,  কোনদিনই এরপর আর আগের উচ্ছল মানুষে পরিণত হতে পারেন নি তিনি । 

জীবনীশক্তি ফুরিয়ে আসছিল সকলের অজান্তেই এই অদম্য লেখকের ,  লেখার উৎসাহও ক্রমাগত হারিয়ে ফেলেছিলেন প্রকাশকদের তাগাদায় ।  ভগ্নস্বাস্থ্য পুনরুদ্ধারের কারণে হাওয়ায় দ্বীপসহ বিভিন্ন স্থানেও ভ্রমণ করতে থাকেন ,  যদিও শেষ দিন পর্যন্ত সমাজতন্ত্রে তার আস্থা অটুট ছিল ,  বন্ধুদের চিঠি লেখার সময় কমরেড বলে সম্বোধন করতেন সবসময়ই । 
অবশেষে ১৯১৬ সালের ২২ নভেম্বর নিজের র‍্যাঞ্চেই কিডনির সমস্যাসহ নানাবিধ কারণে অসুস্থ হয়ে পড়ে সন্ধ্যার সময় সূর্যের সাথে সাথেই নশ্বর জীবন থেকে বিদায় নেন অমর লেখক জ্যাক লন্ডন  (  তার মৃত্যুর কারণ আজো রহস্যঘেরা ,  অনেকেই মনে করেন আত্মহত্যা ,  কিন্তু ধারণা করা হয় ঔষধের ভুল প্রয়োগের কারণে অ্যালকোহলাসক্ত  জ্যাকের দেহে যে পার্শ্ব প্রতিক্রিয়ার সৃষ্টি হয় তাতেই ভেঙ্গে পড়ে সমস্ত প্রতিরোধ ব্যবস্থা )  । 


 জ্যাক লন্ডন বিদায় নেন না তার ভক্তদের কাছে থেকে ,  পরিণত হন কিংবদন্তীতে ।  সময়ের সাথে সাথে পাল্লা দিয়ে বাড়তে থাকে তার লেখনীর ,  সত্ত্বার ,  জীবনের গল্প ।  যে জীবন সম্পর্কে তিনি নিজেই লিখে গেছেন — 
I would rather be ashes than dust !  
I would rather that my spark should burn out 
    in a brilliant blaze than it should be stifled by dry - rot .  
I would rather be a superb meteor ,  every atom 
    of me in magnificent glow ,  than a sleepy and permanent planet .  
The function of man is to live ,  not to exist .  
I shall not waste my days trying to prolong them .  
I shall use my time .  
   
 (  ব্যবহৃত আলোকচিত্রগুলো নেট থেকে সংগৃহীত ) 






কী বলতে চেয়েছিলেন রবার্ট ফ্রস্ট ?   (  অথবা আমার ফেরৎ না দেয়া বইয়ের গল্প ) 



গতকাল বিকেলে বেশ কদিন পরে হাঁটাহাঁটির জন্য তুষারস্নাত বনে হারিয়ে গিয়েছিলাম খানিকের জন্য ,  এখন অবশ্য বসন্তের আগমন ধ্বনি সোৎসাহে ঘোষণা করছে ক্ষুদে পাখির দল তাদের মনমাতানো কলরবে ,  কিন্তু শীতের বিদায়বার্তা আসলেও তার নীরব শ্বেত জমাট অস্তিত্ব এখনো চারিধারেই বিপুল বিক্রমে প্রকাশিত ,  যে কারণে বন - প্রান্তর আসলে তুষার নয় শক্ত বরফাচ্ছাদিত ।  পাখি ছাড়াও অস্তিত্বের  জানান  দিচ্ছে বুনো খরগোশের দল ,  চঞ্চল কাঠবেড়ালি ,  অদৃশ্য প্রায় লাল শেয়াল ।  সজারুর দল ঘুমে কাদা এখনো । 
 কিন্তু এই অপরূপ নিস্তব্ধ নির্জন নিসর্গ একাকী উপভোগ করতে পারি না আমি ,  মস্তিস্কের ধূসর কোষে কোষে আরেকজন আমার হয়ে বহু চেনা কিছু শব্দাবলী বলে যায় অবলীলায় বাঁধ ভাঙা নদীর মত ।  আমার যা কিছু বলার আছে এই গাছের কাছে ,  পাখির কাছে ,  গলন্ত তুষারের কাছে ,  জমাট নীল আকাশের কাছে ,  উত্তুরে হাওয়ার কাছে অত্যন্ত একতরফা ভাবে ,  অতি নির্লজ্জ হয়ে অনেক অনেক দশক আগে আমার মনের সমস্ত কথা বলে গিয়েছেন মার্কিন দেশে জন্ম নেওয়া এক কবি ,  আমার আত্মার আত্মীয় ,  নাম তার রবার্ট ফ্রস্ট ।  

পাইনের ডাল থেকে তীক্ষ সবুজ সুইয়ের মত অংশ যখন বনের বরফঢাকা তলদেশ জুড়ে থাকে ,  দমকা বাতাসে বার্চের পাতাহীন ডাল থেকে খসে পড়ে এক দলা দুর্বল বরফ ,  ফ্রস্টের অশরীরী শব্দগুচ্ছ অমৃতের নদীর মত মনের তলদেশে ঘুরপাক খেতে থাকে ।  
শরতের পাতা ঝরার রঙ ঝলমলে দিনে ফ্রস্ট মনের কন্দরে রাজত্ব করেন বিপুল বিক্রমে ,  যেমনটি করেন গ্রীষ্মের আলোকময় লম্বা দিনগুলোতে  আর বসন্তের সন্ধিক্ষণে পরিযায়ী পাখিদের ফিরে আসার সাথে সাথে প্রকৃতি যখন জড় থেকে সবুজ জীবে পরিণত হয় ।  আমাদের আহ্বান জানিয়ে চিরতরুণ কবি বলে যান ,  
I ' m going out to clean the pasture spring;
I ' ll only stop to rake the leaves away
 ( And wait to watch the water clear ,  I may )  : 
I shan ' t be gone long .   -  -  You come too .  
এ যেন কুহকময় ডাক নিসর্গে অবগাহনের জন্য ,  যেখানে কবি একাই হয়ে উঠেছেন পরিপূর্ণ অন্য ভুবনের প্রতীক ।  কবি কি এখানে আসলেই অন্যদের ডেকেছেন তার সঙ্গী হতে ,  না নিজের প্রতিই তার এই আকুল আহ্বান ।  চলে এসো আমার সাথে ,  এসো ।  
কি বলতে চেয়েছেন কবি তার অমর কবিতাগুলোর মাধ্যমে ?  তিনি কি নিসর্গকে জ্বলজ্বলে নক্ষত্রের মত শব্দে আঁকতে চেয়েছিলেন অন্যদের জন্য ,  নাকি এ ছিল তার একান্ত ব্যাক্তিগত উপলব্ধি ,  নিজের সঙ্গে নিজের কথোপকথন ।  এর উত্তর পাওয়া হয় না দিশেহারা পাঠকের ,  কেবল ছন্দময় শব্দের ঘোড়ায় সওয়ার হয়ে তারা এগিয়ে চলে রবার্ট ফ্রস্ট নামের বিস্তীর্ণ আদিগন্তহীন প্রান্তরে ।  

ফ্রস্টের কবিতার সাথে প্রথম পরিচয় ঘটে হাইস্কুলে ,  Tree at My wIndow  নামে অদ্ভুত কবিতা ছিল পাঠ্য পুস্তকে ,  যেখানে কবির মানসিক অবস্থার সাথে রূপক হিসেবে তার জানালার বাহিরে অবস্থিত ঝাঁকড়া গাছটির অদ্ভুত মিল দেখানো হয় ।  নানা বাজে গাইড বই পড়ে হাস্যকর সব ব্যাখ্যা লিখে ইংরেজিতে উতরে গিয়েছিলাম বটে কিন্তু কবির মনের কথা বুঝতে বিন্দুমাত্র সহায়ক হয় নি সেই সময়ের পারিপার্শ্বিকতা ।  
এর পরে হুমায়ূন আহমেদের কিছু বইতে কবির কিছু বাছা বাছা পঙক্তি পড়েছি বুভুক্ষুর মত ,  জেনেছি জওহরলাল নেহেরুর প্রিয় কবি ছিলেন তিনি ,  বিশেষ করে নেহরু Stopping by the wood on a snowy evening নামের অমর কবিতাটির প্রতি দক্ষিণ এশিয়ার সাহিত্যপ্রেমীদের দৃষ্টি আকর্ষণ করেন ।  
ফ্রস্টের কবিতার সাথে সত্যিকারের নিবিড় যোগাযোগ ঘটল ভারকাউসে এসে ,  এখানেই আমার প্রবাস শিক্ষা জীবনের শুরু ।  বন আর হ্রদ ঘেরা একরত্তি শহর ভারকাউস ,  জনসংখ্যা মাত্র হাজার বিশেক ।  ফিনল্যান্ড হিসেবে তাও নেহাৎ মন্দ নয় ।  সেখানের গ্রন্থাগারটি ছিল অজানা দেশের মরুভূমিময় প্রথম দিনগুলোতে মরূদ্যানের মত ।  যদিও ইংরেজি এখানের ৩য় ভাষা হিসেবে  (  ফিনিশের পরে ২য় ভাষা সুইডিশ )  খুব একটা জনপ্রিয় না হওয়ায় বইপত্র খুব বেশী ছিল না ।  কিন্তু গ্রন্থাগারের বিশেষ কক্ষ থেকে মিলল ফ্রস্টের বাছাই করা কিছু কবিতা নিয়ে অপূর্ব এক সংকলন  You Come Too . 
কবিতাগুলোর সাথে সাথে বইটির অঙ্গসজ্জায় ব্যবহৃত মন ছুয়ে যাওয়া স্কেচগুলো দেখতাম প্রায় প্রতিদিনই ,  সাধারণ আটপৌরে দৃশ্যসব ,   ফসলের মাঠের বেড়ার গায়ে ঠেস দিয়ে আছে একটি নিড়ানি ,  পত্রহীন গাছের ডালে সদম্ভে অস্তিত্ব জাহির করছে ছোট্ট পাখি ,  উড়তে শেখা প্রজাপতির দল ,  পাখির বাসায় ছানাদের কোলাহল ,  নির্জন ফার্ম হাউস ,  ঘাস ফড়িঙের লাফ ,  বরফের নিচে চাপা পড়া আকাশ ছোঁয়া গাছগুলো -  এমন সব সাধারণ চিত্র কবিতাগুলোর সাথে যথাযথ ব্যবহারে কি যে আবেগের জোয়ার এনেছিল মনের মাঝারে । 
 যে কারণে বইটি প্রতি ছয় মাস পরপর যেয়ে আবার ইস্যু করে নিয়ে আসতাম  (  কোন বই অন্য কেউ রিজার্ভ না করলে প্রতি মাসে একবার করে তখন টানা ৬ মাস রিনিউ করা যেত ,  আর ৬ মাস পরে আবার ইস্যু করতে চাইলে দেখিয়ে নিয়ে আসতে হত যে বইটি অক্ষত আছে !  এই ভাবে প্রায় ৩ - ৪ বছর বইটি আমার কুক্ষিগত হয়ে থাকে ।  
সুযোগ পেলেই গ্রীষ্মে পাইন ,  বার্চ ,  স্প্রুসের বনে যেয়ে কবিতাগুলো আত্মস্থ করার চেষ্টা চালাতাম ,  মানে বোঝার চেষ্টা করতাম ।  শীতের কত হিম শীতল দিন যে কেটে গেছে ডর্মের বিছানার শুয়ে কাঁচের জানালা দিয়ে এক মাথা বরফ নিয়ে দাড়িয়ে থাকা গাছের সারির দিকে নির্নিমেষে তাকিয়ে Birches  কবিতাটি পড়ে ,  সুদীর্ঘ সেই কবিতার শেষ লাইনটি মাথায় গেছে গিয়েছিল সারা জীবনের জন্য - 
One could do worse than be a swinger of birches . 
এর মাঝে হাতে আসল তার এক জীবনীগ্রন্থ ,  এক রত্নভাণ্ডারের সমস্ত ঐশ্বর্যময় তথ্যে ঠাসা ।  জানলাম প্রিয় কবি প্রতিদিন অল্প সময়ের জন্য হলেও একাকী নিসর্গে হাঁটতে যেতেন ,  হয়তবা নিজের নব সৃষ্টি শোনাতেন গাছ ,  পাখি ,  ফুলদের ।  যে কোন ধরনের আবহাওয়াতেই এর ব্যতয় ঘটত না ।  
কৃষক পরিবারে জন্ম নিয়ে নিজেও কৃষক হয়েছিলেন তিনি ,  যদিও অর্থনৈতিক ভাবে ব্যর্থ কৃষক বলা  যায় তাকে ,  কারণ তার ফার্ম কখনোই জাগতিক লাভের মুখ দেখত না ,  কিন্তু নিজের এই ফার্মই তাকে জুগিয়েছিল একের পর এক নিরন্তর উৎসাহ ,  নব কাব্য সৃষ্টির প্রেরণা ।  

২০ বছর বয়সে যখন তার অভিভাবক ঠাকুরদাকে জীবনের সবচেয়ে বড় সিদ্ধান্তটি জানান তিনি -  কবিতা লেখায় হবে তার একমাত্র ধ্যানজ্ঞান ,  উপহাসের সাথে সাথে প্রবল বিরোধিতার মুখোমুখি হন অভিভাবক মহলে ।  
হয়ত সেই সময়ের অভিজ্ঞতা নিয়েই একটি নীল পাখির সাথে নিজের সাধের তুলনা করে লিখেছিলেন  -  - 
I have wished a bird would fly away , 
And not sing by my house all day;
Have clapped my hands at him from the door
When it seemed as if I could bear no more . 
The fault must partly have been in me . 
The bird was not to blame for his key . 
And of course there must be something wrong
In wanting to silence any song
বুক চিতিয়ে বলেছিলেন ,  যদি একটি কবিতার বই প্রকাশ করতে কুড়ি বছরও অপেক্ষা করতে হয় ,  তবে তাই সই !  অত্যন্ত কাকতালীয় ভাবে কুড়ি বছর পরেই ঠিক চল্লিশ বছর বয়সে তার প্রথম কবিতার বই A Boy ' s Will  প্রকাশিত হয় ।  এর মাঝে কবি ইংল্যান্ডে কাটান বেশ কিছু বছর ।   
বাকিটুকু আজ ইতিহাস ,  হয়ত নিজের জীবন নিয়েই ফ্রস্ট বলে গেছেন ,  
Two roads diverged in a wood ,  and I , 
I took the one less traveled by , 
And that has made all the difference .  
মূর্ত করেছেন নিজের কবিতা লেখার নেশার জন্য নিশ্চিত স্বচ্ছল জীবনের হাতছানি ছেড়ে ঝুঁকিপূর্ণ পথে পা বাড়ানো ,  যা সৃষ্টিশীল মানুষের একমাত্র পথ ।  
বুক ভরা অতৃপ্তি নিয়ে পথ চলা কবি অমৃত কুম্ভের সন্ধানে যাত্রাপানেই হয়ত অবিরাম মন্ত্র জপে চলতেন -  
The woods are lovely ,  dark and deep . 
But I have promises to keep , 
And miles to go before I sleep , 
And miles to go before I sleep
আজীবন নিসর্গ পূজারী কবি বারংবার প্রকৃতির কাছেই হাত বাড়িয়েছেন লেখার বিষয় নির্বাচনের জন্য ,  উপযুক্ত নৈবদ্য দিয়ে তবেই রচনা করেছেন উঠানের এক কোণে পড়ে থাকা প্যাচপ্যাচে তুষার ,  ভরত পাখির ঝাঁক ,  জোনাকি ,  গরুর পাল ,  পাথরের প্রাচীর ,  হেমলকের ডাল থেকে খসে পড়া বরফ নিয়ে অভূতপূর্ব সব কাব্য ।  
ফ্রস্ট সম্ভবত পৃথিবীর একমাত্র কবি যিনি নিজের কবিতায় রচনা করেছেন আপন  এপিটাফ ,  যাতে লিখে যেতে চেয়েছেন পৃথিবীর সাথে তার সম্পর্ক একজন প্রেমিকার মত -  আনন্দ ,  সোহাগ ,  বেদনা ,  খুনসুটিতে ভরা ।  
I would have written of me on my stone : 
I had a lover ’ s quarrel with the world . 
 কিন্তু সেই সাথে মানব জাতিও বার বার এসেছে তার কাব্যে নব নব রূপে ,   Death of a hired man  নামের অনন্য সাধারণ কবিতাটি মনে হয় পৃথিবীর সমস্ত কৃষিজীবী মানুষের সাথে ওতপ্রোত ভাবে জড়িত ।  সেই সাথে দ্ব্যর্থহীন ভাবে উচ্চারণ করেছেন ,  
Men work together ,  '  I told him from the heart , 
 ` Whether they work together or apart .  '  
এই ভাবেই জীবনের অন্তহীন পথে চলার সাথে সাথেই প্রতিদিন একজন রবার্ট ফ্রস্ট নামের কবি  ,  যাত্রাপথে চলন্ত বাহন থেকে পথের দুধারে তাকালে সবার আগে তার পংক্তিই মাথায় ঘুরপাক করে ওঠে , 
Heaven gives its glimpses only to those
Not in position to look too close . 
এমন ভাবেই সময় বয়ে যায় ,  একসময় ছেড়ে আসতে হয় প্রিয় ভারকাউস ,  সেখানের আশ্রয়দাতা গ্রন্থাগার ,  অবারিত বন ,  অতল হ্রদ ,  কিন্তু ফেলে আসতে পারি না কবির কবিতা সংকলনটা ।  নিজের মুখে বলতে সঙ্কোচ হয় ,  তাই বন্ধুকে দিয়ে সেখানে বলে পাঠালাম -  বইটি হারিয়ে ফেলেছি ,  এখন গ্রন্থাগারের নিয়ম অনুযায়ী জরিমানাসহ উপযুক্তমূল্য পরিশোধ করতে চাই ।  বইটি আমার সম্পত্তি নয় ,  সম্পদ হয়ে থাকে সবসময়ের জন্য ।  
 আজ ১৪ মার্চ রাত দুইটার সময় যখন আমি প্রিয় কবি নিয়ে লিখার চেষ্টা করে যাচ্ছি ,  হলুদ মলাটের বইটি আমার বিছানার পাশের বইয়ের তাক থেকে সলজ্জ উপস্থিতি জানাচ্ছে ,  টেনে নিয়ে বুক মার্ক উল্টাতেই Hyla Brook  নামের কবিতাটি বের হয়ে পড়ে ,  যার শেষ লাইনটিকে আমার মনে হয় পৃথিবীর সব কথার শেষ কথা - 
We love the things we love for what they are . 

 (  আসছে ২৬ মার্চ অমর কবি রবার্ট ফ্রস্টের জন্মদিন ।  বেঁচে থাকবেন কবি আমাদের সকলের হৃদয়ে ,  প্রতি দিন  ,  প্রতি মুহূর্ত ।  
 এই লেখাটি রিফাত সানজিদা তিথী  মানে ব্লগার তিথীডোরের জন্য  (  তিথীর বদলে তিথি বললে কিন্তু খবর আছে !  )  ।  আমি নিজে কবিতা পড়েছি খুব কম ,  লিখেছি আরো অনেক অনেক কম ,  কিন্তু কবিতার জন্য এক মিলকিওয়ে পরিমাণ ভালবাসা নিজের মধ্যে ধারণ করে রেখেছি সবসময় ।  তাই কবিতাখোর মানুষ দেখলে আমার ভীষণ আনন্দ হয় ,  আপন বলে মনে হয় ।   এমন এক কবিতাখোর মানুষকেই উৎসর্গ করলাম প্রিয় কবির প্রিয় কবিতাগুলো নিয়ে নেহাতই আবেগতাড়িত কাঁচা লেখাটি ।  
ব্যবহৃত ছবি গুলো উইকি থেকে নেওয়া ।   ) 






নানীর সাথে পাখি দেখা ও পদ্মার চরে কালা মানিকজোড় দর্শন




পাখিপ্রেমী ইনাম আল হকের হাত ধরেই আমাদের দেশের পাখি মেলা শুরু হয় ,  প্রথম স্থানটি ছিল জাহাঙ্গীর নগর বিশ্ব - বিদ্যালয় ,  সার্বিক আয়োজনে বাংলাদেশ বার্ড ক্লাব ।   ভিন্ন ধরনের সেই আয়োজনে কাউকে না জানিয়েই প্রবল শারীরিক অসুস্থতা সত্ত্বেও খবরের কাগজে মেলার খবর দেখে সোজা উপস্থিত হন কবি শামসুর রাহমান ,  আমাদের অপরিসীম ঋণে আবদ্ধ করে রূপকথার রাজকুমারের মত রূপবান এই মানুষটি প্রায় সারাদিনই উপস্থিত ছিলেন শরালিদের কলকাকলি মুখর জায়গাটিতে ।   এসেছিলেন বাচ্চাবেলার প্রিয় লেখক আলী ইমাম ,  তার বিটিভির কাজের সাথে সাথে নিজ উৎসাহের তাগিদে । 
  উৎসাহিত হয়ে আমিও দাবী জানালাম রাজশাহীতে এমন পাখি মেলা আয়োজনের  (  মানুষের মনে প্রথম প্রথম ধারণা ছিল এখানে খাঁচায় আবদ্ধ রেখে নানা ধরনের পাখি প্রদর্শন করা হয়  !  কিন্তু এই আয়োজন পাখি নিয়ে মানুষকে সচেতন করার সাথে সাথে বুনো ,  স্বাধীন পরিবেশে  পাখি দেখার উৎসাহ বাড়ানোর জন্যই ।  ) 
ভাবলাম বাংলাদেশ বার্ড ক্লাবের রাজশাহী শাখার পক্ষ থেকে এই আয়োজন করা যায় নাকি ,  বেকে বসলেন ইনাম ভাই , বললেন -  নতুন সংগঠন করে ফেলুন ,  নাম হবে রাজশাহী বার্ড ক্লাব !  আমি তো চাই বাংলাদেশের প্রতি থানা ,  প্রতিটি জেলায় পাখি পর্যবেক্ষণের এমন সংঘ গড়ে উঠবে ! 

চমৎকার আশা জাগানিয়া কথা ,  অতএব ,  যাত্রা শুরু হল রাজশাহী বার্ড ক্লাবের ,  রাজশাহী বিশ্ব - বিদ্যালয়ে পাখি মেলা আয়োজনের মধ্য দিয়ে ,  সেই সাথে পাখি পর্যবেক্ষণের জন্য ছিল মতিহারের সবুজ চত্বর আর উপরি হিসেবে পদ্মার চর ।  আমাদের আজকের যাত্রা সেই পদ্মার চরেই ,  সাথে থাকছেন রাজশাহী বার্ড ক্লাবের বয়স্কতম কিন্তু মনের দিক দিয়ে সজীবতম সদস্য আমার নানী ,  সাহার বানু ।  
 

নগরের টি - পয়েন্ট বাঁধের কাছে পূর্ব নির্ধারিত সময় মোতাবেক সবাই উপস্থিত ,  বেশ রোদেলা দিন ,  এমন সময়ে ধু ধু বালুচরে পাখি চিনে আলাদা করা খুব একটা সহজ না হলেও নানা ধরনের শিকারি পাখি দেখার সম্ভাবনা আছে পুরোমাত্রায় ,  সেই সাথে সাধারণত এই ধরনের পাখি দেখার আয়োজন শিশিরভেজা কাকভোরে করা হলেও নানীর উৎসাহের জন্যই এটি মধ্য দুপুরে আয়োজন করা হয়েছে । 
 

পরিচিত মাঝি ভাই নৌকা চালু করার মিনিট পাঁচেকের মধ্যেই সারাজীবনের পরিচিত শহরটাকে অন্যরকম লাগতে শুরু করল ,  যেন বহু দূরের নির্জনতার কুয়াশাধৌত কোন জনপদ ,  নদীর পাড়ের সবুজ বেষ্টনী ,  ঔপনিবেশিক শাসনের চিহ্ন ওলন্দাজ কুঠি  (  যা বড়কুঠি নামে পরিচিত )  ,  কাপড় কাঁচতে এসেছে তীরের বাসিন্দারা ,  অদ্ভুত টান টান দীপ্তময় ভঙ্গীতে  চুল ঝাড়ছে কেউ কেউ । 
শীতের শীর্ণ পদ্মার  অন্য পারে চরের প্রবল অস্তিত্ব দৃষ্টিকটু ভাবে চোখে পড়ে ,  কিন্তু তার অপর পারেই ঝকঝকে অগভীর জলের অস্তিত্ব ।  এভাবেই সমগ্র পদ্মা জুড়ে চরের রাজত্ব ,  সর্বগ্রাসী পদ্মা আজ শীর্ণকায় ।   ধু ধু বালুচর আজ মানুষের চাহিদা আর পরিশ্রমের কাছে নত হয়ে ফসলের হাসিতে উদ্ভাসিত ।  সেখানে সাময়িক আশ্রয় নিয়েছে পাখির ঝাঁক ,  এমনকি ইঁদুর ,  ছুঁচো ,  শেয়াল নানা স্তন্যপায়ী প্রাণীও । 

মৃদুমন্দ হাওয়ায় এই রোদের মাঝেও শরীর জুড়িয়ে আসছে ,  কিন্তু গা এলিয়ে দেবার জো নেই ,  চোখ কুঁচকে দূরবীনে রেখে দূরের আকাশচারী ,  জলচারী ,  স্থলচারী পালকাবৃত বন্ধুদের খোজার চেষ্টা চলছে অবিরত ।  সবার আগে এত রোদে পোড়া অন্বেষণের প্রচেষ্টাকে সাধুবাদ জানাল এক পাকরা মাছরাঙ্গা  ( Pied Kingfisher  ,  Ceryle rudis )  ,  বাঁশের উপর বসে তীক্ষ নজর রাখছে সে বহমান জলধারার গভীরে মীনগণের হীন হয়ে থাকার ব্যাপারে বড়ই সজাগ ।   ইনি আবার জগতের সমস্ত মাছরাঙার মাঝে  সর্বাধিক সময় একই স্থানে থেকে হেলিকপ্টারের মত পাখা সঞ্চালন করে শূন্যে স্থির থাকতে পারেন !  বড়ই চিত্তাকর্ষক সাদাকালোয় মেশানো এই পেশাদার মৎস্যশিকারির সেই শিকারের পূর্ব মুহূর্তের দৃশ্য ,  যদিও এযাত্রা আমাদের হতাশ হতে হল তাকে শিকারির ভূমিকায় অবতীর্ণ হতে না দেখে । 
নদীর বুকে তখন নৌকার মিছিল ,  নানা ধরনের জলযান -  পাল তোলা ,  ছই ছাওয়া ,  ইঞ্জিনওয়ালা সবাই পাল্লা দিয়ে যাচ্ছে নিজ নিজ গন্তব্যে ,  শত ব্যস্ততার মাঝেও দুপুরের রান্না নৌকাতেই ছাপিয়েছে মাঝি ,  ভাসমান আগুন নিয়ে তীর্থযাত্রার মত চলেছে সেই অলৌকিক নৌযান । 

কেউ বা নোঙর ফেলে মুখটি এক চিলতে কাপড় দিয়ে ঢেকে সেখানেই দিবানিদ্রা সেরে নিচ্ছে সূর্যের খরতাপ আর নদীতে পতনের ভয়কে উপেক্ষা করে । 
 
বাক ঘুরতেই নদীর অন্যরূপ দেখা গেল ,  তীরে আছড়ে পড়া ক্রমাগত তরঙ্গের ধাক্কায় ক্ষয়প্রাপ্ত  হয়ে বালুচড়াগুলোতে তৈরি হয়েছে অপূর্ব সব বিমূর্ত ভাস্কর্য ,  কয়েক দশক আগেই নিশ্চয়ই এই ধরনের মিহি বালুর চরে মুখ হাঁ করে হাসতে থাকা রোদ পোয়ানো অলস কুমির দেখা যেত ,  নিদেনপক্ষে মেছোকুমির ঘড়িয়াল ,  কিন্তু আজ !  মানুষের কুশিক্ষা ,  কুসংস্কার ,  কুঅভ্যাসের ফলে বলা যায় নিতান্তই অসম্ভব নদীর ইকো সিস্টেমের  অপরিহার্য সদস্য এই প্রাণীগুলোর দর্শন পাওয়া ।  আমরা অবশ্য ছোট বেলায় প্রায়ই শুশুক বা গাঙ্গেয় ডলফিনের বাতাসের সন্ধানে ভেসে ওঠা ও মুহূর্তের মাঝে অতলে তলিয়ে যাওয়া চাক্ষুষ করতাম ,  কিন্তু আজ সেও বিরল বস্তু । 
এক বিরান চরে নোঙর ফেলা হল ধুপনি বক  ( Grey Heron  , Ardea cinerea )  দেখে ,  যদিও বক বাবাজী মোটেও প্রীত হলেন না এই অযথা উৎপাতে ,  সপাটে ডানা ঝাপটিয়ে মানুষের উড্ডয়নে অক্ষমতার প্রতি উপহাস করে সোজা চলে গেলেন রসালো খাদ্যের সন্ধানে ।  কি অপূর্ব দীর্ঘদেহী একটি পাখি ,  ধুসর পালকে সিংহভাগ শরীর  (  লম্বা সুঠাম ঠ্যাং দুটো বাদে )  ঢাকা থাকলেও মাঝে মাঝেই উঁকি দিচ্ছে সাদা কালো পালক ,  ঠোটে গাঢ় হলদে রঙের তুলির পরশ বুলিয়েছেন যেন স্বয়ং ভিনসেন্ট ভ্যান গগ নামের এক ঈশ্বর । 

দুটো হাঁস উড়ে গেল মাথার উপর দিয়েই ,  বেশ বড় আকৃতির ,  এই রোদে ভুল অবস্থানের থাকলে সব রঙই গুলে একাকার হয়ে কালো কালো হয়ে যায় ,  তারপরও মনে হল দেশী মেটেহাঁস (  Spot - billed Duck ,  Anas poecilorhyncha )  যুগল এক ঝলক জীবনানন্দ বইয়ে দিয়ে চলে গেল অজানা গন্তব্যে । 
বেশ বড় চরটি ,  খানিকক্ষণ পদব্রজে এগোতেই দেখা হল জীবিকার তাগিদে আসা মৎস্যজীবী ,  কৃষিজীবী ,  পশুপালকদের সাথে । 

এক জায়গায় দেখি অগণিত ক্ষুদে ক্ষুদে আগ্নেয় পর্বতের মত অদ্ভুত কাঁদার ঢিবি ,  সেখান থেকে আবার জ্বালামুখ থেকে লাভা নির্গমনের মত কাঁদা বেরোচ্ছে বুদবুদের সাথে সাথে !  

সেই সাথে ঘাস বনের  ছোট বন্ধুদের সাথে মোলাকাত হল ক্ষণিকের । 

আবার নৌকায় চেপে এগোনো হল নদীর অন্য প্রান্তে ,  অগভীর ও গভীর ,  দুই স্থানের জলেই সূর্যের রশ্মি ও মেঘের ছায়ায় যে কি অসামান্য সব চিত্রকর্ম তৈরি হয় তা গুরু সৈয়দ  মুজতবা আলীর  রাজশাহীতে অবস্থানের সময়ে লিখিত রোজনামচায় পাওয়া যায় ,  সেই সাথে দেখা যায় একজন খাঁটি প্রকৃতিপ্রেমীর নিসর্গকথন । 
শিকারি পাখি কেস্ট্রেলকে সন্তর্পণে উড়ে যেতে দেখলাম তীরের দিকে ,  জ্যা মুক্ত তীরের মত তার উড়াল গতিবিদ্যার সমস্ত নিয়মের নিখুঁত উদাহরণ ।   কিন্তু তার পরপরই আমার পেলাম দিনের শ্রেষ্ঠ উপহার ।  জীবনে প্রথম বারের মত দেখলাম এক জোড়া কালো কুচকুচে সারসের মত দেখতে পাখি সামনের বালুচরে নামল ,  বিশাল চঞ্চু লাল বর্ণের ,  কি পাখি এটি ? 

সাথে করে বয়ে আনা রিচার্ড গ্রিমেট এবং ইন্সকিপ দম্পতির পাখির ফিল্ড গাইডটি কাজে লাগল সাথে সাথেই ,  সারসের অধ্যায়ে যেয়েই নিঃসন্দেহ হলাম এরা দুর্লভ কালা মানিকজোড়  ( Black Stork  , Ciconia nigra )  !  সাথে সাথে ইনাম ভাইকে মোবাইল করে   উল্লাসময়  কণ্ঠে প্রশ্ন করলাম ,  বলেন তো আমাদের সামনে কোন পাখি ? 

 উনি কেবল জিজ্ঞাসা করলেন ,  আপনারা কোথায় ?  উত্তর হিসেবে পদ্মার চরের কথা শুনেই সাথে সাথে বললেন কালা মানিকজোড় হতে পারে !      দেশের সেরা পাখি বিশেষজ্ঞ হিসেবে তার ঠিকই জানা আছে কোন অঞ্চলে কোন পাখি থাকতে পারে ,  আর বিরল কোন পাখি না হলে আমরা যে এইভাবে ফোনে উৎপাত করব না  ,  তাও বটে !  উনার কাছেই শুনলাম ,  প্রায় ৪ বছর পরে এই অঞ্চলে কালা মানিকজোড়ের দেখা মিলল !  
এই কথা শুনে আমরা তো উৎসাহে আর ফুর্তিতে টগবগিয়ে ফুটতে থাকলাম ,  সন্তর্পণে নৌকা ভিড়ল চরের কাদায় ,  নানী বাদে দলের সবাই চুপিসারে কাদামাটি পাড়ি দিয়ে

 সুবিধাজনক জায়গায় টেলিস্কোপ স্থাপন করে এই বিরল বন্ধুদের পর্যবেক্ষণ করতে থাকলাম পালা করে ।   দেখে তো আমাদের আঁশ মেটে না ,  কিন্তু তাদের সময় এল ফুরিয়ে !  আবার নীলাকাশে বিশাল দুই ডানা মেলে চলল দূরের চরে ।  সাথের পুঁচকে লুমিক্স ক্যামেরায় চলল তাদের স্মৃতি বন্দী করার সবিশেষ চেষ্টা ।  

এই মহাসৌভাগ্যে সবাই ভীষণ উদ্বেলিত হয়ে উঠলেও বাল্য বন্ধু আদনান বাবু  (  যে স্কুল জীবনে রঙ নম্বর টেলিফোনে -  এই গানটির নকল শোনাতে শোনাতে আমাদের জীবন ভাজা ভাজা করে ফেলেছিল )  মহা উত্তেজনায় কাঁদা পানিতে নেমে মহিষের মত গড়াগড়ি দিতে থাকল ! 

 নানী নৌকা থেকেই হাক দিলেন ,  এতদিন জানতাম গণ্ডার আর মহিষ কাঁদায় গড়াগড়ি করে ,  আজ আরেকজনকেও পাওয়া গেল  ! 

আবার যাত্রাপথে ,  নদীর সাধারন বাসিন্দা ছোট পানকৌড়ি ,  ছোট বগা তো ছিলই এন্তার ,  কিন্তু আমাদের আবার আনন্দে ভাসিয়ে গেল একদল পাকরা উল্টোঠুটি  (  Pied Avocet ,  Recurvirostra avosetta )   !  

বিবর্তনের অন্যতম  অসাধারণ নিদর্শন পাখীগুলোর ঠোঁট উপরের দিকে খানিকটে বাঁকানো ,  তারা সেই কিম্ভুত ঠোঁট নিয়ে ঘাড় নেড়ে নেড়ে পেটপুজোয়  ব্যস্ত ছিল সদলবলে ।   তাদের খাবার সংগ্রহের দৃশ্যটা আসলেই অভিনব ,  মনে হয় কেবল ভিনগ্রহের পাখিরাই এমন অদ্ভুত আকৃতির ও স্বভাবের হতে পারে !  

সূর্যি মামা তখন মাথার উপরে ,  পালা এসেছে তীরে ভিড়ার ,   টি বাঁধে ফেরার আগ মুহূর্তে আকাশে কেমন অন্য ধরনের চিল চিৎকার শুনে তাকাতেই দেখি  একটি কাকের পেছনে তাড়া করেছে শিকারি পাখি লম্বা পা তিসাবাজ  ( Long - legged Buzzard  , Buteo rufinus )  যা আমাদের অনেকের জন্যই নতুন পাখি ,  যদিও আগুনরঙা শ্যেনটি কোথাও না বসেই গোত্তা দিয়ে হারিয়ে গেল গাছপালার পিছনে ,  কিন্তু রেখে গেল তার ঝকঝকে পালকগুলোর মতই কিছু অপূর্ব স্মৃতি ।  

নানীকে নিয়ে পাখি পর্যবেক্ষণের অপার আনন্দ আর মুখ ভরা হাসি নিয়ে বাড়ীর পথে আমরা তখন ,  পরিকল্পনা চলছে পরবর্তী নৌকা ভ্রমণের ।  
 







আমার তিন গোয়েন্দা



প্রাইমারী স্কুলের গণ্ডিতেই আছি তখনো ,  চোখে মুখে রঙিন স্বপ্ন ,  স্কুল নামের যন্ত্রণা ছাড়া সবই পাগলের মত ভালো লাগে -  কার্টুন ,  ফুটবল ,  গাছের সবুজ ,  পাখির উড়াল ,  পদ্মার চর ,  শহরের বিদঘুটে চিড়িয়াখানা আর নতুন নেশা -  বই ,  মানে গল্পের বই !  ঠাকুরমার ঝুলি ,  সোনার পাখি ,  ডালিম কুমারের ঘোড়া দিয়ে সেই যাত্রা শুরু হয়েছিল ,  এখনো পঙ্খিরাজ ঘোড়া হয়ে সে দেশ কাল সীমানা ছাড়িয়ে নিত্য নতুন রাজ্য দেখার নেশায় পাগলপারা ।   বাড়ীতে রাখা হত দৈনিক ইত্তেফাক ,  সেখানের ৩য় পাতায় উপরের বাম কোণাতে অল্প কয়েক ইঞ্চি জুড়ে ছাপা হত অসাধারণ এক কার্টুন -  টারজান !  পাশে লেখা থাকত এডগার রাইস বারোজ ।  তখন কি আর জানতাম ইনিই টারজানের স্রষ্টা । 
কে যেন একদিন ক্লাসে কানে জীবনের শ্রেষ্ঠ ফুঁসমন্তরটি দিয়ে বসল -  আরে ব্যাটা টারজানের কি সব দুই - তিনটা ছবির কমিক্স পড়ে গল্প ঝাড়িস ,  পড়তে হলে বই পড় ,  আসল বই  !  আরেব্বাস ,  টারজানের বই !  কোথায় পাব ?  
সেই ইঁচড়ে পাকা বন্ধুটিই নিয়ে গেল টিফিনের সময় স্কুলের কাছেও কাজলার মোড়ে এক দোকানে ,  অন্য আর সব দোকানের চেয়ে আলাদা ,  সেখান কয়েক তাকে জুড়ে শুধু রাখা বই আর বই ,  তাও নিউজপ্রিন্টে ছাপা ,  একটু ছোট আকারের ।  জানলাম তাদের আবার গালভরা একটা নাম আছে ,  পেপারব্যাক !  সব বইয়ের পেছনের নাকি লাল - হলুদের একটা প্রজাপতি আছে ,  যার পায়ের কাছে কায়দা করে লেখা সব ,  নাকি সেবা !   ঢাকার এক প্রকাশনা সংস্থা !  তারাই টারজানের বইগুলো প্রকাশ করে ।   আর এই দোকানে সেগুলো দিনে ১ টাকার বিনিময়ে ভাড়া পাওয়া যাবে !  ১ টাকায় দিন ,  মানে পরের দিনই ফেরৎ দিতে হবে !  না দিলেও মুশকিল হবে না ,  কেবল ভাড়ার অঙ্ক বাড়তেই থাকবে । 
  নিয়ে এলাম ,  মন্ত্র মুগ্ধের মত পড়ে গেলাম সেই রহস্যময় দোকানে থাকা সব গুলোর টারজানের বই ।  তখন থেকেই মনে হয় পড়ার বই দিয়ে ঢেকে গল্পের বই পড়ার সুঅভ্যাসটি গড়ে উঠেছে ।  কিন্তু বইগুলো নিজের করতে খুব ইচ্ছে করত ,  মানে কিনে ফেলতে পারলে খুব ভাল হত  । 
এই হিসেব করেই মায়ের সাথে একদিন সাহেব বাজারের বুকস প্যাভিলিয়ন নামের এই বইয়ের দোকানে হাজির হলাম বই কেনার আশায় ,  কিন্তু টারজান নেই তাদের ,  এগুলো নাকি বহু আগের বই ,  এখন আর ছাপা হয় না ।  তার বদলে লোকটা সেবার অন্য বেশ মোটাসোটা একটা বই ধরিয়ে দিয়ে বলল ,  এটিও খুব ভাল লাগবে ,  তোমাদের জন্যই লেখা ! 
এত মোটা বই !  উপরে লেখা তিন গোয়েন্দা -  ভলিউম ৩  ,  লেখক রকিব হাসান ।  বইটির প্রচ্ছদে ছোট ছোট অনেকগুলো ছবির সমন্বয়ে যেন অনেকগুলো  গল্পের ইঙ্গিত আছে ,  মনে পড়ে স্বর্ণকেশী এক কিশোরীর হাসি ঝলমলে চোখ ,  নীল সাগর সৈকতের নারকেল গাছ ,  সোনার মোহর ,  একটা হলদে কুকুর ,  জংলী ,  কিছু চিত্রকর্ম -  সব মিলিয়ে একটা টান তৈরি হয়ে গেল ,  কিন্তু এত মোটা বই !  দোকানী আবার হেসে বলল -  ছয়টা বই আছে ,  ছয়টা আলাদা আলাদা ঘটনা ।  তাই নাকি ,  মজা তো  ,  একটা কিনলেই ছয়টা বই ,  উত্তেজনায় দম বন্ধ হয়ে আসে !  টানা কয়েকটা নির্ঘুম রাতের আভাস । 
আবার নেড়ে চেড়ে দেখি আলগোছে ,  প্রথম কাহিনীর নাম -  হারানো তিমি ,  প্রথম লাইনে ছিল মনে -  হুই যে  ,  দেখা যাচ্ছে ফোয়ারা ! 
 কিসের ফোয়ারা ,  তিমির !  ব্যস ,  দারুণ মনে হল ব্যাপারটা অন্য প্রাণী জড়িত থাকায় ,  সেই শুরু হল আমার তিন গোয়েন্দার অতল হ্রদে অবগাহন -  শেষ হল একে একে হারানো তিমি ,  মুক্তো শিকারি ,  মৃত্যু খনি ,  কাকাতুয়া রহস্য ,  ছুটি ,  ভুতের হাসি । 
দারুণ সব কাহিনী ,  একটা আরেকটার চেয়ে আলাদা ,  রহস্য আর অ্যাডভেঞ্চারের মিশেল ।  কত অজানা তথ্যের ভাণ্ডার ,  উপস্থিত বুদ্ধির ঝলক !  তখন আমার সেরা বন্ধু হয়ে গেল কিশোর পাশা ,  মুসা আমান ,  রবিন মিলফোর্ড ,  মাঝে মাঝে সেই তালিকায় জিনা পার্কার আর রাফিয়ানও  ঢুঁকে পড়ে ।  
হন্নে হয়ে গেলাম তিন গোয়েন্দার বাকী সব বই জোগাড় করার জন্য ,  কিছু মিলে  ,  কিছু মেলে না ।  মনের ভিতরে প্রচণ্ড কৌতূহল এই সিরিজের প্রথম বইটি নিয়ে ,  তারনামই তিন গোয়েন্দা !  হ্যারি প্রাইস ,  মিস্টার ফিসফিস ,  পরিচালক ডেভিড ক্রিস্টোফার গেথে গেল মাথার কোষে কোষে  ।  প্রচ্ছদটাও ছিল মনকাড়া ,  এক পাশে নিগ্রো ব্যায়ামবীর মুসা আমান ,  অন্য পাশে সোনালি চুল আধা আইরিশ রবিন মিলফোর্ড ।  তাদের পিছনেই কিশোর পাশার একজোড়া স্বপ্নময় চোখ ।  মুখমণ্ডল দেখা না গেলেও বাঙালি বলে কল্পনা করতে তো সমস্যা নেই । 
পরের বই কঙ্কাল দ্বীপ ,  তিন গোয়েন্দার কিছু বন্ধু যে তাদের মতই মনোযোগ ও ভালবাসা প্রাপ্তির দাবী রাখে তার প্রমাণ পেলাম পাপালো  হারকুসের সাথে পরিচিত হয় ,  গ্রীক কিশোর মৎস্যজীবী সে ,  সোনার মোহর খুঁজে বেড়ায় সাগরে ডুব দিয়ে !  এথেন্সের বন্দরে যতজন ঝাঁকড়া চুলো স্থানীয় কিশোরের সঙ্গে দেখা হয়েছিল ,  সবার সাথেই মিলাবার চেষ্টা করেছিলাম পুরনো বন্ধু পাপালোর আদল ।  ঠিক তেমনি ভাবেই প্রথমবার জার্মানির বাভারিয়া ভ্রমণের সময় কান পেতে শুনছিলাম ,  সেখানকার স্থানীয়রা কি আসলেই বরিস আর রোভারের মত ওকে না বলে হোকে বলে কিনা ! 
 এমন ভাবেই স্কুল জীবনের তিন গোয়েন্দা আজো ঘিরে থাকে দৈনন্দিন জীবনে  অঙ্গাঅঙ্গি ভাবে ।  ক্যারিবীয় সাগরতলে ডুবুরীর অভিজ্ঞতা অর্জনের সময় সব কিছু ছাপিয়ে মনের পর্দায় কেবল ভাসতে থাকে অথৈ সাগরে মুসা আমানের অভিজ্ঞতার কথা ,  ব্রাজিলে বন্ধুর বাড়ীতে হ্যামক দেখে -  এই চিরচেনা বস্তুটির কথাই তো জেনেছিলাম ভীষণ অরণ্যে ,  যেমন একই বই থেকে জেনেছিলাম হাওলার বানরের ভয়াবহ চিৎকারের কথা ।  মেক্সিকোর ইয়ূকাটানের গহীন বনে পথ হারিয়ে সেই উদ্বাহু ভয়াবহ চিৎকারে যখন আমার বন্ধু হুয়ান ভিদাল পালাবার জন্য এক পায়ে খাঁড়া ,  তিন গোয়েন্দা হাতড়ে আমি বললাম ,  ওরা অতি নিরীহ বানর ,  কেবল তাদের উৎপন্ন শব্দই ভয়াবহ ! 
দেশে ফিরলেই পরম মমতায় তিন গোয়েন্দা সিরিজের প্রথম ৮৮টি বই আবার ধুলো ঝেড়ে ,  নিম পাতা ছড়িয়ে সাজিয়ে রাখি ,  মাঝে মাঝে গভীর আবেগে আঙ্গুল বুলিয়ে যায় দক্ষিণের দ্বীপ ,  মমি ,  ঘড়ির গোলমাল ,  ছিনতাই -  আরও কত বইতে ,  যেখানে আমার স্বপ্নালু কৈশোর আঁটকে আছে আজো । 
তখনো পাখি দেখার নেশা পেয়ে বসে নি ,  কিন্তু ভূতের হাসি বইতে জানলাম কাকাবুরা নামের সেই পাখি আর তার বিটকেল হাসির কথা  (  বইটার মন্দলোকটার নাম ছিল ডাংম্যান =  গোবরমানব ,  আজো হাসি আসে )   ,  পরে কাকাবুরা নামের ক্রিকেট ব্যাট দেখেছিলাম  কিন্তু সেই বিশাল মাছরাঙা দেখতে অস্ট্রেলিয়া যেতে হবে বলে তা আঁটকে আছে । 
 আইসল্যান্ডের সদ্য পরিচিত বন্ধুদের যখন তাদের লম্বা পারিবারিক উপাধির পিছনের ইতিহাস বলি তারা অবাক হয়ে শুধোয় ,  জানলে কোথায় এতসব !  তখন কৃতজ্ঞতা বোধ করি ধূসর মেরু নামের বইটির প্রতি ।  মেক্সিকোর চলুলা শহরে করটেজের কুৎসিত গির্জা দেখে মনে হয়েছিল ভাঙা ঘোড়ার করটেজের তলোয়ারের কথা । 
আফ্রিকার বুনো প্রান্তরে বারংবার মনে পড়েছে পোচার ,  তেপান্তর আর সিংহের গর্জনের কথা ,  সোনালি ঘাসের বনে রক্তাক্ত মুখে হুমহাম শিকার খেতে থাকা সিংহযুগলকে দেখে মনে হয়েছে অবিকল প্রচ্ছদের সিংহটির মত ।   এই বইটি থেকে আমার বিশাল পাওয়া ছিল ডঃ লুই লিকি সম্পর্কে জানতে পারা । 
তবে খেলার নেশার পর থেকে আর তিন গোয়েন্দা পড়া হয় নি ,  কেন জানি আকর্ষণ কমে যাচ্ছিল প্রতি পর্বেই ,  তাই পুরনো ভালাবাসা রক্ষার তাগিদেই আগেরগুলোই বারবার পড়া শুরু করি ।  নিজেকে মনে হত বইয়ের পোকা রবিন ,  আবার কোন কোন সময় জন্তু প্রেমী মুসা ,  মাঝে মাঝে কিশোর পাশা ,  সবকিছুর পরও বাংলাদেশের বলে তো একটা দাবী থেকেই যায় !  চোখ - কান খোলা রাখতাম টুলবেঞ্চির দিনগুলোতে -  যদি কোন রহস্যের সন্ধান পেয়ে যায় ,  পুরনো বইয়ের ফাঁকে গুপ্তধনের নকশা ,  অমীমাংসিত অপরাধ ! 
এই বোধ গুলো আরও জাগ্রত রাখে তিন গোয়েন্দার নানা অভিযান ,  ভুতুড়ে সুড়ঙ্গ আর দীঘির দানোর পর থেকে সারা বিশ্বের রহস্যময় জলদানবগুলো নিয়ে যত খবর পাওয়া ,  সবই সংগ্রহ করে ফেলি ।  মহাকাশের আগন্তক থেকে মনে হতে থাকে কোন দিন যদি আমাদের পাড়ার মাঠটাতে নামত এক ফ্লাইং সসার ।   ভয়াল গিরির রহস্যময় প্রাণীটার মত একটা প্রাণী আবিষ্কারের আশা বুকের খাঁচার ডানা ঝাপটে চলে অবিরাম ।   কিউবার প্লায়া হিরণ নামের এক সৈকতবর্তী শহরে পদার্পণ করেই জানতে পারলাম এক ভয়াবহ জলদস্যু হিরণে নামে এই শহরের নাম ,  মনে হয়েছিল সেই জলদস্যুর দ্বীপে এলাম ,  দেখা হবে লুই ডেকেইনির সাথে  ,  নিদেন পক্ষে মরুর বুনো ঘোড়া ওমর শরীফের সাথে । 
খোঁড়া গোয়েন্দায় নতুন স্বাদ নিয়ে এলেন ভিক্টর সাইমন সাথে তার ভিয়েতনামী বাবুর্চি ।  মনে পড়ে বোম্বেটে বইয়ের টকার নামে ডেঁপো ছোকরার কথা ,  বোম্বেটে শব্দটির সাথে পরিচয়ও সেই প্রথম ,  যেহেতু টিনটিন পড়েছি অনেক অনেক পরে ।  শুঁটকি টেরিয়ার ডয়েলের উপস্থিতিও কাম্য করতাম মনে প্রাণে কাহিনী জমানোর জন্য । 
কিছু কিছু বইয়ের প্রচ্ছদও খুব মন কাড়ত ,  বার বার উলটে উলতে দেখতাম পড়ার ফাঁকে ,  বিশেষ করে যেগুলোতে তিন গোয়েন্দার ছবি থাকত ,  যেমন ছুটি ।  সেই সাথে কাহিনীর সাথে সামঞ্জস্যপূর্ণ ছবি যেমন মহাবিপদ ,  ইন্দ্রজাল ,  মহাকাশের আগন্তক ,  রক্তচক্ষু -  আরো কত নাম । 
 সেই সাথে রাশেদ চাচা ,  মেরী চাচী ,  শোফার হ্যানসন ,  দস্যু শপা ,  মিস্টার পার্কার ,  কুমালো ,  রক্তচক্ষুর সেই পুরোহিত  –  কত আপন করা চরিত্র ।  হঠাৎ একদিন বুকের রক্ত ছলকে উঠল সদ্য প্রকাশিত তিন গোয়েন্দার বইটির নাম দেখে -  ঢাকায় তিন গোয়েন্দা !  কি যে ভাল লাগল রকিব দা তাদের বঙ্গভূমিতে নিয়ে আসায় ।  
সেই সাথে তিন গোয়েন্দার সাথে সাথে আমারও উকি দেয়া হয়ে যেত অদ্ভুত সব জগতে ,  যেমন পশু শিকারিদের চোরাকারবারে  (  পোচার )  ,  বাস্কেটবলের মাঠে  (  খেলার নেশা )  ,  পুরনো কমিক্সের রাজ্যে  (  অবাক কাণ্ড )  ,  গলফের পরিত্যক্ত বলের ব্যবসায়  (  বানরের মুখোশ )  ,  পুরনো মূর্তির সংগ্রহে  (  মূর্তির হুংকার )  ,  প্রজাপতির খামারে প্রজাপতির রঙ ঝিলমিল জগতে ।  যা কিছুই জানতাম ,  সবছিল নতুন ,  আনকোরা ।  
আফসোস বাড়ে যখন মনে হয় ৭ম শ্রেণীতে বন্ধুকে ধার দেওয়া নকল কিশোর আজো ফেরত আসে নি  (  এখানে কিশোরের মত দেখতে আরেকজন ছিল )   ,  কিন্তু ভাল লাগে অনেক ঝামেলার পর উদ্ধার করতে পারা ওয়ার্নিং বেলের কথা মনে হওয়ায়  (  এইখানে এক ছেলে ছিল যার কণ্ঠ হুবহু কিশোরের মত  ) 
এখনো শেখার চেষ্টা করি প্রিয় বইগুলো থেকে ,  এখনো মনে হয় জীবনের সেরা প্রাপ্তি হবে যদি কোন দিন দক্ষিণের পলিনেশিয়ার প্রবাল দ্বীপে যেতে পারি ,  নীল ল্যাগুনে পা ডুবিয়ে দেখি সেই অপরূপ সূর্যাস্ত ।  এমন স্বপ্ন দেখানোর জন্য ,  জীবনে চলার উৎসাহ দেবার জন্য তিন গোয়েন্দার প্রতি আমার ঋণ প্রতিনিয়তই বাড়তেই থাকে ,  বাড়তেই থাকে ,  যা কোনদিনই শেষ হবার নয় ।   
 (    হাতের কাছে কোন তিন গোয়েন্দা নেই ,  শেষটিও পড়েছি বছর কয়েক আগেই ,  তাই কেবল স্মৃতি থেকে লিখে গেলাম ,  কিছু ভুলচুক হলে ক্ষমাসুন্দর দৃষ্টিতে দেখার আমন্ত্রণ জানাচ্ছি তিন গোয়েন্দা ভক্তদের ।   
বাংলাদেশ গড়ার পিছনে যে গুটিকয়েক মানুষের অবদান অনস্বীকার্য মনে হয় আমার কাছে তার মধ্যে অন্যতম কাজি আনোয়ার হোসেন ,  এই লেখাটি আপনার জন্য কাজিদা ।  শতায়ু হন আপনি ,  আমাদের সুযোগ দিন নিত্যনতুন ভাবে আপনার লেখনীর কাছে ঋণগ্রস্ত হবার সুযোগ ) 






মেক্সিকো উপসাগরে কচ্ছপ ,  পাখি ,  ডলফিনের খোঁজে




  যে জিনিসটি সর্বগ্রাসী কৌতূহলে আমার শৈশবকে মাতিয়ে তুলেছিল তা মায়ের অফিসে পাওয়া একটা লাল - হলুদ রঙা বই ,  উপরে লেখা ডাইনোসর !  লেখকের নাম মনে  পড়ে না কিন্তু মনে আছে ধবধবে সাদা পৃষ্ঠার উপরে নীল কালিতে আঁকা নানা প্রজাতির অদ্ভুত সব ডাইনোসর ।  জলে ,  স্থলে ,  শূন্যে চরে বেড়ানো বিশাল সব সরীসৃপ ,  প্রায় সবই ভয়াল দর্শন ।  আজ জানি ,  সেই বইয়ের অনেক ডাইনোসর প্রজাতিই ছিল মন গড়া ,  সঠিক তথ্যের অভাব ছিল প্রকট ,  তারপরও এক শিশুর মনোজগতে স্থায়ী আসন করে নিয়েছিল সেই সব সরীসৃপেরা ।  সেই সাথে বইটির শেষ পর্যায়ে লেখা ছিল -  এক বিশাল উল্কার পতনের ফলে ডাইনোসররা বিলুপ্ত হয়ে যায় ,  উল্কাপিণ্ডটি পতনের ফলে সেই জায়গায় এক বিশাল গর্তের তৈরি হয় যা বর্তমানের মেক্সিকো উপসাগর ।   ব্যস ,  মাথার ভিতরে গেঁথে গেল নামটি !  পণ করে ফেললাম ,  আমার প্রিয় ডাইনোসরদের মৃত্যুর জন্য দায়ী এই গর্ত একদিন দেখতে যেতেই হবে ! 

এরপর সেই সরীসৃপদের নিয়ে সুযোগ পেলেই নানা বই পড়ার চেষ্টা করে যাচ্ছি ,  দেখেছি অনেক তথ্যচিত্র ,  তাদের বিলুপ্তির কারণ আজও অজানাই থেকে গেছে ,  এমনকি সেই উল্কাপিণ্ড নিয়ে বলা হচ্ছে সেখানে একাধিক উল্কা ছিল !  জানা গেছে তাদের বিলুপ্তির পিছনে আরো অনেক অনেক কারণ ,  কিন্তু কিছুই আমার বাচ্চাবেলার প্রতিজ্ঞাকে টলাতে পারে না ,  মন চায় একবারের জন্য হলেও মেক্সিকো উপসাগরের সেই গর্তে একবার পা ডোবাতে !  

গত মাসে বিশাল মেক্সিকোর নানা প্রান্তে অবিরাম ছুটে চলার মাঝেও  থেকে থেকেই মনের গহনে ঝিকিয়ে উঠছিল সেই ভাবনা ,  বন্ধুদের বলতে তারাও রাজি হয়ে গেল ,  কদিন ধরেই নানা পুরাকীর্তি ,  স্থাপত্য ,  বন -  জঙ্গল দাপানো হয়েছে ,  এখন চলুক সাগরের লোনা হাওয়ার সাথে দোস্তি ।  
প্রথমেই মেক্সিকোর বিখ্যাত সৈকত এলাকা ক্যেন - তা - নারোর  তুলুমের দিকে যাওয়া হল ,  সেখান থেকে ৩০ মাইল এবড়ো থেবড়ো পথ পাড়ি দিয়ে পৌঁছানো হবে পুনতা অ্যালেন নামের এক জেলে গ্রামে ,  এটিই এই অন্তরীপের শেষ সীমানা ,  আর পরপরই নীল - সবুজ সাগরের রাজত্ব ।  
পুরো এলাকাটিই সিয়াম -  কান নামে সংরক্ষিত রামসার সাইটের অন্তর্গত ।  আছে ঘন ম্যানগ্রোভ বন ,  সেখানে বাস করে নানা বিরল প্রাণী  ,  কুমির থেকে শুরু করে ম্যানাটি !  

 এক জায়গায় এমন বিজ্ঞপ্তি চোখে পড়তেই সদল বলে চড়াও হলাম সেই জলচর স্তন্যপায়ী আত্মীয়দের দেখার আশায় ,  যদিও সেখানে উপস্থিত বনরক্ষক আমাদের উত্তেজনা দেখে কেবল মৃদু হেসে জানালেন এই ভর দুপুরে ম্যানাটিরাও বিশ্রাম নেয় ,  বরং সন্ধ্যার আগে বিশেষ জাহাজে চেপে সমুদ্র বিহারে গেলে জলমগ্ন মায়া সভ্যতার স্থাপত্য দর্শনের সাথে সাথে ম্যানাটিদের সাথে মোলাকাত হতেও পারে !  অধিক উৎসাহে আগ বাড়িয়ে সেই বিহারের দর্শনী জানতে চেয়েই বুঝলাম কি বিশাল ভুল তা হয়েছে !  সাধারণের চেয়ে ৩গুণ ভাড়া হেকে বসল সমব্রেরো মাথায় আয়েশ করতে থাকা পোড় খাওয়া বনরক্ষী ।  
আড়ালে নিয়ে বাকী তিনজন আমাকে ধুয়ে ফেলে বলল -  ব্যাটা ,  যখন তখন পাবলো নেরুদা না হয় গার্সিয়া লোরকার প্রেমের কবিতার কয়েক ছত্র ভাঙা স্প্যানিশে বলে আমাদের তরুণী সমাজে তো ভালই আসন করেছ ,  কিন্তু এইখানে খবরদার আমাদের আগে কথা বলতে যেয়েও না ,  তোমার বদনখানি দেখলে সমস্যা নেই ,  কিন্তু সে - খানা খুললেই  সবকিছুর মূল্য ঝপ করে আকাশচুম্বী হবে ।  
আর কি ,  সে যাত্রা পা হেঁটেই বাদাবনের খানিকটা অংশ পেরিয়ে সবুজ সমুদ্রের তীরে পৌঁছালাম সেখানের প্রকৃতি উপভোগের সাথে সাথে ম্যানাটির খোঁজে ।  এখন বলি কেন ম্যানাটি নিয়ে এত মাথা ব্যাথা আমার !  ছোট্ট বেলায় জানা যে রহস্যগুলো মাঝে মাঝেই স্বপ্নের মাঝে এসে দুষ্টুমি ভরা উঁকি দিয়ে যায় ,  তার মধ্যে একটা মৎস্যকন্যা ,  অর্ধেক মাছ ,  অর্ধেক মানুষ এই কল্পনার জীবটির অবস্থান কিন্তু সারা বিশ্বের প্রায় সকল জনপদে ,  আর জলসংলগ্ন এলাকা হলে তো কিছুই বলার নেই -  সেখানের লোকগীতি থেকে শুরু করে জেলেদের বাস্তব অভিজ্ঞতা সব কিছুতেই পাবেন এই রহস্যময় আধাখেঁচড়া জীবের উপস্থিতি ।  কেন ?  এক সময়ে মনে হত ,  সারা জীবন এই এক বিষয় নিয়ে গবেষণা করে কাটিয়ে দিলে মন্দ হয় না ,  উপরি হিসেবে অনেকগুলো দেশ ঘোরা হয়ে যেত ,  বিশেষ করে দ্য লিটল মারমেইডের জনক হ্যান্স অ্যান্ডারসনের দেশ ডেনমার্ক থেকেই শুরু করার ইচ্ছে ছিল সেই অনুসন্ধান ।  
এখনো ইচ্ছেটাতে খুব যে মরচে পড়েছে তা নয় ,  কিন্তু জেনে গেছি অনেক মানুষ রহস্য সৃষ্টির জন্য ,  অপরের মনোযোগ আকর্ষণের জন্য ,  এমনকি স্রেফ দুটো পয়সা উপার্জনের জন্য অবলীলায় মিথ্যা বলতে পারে ।  মাসের পর মাস দুরন্ত সমুদ্রে কাটিয়ে বন্দরে ফেরা নাবিকেরা শুঁড়িখানার আড্ডায় স্রেফ কথার খাতিরেই হয়ত হলফ করে বলত -  মৎস্যকন্যা দেখেছি ।  কিন্তু সব কিংবদন্তীর পেছনেই যেমন একটা সরল ক্ষুদে ভিত্তি থাকে ,  হয়ত সাত সাগরের এই মৎস্যকন্যাদের পিছনেও ছিল এমন এক সত্য যা সেই নাবিকদের চোখ এড়িয়ে যেত ।  
সেই সত্য হচ্ছে ম্যানাটি ।   জলজ স্তন্যপায়ী এই গোত্রের প্রাণীদের  (  ডুগং ,  সাগর গাভী )   বাচ্চাদের দুধ খাওয়াতে দেখলেই হয়ত মাসের পর মাস নারী সংসর্গ বিচ্ছিন্ন মাতাল নাবিক কল্পনার চোখে এক ঝলক নারীর আদল দেখতে পেত ,  কিন্তু জাহাজ কাছে যাওয়া মাত্রই যখন শক্তিশালী লেজের ঝাঁপটা মেরে ম্যানাটি জলের গহনে আশ্রয় নিত ,  তখন বিমূঢ় নাবিক দেখত কেবল সেই অপরূপা তরুণীর ছিল মাছের মত লেজ  !  সেইখান থেকেই শুরু ,  আজো চলছে মৎস্যকন্যার খোঁজে আমাদের সমুদ্র মন্থন ।  
যাই হোক ,  মানগ্রোভ বনের কিছুটা পাড়ি দিতেই চোখে পড়ল স্নিগ্ধ সবুজ সাগর ,  ঢেউ নেই ,  আলোড়ন নেই ,  চলে গেছে সে দূরের বাদাবন পর্যন্ত ।  যেন মখমলের কার্পেট বিছিয়ে রেখেছে কেউ সারা ভুবন জুড়ে , 

 এর ফাঁকে কাছের গাছটাতে দেখি দুটি বাদামী গগনবেড় মনের সুখে দিবানিদ্রা দিচ্ছে ,  বা বলা চলে আয়েশ করে মৃদুমন্দ সমীর উপভোগের সাথে সাথে মেক্সিকোর সূর্যের পূর্ণ সদ্ব্যবহার করছে গাছের ডালে দুলে দুলে ।  

তাদের শান্তিতে থাকতে দিয়ে ফেরার পথেই দেখা হল দুই খেচরের সাথে ,  প্রথম জন ট্রপিক্যাল কিং বার্ড  (  বাংলা নামকরণ এখনো হয় নি বলে ইংরেজিটাই ব্যবহার করতে হল ) 

 পরের জন অতি বিখ্যাত মকিং বার্ড ,   (  হারপার লির উপন্যাস টু কিল এ মকিং বার্ডের জন্য নয় ,  এদের মূল খ্যাতি গ্যালোপাগোস  দ্বীপপুঞ্জে এই পাখি দেখেই বিবর্তনের চিন্তা ডারউইনের মনে বিষদ ভাবে দোলা দেয় ,  যদিও জনপ্রিয় বিশ্বাস ,   নানা প্রজাতির ফিঞ্চ পাখিদের দেখেই ডারউইন বিবর্তন তত্ত্বের চর্চায় অনুপ্রাণিত হয়েছিলেন )  ।  

এবার মহা সাবধানে এগোবার পালা ,  কেবল যে এবড়ো থেবড়ো মাটির রাস্তা তা নয় ,  তীক্ষ বাক একে করে তুলেছে মহা ঝুঁকিপূর্ণ ।  অল্পখানি রাস্তা বেশ সময় লাগিয়ে পার হয়ে সেই জেলেপল্লীতে পৌঁছালো আমাদের চারমূর্তি ।  এর পরপরই দরাদরিতে সিদ্ধ হস্ত চিকো স্থানীয় এক মাঝির সাথে নৌকায় করে ম্যানগ্রোভ বন ,  খোলা সাগরে ঘুরতে যাবার সাথে সাথে সাগরের স্নরকেলিং - এর  মহা সুব্যবস্থা করে ফেলল । 
বেশ চমৎকার গ্রামটি ,  উপকূলের সব বসতির মতো নারকেল গাছে ঘেরা ,  বিচ্ছিন্ন কিছু পানশালা ,  রঙচটা গির্জা আর অগুনতি মাছ ধরার নৌকার সমাহার ।  



 সেখানে আবার পানকৌড়ি ,  পানচিল ,  গাঙচিল নানা সামুদ্রিক পাখির সমাহার ।  



থেকে থেকেই দেখা মিলল অপূর্ব ফ্রিগেট পাখি ,  প্রাপ্তবয়স্ক এবং তরুণ উভয়েরই ।  

অবশেষে ইঞ্জিন চালিত নৌকায় চেপে সিনর মিগুয়েল হারনান্দেজের সাথে আমাদের যাত্রা শুরু ,  ঘন ম্যানগ্রোভের সবুজ বেষ্টিত খালগুলো পার হয়ে অবশেষে দেখা মিলল স্বপ্নের মেক্সিকো উপসাগরের ,  হায় ,  এই উপসাগরের অস্তিত্বের জন্যই হয়ত প্রাণ দিতে হয়েছে কোটি কোটি ডাইনোসরদের  !  

যদিও ইসাইয়াস ফোঁড়ন কাটার চেষ্টা করল এই বলে যে ,  আমাদের সামনের বিপুল জলসীমাকে মেক্সিকো উপসাগর না বলে বরং ক্যারিবীয় সাগর বলা যেতে পারে !  এক ধমকে থামিয়ে দিয়ে ব্যাটাকে বললাম ,  একই তো জিনিস প্রায়ই ,  এত কচলানোর আছে তা কি  !  বিশ্বে কি আসলেই সাত মহাদেশ ,  পাঁচ মহাসাগর !  এতো মানুষের হিসেবের সুবিধের জন্য নামকরণ করা হয়েছে ,  আসলে সাগর তো মাত্র একটা ,  বিশ্বসাগর ! 

এইসময় কাপ্তান হারনান্দেজ জানালেন আমরা বিশেষ কিছু এলাকায় সাগরের বিশালাকার কচ্ছপের খোঁজে তল্লাশি চালাব !  কি চমক লাগানো প্রস্তাব !   কোটি কোটি বছর আমাদের গ্রহতে টিকে থাকা এই অসাধারণ উভচর প্রাণীগুলোর অস্তিত্ব আর হুমকির মুখে কেবলমাত্র মানবজাতির মাত্রাতিরিক্ত লোভের কারণে   (  তাদের মেরে তো খাচ্ছেই মানুষ ,  আবার মাছ ধরার জালে আঁটকে মারা যাচ্ছে অসহায় কচ্ছপেরা )  ,  তাদের শেষ বংশধরদের সাথে নিজ আবাসে দেখা করতে পারাও চরম সৌভাগ্যের ব্যাপার । 
 কাপ্তান  কিছু কিছু জায়গায় যেয়ে ইঞ্জিন বন্ধে করে ভেসে বাতাসের টানে ভেসে যাবার সাথে সাথে টরটুগা ,   টরটুগা  (  স্প্যানিশে কচ্ছপ )  বলে গান ধরল ,  মনে পড়ল নিউজিল্যান্ডের মাওরিরা নাকি এভাবেই তিমি দেবতার উদ্দেশ্যে উদাত্ত কণ্ঠে গান ধরে ।  সাগরের ঈষৎ সবুজ বর্ণ জল বেশ স্বচ্ছ ,  তলদেশ পর্যন্ত সহজেই দেখা যায় ,  সেখানে প্রবালের রাজ্য ,  মাছেদেরও দেখা মিলল ,  কিন্তু কচ্ছপ বাবাজীরা দূর অস্ত ।  

 আর তখনই দিগন্ত থেকে ভীম গতিতে কাপ্তানের গানের টানেই সাগর ফুঁড়ে উঠে এল কালো চকচকে টর্পেডোর মত এক লম্বাটে শরীর ,  বুঝে ওঠার আগেই সাগরে মিলিয়ে গেল ,  কেবল চোখে পড়ল তিন কোণা পাখনা !  

খানিক দূরে যেয়ে সাবলীল বাঁক নিয়ে আবার ফিরে এল আমাদের কাছে ,  বন্ধুত্বের প্রত্যাশা নিয়ে ।  না যার কথা ভাবছেন সেই হাঙর না ,  সে ছিল আমাদের আদি ও অকৃত্রিম বন্ধু ডলফিন ।   খুব খোশ মেজাজে ছিল সে ,  কত যে কৌতুককর ভঙ্গীতে  আসা - যাওয়া করল নৌকার কাছ দিয়ে ,   গড়ান দিয়ে ডিগবাজি দিল খামোখায় আমাদের নির্মল আনন্দ দেবার জন্য !  তার লেজের সৌন্দর্য দেখে মনে পড়ল হারম্যান মেলভিলের বিশ্বখ্যাত উপন্যাস মবি ডিকের এক জায়গায় লেখকের তিমির লেজের বর্ণনার কথা ,  যেখানে তিনি জোর দিয়ে বলেছেন এটি পৃথিবীর সবচেয়ে জাদুময় দৃশ্যগুলোর একটি ।  

এক পর্যায়ে বিদায় নিল মায়ার বাঁধনে জড়ানো নতুন বন্ধুটি ,  তখন আবার কচ্ছপের খোঁজে উপসাগরের অন্যপ্রান্তে রওনা হল আমাদের নৌকা ।  মাঝেই মাঝেই পথে পড়ছে ম্যানগ্রোভ বনের শাখাপ্রশাখা ,  তার মাঝেই প্রাকৃতিক ভাবে সৃষ্ট খালে এঁকে বেঁকে ঠিকই পৌঁছে যাচ্ছি আমরা অপর পাশে মাঝির মুন্সিয়ানার জন্য ।  


এক জায়গায় দেখা হল বিশ্বের সেরা মাছশিকারি পাখি মাছমুরাল (  অসপ্রে )  -  এর সাথে ,  সে দেখি বিশাল বাসাতে  সতর্ক ভঙ্গীতে বসে আগুনঝরা দৃষ্টি নিয়ে চেয়েই র‍য়ল আমাদের দিকে ।  

আরামে নিজের পালকে ঠোঁট ঢেকে ঘাড়টা ১৮০ ডিগ্রি ঘুরিয়ে বেশ একটা জম্পেশ ঘুমানোর প্রস্তুতিতে ছিল বাদামী গগনবেড় ,  

কিন্তু বেশী নৈকট্যের ফলে মানবজাতির বিদঘুটে গন্ধপছন্দ না হওয়ায় ডানা মেলে চলে গেল দৃষ্টিসীমার আড়ালে ।  

 ঘণ্টাখানেক এই নয়নাভিরাম স্থানটিতে নৌকা চালানোর পর এক জায়গায় নোঙর ফেলে কাপ্তান জানালেন সময় হয়েছে সাগরে অবগাহনের !  এবার আর উপর থেকে নয় ,  একবারে জলে ডুব দিয়ে ভাব করার চেষ্টা করব জলজ প্রাণীদের সঙ্গে ।  পায়ে ফ্লিপার আর চোখে স্নরকেলিং - এর গ্লাস এটে ঝাপিয়ে পড়লাম সবাই মেক্সিকো উপসাগরে , 

 তবে সমুদ্র তখন উথাল পাথাল ,  

জলও খুব স্বচ্ছ মনে হল না ,  তাই কিউবায় যে রঙ ঝলমলে অভিজ্ঞতা  হয়েছিল তার তুলনায় এখানের সমুদ্রের নিচের জগৎ বেশ ফিকে মনে হল ।  এর মাঝেই চিকো সাগরের তলদেশ থেকে কুড়িয়ে নিয়ে এল বেশ বড় আকারের এক জীবন্ত শঙ্খ ।  

খানিকক্ষণ সাগর দাপিয়ে আবার নৌকার নিরাপদ আশ্রয়ে ফিরে খেয়াল করলাম সূর্যদেব পশ্চিম দিগন্তে রাতের যাত্রার তোড়জোড় শুরু করেছেন , 


খানিকপরেই তার বদলে দেখা গেল কেবল রেখে যাওয়া স্মৃতির সোনালি চিহ্নগুলো ।  

আমাদেরও সময় হয়েছে তীরে ফেরবার ,  ভেজা শরীর নিয়ে নৌকার সামনে বসে আরামে গান গেয়ে গরম থাকার প্রয়াস চলতে থাকল  । 
শেষ চেষ্টা হিসেবে অগভীর এক খাড়ির ভিতরে দিয়ে যাবার সময় আমাদের চোখে পড়ল এক ভুতুড়ে চলমান আবছা অবয়ব ,  জল কেটে অদ্ভুত ভঙ্গীতে সাঁতরে চলেছে বিপুল আত্নবিশ্বাস নিয়ে ।  হুররে ,  টরটুগা !  অবশেষে এক সাগর কচ্ছপের দেখা মিলল ,  কি প্রজাতি বোঝা যাচ্ছে না ,  কিন্তু অভিজ্ঞ কাপ্তান জানালেন আর কয়েক মিনিটের মাঝে নিঃশ্বাস নিতে উভচর মহাশয় মুখ দেখাবেন ,  আমরা যেন প্রস্তুত থাকি । 
শুরু হল অপেক্ষার প্রহর গোণা ,  সেই সাথে সহযাত্রীরা কাউন্ট ডাউনের সাথে সাথে বলতে থাকল মজার মজার সব গল্প ,  শুনলাম জনাকয়েক মার্কিনী এইখানেই কচ্ছপের ভেসে ওঠায় দেরী হওয়ায় অধৈর্য হয়ে বলেছিল ,  তারা ডুব দিয়ে কচ্ছপটিকে উপরে তুলে কেবল ছবিতুলেই ছেড়ে দিতে পারবে কিনা ,  কোনরকম ক্ষতি না করে  ! 
 কি আব্দার !  কাপ্তান কড়া গলায় জানিয়েছিল -  এই গোটা এলাকা অভয়ারণ্য হিসেবে বিবেচিত ,  কেউ কোন কচ্ছপের সাথে এমন আচরণ করলে তারা এর এই অঞ্চলে আসবে না ,  ফলে হাজার মাথা কুটলেও আর তাদের দর্শন মিলবে না ।  
মিনিট পনের পরে সারাদিনের সমস্ত অপেক্ষার কষ্টকর মুহূর্তগুলো মুছে দিয়ে মেক্সিকো উপসাগর ঝলমল করে উঠল এক কচ্ছপের রূপে ।  

আকাশের পানে চেয়ে দেখি বিশাল এক ক্যানভাসে আমাদের সন্মানেই যেন আঁকা হয়েছে বর্ণনার অতীত এক অপরূপ শিল্পকর্ম ।  







পরিযায়ী পাখির খোঁজে





উত্তরের দেশে বছরের সবচেয়ে মধুর সময় বসন্ত ।   এই সময়েও প্রকৃতি ঘন বরফে মুখ লুকিয়ে থাকে বটে ,  কিন্তু নিসর্গে একটু কান পাতলেই শোনা যায় বরফস্তূপ গলে গলে জলে পরিণত হবার টুপ টাপ আওয়াজ ।  বাতাসে উষ্ণতার রেশ তখনও থাকলেও তার অবিরাম তীক্ষ পরশে জমে থাকা তুষার পড়ে ন্যাড়া করে ফেলে আদিগন্ত বিস্তৃত বনকে -  কিন্তু জানা কথা এর পরই আসবে সবুজ কুঁড়ির আভাস ,  চিরল পাতার ফিরে আসা ,  সবার শেষে ঘন সবুজ বন । 
 সেই সাথে ফিরে আসে আমার পালকাবৃত বন্ধুরা ,  সবার আগে দক্ষিণ থেকে হাজির হয় হেরিং গাঙচিলের ঝাঁকেরা ,  তাদের কর্কশ রবকেই দীর্ঘ আঁধারময় শীতের প্রবলে দাপটের পরে মনে হয় কোকিলের চেয়েও মধুর ।  তাদের পিছন পিছন নানা দেশ ,  এমনকি মহাদেশ থেকে নিজ বাসভূমে আসা শুরু করে বুনোহাঁসেরা ,  ছোট্ট ঘাস পাখির দল ,  শিকারি পাখিরাও ডেরা বাঁধে উত্তরের বনে আগামী প্রজন্মের কাছে এই বনভূমিকে বাসযোগ্য করে যাবার সুতীব্র প্রতিজ্ঞায় । 


তাই গ্রীষ্মের সবচেয়ে আরামদায়ক ,  উষ্ণ ,  ২৪ ঘণ্টার আলোর বন্যায় ভেসে যাওয়া দিনগুলোর ফিরে আসার বাণী কিন্তু শোনায় বসন্তই ।   ধীরে ধীরে শীতকালীন নিদ্রা থেকে তখনই জেগে ওঠে ভালুকসহ নানা স্তন্যপায়ী প্রাণীর দল ,  ফিরে আসা পতঙ্গরাও ।  কিন্তু আমার মত পাখিপ্রেমীদের জন্য সবসময়ই আলাদা বার্তা বহন করে প্রকৃতির আড়মোড়া ভেঙ্গে জেগে ওঠার এই সময়টা ।  তখন ঝাঁকে ঝাঁকে হাজারে হাজারে ফিরে আসে দেশান্তরী পাখির দল ,  তাদের গন্তব্য আরো অনেক অনেক উত্তরে -  ল্যাপল্যান্ডে  বিস্তীর্ণ প্রান্তর ,  না হয় সাইবেরিয়ার তৃণভূমি ।  সেখানেই তাদের ঘরকন্নার সময় ,  ভালবাসার ,  আদর -  সোহাগের পালা শেষে নতুন আগন্তককে এই নীল গ্রহটার সাথে পরিচয় করিয়ে দেবার পালা । 


উত্তর ইউরোপের আকাশে প্রবেশের সময় পরিযায়ী পাখিদের বড় একটি দল বাল্টিক সাগর অতিক্রম করে ফিনল্যান্ড ,  সুইডেন ,  রাশিয়ার মূল ভুখন্ডে প্রবেশ করে ।  সেই ঠাণ্ডা আবহাওয়াতেও তখন সাড়া পড়ে যায় পাখি পর্যবেক্ষকদের মহলে ,  সারা দিন সাগর পাড়ের পাহাড়ে না হয় বনের মাঝে পাখি পর্যবেক্ষণের টাওয়ার থেকে ঘরের খেয়ে বনের মোষ তাড়িয়ে তারা বুনো পাখি গুণতে থাকে ,  সবাই যে গুনে সেই সংখ্যা লিপিবদ্ধ করে তাও না ,  কেবল প্রকৃতিপ্রেম থেকেই করে ,  ভাল লাগা থেকে করে ,  ভালবাসা থেকে করে ।   এই ভবঘুরেদের দলের অন্যতম কাণ্ডারি আমার কাছের বন্ধু স্টিফেন নপম্যান ,  যার গল্প একবার বলেছি  এইখানে ।  

স্টিফেন প্রায়ই বসন্তে পাখি পর্যবেক্ষণের জন্য পাশের ক্ষুদে দেশ এস্তোনিয়াতে যায় ,  আমার প্রশ্ন জাগে ভারী ৯০ কিমি দূরের ভু খণ্ডে আর কি এমন পার্থক্য হবে পক্ষীজগতে !  উত্তর মিলে বিস্ময় জাগানিয়া ।  হাজার হাজার মাইল দূরে থেকে উড়ে আসা পাখিরা পথিমধ্যে কয়েকদিনের জন্য বিশ্রাম নেয় বাল্টিকের এই দেশগুলোতে ,  মূলত এস্তোনিয়ায় এবং সেই সাথে লাটভিয়ার কিছু সমুদ্র তীরবর্তী অঞ্চলে ।  সেখানের জলা ,  বাদা ,  চর ,  নদীতে মজাসে কদিন খাবারের মোচ্ছব করে ,  বিশ্রাম নিয়ে শক্তি সঞ্চয় করে আবার উড়াল দেয় উত্তরের পানে ।  এই দেশগুলোতে তারা স্বল্প সময়ের জন্য আস্তানা গাড়ে সেখানকার ভূপ্রকৃতির জন্য ,  এমন চারণভূমিই দরকার তাদের পথি মধ্যে ।  তাই এই দেশগুলোর তুলনায় ফিনল্যান্ড ,  সুইডেন বা নরওয়ে আকৃতিতে অনেক বড় হলেও তাদের দক্ষিণ অংশে এমন চারণক্ষেত্র না থাকায় পাখিরা বিশ্রামের পর সোজা চলে যায় মিয়া - বিবির দায়িত্ব পালন করতে ।  

  গত বছরের এপ্রিলে তাদের এই বিশ্রামকালীন জমায়েৎ দেখবার আশাতেই এস্তোনিয়া রওনা হলাম আমি ও পোড় খাওয়া পাখি পর্যবেক্ষক স্টিফেন ,  এবং তার গাড়ী ।  জাহাজে করে বাল্টিক সাগর পাড়ি দিয়ে এস্তোনিয়ার রাজধানী তালিন পৌঁছানো মাত্রই শহর ছেড়ে আগের পরিকল্পনা মোতাবেক সৈকতের নিকটবর্তী দূর গন্তব্যে চললাম আমরা ,  সেই শহরের নাম হাপসালু ।  
এক ফাঁকে এস্তোনিয়া নিয়ে কিছুমিছু তথ্য একটু ঝালিয়ে নেওয়া যাক ,  পয়তাল্লিশ হাজার বর্গ কিলোমিটারের ভূখণ্ডে এক মিলিয়নের সামান্য বেশী মানুষ নিয়ে দেশটি সয়েছে শাসন ও শোষণের নির্মম পথ ।  কয়েক দফায় সাম্যবাদের নামে সোভিয়েত ইউনিয়নের নির্লজ্জ দখলদারিত্বের সাথে সাথে ২য় বিশ্বযুদ্ধের কয়েক বছর নাৎসি অধিকৃতও ছিল ।  ১৯৯১ সালে সত্যিকারের স্বাধীনতা পাওয়া ক্ষুদে দেশটির ২য় বিশ্বযুদ্ধে অক্ষ আর মিত্র শক্তির মাঝে পড়ে তো বিপুল জনশক্তি ক্ষয় হল ,  আবার সোভিয়েত শাসনাধীন থাকার সময়ে মোট প্রাপ্ত বয়স্ক জনসংখ্যার দশ ভাগ চিরতরে হারিয়ে গেল সাইবেরিয়ার শ্রমশিবিরগুলোতে ।  
 স্ট্যালিনের সেই নির্দয় সময়ের কথা নিয়ে উপন্যাস লিখে সেলিব্রেটির খ্যাতি পেয়েছেন ফিনল্যান্ডের তরুণী সোফি ওকসানেন ,   যার মা ছিলেন এস্তোনিয়ান ।  সোফির শৈশবের অনেক বছর কেটেছিল এই হাপসালু শহরেই ,   এমন তথ্য পাওয়া গেল শহরে ঢোকার পর কফি পান করতে গিয়ে ।  সেই বৃদ্ধা আরো জানালেন -  বিশ্বাস করতে পার সাগরের পাড়ে বসত ,  অথচ আমাদের নৌকা রাখার অনুমতি ছিল না ,  রাশানরা ভয় পেত যে নৌকা থাকলেই এস্তোনিয়ানরা পালিয়ে সুইডেন বা ফিনল্যান্ড চলে যাবে !  
হোটেল ব্যাগ রেখে জলার তীরে প্রথমে পাখি খোঁজাই সার হল ,  মিলল না কিছু এক পশ্চিমা পানকাপাসি  ,   (   Western Marsh Harrier  , Circus aeruginosus )  বাদে ।   কিন্তু অন্তরীপের কাছে যেয়ে খুব কাছ থেকে দেখার সুযোগ মিলল কয়েক প্রজাতির রাজহাঁস ,   বেশ লাজুক রাজহাঁসগুলো ,  একটু কাছে যেতেই সঙ্গীদের উদ্দেশ্যে হাক ডাক শুরু করে ! 

সেই সাথে উড়ন্ত পানচিল ।  মাছ ধরবার চেষ্টায় মহাব্যস্ত সেই অপূর্ব ছিপছিপে পাখিটিকে দেখে কেবলই মনে হল ধনুকের ছিলা থেকে মুক্তি পাওয়া স্বাধীন তীরের মত ,  অনেকটা শিকাররত চিতাবাঘ বা জলের মাঝে হাঙরের রাজকীয় বিচরণের সাথে অনেক মিল তার ।  

ভ্রমণজনিত ক্লান্তির কারণে সেদিন বেশী ঘুরোঘুরি না করে স্টেফানের পূর্ব পরিচিত এক বাদা মত জায়গায় যাওয়া হল পেঁচার ডাক শোনার জন্য ,   চারিদিকের নিস্তব্ধতার সাগর ভেদ করে কোন ডাক আমরা শুনতে পেলাম না বটে কিন্তু ফেরার পথে ফাকা জায়গায় দেখা হয়ে গেল এক বিশাল অবয়বের সাথে ,  দেখেই মনে হল বিভূতিভূষণের আরণ্যকের মহিষ দেবতা ,   আদতে তা ছিল বিশাল মুজ হরিণ ,  এর আরেক নাম এল্ক ।   সে বেচারাও আমাদের দর্শনে খুব একটা প্রীত না হয়ে মিলিয়ে গেল ঘন বনের নিবিড় অন্ধকারে । 

পরদিন কাক ভোরে উঠে শিশির ভেজা মাঠ পেরিয়ে যাওয়া হল বিশেষ কিছু স্থানে যেখানে খাবার আহরণের জন্য চরে বেড়াচ্ছিল বুনো হাঁসের দল ,  মাথার উপর দিয়ে ইতস্তত উড়ে বেড়াচ্ছে গুটি কয়েক সোয়ালো ,  দেখা হল এযাত্রার প্রথম গর্বিত সারসের সাথে ।  

রোদ খানিকটা মাথার উপরে ওঠার পরপরই দেখা মিলল বিখ্যাত ধলা মানিকজোড়ের ,  White Stork  ( Ciconia ciconia )  ,   কিন্তু জোড়ায় জোড়ায় নয় একাকী !  তাই অবশ্য হবার কথা ,  অন্যজন তো ডিমে তা দিতেই ব্যস্ত ,  কাজেই আরেকজন এসেছে তার জন্য খাবার যোগাড়ের উদ্দেশ্যে -  বলা তো যায় না ,  যদি কোন বোকা নাদুস নুদুস ব্যাঙ মিলে যায় ।  

এবার আমাদের যাত্রা সাগর পানে ,  সেখানে ভাসমান বরফখণ্ডগুলো এখনো ধরণীর বুকে শীতকে ধরে রাখার শেষ চেষ্টারত , 

 তাদের প্রবল অস্তিত্বকে উপেক্ষা করেই হাজার হাজার ধবল রাজহাঁসের দেখা মিলল ,  যেন দানব হিমবাহ ভেঙ্গে পড়ে তৈরি হয়েছে শত সহস্র ভাসমান জীবন্ত বরফখণ্ড ।  সৈকতের কাছেই অগভীর পানিতে তারা জলকেলির সাথে সাথে জলজ উদ্ভিদের অন্বেষণে ন্যস্ত ।  বেশ দূর থেকে তাদের দেখেই সন্তুষ্ট  থেকে  যাত্রা শুরু করলাম সৈকতের তীর ঘেঁষে পিচ ঢালা রাস্তায় । 
 

অবাক হচ্ছি এই ক্ষুদে দেশটার প্রাকৃতিক বৈচিত্রতায় ,  কত অপূর্ব ধরনের ঝাঁকড়া গাছপালা ,  বিশেষ করে রূপকথার বইয়ে আঁকা ছবির মত ওকের বন এক ভাবালুবতায় আচ্ছন্ন করে ফেলে আমাদের ।  

সুবিধে মত জায়গায় গাড়ী রেখে সেই বন ঠেলেই এগোয় আমরা সাবধানে ,  আপাতদর্শনে নিরীহ শান্তিময় এই বনেই থাকে ভালুক ,  বন্য বরাহ ,  লিনক্স ,  উলভেরাইন মত প্রাণীরা ,  সন্তর্পণে বনের আড়াল থেকে চোখ রাখি এক চিলতে ফাঁকা জমিতে ,  যেখান বিভিন্ন প্রজাতির হাজার হাজার হাঁস মনের সুখে নানা সুখাদ্য অন্বেষণ করে চলেছে । 

 ভেবে ভাল লাগল ,  ইউরোপের অনেক দেশের মত এই দেশটিতে শিকারের সংস্কৃতি গড়ে ওঠে নি ,  তাই সুকান্তের একটি মোরগের কাহিনীর মত এই বুনোহাঁসদের অন্যদের খাদ্যে পরিণত হতে হয় না বললেই চলে ।  অবশ্য এর অন্যতম কারণ -  সোভিয়েত আমলে স্থানীয়দের যে কোন রকম আগ্নেয়াস্ত্র বহন করা নিষিদ্ধ ছিল ,  তাই শিকারের পথও ছিল বন্ধ । 
সেই সাথে এস্তোনিয়ার এমন ভূপ্রকৃতি জন্য অনেকটা দায়ী প্রাণীজগতের প্রকৌশলী হিসেবে খ্যাত বিভার নামের প্রাণীটি ,  যেখানে সেখানে বাঁধ তৈরি করে জলা বানিয়ে এই দেশের বিশাল অংশ ভেজা স্যাঁতস্যাঁতে করে রেখেছে বিভার গং ,  যা পাখিদের জন্য তৈরি করে দিয়েছে চমৎকার বিশ্রামস্থল ,  যদিও মানুষেরা অবিরাম চেষ্টা করে যাচ্ছে সেই বাঁধগুলো সরিয়ে জলাবদ্ধতা কমাবার ।   

সে এক অন্য ভুবন ,  ঘণ্টার পর ঘণ্টা কেটে যায় টেলিস্কোপ দিয়ে অপূর্ব পাখিগুলোর কাজকারবার দেখতে দেখতে ,  নতুন কিছু ঘটছেই সবসময় । 

 এদেরই কোন পূর্বপুরুষ বাৎসরিক দেশান্তরের সময় আটকা পড়েছিল অন্য ভূখণ্ডে আমাদের পূর্বপুরুষদের হাতে ,  তারপর খাঁচায় কয়েক প্রজন্ম আটকা থাকার ফলে তাদের পাখা যেমন দূরপাল্লার উড্ডয়ন ক্ষমতা হারিয়ে ফেলে ,  তেমনি ভারি হয়ে যায় শরীর ,  আজ তাদের ব্যবহার কেবলমাত্র মানব জাতির রসনা তৃপ্ত করায় ।  

সেখান থেকে সেই রাতের আস্তানা খোঁজার জন্য দক্ষিণে রওনা হতেই প্রথম সামনে পড়া ফসলের ক্ষেতটিতে আমাদের সামনের দিয়ে ভীম গতিতে উড়ে যেয়ে এক গিরগিটি জাতীয় সরীসৃপ শিকার করল শ্যেন জাতীয় পাখি ,  তড়িঘড়ি করে থেমে দূরবীনে ফোকাস করতেই আনন্দ আর ধরে না ,  এ যে অতি বিরল ছোট  গুটিঈগল ,   Lesser Spotted Eagle  ( Aquila pomarina )  ,  জীবনে প্রথম দেখলাম বুনো পরিবেশে ।  কিন্তু শিকার কাবু করেই সে উড়াল দিল ঘনিষ্ঠতার কোন সুযোগ না দিয়েই ।  

এক পর্যায়ে সাগর পাড় ছেড়ে বনের গভীরে অনুসন্ধান চালানো শুরু হল আমাদের পুরনো বন্ধু কালা মানিকজোড়ের ,  Black Stor ,  Ciconia nigra ,  উদ্দেশ্য ,  সে তার খালাতো ভাই সাদা মানিকজোড়ের মত এত খোলামেলা জায়গায় ঘুরে না বেরিয়ে ঘাপটি মেরে থাকে বনের ছায়ায় ,  বিশেষ করে ডোবার পাশে -  শিকারের অপেক্ষায় ।  এ যাত্রা ভাগ্যে শিকে ছিঁড়ল না ,  কিন্তু প্রমাণ পাওয়া গেল অতি বিরল প্রজাতির এক কাঠঠোকরার উপস্থিতির ।  সেই সাথে একেবারেই উপরি হিসেবে ফ্রেমে বাঁধানোর মত এক আলোকচিত্র মিলে গেল ,  বলুন তো এটা কিসের ছবি -  -  - 

লাটভিয়া -  এস্তোনিয়ার সীমান্তের কাছে বনের মাঝে বয়ে চলা শান্ত এক নদীর বুকে সেই বনদেবতার প্রতিচ্ছবি !  চলমান বহমান জলে যে এমন স্বচ্ছ আর সূক্ষ প্রতিফলন ঘটতে পারে তা আগে জানা ছিল না ।  
আগেই বলেছি স্টেফান প্রায়ই বসন্তের শুরুতে এই দেশটিতে আসে পাখি দেখার টানে ,  কিন্তু মাঝে মাঝে আসে সে প্রতিযোগিতায় অংশগ্রহণের জন্যও ,  প্রায়ই আন্তর্জাতিক প্রতিযোগিতা হয় এখানে ,  বেশ কয়েক ধরনের ,  তার মধ্যে সবচেয়ে জনপ্রিয়টি হচ্ছে নির্দিষ্ট কয়েক ঘণ্টার মধ্যে কোন দল সবচেয়ে বেশী সংখ্যক পাখি দেখতে পারবে বা তার ডাক শুনতে পারবে ।   (  ৩ / ৪ জন মিলে একটি দল গঠন করা হয় )   ।  
বহু দিনের ঘনিষ্ঠ পাখিপ্রেমী বন্ধুদের বড় গলা করে বাংলাদেশের টাঙ্গুয়ার হাওরের কথা বলি ,  বলি দক্ষিণের সামুদ্রিক চরের কথা ,  কথার মুখরতায়  বাংলাদেশে আমন্ত্রণ জানানোর সাথে সাথে এটা বলতে ভুলি না যে বাংলার বন - পাহাড় - নদী - সমুদ্র পাখি দেখার জন্য স্বর্গ বিশেষ ,  কিন্তু ঘুণাক্ষরেও উল্লেখ করি না পাখিদের নিয়ে যে প্রতিযোগিতা চলে সেইখানে !  প্রতিযোগিতা চলে এম পি ,  চেয়ারম্যান থেকে শুরু করে মান্যগণ্যদের কোন বছর কে কতগুলি শিকার করল তা নিয়ে ,  একগুলির ছররায় কতগুলি বুনোহাঁসের ডানা ভেঙ্গের গেল তা নিয়ে মাতুব্বরের ছেলের গর্ব করার কথা ,  বলি না তথাকথিত ভদ্র তরুণ সমাজের কথা যারা ঘুরতে যেয়ে খোঁজ করে বুনো পাখির মাংসের ,  ডিমের !  হরিণের মাংস ,  কাছিমের ডিমের জন্যতো পারলে তারা গোটা ম্যানিব্যাগ বিসর্জন দিতেই রাজি ।   কিন্তু বলি পচামাড়িয়া নামের রাজশাহীর সেই পাখি গ্রামটির কথা ,  অনেক  বছর আগে দিনাজপুরের প্রত্যন্ত গ্রামের বাঁশ ঝাড়ে বকদের আস্তানা রক্ষায় স্থানীয়দের তৎপরতার কথা ,  মাদারিপুরের ব্যাইগ্যার বিলে কোড়া পাখি রক্ষায় মৎস্যজীবীদের শেষ চেষ্টার কথা ।  স্বপ্ন দেখি সকল বেদনা চাপিয়ে ,  একদিন পরিযায়ী পাখিদের অভয়াশ্রম হিসেবে বিশ্বের বুকে পরিচিতি নাম করবে বাংলাদেশ ,  দেশবিদেশের পাখিপ্রেমীরা ভিড় করবে সেখানে বছরভর ।  যেখানে পাখির ঝাঁক গুলি চালিয়ে মারার বদলে ক্যামেরা বন্দী করাতেই দিনটি সার্থক মনে করবে যুবসমাজ ,  তাদের মাংসে মশলা আনাজ মাখিয়ে খেয়ে তৃপ্তির ঢেঁকুর না তুলে মুক্ত পরিবেশে তাদের ডানা ঝাপটানো দেখে অধিকতর তৃপ্তি লাভ করবে সভ্য মানুষ ।  

সেইসব প্রতিযোগিতার কল্যাণে স্টেফানের কিছু গলি ঘুপচির সন্ধানও জানা ছিল বনের মাঝে ,  সেই মোতাবেকই পৌঁছালাম ধুপনি বকদের  ( Grey Heron  , Ardea cinerea )  সবচেয়ে বড় আস্তানায় ,  অনেকগুলো গাছে অগুনতি বকের বাসা ,  গোটা বন বিটকেল এক গন্ধে ডুবে আছে ,  এ যেন বকদের রসিকতা -  আমাদের বাড়ীতে বিনা অনুমতিতে আসার জন্য এই শাস্তি পেতে হবে তোমাদের ! 

 সেখানে বেশীক্ষণ থাকা সম্ভব হল না এক বন্ধুর ফোনের কারণে ।  সে জানাল বিশ্বের সবচেয়ে সুন্দরতম হাঁসদের একটি লাল বুক রাজহাঁসের  ( Red - breasted Goose  ,  Branta ruficollis )  ২ টিকে দেখা গেছে এক চারণ ক্ষেত্রে ,  সেখানেই ছুটলাম আমরা । 
পথি মধ্যে বার দুই থামা হল ধলা মানিকজোড়ের বাড়ী দেখে ,  মজার ব্যাপার হচ্ছে গ্রামাঞ্চলের অধিকাংশ বাড়ীর সামনের চত্বরেই হয় বৈদ্যুতিক স্তম্ভের মাথায় না হয় পরিত্যক্ত চিমনীর উপরে বিশালকার  নয়নমনোহর এই বাসা দেখা যায় । 

 সাধারণত এক দম্পতি বাড়ী তৈরি শুরু পর বেশ কবছর একই বাড়ীতে ফিরে আসে ,  কলেবরে বাড়তে থাকে তাদের দুর্গ ,  সেই সাথে ছানাপোনার সংখ্যা  (  অবশ্য তারা দ্রুতই সাবালক হয়ে নিজেদের উড়ার দায়িত্ব নিজেরাই নিয়ে ফেলে )  । 

ইউরোপের সব দেশেই মানিকজোড়ের বাসা বাঁধাকে অত্যন্ত শুভ লক্ষণ হিসেবে বিবেচনা করা হয় ,  যে কারণে তারা নির্বিঘ্নে এখানে বসবাস ও বংশ বিস্তার করতে পারে ।  এরা কিন্তু আজ পর্যন্ত বাল্টিক সমুদ্র পার হয়ে স্ক্যান্ডিনেভিয়ায় বাসা তৈরি করে নি ।  কাজেই ,  এই অঞ্চলটুকুই আমাদের ভরসা ।  

যদিও কথায় কথায় এক রেস্তোরাঁ কর্মী জানিয়েছিল ,  কোন মানিকজোড়ের বাড়ী থেকে নাকি সাপ বের হয়েছিল ,  মানে ছানাকে খাওয়ানোর জন্য আনা সাপ কোনরকমে  সেই বৃহচঞ্চুর হাত থেকে জীবন রক্ষা করে ছাদ থেকে বাড়ীতে প্রবেশ করে ছিল ।  যদিও সাপ এখানে এমন সুলভ কোন খাদ্য নয় ,  আর এমন ঘটনা কোটিতেও মনে হয় একবার ঘটে না ,  কিন্তু মানুষ এই নিয়ে কথা বলতে পছন্দ করে ,  এভাবেই বিস্তার লাভ করে গুজব  !  

অবশেষে সেই চারণক্ষেত্রে  পৌঁছে বিশাল হাঁসের ঝাঁকের সাথে মোলাকাত হল ,  আমাদের বন্ধুরা ইতিমধ্যেই অন্য স্থানে চলে গেছে ,  কিন্তু আমাদের জন্যই যেন অপেক্ষা করছিল সেই লাল বুক রাজহাঁস ,  নিচের ছবিটা খুব ভাল মত খেয়াল করুন ,  পিছনের দিকে মাঝে অন্যরকম দেখতে হাঁসটিই সাইবেরিয়াগামী সেই আরাধ্য পাখি ।  

অবাক করা ভাবে সেই ঝাঁকের অন্য অংশে একই হাঁস আরেকটি ছিল ,  কিন্তু মনে হল তারা একে অপরের সন্ধান পায় নি ।  আশা করি ,  তারা শুনতে পেয়েছিল অন্যের আহ্বান ,  রচনা করেছিল সুখের নীড় ।    

মাঝে মাঝেই ছোট সব গ্রামে চলে যেতাম আমরা ,  যেখানে সাকুল্যে মাত্র ৫ টি বাড়ী ,  কিছু ক্লান্ত মুখ । 


 এদের নিয়ে খুব জানতে ইচ্ছে করে ,  কেমন আছে তারা এখন ?  ইতিহাসের কোন পর্বটা তাদের জন্য আসলেই সুখের ছিল ?   অনেক অব্যক্ত প্রশ্ন থেকেই যায় ,  উত্তর মিলে কেবল কল্পনায় ।  

কিছু গ্রামে বাড়ীর পাশে ধলা মানিকজোড় চরে বেড়াতে দেখে স্টেফান মহাখুশী হয়ে  সিদ্ধান্ত নিল ,  সে যে কোন দিন এস্তোনিয়ায় বসবাস করতে চলে আসবে চিরতরে !  ।  
 

পরদিনের অন্যতম প্রধান গন্তব্য ছিল মাতসালু  ন্যাশনাল পার্ক বা সংরক্ষিত বনাঞ্চল ।  সেখানের পাখি দেখার টাওয়ারটিও বেশ উঁচু ,  প্রায় ৭ - ৮ তলা ভবনের সমান ।   অনেক ঝামেলা করে সেখানে আরোহণের পর যে শব্দগুলো কেবল শুনতে পেলাম তা ছিল চারপাশের বন থেকে ভেসে আসা পাখিদের সুরমূর্ছনাময় কলকাকলী ,  আর কিছুই ছিল না বিশ্ব চরাচরে ,  আর সামনের দৃশ্যটি ছিল নীলে নীলে নীলাম্বরী ।   এই বিশেষ এলাকাটিকে সবচেয়ে বেশী আপন মনে হয়েছিল সমগ্র এস্তোনিয়ায় ,  মনে হয়েছিল কেবল নিসর্গ উপভোগের জন্যই বারংবার আসা যেতে পারে ।  

সেখানের আরেক অঞ্চল কেমুর পাখি পর্যবেক্ষণের টাওয়ারটিও বেশ জনপ্রিয় ,  সেখানে নানা প্রজাতির পাখি দেখা সাথে সাথে বোনাস হিসেবে মিলল একটি শেয়াল !  

 অপার্থিব সূর্যোদয়ের ভোরে আমাদের যাত্রা আবার শুরু হল সাগর পানে , 

 সেখানে উড়ন্ত হাজার হাজার হাঁসের উড়ালের সৌন্দর্য যেন ম্লান করে দিল মুখ থুবড়ে পড়ে থাকা একটি মৃত বিশাল মিউট রাজহাঁস ,  মনে হল একটা রূপকথার সমাপ্তি ঘটেছে চিরতরে ,  এই সবল ডানা দুটি আর কখনোই আকাশের নীল চিরে দেশান্তরে যাবে না ।  

আরো কিছু এলাকা পর্যবেক্ষণ করে এস্তোনিয়ার অন্যতম বৃহত্তম শহর পারনু পৌঁছালাম বিকেলে ,  এখানকার মোটা বালুর সৈকত মহা বিখ্যাত সমগ্র বাল্টিকে ,  ঠিক তেমনি আমাদের কাছে আকর্ষণীয় সাদা লেজ সিন্ধু ঈগলের জন্য ।  পরদিন মধ্য দুপুরের আগেই তাদের দর্শন মিলল ,  সেই সাথে নানা ধরনের কাঁদাখোঁচার ।  তাদের বিদায় বলে ,  অবিস্মরণীয় টাটকা বনজ ঝাঁঝালো গন্ধময় স্মৃতি নিয়ে আবার তাল্লিনের জাহাজঘাটার পথে আমাদের যাত্রা শুরু ।  ইতিমধ্যেই পরিকল্পনার কথা শুরু হয়ে দিয়েছে পরবর্তী বসন্ত নিয়ে  !  ! 
 (  ব্যবহৃত পাখির বাংলা নামগুলি ইনাম আল হক সম্পাদিত বাংলাদেশ উদ্ভিদ ও প্রাণী জ্ঞানকোষের পাখি খণ্ডটি থেকে নেওয়া হয়েছে ।  
গতকাল  স্টেফান জানালো এই বছর মে তে এস্তুোনিয়া গেলে ভিন্ন প্রজাতির পরিযায়ী পাখি দেখা যাবে এন্তার ,  শুনেই তো উদ্বেল হয়ে উঠলাম এই সময় দেশ থেকে পেলাম এক মহা সুখবর  ! 
 খেমোখাতায় বইপড়ুয়া নামে যে আড্ডাচক্রটি আছে আমাদের ,  তার পক্ষ থেকে একুশের বইমেলায় এসেছে প্রথম বই !  গ্রুপের সদস্যরাই অনুবাদ ,  সম্পাদনা ,  প্রকাশ সবকিছুর পিছনে ।  গর্বে আরও ইঞ্চি দুই লম্বা হয়ে জেমস বন্ডকে ছুয়েই ফেললাম মনে হল ।   বইটি অনুবাদ করেছেন অদিতি কবীর ,  বইটি উভচর মানব খ্যাত বিশ্বের অন্যতম সেরা কল্পকাহিনী লেখক আলেক্সান্ডার বেলিয়ায়েভের প্রথম বই প্রফেসর ডয়েলের মস্তক ।  এর পিছনে আরো অনেকের অবদান অজানা ,  অবলা থেকে  যাচ্ছে কিন্তু ঠিকই আঁচ পাচ্ছি সুপ্রিয় হিল্লোল দত্ত দা ,  নজমুল আলবাব অপু দা ,  অদিতি আপু ,  চিরতরুণ নজু ভাইয়ের হাড় ভাঙা মেহনৎ !  এই লেখাটি তাদের জন্যই । 
আমরা পড়ুয়ারা যেন মাথা উঁচু করে বৈষয়িক সম্পদের পিছনে ছুটে চলা বাকী বিশ্বকে আজীবন বলতে পারি - 
তোমরা যখন পড়তে বস ,  মানুষ হবার জন্য - 
 আমি না হয় পাখিই হব ,  পাখির মত বন্য   ।  ।      ) 
  







ওয়্যানটাইটামবো ,  ইনকাদের প্রাচীন দুর্গনগরী




পেরু নামের সাত সমুদ্র তের  নদীর পাড়ের মায়া ঘেরা জাদুরাজ্যের কথা আসলেই সবার আগে যে শব্দটি মাথায় আসে তা হল মাচু - পিচু ।  পেরু আর মাচু - পিচু যেন হরিহর আত্মা ,  একটি ছাড়া আরেকটি কল্পনা করা যায় না ,  ইনকাদের তৈরি এই রহস্যময় পাহাড়ি শহর এতটাই বিখ্যাত ।  কিন্তু মূল সত্য হচ্ছে ,  পেরুতে এমন বেশ কিছু ঐতিহাসিক স্থাপত্য আছে  যার গুরুত্ব কোন অংশেই মাচু - পিচুর চেয়ে কম নয় ,  কিন্তু এরা বিচিত্র কোন কারণে বিশ্বমিডিয়ায় বিপুল পরিসরে নিজেদের স্থান করে নিতে পারে নি ,  যদিও পর্যটকদের কাছে এদের আবেদন সবসময়ই অটুট ।  গতমাসে কোমর বেঁধে বিশাল দেশ পেরুতে অল্প কয়েকদিনের অবস্থানের সময় এমন কিছু স্থাপনা দেখে আমাদের মাথা কেবল নুইয়েই গেছে প্রাচীন সেই সভ্যতার কারিগরদের প্রতি ,  নিখাঁদ শ্রদ্ধায় ও বিস্ময়ে ।  তেমন এক জাদুনগরীর নাম ওয়্যানটাইটামবো ।  চলুন না ঘুরে আসি খানিকের জন্য আন্দেজের উত্তাল বাতাসে ইতিহাস ঘেরা ইনকা শহরে ।  

প্রাচীন ইনকা রাজধানী কুজকো থেকে আমাদের বাসে যাত্রা শুরু ,  সারা দিন বিভিন্ন উল্লেখযোগ্য স্থান ঘোরার পরে দিনের শেষ গন্তব্য ওয়্যানটাইটামবো ,  সেখান থেকেই বিখ্যাত ইনকা রেলে চেপে আমরা যাব মাচু - পিচুর উদ্দেশ্যে ।  সেই হিসেবে ওয়্যানটাইটামবোর রেল ষ্টেশনটিও ভুবনবিদিত ।  
অতীত ও বর্তমানের মিলনস্থান পেরুর এই শহরগুলি ,   ফসলের যে ক্ষেতগুলি ভুট্টা ,  আলু নানা ধরনের শস্যে ঝলমল করছে এগুলো প্রায় ৫০০ বছরের পুরনো !  সেই সময়ের ইনকারা পাথররের প্রাচীর দিয়ে স্তরে স্তরে ধরে রেখেছিল মাটির উর্বরতা ,  আর তাদের বংশধরেরা সেই ধারাতেই ,  একই জমিতে করে যাচ্ছে চাষাবাস ।  কিছু বাসস্থানও দেখলাম শতাব্দী প্রাচীন ,  নানা বর্ণের মাটির তৈরি ।  এখনো মানুষ বাস করে সেই জীর্ণ কক্ষগুলোর অভ্যন্তরে । 
আধুনিক ওয়্যানটাইটামবোর সীমানা নির্ধারণ করেছে এক খরস্রোতা পাহাড়ি নদী ,  এরপরে বেশ কিছু দোকান নিয়ে রঙ ঝলমলে এক ইনকা বাজার ,  তার পরপরই সেই প্রাচীন নগরী । 

গাইডের কাছে জানা গেল ,  ইনকা সম্রাট পাচাকুটি এই জনপদটি বিশেষ কারণে দখল ও বিস্তার করেছিলেন ,  এটি এক অর্থে বলা চলে দুর্গ নগরী ,  কারণ অনেক সৈন্য থাকত এখানে ,  আবার শহরটি মূলত ব্যবহৃত হত সমগ্র অঞ্চলে উৎপাদিত খাদ্যশস্য সংরক্ষণের হিমাগার হিসেবে ।  


ইনকা সম্রাট তার প্রজাদের কাছ থেকে কর হিসেবে আদায় করতেন কোঁকা পাতা !  এত উচ্চতায় পাৎলা বাতাসের সাথে খাপ খাওয়াতে এই পাতার কোন বিকল্প তখন ছিল না  ( ওয়্যানটাইটামবো প্রায় দশ হাজার ফুট উচ্চতায় অবস্থিত )   ,  তাই ইনকা রাজ্যে এই সবুজ পাতার মূল্য ছিল সোনা ,  হীরা ,  পান্নার চেয়ে অনেক অনেক বেশী ।  কর হিসেবে আদায়কৃত কোঁকা পাতাও এইখানে সংরক্ষণ করা হত ।  

মূল নগরীর তোরণে পৌঁছে খানিক ক্ষণের জন্য থমকে দাড়াতে হল এক অকুতোভয় অসম সাহসী জীবন নামের যুদ্ধে জয়ী লড়াকু যোদ্ধাকে দেখে ,  অন্ধ একজন ইনকা গায়ক অদ্ভুত সুরেলা গলায় মেঠো গান গেয়ে যাচ্ছেন প্রাণ খুলে ,  সাথে বাজিয়ে যাচ্ছেন এক বিশাল হার্প জাতীয় বাদ্যযন্ত্র ।  এমন মানুষ দেখলে ভীষণ শ্রদ্ধা হয় আমার ,  যারা অন্ধত্বের কাছে হার না মেনে নিজের সহায় সম্বল নিয়েই জীবনে এগিয়ে চলে ।  তাদের মত আত্নবিশ্বাসী আর সাহসী কোনদিনই হতে পারব না ,  তাই সেই ঘাটতিটুকু পূরণ করি এমন মানুষদের সাথে দুদণ্ড অতিবাহিত করে ।  

মূল ফটক পেরিয়ে সামনে দৃষ্টি যেতেই শত শত বছর আগের ইনকা শহর যেন অবিকল আগের রূপ নিয়েই আমাদের সামনে মূর্ত হয়ে উঠল আন্দেজের বুকে ।   কি অসাধারণ সেই স্থাপত্য ,  যেন কল্পলোকের সিঁড়ি বেয়ে নিয়ে আসা হয়েছে বাস্তবের মর্ত্যে ।  পাথর বাঁধানো সারি সারি ফসলের ফালি ফালি ক্ষেত ক্রমশ উঠে গেছে উপরের দিকে ,  দুই পাশেই চওড়া বাঁধানো সিঁড়ি ।  উপরে আবার শুরু হয়েছে বিশালকায় সব পাথরের প্রাচীর ও নানা সুরক্ষা ব্যবস্থা ।  
জানা গেল ,  এই শহরে একবার ভয়াবহ অগ্নিকান্ডে বিশাল খাদ্যভাণ্ডারের প্রায় সবটুকুই পুড়ে নষ্ট হয়ে যায় ,  তখন খোদ সম্রাটের হুকুমে শহরের অদূরেই কিন্তু সীমানার বাহিরে উঁচু পাহাড়ে আলাদা আলাদা কয়েকটি খাদ্যগুদাম নির্মাণ করা হয় ,  সেখানে প্রহরীদেরও থাকার সুব্যবস্থা ছিল বলেই প্রমাণ পাওয়া যায় ।  
দক্ষ কৃষক ছিল ইনকারা ,  জমি তৈরিতেও ছিল তাদের অপরিসীম দক্ষতা ।  প্রথমেই বড় বড় পাথর খণ্ড ,  তার উপর বিশেষ ধরনের ছোট পাথর খণ্ড ,  তার উপর কয়েক ধরনের কাঁকর ,  এমন বেশ কিছু স্তরের পরে সবার উপরে উর্বর মাটি দিয়ে নির্মাণ করা হত নগরীর মাঝেই কৃষিক্ষেত্র ।  বৈজ্ঞানিক পদ্ধতির কৃষিকাজ তারা উদ্ধাবন করেছিল হাজার বছর আগেই ,  সেই সাথে দিয়েছিল সারা পৃথিবীকে এক নতুন খাদ্যের সন্ধান -  আলু ।  

ইনকারাই প্রথম আন্দেজের উর্বর উপত্যকায় আলুর চাষ শুরু করে ,  কত ধরনের যে আলু হয় পেরুতে !  স্প্যানিশরা এই আশ্চর্য খাবার নিয়ে যায় ইউরোপে ,  সেখান থেকে এখনতো সারা গ্রহেই আলুর জয়জয়কার ।  তিব্বতেও দেখেছিলাম সবখানেই আলুর ক্ষেত ।  সেই সাথে কত ধরনের যে ভুট্টা হয়  ! 

সিঁড়ি বেয়ে প্রাচীন ক্ষেতগুলো পর্যবেক্ষণের পর উপরের সুরক্ষা প্রাচীরে পৌঁছালাম সবাই ,  সবারই চক্ষুচড়কগাছ সামনের বিশাল পাথরের তৈরি নিপুণ নিখুঁত স্থাপনা দেখে ।  নানা আকারের পাথর এমন ভাবে জোড়া লাগানো হয়েছে একটি আরেকটির সাথে যে দুই পাথরের ফাঁকে পাতলা ব্লেডও ঢোকানো সম্ভব নয় ! 



 যে ইনকারা কোন রকম ধাতব পদার্থের ব্যবস্থা জানত না তারা কি করে এবড়ো থেবড়ো পাথরখণ্ড এত চমৎকার ভাবে মসৃণ করে মাপমত বসিয়ে এমন আশ্চর্যজনক নিদর্শন তৈরি করতে সক্ষম হয়েছিল তা এখনো রহস্যে ঘেরা ।  
বিশেষ করে সূর্য দেবতার উপাসনার নিমিত্তে সেই সময়ের নির্মাণাধীন মন্দিরটি যা স্প্যানিশ লুটেরাদের আক্রমণের কারণে আজো অসামাপ্ত ,  সেখানে এত শত বছর ধরে কাঁধে কাঁধ মিলিয়ে দাড়িয়ে আছে ছয়টি দৈত্যাকৃতি মনোলিথ পাথর ,  ওজনে প্রত্যেকেই ২০ টনের উপরে হবে !  


কি উপায়ে সম্ভব হল এমন !  উত্তরে গাইড দেখাল সেই পাথরগুলোর উপরে এবং নিচে বহুল পরিচিত বেরিয়ে থাকা অংশ ,  যা ব্যবহার করে পাথরগুলো ঠেলেঠুলে জায়গামত নিয়ে আসা  হত ,  তারপর পাথরের উপর পাথর দিয়েই ক্রমাগত আঘাত করে মসৃণ থেকে মসৃণতর করা হয়েছে ,  



এবং এক পর্যায়ে সেই বাহির হয়ে থাকা অংশ সম্পূর্ণরূপে মিলিয়ে গেছে ,  রেখে গেছে চকচকে অসম্ভব মসৃণ প্রস্তরপৃষ্ঠ ।  এই বিশাল পাথরগুলো আনা হয়েছিল প্রায় ৬০ কিলোমিটার দূরের পর্বত থেকে ।          


এই প্রসঙ্গে জানা গেল এক নতুন তথ্য ,  হ্যারিসন ফসেট  (  গাইড প্রথমে ভুলে হ্যারিসন ফোর্ড বলেছিল )   নামের এক প্রত্নতত্ত্ববিদ এই বিষয়ে গবেষণা চালিয়ে ছিলেন অনেক দিন ,  তার স্ত্রীকে পত্র লিখে জানিয়েছিলেন -  আমাজনের কিছু আদিবাসী গোত্র বিশেষ বিশেষ গাছের রস প্রক্রিয়াজাত করে তার সাহায্যে বিশালকায় পাথরখণ্ডকেও নরম করতে সক্ষম হয় অর্থাৎ পাথর পরিবহণ বা সেখান আঁকিবুকি করা অনেক সহজতর হয়ে ওঠে  (  প্রফেসর শঙ্কুও এমন একটা ধারণা পোষণ করতেন বটে ,  যে আদি কিছু সভ্যতার প্রকৌশলীরা অল্প সময়ের জন্য কোন পাথরকে বিশেষ উপায়ে অতি হালকা করতে পারত )   !  হ্যারিসনের পরের চিঠিতে জানা যায় তারা আমাজনের গভীরে প্রবেশ করবেন ,  যদিও স্থানীয়রা যেতে প্রবল ভাবে নিষেধ করছেন ,  কারণে সেখানে নরখাদকরা থাকে !  সেটিই ছিল হ্যারিসনের শেষ চিঠি  !  ! 


এক বিশাল পড়ে থাকা পাথর দেখিয়ে গাইড ফেঁদে বসল আরেক গল্প ,  জানাল এই পাথরসহ বিশেষ কিছু পাথর নিয়ে অনেক ব্যতিক্রমী মতবাদ আছে ,  তারমধ্যে জনপ্রিয়তমটি হচ্ছে এই নির্মাণকলা এলিয়েনদের কাছ থেকে পাওয়া ।  পাথরটি দেখা যায় অর্ধেক অতি নিখুঁত ভাবে কাটা  ,  এমন নিখুঁত ভাবে কাটার যন্ত্র কি ছিল সেই আমলে !  তাহলে কি -  অনেকেই ধরে নিলেন ভিনগ্রহবাসীদের লেজারগানই হতে পারে এর উত্তর ! 

 ভ্রমণসঙ্গী মাইক্রোসফটের প্রকৌশলী ইসাইয়াস সেরণা মৃদু হেসে কেবল বলল -  লেজার গান জিনিসটা কিন্তু এখনো কেবল কল্পকাহিনীতেই সীমাবদ্ধ ,  এর অস্তিত্বের প্রমাণ আজ পর্যন্ত পাওয়া যায় নি ।   আমাদের চেষ্টা করা উচিত গল্পগাঁথায় ভুলে না থেকে আসল শ্রমলব্ধ সত্যটি অন্বেষণের চেষ্টা করা ।  

স্থানীয় অধিবাসীদের চোখে পড়ল থেকে থেকে ,  কি যে রঙ্গিন তাদের পোশাক পরিচ্ছদ ,  বিশেষ করে মহিলা আর শিশুদের ,  মনে হয় মধ্য আমেরিকার মায়ানদের চেয়ে অনেক বেশী রঙ ঝলমলে ছিল ইনকা শহরের প্রাচীন বিকেলের বিলুপ্ত বাজারগুলি । 

   কিন্তু তাদের মুখে আজ হাসি নেই ,  ঔপনিবেশিক প্রভুরা ছলে বলে কৌশলে দখল করে নিয়েছে তাদের উর্বর জমি ,  প্রাচীন সংস্কৃতি ,  বিকশিত মনন ।  নিজে ভূমে পরবাসী বানিয়ে ছেড়েছে ইনকা বংশধরদের ,  সমস্ত গ্রাম - শহর লুট করে তাদের নির্বাসনে পাঠিয়েছে পাথুরে কাঁকরময় বন্ধুর জমিতে ,  সেই জমিতে আক্ষরিক অর্থেই রক্ত বিসর্জন দিয়ে  যখন সুজলা সুফলা করেছে দক্ষ কৃষিবিদ ইনকারা ,  সেই জমি জবর দখল করে আবার তাদের পাঠিয়ে দেওয়া হয়েছে দুর্গমতর স্থানে ।  এই শঠতা ,  গুণ্ডামি ,  নোংরামি চলছে প্রজন্মের পর প্রজন্ম ধরে ,  আজো এই অস্তিত্ব দুঃখজনক ভাবে অতি উজ্জল আন্দেজের বুকে ।  

এক জায়গায় দেখা গেল বিশেষ ধরনের দানব পাথরের স্তম্ভের সাথে ,  যদিও তা ভূমিতে শোয়ানো ছিল ,  এর নাম নর ,  যেহেতু এর কিছু  অংশ বাহির হয়ে আছে ,  আর একটি পাথর আছে যার নাম নারী ,  যা এই নরের উপর স্থাপন করলে নর - নারী নিখুঁত ভাবে পরস্পরের সাথে মিলে গিয়ে একটি বিশালকায় খিলান হিসেবে কাজ করে ,  তাদের বন্ধ থাকে চির অটুট ।  

আরো উপরে উঠে গোটা শহরের চমৎকার আদিগন্তবিস্তৃত রূপ দেখা গেল ,  আন্দেজের উপত্যকার মাঝে ঘুমিয়ে আছে যেন ৫০০ বছর আগের এক জনপদ । 

সেখান থেকে সামনের পাহাড়ে মনে হল প্রকৃতির নানা খেলায় তৈরি হয়েছে মানুষের মুখের মত এক আদল ,   সে এক ইনকাদের কাছে ছিল এক মহা শক্তিশালী দেবতা !  এমনও হতে পারে এই পাথর দেবতার সন্ধান পেয়েই ইনকারা এই অঞ্চলে আদি বসত গড়েছিল ,  দেবতার ছত্রছায়ায় থাকার জন্য ।   ভিরাকোচান না টুনুপা নামে পরিচিত এই দেবতা ছিল আদি ঈশ্বর ভিরাকোচার বার্তাবাহক ।  উল্লেখ্য ,  ভিরাকোচা কেবল ইনকাদের নন ,  বরং ল্যাতিন আমেরিকার প্রাক কলম্বিয়ান অনেক সভ্যতার পুরাণেই সর্ব শক্তিমান ঈশ্বর হিসেবে পরিচিত ।  

সেই পাথুরে আদলের দিকে তাকিয়ে নিজের অজান্তেই হাসি চলে আসল ,  যে সর্বশক্তিমান সংগ্রামী মানুষ এমন বন্ধুর পরিবেশে সাফল্যের বান আনতে পারে সেই কিনা ঐ অথর্ব পাথর পূজা করত  !  কিসের আশায় !  তাদেরই না কি দোষ ,  তাও দেবতা চোখে সামনে ছিল ,  আমাদের আধুনিক বিশ্বে তো অদৃশ্য কল্পিত দেবতা নিয়ে সারাদিনই মারামারি ,  বোমাবাজি চলছে তো চলছেই ।  কতটাই বা সভ্য হয়েছি আমরা ! 
শহর শীর্ষ থেকে গ্রামবাসীদের গবাদিপশু রাখার বেশ নয়নমনোহর ব্যবস্থা দেখে ছোটখাট কলোসিয়াম বলেই ভ্রম হল ।   

অনেক সহযাত্রীই তখন অন্য পাহাড়ের গায়ে ঝুলে থাকা  ইনকাদের সেই শস্য ভাণ্ডারের উদ্দেশ্যে পাহাড় ডিঙ্গোচ্ছে ,  কিন্তু আমাদের বেরসিক গাইড জানাল আমাদের সময় শেষ !  মিনিট পনের পরেই বিখ্যাত ইনকা ট্রেন এসে থামবে ,  গন্তব্য সুদুর আল কালিয়ান্তেস ,  যেখান থেকে পরের দিন আমাদের মাচু পিচু যাবার কথা !  টিকিটসহ অন্যান্য সবকিছুই বরাবরের মতই শেষ মুহূর্তে ব্যবস্থা করা হয়েছে ,  এখন কোন ভাবেই ট্রেন মিস করা চলবে না !  

কাজেই ওয়্যানটাইটামবোতে অল্প কিছুক্ষণ থেকে জাদুময় মায়ানগরীকে বিদায় দিয়ে আবার যাত্রা পথে আমরা ।  মনে পড়ছে এই নগরীর পতনের কথা ,  দখলদার বর্বর স্প্যানিয়ার্ডদের কাছে রাজধানী কুজকোর পতন ঘটলে বিদ্রোহী ইনকা নেতা মানকো কাপাক এইখানেই অস্থায়ী রাজধানী নির্মাণ করেন ,  যদিও পরবর্তীতে প্রবল আক্রমণের মুখে টিকতে না পেরে পাহাড়ি রাজধানী ভিলকাবাম্বায় ঘাটি করতে বাধ্য হন ।  ১৫৪০ সালে পতন ঘটে এই বিস্ময়কর শহরের ।  ওয়্যানটাইটামবোর সেই রক্তময় ইতিহাসের কথা আরেকদিনের জন্য তোলা থাকল ।  । 







রিওর বস্তি শহর -  ফাভেলা




রিও ডি জ্যানিরো ,  নামটিই যথেষ্ট ভ্রমণপিপাসুদের উম্মাতাল করে তুলবার জন্য ।   কি নেই সেখানে !  আছে সাদা বালির রোদেলা সৈকত ,  সবুজ বন ,  আছে সাম্বার তালে তালে জীবনকে উপভোগের মদির আহ্বান ,  বিশেষ করে বিশ্বের সবচেয়ে জমকালো কার্নিভ্যালের কথা বলার অপেক্ষা রাখে না ।   আছে হাত বাড়িয়ে দেওয়া যীশু আর আছে ফাভেলা  ! 

ল্যাতিন আমেরিকা ভ্রমণের শেষ গন্তব্য হিসেবে রিওকে বেঁছে নেবার পর থেকেই চিন্তা করেছি ফাভেলা যেতেই হবে এক বেলার জন্য হলেও ,  কিন্তু ব্রাজিল যাওয়া যতটা সহজ  (  মোটেও সহজ কিছু নয় ,  অন্য সব কিছু বাদ দিলেও মহা দূরে ,  সেই সুবাদে বিমান ভাড়াও চড়া )    ফাভেলা ততটাই কঠিন ।  রিওতে এক উষ্ণ সন্ধ্যায় পদার্পণের পরে তিনটি মহামূল্যবান দিন ইতিমধ্যেই ব্যয় হয়ে গেছে অন্যান্য কাজে ,  কিন্তু ফাভেলা থেকেই গেছে সোনার হরিণ হয়ে ।  
 ওহ ,  বলাই হয় নি -  ফাভেলা কি  ?  বস্তি ,  আরো ভদ্র ভাষায় বললে ব্রাজিলের বস্তি শহর ।  কয়েক বছর আগেও ব্রাজিলের যাবতীয় অপরাধ বিশেষত মাদক ব্যবসা ও চোরাচালানের সবটুকুই নিয়ন্ত্রিত হত এই বস্তি বা স্ল্যাম থেকে ।  
তবে ,  ফাভেলার সাথে প্রথম বার পরিচয় কিন্তু মাইকেল জ্যাকসনের অমর গান দে ডোন্ট কেয়ার অ্যাবাউট আস -  এর ভিডিও থেকে ,  রিওর এক বস্তিতেই শুটিং হয়েছিল গানটির ।  
তার উপর ফাভেলার নামে শুনতাম নানাবিধ গুজব ,  সেখানে নাকি পর্যটকদের যাবার কোন উপায় নেই ,  কারণ ছিনতাই সেখানের নৈমিত্তিক ঘটনা ।   তারচেয়েও বিপদজনক কথা -  যে কোন সময়েই সেখানে লেগে যায় একাধিক মাস্তান দল বা মাফিয়া গ্যাংয়ের বন্দুকযুদ্ধ ,  সিনেমার পর্দায় নয় ,  বাস্তবে !  
তাই এই স্থানগুলি সযত্নে এড়িয়েই চলে ভ্রমণপিপাসুসহ নির্বিবাদী নাগরিকেরা ,  কিন্তু বাড়তি কিছু পয়সা কামানোর আশায় একটি বিশেষ মহল ফেঁদে বসল অপূর্ব এক ফন্দী -  পর্যটকদের পূর্ণ নিরাপত্তা দিয়ে কিছু কিছু ফাভেলা পরিদর্শন করানো ,  তারা জানত এই ব্যাপারে মানুষের অদম্য কৌতূহল ,  তারা নিজের চোখে দেখতে চায় কেমন আছে সাধারন বস্তিবাসী ,  কেমন তাদের জীবনযাত্রা ,  দিন - রাত্রির জীবন ।   ব্যস ,  প্রথম থেকেই হাউস ফুল এই পরিকল্পনা !  চড়া দামে  (  প্রায় ১০০ ডলার )  টিকিট করেও সব দর্শনার্থীরা এক পায়ে খাঁড়া এই বিচিত্র জনপদগুলো দেখার আশায় ।  
উল্লেখ্য ,  ব্রাজিলের সব বড় শহরেই একাধিক ফাভেলা আছে ,  এবং দেশটির মত জনসংখ্যার শতকরা ৬ ভাগ অর্থাৎ ১১ , ৬ মিলিয়ন মানুষ এই বস্তি শহরগুলোতেই বাস করে ।  

আমরাও তক্কে তক্কে আছি এমন ট্যুরের অপেক্ষায় ,  একাধিকবার জায়গা পেলাম না অতিরিক্ত ভিড়ের কারণে ।  আবার এত নিরাপত্তা থাকা শর্তেও পই পই করে বলে দেওয়া হচ্ছে ,  ফাভেলা ভ্রমণের সময় এমন কোন জিনিস সাথে নেওয়া যাবে না ,  যেটা হারালে নিজের খুব খারাপ লাগবে  !  মানে ,  হারাতে  বা ছিনতাই হতেই পারে ।  
এর মাঝে ইয়ুথ হোস্টেলে কাইপিরিনিয়ার  আড্ডায় তাইওয়ানের জুজুৎসু চ্যাম্পিয়ন হুয়াং ইউ - জেনের সাথে পরিচয় জমে উঠতেই  (  বিশ্বের সেরা জুজুৎসু স্কুল রিওতেই অবস্থিত  !   )  আরো চমকপ্রদ সব তথ্য মিলল ফাভেলা নিয়ে ।  বেশ ক , মাস হল এই মহানগরীতে আছে হুয়াং ,  সেই সুবাদে আলো -  অন্ধকার দুই জীবনের সাথেই বেশ একটা পরিচিতি  আছে তার ,  বলল -  এই খানে যা চাও ,  মিলে যাবে ।  সেই সাথে শোনাল তার একাধিকবার নানা ফাভেলা ভ্রমণের অভিজ্ঞতা ,  আমাদের টুকটাক ছবি তোলার শখ আছে শুনে প্রথমেই সতর্ক করে বসল -  ফাভেলায় কারো অনুমতি ছাড়া ছবি তোলা নিষিদ্ধ !  বিশেষ করে নাইট ক্লাবে আর নাচের আড্ডায় !  
আমরা তো অবাক ,  নাচের আড্ডাও বসে সেই আঁধার ছাওয়া বস্তিতে !   চোখ টিপে হুয়াং গলায় নাটকীয় ভাব এনে জানালো -  সেই নাচের আসরে যে কি ঘটে না দেখলে বিশ্বাস করবে না ,  ফাভেলার প্রতিটি রমণী নৃত্যপটীয়সী !  অসাধারণ নিপুণ তারা এই শিল্পে ,  এবং মঞ্চের উপরে তাদের অঙ্গিভঙ্গী দেখে মনে হয় বাতাসের সাথে সঙ্গমরত তারা  (   They are having sex with the air ,   ছোকরা ঠিক এই কথা বলেছিল )   ,  প্রমাণও করে দিল সে মোবাইলে জমিয়ে রাখা ভিডিও দেখিয়ে ।  অদ্ভুত ছন্দময় তাদের দেহের আন্দোলন ,  কদর্য অশ্লীলতা নেই সেখানে ,  আছে শতভাগ পেশাদারিত্বের ছোঁয়া আর প্রাণপ্রাচুর্যের উচ্ছলতা ।  
ফাঁকে বলে বসলাম ,  ওদের সাথে যদি নাচে যোগ দিই ?   (  ট্যাঙ্গোর মত সুচারু নাচ শিখতে বাকী থাকলেও কবছর আগেও স্বর্ণকেশীদের সাথে জুটি বেঁধে স্থানীয় পাবে সেরা নাচের পুরস্কার পেয়েছি ,  অবশ্য কি পুরস্কার জিজ্ঞাসা করবেন না দয়া করে ,  নিজেরই মেজাজ খারাপ হয়ে পুরাই উদাস হয়ে যায় ,  ২ জনের বিগ ম্যাক !   )  অবুঝ বালকের পরিবার সম্পর্কিত অবান্তর প্রশ্ন শুনলে বুড়ো ঝামা দাদু যেভাবে স্নেহের হাসি দেন ,  তেমন হাসি দিয়েই পূর্ব এশিয়ান ব্যাটা জানালো -  নাচতে যেও তখনই ,  যদি বুঝতে পার তুমি তাদের চেয়ে ভাল নাচ  !  
এদিকে জানুয়ারির ১৭ তারিখের নির্ধারিত ফাভেলা দর্শন বিশেষ কারণে বাতিল ঘোষণা করা হল ,  তিতিবিরক্ত হয়ে তিন বন্ধু মিলে  (  সাথে মেক্সিকান হুয়ান ভিদাল এবং ইসাইয়াস সেরণা )  কাঁধে তোয়ালে ফেলে  মিনিট তিনেক দূরের বিশ্ববিখ্যাত সৈকত কোপাকাবানা  অথবা লেবননে যাবার উদ্দেশ্যে জোর কদমে হাঁটছি ,  এমন সময় দেখা ম্যারিলিনের সাথে ।  মহিলা আমাদের ইয়ুথ হোস্টেলেই রান্নাবান্নাসহ অন্যান্য কাজে নিয়োজিত ।  আগেও দেখা হলেও কথা হয়েছে ,  আর দশজন ব্রাজিলীয়র মতই চরম আড্ডাবাজ এবং উচ্ছল ।   আমাদের গন্তব্য শুনেই হৈ হৈ করে উঠলেন ,  বললেন -  ব্যাটারা ,  ফাভেলা যাবা ,  আমাকে বলবে না ?  আমি নিজেই এক ফাভেলাতে থাকি ,  নিজের বাড়ীতে ,  আর আমার সাথে গেলে তোমরা সম্পূর্ণ নিরাপদ !  এখন বাড়ীতেই যাচ্ছি ,  চাইলে আসতে পার সবাই । 
আরেব্বাস ,  এত মেঘ না চাইতেই সুনামি !  সাথে সাথে এক দৌড়ে সাথের তোয়ালে হোস্টেলে রেখে ক্যামেরা ব্যাগে পুরে ম্যারিলিনের সাথে এক জনাকীর্ণ বাসে সঙ্গী আমরা ।  ভিড়ের ঠেলায় কোনদিকে চলেছি কিছুই ঠাহর করতে পারছি না ,  কিন্তু মিনিট সাতেক পরেই বাস থামল ,  এক পাহাড়ের দোরগোড়াতে ।  সবগুলো দাঁত বের করে ম্যারিলিন বলল ,  আমার ফাভেলা ভিজিগালে স্বাগতম ,  বন্ধুরা !      

 ভিজিগাল !  কি ছন্দময় একটা নাম !  অবশেষে ফাভেলার প্রবেশের মুখে আমরা ।   দেখি ,  সেই পাহাড়ের পাদদেশ থেকে চূড়া পর্যন্ত সবখানেই ক্ষুদে ক্ষুদে বাড়ী ।  কিন্তু আমরা যাব কিভাবে এত উপরে ?  দেখা গেল ,  ফাভেলার মুখে বেশকটি মোটর সাইকেল দাড় করানো ,  স্থানীয় তরুণরা ব্যস্ত মোটর সাইকেলে করে উপরে যেতে ইচ্ছুকদের নিয়ে  ।  সেই কারণেই প্রতি মোটর সাইকেলে ২টা করে হেলমেট ।  আধা ডলারেই ভাড়া রফা করে চেপে বসলাম প্রত্যেকেই ,  ছুটল সেই যান । 


দারুণ রকমের অ্যাডভেঞ্চার ,  পাহাড়ি সরু রাস্তা বেয়ে মোটর সাইকেল উঠছে তো উঠছেই ,  একের পর এক বাঁক পেরিয়ে যাচ্ছে ড্রাইভার নিপুণ ভঙ্গীতে ,  সেই সাথে আছে উপর থেকে ধেয়ে আশা যানবাহনের ভিড় ,  মাঝে মাঝে ট্র্যাফিক জ্যামও বাঁধল কয়েক মুহূর্তের জন্য ।  

কিন্তু মূল উত্তেজনা জায়গাটি একটি ফাভেলার ভিতরে বলে ,  যেন জেনে শুনে প্রাণ হাতে বাঘের গুহায় ঢোকা নিছক রোমাঞ্চের খোঁজে ,  যদি কেউ জ্যামে আটকানো অবস্থায় কাঁধের ব্যাগ ছিনতাই করে  !  কিংবা মোটর সাইকেল উল্টিয়ে গেলে সর্বস্ব ছিনিয়ে নিয়ে চলে যায়  !  এই ভয়েই কিন্তু কেউ - ই পথ চলা রত অবস্থায় ভিডিও ক্যামেরা কাজে লাগানো না ,  নয়লে কি চমৎকার ভিডিও হতে পারত সেই রোমাঞ্চকর পথের !  

এক পর্যায়ে ম্যারিলিনের বাড়ীর সামনে থামা হল ,  সেই মোড়ের কাছেই দুটি বিশেষ পুলিশের গাড়ী ।  জানা গেল ,  বিগত এক দশকেরও বেশী সময় ধরে লুলা সিলভার  সরকারের সময় থেকে বিশেষ পুলিশ বাহিনীর হাজার হাজার অভিযান চালিয়ে ধীরে ধীরে কোনঠাসা করে ফেলে মাদকচোরাচালানীদের ।  এখনো সংঘর্ষ ঘটে ,  কিন্তু আগের সাথে তুলনা করলে অতি অল্পমাত্রায় ।  সেই সাথে ফাভেলাগুলোর ভিতরে শিক্ষা বিস্তার ,  চিকিৎসা ,  বিদ্যুৎ ,  সুপেয় পানীয় জলের সরবরাহ ,  পয়নিষ্কাশন ব্যবস্থা ইত্যাদি ক্ষেত্রে ঘটেছে অনেক উন্নতি । 

 সেই সাথে যেহেতু এর পরের ফুটবল বিশ্বকাপ হবে ব্রাজিলেই মাত্র বছর দুই পরে ,  এবং ২০১৬ সালের অলিম্পিক হবে রিওতে ,  সরকার অতিমাত্রায় সতর্ক যেন সারা বিশ্ব থেকে আসা কোটি কোটি দর্শক যেন পূর্ণ নিরাপত্তা পায় ,  ফাভেলাগুলো যেন তখন অপরাধস্বর্গ হিসেবে কাজ না করে ।  তাই ,  অনেক আগে থেকেই তারা পরিকল্পনা মোতাবেক ব্যবস্থা নিয়ে আইন শৃঙ্খলা পরিস্থিতির অভাবনীয় উন্নতি করেছে ।  

প্রথমেই খানিকটা ধাতস্থ হবার জন্য ম্যারিলিনের বাড়ীতে ঢোকা হল ,  চমৎকার জায়গা ,  দুইতালার একপাশের জানালা দিয়ে অতলান্তিক মহাসাগর আর শিল্পীর পটে আঁকা ছবির মত কয়েকটা দ্বীপ দেখা যায় ।   অন্য পাশে দেখা যায় ফাভেলার কিছু বাড়ীঘর আর খানিক দূরের রিও মহানগরী । 


মহিলার ইচ্ছে ,  আসছে বিশ্বকাপের আগেই এখানে একটা সস্তা হোটেল খুলবার ,  আইন শৃঙ্খলা পরিস্থিতি ভাল থাকলে ফাভেলার হোটেল রাত্রিযাপন করা হবে যে কোন পর্যটকের জন্য বাড়তি পাওনা ।  তার ছেলে ফ্যাবিয়ানো খুব খুশী স্কুলে শেখানো ইংরেজি অবশেষে আমাদের সাথে ব্যবহার করতে পারার জন্য ।  

নির্মাণাধীন তিনতলার ব্যালকনিতে দাড়িয়ে নিবিড় ভাবে পর্যবেক্ষণের চেষ্টা চালালাম সেই অজানা ভুবনের বাসিন্দাদের ।   শুনেছি ,  কয়েক বছর আগেও যখন গোলাগুলি আর খুন ছিল এখানকার প্রতিদিনকার ঘটনা ,  তখনও কিন্তু স্থানীয়দের কোন সমস্যা হত না ,  সেই লড়াই সীমাবদ্ধ থাকত কেবল মাদক ব্যবসায়ীদের মাঝেই ।  কাজেই মাফিয়াদের চাপে পড়ে নিজের এলাকাকে বিসর্জন দিতে হয় নি কোন নির্বিবাদী পরিবারকে ।  


 পৃথিবীর আর দশটি শহরের মতই কিশোররা হুল্লোড় করে ফুটবল খেলে বাড়ী ফিরছে ,  কিশোরীরা ব্যস্ত তাদের সান্ধ্য আড্ডায় ,  মধ্যবয়স্করা জমিয়ে বসেছে পানশালাগুলোতে ।  সারি সারি বাড়ী ,  কোথাও এক রত্তি ফাঁকা জায়গা নেই ।  এমন বস্তি শহর থেকেই কিন্তু একসময় বের হয়েছে পেলে ,  জিকো ,  রিভালদোসহ বিশ্ব ফুটবলের সেরা অনেক নক্ষত্র ।  

ঘণ্টা দুয়েক পর সদলবলে বাহির হওয়া গেল স্থানীয় এক রেস্তোরাঁয় খাবার জন্য ।  আশেপাশের লোকজন উৎসুক্যের দৃষ্টিতে তাকাচ্ছে আমাদের দিক ,  কেউ কেউ আবার আগ বাড়িয়ে ম্যারিলিনকে  জিজ্ঞাসাও করল এই ব্যাপারে ।  এই পুল খেলার জায়গায় দেখি ভিডিও চলছে মাইকেল জ্যাকসনের ব্যাড গানটির ,  বোঝা যায় নিজের গানে রিওর ফাভেলাকে উপস্থাপনের জন্য মাইকেল খুব জনপ্রিয় এখনো ,  তাকে নিজেদের লোক বলেই মনে করে স্থানীয়রা । 
 

রেস্তোরাঁয় ঢুঁকে এক ভিন্ন অভিজ্ঞতা হল ,  চমৎকার স্বাদের খাবার ,  বিশেষ করে মুচমুচে করে ভাজা মাংসটা যেন এখনো মুখে লেগে আছে ,  কিন্তু দাম দিতে হল খাবারের ওজন হিসেবে !  মানে যা ইচ্ছা নিতে পারেন ,  ভাত  ,  শিম ,  মাংস ,  ডিম ,  সব্জি -  কিন্তু দাম দিতে হবে ওজন মোতাবেক ।  

ম্যারিলিনের অভয় পেয়ে ফেরার পথে ক্যামেরা প্রকাশ্যে বাহির করে গোটা কয়েক ছবি তোলবার চেষ্টা করলাম সেই স্বল্প আলোতে । 


 তবে এলাকাটি বেশ পরিষ্কার পরিচ্ছন্ন ,  বাংলাদেশের অনেক বস্তি শুনলেই অথবা সিটি অফ জয় বইটি কিংবা স্ল্যাম ডগ মিলিওনিয়ার চলচ্চিত্রের সুবাদে ভারতের পুতিগন্ধময় বসবাসের অযোগ্য যে স্থানের কথা আমাদের মনে ধাক্কা মারে ,  তার চেয়ে অনেক আলাদা বর্তমানের ফাভেলা ।   কিছুদিন আগেই বারাক ওবামাও এসেছিল রিওর এক ফাভেলাতে ।  

যদিও সেখানে অবস্থানের পুরোটা সময়ই বেশ উৎকণ্ঠায় ছিলাম আমরা তিনজনই ,  কিন্তু ফাভেলা দর্শনের আশা পূর্ণ হওয়ায় সেই আনন্দ নিয়েই ম্যারিলিনকে কোটি কোটি ধন্যবাদ দিয়ে ফিরে চললাম রিওর দিকে । 

  গোধূলির আলো মিলিয়ে যাচ্ছে সন্ধ্যার বুকে ,  এমন সময় ঘাড় ঘোরাতেই চোখে পড়ল আটলান্টিকের পাড়ে অন্য রূপে  মূর্ত রাতের ভিজিগাল  ।  

 (  শেষের ছবিটি উইকি থেকে নেওয়া ) 






ইয়ূকাটানের অরণ্যে ,  পথ হারিয়ে শ্বাপদের মুখোমুখি ।  অতঃপর  -  




কালাকমুলের পিরামিড থেকে তো নামলাম ,   নতুন গন্তব্যে যাবার সময় হয়ে এসেছে ,  বন্ধু ইয়াইয়াস পিরামিডের চুড়োতেই থেকে গেল আরো খানিকক্ষণের জন্য ,  আর অন্য পিরামিড থেকে নেমে আসা হুয়ান ভিদাল আর চিকোর সাথে দেখা পথের মাঝে এমন সময় পাশে ঘন বন ভেদ করে কর্ণকুহরে তোপ দাগাল বিকট এক চিৎকার । 
মনে পড়ল স্কুল জীবনের অন্যতম প্রিয় বই তিন গোয়েন্দার ভীষণ অরণ্যের কথা ,  এই ডাক শুনেই তিন গোয়েন্দা ভেবেছিল হয়ত এক সাথে ডেকে উঠেছে আমাজনের সব জাগুয়ার নয়ত মরণযুদ্ধে  মেতেছে একপাল বুনো সিংহ কিন্তু আসলে খোলা হাওয়ায় ফুরফুরে মেজাজে গলা সাধতে বসেছে একপাল হাওলার বানর ! 
 নামেই যে তাদের পরিচয় ,  হাউল মানেই উৎকট চিৎকার যে !   স্থলচর প্রাণীদের মাঝে সবচেয়ে বিকট আওয়াজ সৃষ্টি করার  সুনাম বা দুর্নাম কিন্তু এই গোত্রের বানরেরই ,   ৩২ কিলোমিটার দূর থেকেও শোনা যায় তাদের এই আনন্দ উল্লাস !  
কিন্তু এ যাত্রা চিৎকারের মাত্রা শুনে মনে হল খুব একটা দূরে নেই  শাখামৃগ মহাজন ,  হুয়ানের আবার খুব উৎসাহ বুনো প্রাণীর ছবি তোলার ব্যাপারে ,  তাই দুই বন্ধু একমত হয়ে খানিকটা বেআইনি  ভাবেই পথ ছেড়ে নেমে পড়লাম সেই চিৎকারের উৎসের সন্ধানে ,  অন্য জন চিকো প্রতিশ্রুতি দিল সে ইয়াইয়াসকে নিয়ে পথের ধারেই অপেক্ষা করবে । 

ঘন জঙ্গল মাড়িয়ে আমাদের যাত্রা শুরু হল ,  মিনিট দশেক ভালই এগোলাম সরাসরি সেই বানরের অবস্থানের দিকে ,  এরপর দেখি চারিদিকে একের পর এক গাছে ভেঙ্গে পড়ে আছে ,  তার কোন কোনটা আবার টপকানো মহা ঝামেলার ব্যাপার ,  তখন এড়িয়ে খানিকটা বাঁকা পথে যেতে হচ্ছে ।  এভাবেই একসময় দেখা হল কয়েকটা অদ্ভুত রঙচঙে ছোট্ট ব্যাঙের সাথে ,  গায়ের চামড়া এতটাই উজ্জল রঙিন মনে হল সেজান না হলে ভ্যান গগের ক্যানভাসে খানিকক্ষণ আচ্ছাসে ঘষে তাদের এই চির সবুজ বৃষ্টি অরণ্যে ছেড়ে দিয়েছে কোন খেয়ালী শিল্পী ।  কিন্তু এই সৌন্দর্যে ভুলবার পাত্র আমরা নয় ,  খুব ভাল মতই জানি এই একরত্তি রঙচঙে উভচরগুলো মহা বিষাক্ত ! 
 মানে মানে তাদেরকে তাদের আস্তানায় থাকতে দিয়ে আবার শুরু হল বন চলা ,  যদিও যতই গভীরে যাচ্ছি ততই বন্ধুর হয়ে উঠছে ঘন থেকে ঘনতর হয়ে ওঠা নিবিড় অরণ্যের কারণে ।  উৎসাহের মহা আতিশয্যে যে স্রেফ চপ্পল পড়ে  ,  হাফ প্যান্ট আর ধবধবে সাদা ফতুয়া পড়ে বনে অনুপ্রবেশ করেছি তা এতক্ষনে মনে হল ! 

 প্রকৃতিতে প্রবেশ করার সময় অবশ্যই আশেপাশের পরিবেশের সাথে মিলিয়ে গাঢ় রঙের কাপড় পরা উচিত ,  যাতে কোন প্রাণী যেন অস্বস্তির শিকার না হয় ,  এই বিষাক্ত ব্যাঙ আর পতঙ্গময় অঞ্চলে গোড়ালি পর্যন্ত ঢেকে মোটা কাপড়ের প্যান্ট পড়া উচিত ,  গরমে ঘেমে চটচটে অনুভূতি হলেও ,  হাফপ্যান্ট স্রেফ বাতিলের খাতায় ,  আর চপ্পলের স্যান্ডেল  !  নিষিদ্ধ বস্তু ।   হাইকিং বুট না থাকলেও নিদেনপক্ষে কেডস থাকতেই হবে ,  যদি  হঠাৎ গাছে চড়তে হয় ?  কিংবা দৌড়াতে ?  দেখা যাচ্ছে ,  আমরা চরম অপ্রস্তুত অবস্থায় বিশ্বের সবচেয়ে গহীন বনগুলোর একটায় প্রবেশ করে ফেলেছি ঝোঁকের মাথায় ,  এখন বানর দর্শন শেষে ভাল ভাল বেরিয়ে যেতে পারলেই হয় ।   
 চারিদিকে একটা ঝাঝাল বনজ লতাপাতার গন্ধ ,  বিশ্ব চরাচরে সেই বানরের উদ্ভট চিৎকার বাদে আর কোন শব্দ নেই এই সময় এক পড়ে থাকা গুঁড়ি টপকে যাবার সময় মনে হল সাদা সাদা কি যেন সামনে সারি বেঁধে পড়ে আছে ।    সামনে যেতেই আত্মারাম খাঁচা ছাড়া না হলেও অজানা আদিম অনুভূতির বেশ একটা শীতল  স্রোত  নেমে গেলে মেরুদণ্ড বেয়ে ,  হাড়ের স্তুপ ! 

হতে পারে প্রাকৃতিক নিয়মেই কোন বড় প্রাণী এখানে মরে মাটিতে মিশে যাবার পর তার হাড় কখানা কেবল এখনো বাকী আছে ,  কিন্তু তার মিনিট খানেকের মধ্যেই আবার বড় একটা হাড়ের স্তুপ দেখার পর মনে হল কোন মাংসাশী জন্তু এখানে হয়ত শিকার ধরে এনে নিয়মিত ভোজন সারে ,  এটাই হয়ত তার নিরিবিলিতে পেটপুজোর গোপন জায়গা ।  হুয়ান বিড়বিড় করে বলতে লাগল -  খারাপ জায়গা ,  খুবই খারাপ জায়গা ।   

আগেই বলেছি অরণ্যের সেই অঞ্চলে জুড়ে সবখানেই ভেঙ্গে পড়ে আছে গাছের ডাল ,  আর সবাই জানেন পড়ে থাকা ডালে পচন ধরলে তা উপর থেকে দেখতে অক্ষত লাগলেও ভিতরে হয়ে যায় সম্পূর্ণ ক্ষয়প্রাপ্ত ।  সামান্য চাপ পড়লেই মট করে ভেঙ্গে যায় তা ,  যে কোন পলকা ডালের মতই ।   ঠিক সেই সময়েই ডান দিক থেকে স্পষ্ট এমন ডাল ভাঙ্গার শব্দ এসে মিসাইলের মত কানে আঘাত করল -  মট !   এর মিনিট দুয়েকের মাঝেই আরো দুই বার  এবং ভিন্ন ভিন্ন অবস্থান থেকে !  স্পষ্ট মনে হল কোন ভারী শরীরের জন্তু আমাদের ঘুরে ঘুরে পর্যবেক্ষণ করছে অনেকক্ষণ ধরেই !  সে যথেষ্ট সতর্ক হওয়া স্বত্বেও চারিদিকেই ছড়িয়ে ছিটিয়ে থাকা পচা ডালপালার কারণেই তার ক্ষুর বা থাবার নিচে ভেঙ্গে শব্দগুলো উৎপন্ন হয়েছে ।  
সুন্দরবনের সেই অমোঘ কথাটি মনে হল -  বনে কোন হঠকারী কাজ করবেন না ,  মনে রাখবেন আপনি বাঘকে না দেখলেও বাঘ কিন্তু আপনাকে সবসময়ই নজরে রাখছে । 
দেহের প্রতি শিরা উপশিরায় ছুটল অ্যাড্রিনালিনের উত্তাল স্রোত ,  অজানা বিপদের শঙ্কায় বাকরুদ্ধ হয়ে দুই বন্ধুই হাতে তুলে নিলাম পাশে পড়ে থাকে লম্বা ডাল ,  উদ্দেশ্য সেই প্রাণী আক্রমণ করতে আসলে অন্তত লাঠির মত ব্যবহার করতে পারব ,  কিন্তু বিধি বাম হয়ত অধিক উত্তেজনায় নতুবা আতঙ্কিত অবস্থায় শরীরে চলে আসা অযাচিত বলের কারণেই হাতের মুঠোর মাঝে ধরা ডাল দুটোই ভেঙ্গে গেল  !  এমন আরও একবার ঘটার পড়ে মোটামুটি চলনসই ডাল পাওয়া গেল ,  যেটা মরবার আগ মুহূর্তে অস্ত্র হিসেবে ব্যবহার করে যাইলেও যাইতে পারে ।  
এদিকে সেই জন্তুর পায়চারিতে কখনো বেশ কাছেই ডাল ভাঙছে ,  তো কখনো খানিকটে দূরে ।  হয়ত এমন চলেছিল মাত্র কয়েক মিনিট কিন্তু যার ব্যপ্তি সেই মুহূর্তে মনে হয়েছিল যুগ যুগান্তর !  নানা বইতে এমন ঘটনা পড়েছি অগণিত বার ,  কিন্তু বাস্তবে আসলেই এমন অবস্থায় পড়লে যে কি বিভীষিকাময় পরিস্থিতির উদ্ভব হয় ,   রোমাঞ্চময় রোমান্টিকতার ছিটেফোঁটাও যে থাকে না এতে ,  তার প্রমাণ হয়ে গেল হাড়ে হাড়ে ।  
শেষে দুই বন্ধু একজন আরেকজনের পিঠে পিঠ ঠেকিয়ে সেই অকেজো লাঠি হাতে কেবল কোনমতে প্রতীক্ষা করতে থাকলাম কোন মুখ ব্যাদান করে থাকা শ্বাপদের ,  কারণ তখন আমার মনে পড়ে গিয়েছে কালাকমূলের সংরক্ষিত বনাঞ্চলে প্রবেশের সময় দেখা এক সাইনবোর্ড ,  যাতে উল্লেখ ছিল মেক্সিকোতে বসবাসরত ৬ ধরনের বৃহৎ মার্জার জাতীয় প্রাণীর মধ্যে ৫টিই এই বনে পাওয়া যায় ,  যার অন্যতম আমাজনের রাজা জাগুয়ার ,  সেই সাথে আছে অসেলট এবং পার্বত্য সিংহখ্যাত পুমা  ! 

হৃৎপিণ্ড নামের রক্ত সঞ্চালন পাম্পটা বহুদিন এমন জোরসে কাজ করে নি ,  মনে হচ্ছে  হাওলার বানরের ডাকের চেয়েও অনেক দূর থেকে শোনা যাবে আমাদের সম্মিলিত হৃৎস্পন্দন ।  স্যাঁতস্যাঁতে গরমে এমনই ঘাম ছিলাম ,  এখন তো কুলকুল ঘামের ধারা নামছে সারা শরীর বেয়ে ,  মৃত্যু তো আসতেই পারে জীবন নদীর যে কোন বাঁকেই ,  তাই বলে মেক্সিকোর বনে ,  এইভাবে কোন প্রস্তুতি ছাড়াই  !  অস্ফুট কণ্ঠে হুয়ানকে কেবল বলতে পারলাম ,  আশা করি এই জীবটা কোন পথ ভোলা বাচ্চা জাগুয়ার না ,  তাহলে তার সন্ধানে এসে হাজির হবে তার পূর্ণ বয়স্ক মা  ! 
সেই সময়ে মাত্র কয়েক ফুট দূরে অত্যন্ত আবছা ভাবে এক সেকেন্ডেরও কম সময়ের জন্য দেখা মিলল সেই পরাবাস্তব শ্বাপদের ,  ধোয়াটে অরণ্য ভেদ করে দৃষ্টিসীমার শেষ প্রান্তে কেবল বাস্তবে রূপ নিল চারটে পা ,  হিংস্র শিকারি প্রাণীর বলিষ্ঠ পা ,  এক খানা লম্বা লেজ ,  মুখ ঢাকা পড়ে গেছে সামনের গাছের আড়ালে ,  আর তার শরীরে মনে হল কেবল দুইটি বর্ণই দেখতে পেলাম -  কালো এবং হলদে  !  ! 
  আজ পর্যন্ত হলপ করে বলতে পারি না সেটা কি ছিল ,  নিঃসন্দেহে বেড়াল জাতীয় প্রাণী ,  কিন্তু জাগুয়ার না অসেলট না বন বেড়াল বলতে পারি না ,  তবে বেশ বড় আকৃতির ,  নেহাৎ খোকাটি নয়  ।  
আবারো অনেকক্ষণ ধরে অপেক্ষা করছি আক্রমণের ,  নিদেনপক্ষে কোন সন্দেহজনক শব্দের ,  তারপর আসল সামনে ঝোপের আড়াল থেকে খর খর আওয়াজ  ,  বেশ অন্য ধরনের ।  কৌতূহলী হয়ে এগোতেই বেশ সরগোল করে দুটি বড় পাখি সেই ঘন বনে চোখের পলক ফেলার আগেই অদৃশ্য হয়ে গেল !  সেই সাথে নিশ্চিন্ত করে গেল আমাদের ,  ধারে কাছে সেই শ্বাপদ থাকলে এত উপাদেয় খাবার বিশাল পাখিগুলো এত নিশ্চিন্তে ঘুরত না !  
মানে আমরা মুক্ত ,  মানে আমরা বেঁচে আছি অক্ষত অবস্থায় !  কি যে অদম্য এক ভাল লাগার অনুভূতির আমেজ ছড়িয়ে পড়ল সারা শরীর জুড়ে ,  সবুজ পাতায় পিছলে যাওয়া রোদের সরলতাকেও মনে হল জীবনের সেরা সঞ্চয় ।  কি অপূর্ব এই বেঁচে থাকা । 
 সেই মর্কটরাজ তখনো তার অস্তিত্বের জানান দিয়েই যাচ্ছে সগর্বে ,  যদিও তার টিকিটির দেখাও মিলছে না । 
 এই সময় টের পেলাম আমরা পথ হারিয়েছি !  এমনিতেই অনেকক্ষণ  এঁকে বেঁকে ঘুরেছি বনের মাঝে ,  তার উপর সেই বড় বেড়ালের উপস্থিতিতে কখন যে পথ হারিয়ে অন্য প্রান্তে চলে এসেছি কিছুই ঠাহর করতে পারি নি ।  কিন্তু কেবল বানরটাকে মনে হচ্ছে আশে পাশের কোন গাছেই আছে ,  তার হুঙ্কারের তীব্রতা শুনে হুয়ান বারদুয়েক বললই ,  কাছে যাবার দরকার নেই ,  মনে হচ্ছে আঁচড়ে কামড়ে দিতে পারে !  
ভাগ্যিস হাওলার বানরদের নিয়ে একাধিক রিপোর্ট পড়া ছাড়াও একাধিক তথ্যচিত্র দেখা ছিল ,  এটুকু অন্তত জানি তাদের চিৎকারটাই এমন বীভৎস ,  তারা বানর হিসেবে যথেষ্টই ভদ্র ।  হয়ত টিকে থাকার জণ্য বিবর্তনের পথ ধরে এই নিরীহ দর্শন প্রাণীর মাঝে এই বিকট আওয়াজের জন্ম নিয়েছে ,  যাতে আক্রমণকারী প্রাণীরা ভয়ে তাদের এড়িয়ে চলে ।  

অবশেষে কাছের এক গাছের মগডালের দেখা মিলল দিনের রাজার ,  মিশমিশে কালো উলের বলের মত ,  থেকে থেকে গলার থলি ফুলিয়ে  পিলে চমকে দিচ্ছে সমস্ত জঙ্গলের ।  তার পিচ্চি আকৃতি দেখে হুয়ান প্রথমে রেগে কাই ,  বলে -  এই ফাজিল ব্যাটার জন্যই আমাদের আজ এই হেনস্থা ,  এত ছোট্ট শরীর নিয়ে এমন ডাকের প্রয়োজনই বা কি !  পারলে সে গাছে উঠে তখনই পরমাত্মীয়ের কাছে এর জবাবদিহিতা দাবী করে বসে !  

বেশ কয়েক মিনিট দেখলাম তার বাঁদরামো ,  অন্য ধরনের একটা অদ্ভুত সুরেলা শব্দ কানে প্রবেশ করতেই উটকো আপদ ভেবে আমি চমকে উঠলেও হুয়ান নিশ্চিন্তের হাসি দিয়ে বলল ,  আর চিন্তা নেই চিকো  চলে এসেছে !  সেও ঠোঁট গোল করে একই ধরনের শীষ দিল ,  অন্যদিক থেকে মিলল উত্তর ,  এর পরপরই দেখা মিলল জঙ্গল মাড়িয়ে আসতে থাকা চিকো এবং ইসাইয়াসের ! 
এর পরের অংশ ইসায়াসের মুখে শোনা -  বেশ খানিক্ষন অপেক্ষা করেও আমাদের পাত্তা না পেয়ে তার মনে সন্দেহ জাগে হয়ত আমরা পথ হারিয়েছি ,  কাজেই সূর্যের অবস্থান আর পিরামিডের দিকের একটা হিসাব কষে সে বানরটির ডাক বরাবর অন্য পথ ধরে আসতে থাকে ,  মজার ব্যাপার হচ্ছে সে আসার আগে ভিডিও ক্যামেরা চালু করে এটা বলতে বলতে আসে যে -  আমি ইয়ূকাটানের জঙ্গলে প্রবেশ করছি পথ হারানো অণু এবং হুয়ানকে উদ্ধারের জন্য ।  
একসাথে আবার মূল পথে ফিরে এলাম আমরা ।  

ফটকের দিকে এগিয়ে আসার সময় দেখা মিলে গেল দুই দল স্পাইডার বানরের  (  মাকড়শা বানর )  ,  বিশ্বের একমাত্র প্রাইমেট যাদের বুড়ো আঙ্গুল নেই  !  চিন্তা করে দেখবেন বুড়ো আঙ্গুল না থাকলে লক্ষ বছর আগে আমাদের পূর্বপুরুষরা শক্ত করে পাথরের অস্ত্র ধরতে সক্ষম হত না ,  মানে মানব সভ্যতায় গড়ে উঠত না বুড়ো আঙ্গুলের অভাবে । 

 কিন্তু সেই বুড়ো আঙ্গুলের অভাবকে বৃদ্ধাঙ্গুলি দেখিয়ে ঠিকই এই জীবনের নিজেকে মানিয়ে নিয়েছে মাকড়শা বানরের দল ,  প্রকৃতি তাদের দিয়েছে বিশাল লম্বা লেজ ,  এবং সেই লেজকে অতিরিক্ত একটি হাতের মত করে ব্যবহারের ক্ষমতা ।     


মাকড়শা বানরদের ছবি তুলতে গিয়েই ফেজ্যাণ্ট পাখিদের সাথে দেখা হয়ে গেল ,  কিন্তু লাজুক পাখিরা বেশী সময় না দিয়েই বেরসিকের মত বিদায় নিল ।   

বানরদের ২য় দলটার ছবি তুলতে ব্যস্ত থাকার সময় মনে হল কাঠঠোকরার গাছের ডালের ঠোকরানোর মত একটা আওয়াজ পেলাম কিন্তু অনেক জোরালো সেই শব্দ !  শব্দের সন্ধানে ঘাড় ঘুরাতেই কয়েকটা ক্ষুদ্রাকৃতির রঙে সিক্ত রঙধনু যেন উড়ে গেল বনের এক প্রান্তে ,  বিশ্বের অন্যতম সুদর্শন রঙ ঝলমলে পাখি টুকান ! 

 বইয়ের মলাটে দেখেও কোন দিন বিশ্বাস হয় নি টুকান বাস্তবে এত সুন্দর হতে পারে !   কি অপূর্ব ঠোঁট তার ,  কি চমৎকার পালক ,  আর সবচেয়ে বিস্ময়কর তার রঙ  !  সেই উড়ন্ত বিস্ময়কর সৌন্দর্যকে ফ্রেমবন্দী করতেই চলে গেল বাকী সময়টুকু ।  


স্মৃতির মণিকোঠায় চির ভাস্বর একটা দিন নিয়ে কালাকমুলকে আপাতত বিদায় জানিয়ে আমাদের যাত্রা শুরু হল মেক্সিকো উপসাগরের দিকে -  - 






  কালাকমুল ,   বৃষ্টি - অরণ্যের মাঝে পিরামিড শহর




 পালেঙ্কে থেকে পথে নেমেই খানিকটা দোটানায় পড়লাম আমরা চার মূর্তি ,  পরদিনের গন্তব্য মেক্সিকো উপসাগরের ঝকঝকে তপ্ত বালুময় উষ্ণ রোদেলা সৈকত ,  কিন্তু হাতে মাঝে আছে পুরো একটি দিন ।  গন্তব্যের অভাব নেই ,  অভাব সময়ের ,  কারণ এই এলাকা ছিল মায়া সভ্যতার অন্যতম কেন্দ্রবিন্দু ।  চারপাশে অসংখ্য মায়ান শহর যে আছে শুধু তাই নয় ,  এই চেয়ে বেশী সংখ্যক  অপেক্ষা করছে ঘন জঙ্গলের দঙ্গলে পুনরাবিষ্কৃত হবার আশায় । 

  অনেক বেছে - কুছে ম্যাপ দেখে ঠিক করা হল পরবর্তী গন্তব্য ,  ঘন চির সবুজ বৃষ্টি অরণ্যের মাঝে ,  গুয়াতেমালার সীমান্ত থেকে মাত্র ২২ মাইল দূরের এক কালের জমজমাট মায়ান মহানগরী কালাকমুল । 
এই প্রসঙ্গে বলতেই হচ্ছে গত মাসের ল্যাতিন আমেরিকার  দুই মহাদেশের নানা দেশে ভ্রমণকালীন সময়ে আমাদের স্বপ্নময় অনেক জায়গায় দাঁড়াবার সৌভাগ্য হয়েছে -  ইনকাদের মাচু পিচু ,  অ্যাজটেকদের তিওতিহুয়াকান ,  মায়াদের চিচেন ইৎজা ,  পালেঙ্কে ,   টলটেকদের শহর ,  আরো অনেক প্রাচীনতর সভ্যতার অবিশ্বাস্য সব নিদর্শন যোগ হবে তালিকায় ।  কিন্তু যাত্রার শেষ পর্যায়ে রিওর কাইপিরিনিওর আড্ডায় বসে সবাই মিলেই এই বিষয়ে একমত হয়েছিলাম -  আমাদের ল্যাতিন ভ্রমণের মুকুতে সবচেয়ে ঝলমলে রত্নখন্ডটির নাম কালাকমুল !  কেন জানতে হলে এখনই পায়ে কেডস পড়ে নিন -  -  ডিঙ্গোতে হবে পিরামিড ,  মাড়াতে হবে জঙ্গল ,   পড়তে হবে শ্বাপদের মুখোমুখি !  আর যদি  আমার মত স্রেফ চপ্পল পড়েই কাজগুলো  করতে চান ,   ঝুঁকি  আপনার ! 
কালাকমুলকে গন্তব্য হিসেবে বেছে নেবার আরেকটা কারণ ছিল কয়েক হাজার বছর আগে এই শহরের যাত্রা শুরু হলেও দেড় বছর আগে এর অন্যতম প্রতিদ্বন্দ্বী শহর ছিল তিকাল  (  বর্তমানে গুয়াতেমালায় অবস্থিত ,  এইখানে থেকে খুবই কাছে )  ,  আর আমাদের মূল পরিকল্পনা ছিল তিকাল ছুয়ে যাওয়া ,  কিন্তু যাত্রা পথে হঠাৎ সঙ্গী হওয়া চিকো জানাল তার সাথে পাসপোর্ট নামের বস্তুটি নেই !  কাজেই তাকে নিয়ে অন্য মুলুকে পা দেওয়া তখন আর সম্ভব ছিল না ।   তাই তিকাল না হলেও কালাকমুলই সই এমন একটা মনোভাব নিয়ে শুরু হল যাত্রা । 
মূল ফটকে টিকিট কেটে ,  খাতায় নাম ঠিকানা নথিবদ্ধ করে ,  মানে মাতৃভূমির নাম লিখে

 ঢুঁকে পড়লাম জঙ্গল ঘেরা শীর্ণ এক রাস্তায় ,  সেই পথ বাদে মানব সৃষ্ট আর কিছুই নজরসীমার ভিতরে চোখে পড়ে না ।  অবশ্য যেহেতু গহন জঙ্গল কেটে এই আশ্চর্য নগরগুলো  তৈরি হয়েছিল ,  তাই বেশ খানিকটা পথ ঘন জঙ্গল ঠেলে এগোনোই স্বাভাবিক ।  অবশেষে প্রস্তর প্রাচীরের দেখা মিলল ,  প্রাচীর ভেদ করে কাল পরিক্রমায় গাছ ঠাই করে নিয়েছে বিভিন্ন ফাক ফোঁকরে ,   যেন মনে করিয়ে দেয় এই মহাবিশ্বে কোন কিছুই চিরস্থায়ী নয় ,  সময়ের আবর্তে গুটি পাল্টে যাবার সাথে সাথেই হার মানে আপাত দৃষ্টিতে অব্যয় অক্ষয় কঠিন পাষাণও । 

এভাবে ছোট খাট কিছু  জঙ্গলময় স্থাপত্য দেখার পর এক বিশাল চত্বরের ধারে দর্শন মিলল আকাশ আড়াল করে অটল আন্দেজ পর্বতের মত দাড়িয়ে থাকা মায়ান পিরামিডের ।  ব্যস ,  আর সব পরিকল্পনা ভুলে ,  পায়ে চপ্পল নিয়েই কোনমতে ক্যামেরা একহাতে সামলে ঠাস ঠাস করে আরোহণ শুরু হল । 

পিরামিডে ওঠা কোন কালেই সহজ কিছু ছিল না ,  পা ফেলতে একটু ভুলচুক হলেই ধরণী প্রপাত তরণী তল হয়ে যাবে ,  তার উপর বিশাল বিশাল পাথরের পালিশ করা মসৃণ চাইগুলো এই তিন হাজার বছরের রোদ - বৃষ্টির ও অত্যাচারে জায়গায় জায়গায় দাঁত পড়া ফোকলা মুখের মত গর্ত সমৃদ্ধ ।  

 সঙ্গীরা তখনো সাথে যোগ দেয় নি ,  নিজেই মেসনারের মত একাকী পর্বতারোহণের সুখানুভূতি অর্জনের জন্য তরতর করে উঠে যাবার চেষ্টা করছি ,  অবশ্য গতি খানিক পরেই বেশ ধীর হয়ে আসল ,  এমনকি থেমেও গেলাম কয়েকবার বেশ ছড়ানো জায়গায় ,  পাথুরে চাতালে ,  বিশ্রামের সাথে সাথে ইতিহাসময় স্থানটির স্মৃতি ফ্রেমবন্দী করবার জন্য । 

একসময়ে আরাধ্য পিরামিড শিখর ,  সেখানে আরো কয়েকজন অ্যাডভেঞ্চারপ্রিয় পর্যটক দেখি বিরস বদনে সামনে দিকে তাকিয়ে হাত পা ছড়িয়ে  বিশ্রামরত ।  সেদিকে দৃষ্টি নিক্ষেপ করতেই দেখি জঙ্গল ফুঁড়ে কেবল আকাশ নয় ,  চেনা জানা মহাবিশ্বকে ঢেকে দণ্ডায়মান এক বিশাল প্রস্তরখণ্ড ,  রোদ সামলে ভাল মত তাকিয়ে দেখি সেটা বিশাল এক পিরামিড ,  আমি যেটাতে এত হাচড়েপাঁচড়ে উঠলাম সেটার অনেক অনেক বড় ! 


 যাচ্চলে ,  শেষ পর্যন্ত এই জঙ্গলের মাঝে পথ ভুল করলাম !  নিচে দেখি অতিকায় পোকার মত দেখতে আমার বন্ধু ইসাইয়াস হাত নেড়ে কিছু একটা ইঙ্গিত করছে ,  মনে হয় বলছে নেমে এস ,  আসল পিরামিড অনেক উঁচু ,  অনেক বড় এবং কিছুটা দূরে ! 
আবার নামলাম পা টিপে টিপে ,  নামতেই ইসাইয়া জানাল সেখানের ম্যাপ দেখে সে বুঝতে পেরেছিল এটি সবচেয়ে উঁচু পিরামিড নয় ,  তাই আর খামোখা ঘামে জর্জরিত হবার চেষ্টা করে নি !  কত্তো বড় ফাজিল !  যা হোক আবার খানিকক্ষণ সেই বিশাল শহরের নানা পথ ঘুরে পৌঁছালাম সেই বিশাল পিরামিডের সামনে ।  ধাপে ধাপে এত উঁচুতে উঠে গেছে যে পাদদেশ থেকে চূড়া দেখা বিষম দায় ।   এটি সমগ্র মায়ান সভ্যতার উদ্ধারকৃত সর্ববৃহৎ স্থাপনার একটি ।  উচ্চতা প্রায় ১৫০ ফুট !   



উন্নতির শীর্ষে অবস্থানের সময় এই নগরের জনসংখ্যা ছিল ৫০ হাজার ,  ঐ আমলেই ,  দেড় হাজার বছর আগে  ,  বিশ্বাস করা যায় !  তখন অবশ্য এর মায়া নাম ছিল Ox Te '  Tuun ,  যার মানে তিন পাথরের শহর ।  কালাকমুল এর আধুনিক নাম ,  অর্থ -  দুই পিরামিডের নগরী ।  
সেই সাথে মায়ান প্রথা অনুযায়ী পর্যাপ্ত জলের ব্যবস্থা ছিল সমগ্র নগরীতে ।  হিসাবমতে  দেখা যায় সেই জল সংরক্ষণ ব্যবস্থা দিয়ে প্রতিদিন ৫০ হাজার থেকে ১ লক্ষ মানুষের সমস্ত চাহিদা মেটানো হত ।  সমগ্র মায়ান রাজত্বের সবচেয়ে বড় জল সংরক্ষানাগারটি এইখানেই অবস্থিত ,  ৭৯৪ ফুট দীর্ঘ এবং ৬৯৬ ফুট প্রশস্ত এই বিশাল চৌবাচ্চাটিতে একটি ছোট নদীর মাধ্যমে মৌসুমি বৃষ্টিপাতের সময় জল আনা হত ,  সারা বছরের ব্যবহারের জন্য ।  এটি এখনো বর্তমানের প্রত্নতাত্ত্বিকরা ব্যবহার করে থাকেন । 
আবার শুরু হল চড়াই উৎরাই ,  এবার অনেক সময় নিয়ে ,  জায়গায় জায়গায় থেমে প্রকৃতি উপভোগের সাথে সাথে ছবি তোলা আর জলপান চলতে থাকল ।  খালি যে সিঁড়ি তা কিন্তু নয় ,  প্রায়ই বড় বারান্দা মত ছড়ানো জায়গা ,  কি কাজে ব্যবহৃত হত জানা যায় নি । 

 কিছু কিছু জায়গায় বেদী ,  হয়ত পূজা অর্চনার কাজে ব্যবহার হত ।  এমন এক জায়গায় ইসাইয়াসের শখ হল খানিকক্ষণ সূর্য বন্দনা করার । 

 আগের রাতেই নিজেদের মধ্যে এই নিয়ে কথা হচ্ছিল ,  আমাদের যদি নিজেদের ঈশ্বর বেছে নিতে বলা হত ,  তাহলে হয়ত সবাই সূর্যকেই বেছে নিতাম ,  যেমন নিতে চেয়েছিল হেনরি রাইডার হ্যাগার্ডের নেশা  (  অ্যালান অ্যান্ড আইস গড )  বইটির নাস্তিক জ্ঞানী নেকড়ে মানব প্যাগ । 

আগে গেলে বাঘে খায় কথাটি ভুলে সবাইকে পিছনে ফেলে একাই উঠলাম পিরামিড শীর্ষে ,  এবং সাথে সাথেই স্থাণু হয়ে দাড়িয়ে পড়লাম সামনে দৃশ্য দেখে ,  একই সাথে মনের মধ্যে ফেনিয়ে উঠল ক্লান্তি ,  দুঃখ ,  ক্ষোভ ,  আনন্দ ,  হতাশা ,  উচ্চস্বরে হেসে উঠলাম আপন মনেই ।  কারণ সামনের দৃশ্যপটটি ছিল স্রেফ এমন — 


মানে মানে ঐটাই আসল মায়ান পিরামিড !  অবস্থানগত কারণে চোখের আড়ালে থাকায় কেউই বুঝতে পারি নাই ,  এখন আবার নিচে নেমে কেচে গণ্ডূষ করতে হবে ।   একে একে বাকি  ৩জন উঠে এল শীর্ষে ,  চিকো তো আরেক ভিম দর্শন পিরামিড দেখে কেবল মূর্ছা যেতে বাকী রাখল । 
কিন্তু চারপাশের অপূর্ব দৃশ্য আমাদের মনের ক্ষেদ আর ক্লান্তি হাওয়ায় মিলিয়ে দিল মাত্র কয়েক মুহূর্তে ,  কি যে সুন্দর ,  মন মাতানো সেই ঘন সবুজ বন ,  নীল আকাশকে দূর দিগন্তে আবছা আলিঙ্গনে বাঁধার আগ পর্যন্ত নিরবিচ্ছিন্ন ভাবে চলে গেছে ,  সামনেই দেখা যাচ্ছে গুয়াতেমালার ভূখণ্ড ,  অন্যদিকে মেক্সিকোর ইয়ুকাটান রাজ্য ।  এর মাঝে অরণ্যের ক্যানোপির অনেক অনেক উপরে আমরা ।  মাঝে মাঝে বনের সবুজ চিরে আভাস দিচ্ছে ধ্বংসপ্রাপ্ত ধূসর মায়া স্থাপত্য (  পরে জেনেছিলাম এইখানে ৬৭৫০টি নানাকৃতির স্থাপত্য পাওয়া গেছে !  )  


 কেন জানি নিজেদের বুনো স্বাধীন পাখির মত মনে হচ্ছে ।  হুয়ান যেন আমাদের মনের কথাটি বলে বসল — চিন্তা করে দেখ ,  এখানে অবস্থানরত মায়ান শাসক বা পুরোহিত প্রতিদিন এই দৃশ্য দেখতেন !  হয়ত এই সময়ে মনের মাঝে ফেনিয়ে ওঠা নানা চিন্তাকেই মনে করতেন প্রকৃতির মাঝে কোন ঈশ্বর তার কাছে নির্দেশ পাঠিয়েছেন !   ইস ,  যদি একটা পূর্ণিমার জ্যোৎস্না থৈ থৈ রাতে এখানে থাকতে পারতাম ,  কিংবা অমাবস্যার তারা জ্বলজ্বলে আকাশের নিচে নগর সভ্যতার সমস্ত দূষণ থেকে দূরে অনন্ত নক্ষত্র বিথীকে সাথী করে ।  নিশ্চয় রাতের অরণ্যের পরিবেশ অনেক আলাদা । 

মন জিতে নেয়া জায়গাটিতে বেশ কিছুক্ষণ থেকে আবার নিচের পথে চললাম আমরা দুইজন ,  বাকিদের সাথে কড়ার হল -  আমার অপর পিরামিডের শীর্ষে আরোহণ করলে তারা আমাদের ছবি তুলবে ,  আমরাও সেখান থেকে অন্য পিরামিডের মাথায় তাদের ছবি তুলব !   যেমন কথা ,  তেমন কাজ । 
পরের পিরামিডে উঠতে উঠতে ইসাইয়াস জানাল মায়ান অনেক শহরেই এখন আর পিরামিড উঠতে দেয় না  (  যেমন পালেঙ্কে ,  চিচেন ইৎজা )  সেই দিক দিয়ে কালাকমুল এখনো হয়ত পর্যটকদের মূল আকর্ষণে পরিণত হয় নি বলে সেই নিষেধাজ্ঞা জারি হয় নি ।   আমাদের সাথেই আরোহণরত এক ডাচ দম্পতি জানালেন ,  তারা মায়ানদের সবচেয়ে বৃহত্তর নগরীগুলোর  সব খানেই গিয়েছেন ,  এবং তাদের মতে কালাকমুল সবার সেরা ,  কারণ এটা আসলেই গহীন অরণ্যের মাঝে !  মায়াদের যে কেন বৃষ্টি - অরণ্যের রাজা বলা হত তা এই অরণ্য বেষ্টিত নগরে আক্ষরিক ভাবেই বোঝা যায় । 

এক পর্যায়ে আবার নিজেদের পিরামিড শীর্ষে আবিস্কার করি আমরা ,  আবার চারপাশের সেই পাগল করা সবুজ সৌন্দর্য ,   বনজ এক মুক্ত গন্ধ যেন আচ্ছন্ন করে রাখে আমাদের ।   আচ্ছন্নতা কাটে না মোটেও কিন্তু হাতঘড়ি জানান দেয় ,  নিচে নামার সময় প্রায় হয়ে এসেছে ,  অন্য পিরামিড থেকে আমাদের ফ্রেমবন্দী করাও শেষ ,  অগত্যা একরাশ মুগ্ধতা রেখে আবার অবরোহণের পথে ।  । 


কি ভাবছেন ,  কালাকমুলের কাহিনী শেষ ? 
 না ,  আসল কাহিনী কেবল শুরু ! 
 পিরামিড থেকে নামতেই অদ্ভুত এক জীবের চিৎকার অনুসরণ করতে গিয়ে কি করে জীবনে প্রথমবারের মত গহন বৃষ্টিঅরণ্যে সত্যিকারের মত পথ হারিয়ে ফেলল হুয়ান ভিদাল আর তারেক অণু ,  চকিত দেখা মিলল রহস্যময় শ্বাপদের ,  বলা যায় বাঘের মুখ থেকে কি করে বেঁচে ফিরল তারা এই কাহিনী শোনাবার জন্য  ,  সেটি জানতে হলে  টান টান রোমাঞ্চময় নিসর্গঘন পরিবেশে সাথেই থাকার জন্য আগাম আমন্ত্রণ জানিয়ে রাখলাম আগামী পর্ব না লেখা পর্যন্ত -  -  -  স্বাগতম  ! 







নিরিবিলি মাপুতো




মাঝ রাতে আচমকা ঘুম ভাঙল যাত্রীদের হট্টগোলে আর বাস কন্ডাকটারের বাজখাই আওয়াজে ,  বোঝা গেল সীমানা এসে গেছে ,  এখন আবার সেই বিরক্তিকর ইমিগ্রেশন ,  কাস্টমস ,  সীমানা পেরোবার ঝক্কি ।  বাস এসে থেমেছে দক্ষিণ আফ্রিকা আর মোজাম্বিকের সীমান্তে ,  এখন সব যাত্রীকে দুই দেশের ইমিগ্রেশন ঘুম ঘুম চোখে পার হয়ে তবেই আবার বাসযাত্রা শুরু করতে হবে ।  সময় ২০১০ সালের জুন মাস । 
গজগজ করতে করতে দক্ষিণ আফ্রিকার ঝামেলা শেষ করে এগোলাম মোজাম্বিকের সীমানা অফিসের দিকে ,  এমনিতেই ভিসা নিয়ে আসিনি ,  আগের দিন গলদঘর্ম হয়ে যখন প্রিটোরিয়ার মোজাম্বিক দূতাবাসে পৌঁছালাম ,  তারা দাঁত বের করে বলল ,  খামোখা কষ্ট করলে ,   সীমান্তেই পোর্ট এন্ট্রি ভিসা পেতে ,  তোমার এই সবুজ বাংলাদেশী পাসপোর্টেও !  তাই নাকি ,  শুনেই বেশ খুশী খুশী হয়ে উঠে কল্যাণ দাকে  (  ব্লগার কল্যাণ F  )  দিলাম এক ফোন  –  ভিসা লাগবে না দাদা ,  আসিতেছি !   দাদা শুধু সতর্কবাণী দিলেন ,  এই ইমিগ্রেশনের ফাজিলগুলো মওকা বুঝে কিছু টাকা খসাবার ধান্দা করবে ,  এড়িয়ে যেও !  
কিন্তু কোন বিশেষ সমস্যা ছাড়াই ভিসা মিলল ,  কেবল নির্ধারিত ফি তারা নিল ডলারে ,  আর পর্তুগীজে কিছু বলে ছেড়ে দিল ,  আমিও একমাত্র সম্বল অবরিগাদো ,  মুচাশ অবরিগাদো বলে হাঁটা ধরলাম বাসের উদ্দেশ্যে ।  মাথার উপরে নক্ষত্রের হাঁট বসেছে ,  আঁধারের মাঝে তাদের আলোতেই পথ ধরে এগোচ্ছি অল্প খানিকটা আঁধার পথ ,  এর পরপরই সোডিয়াম বাতির রাজত্ব ।  সেই ঘোলা ভুতুড়ে হলুদাভ আলোতে এক নতুন ভূখণ্ডে পা দিতেই কিছু স্থানীয় তরুণের দেখা পেলাম ,  তারা এই মধ্য রাতের ঘুমের স্বর্গীয় আরাম ত্যাগ করে জীবিকা উপার্জনের কঠিনতম অ্যাডভেঞ্চারে ব্যস্ত ,  ফেরি করছে মোজাম্বিকের মোবাইল সিম কার্ড ,  কেউবা মুদ্রা বিনিময়ে নিয়োজিত ।  আমার বয়সীই হবে ছেলেগুলো ,  বেশ খারাপ লেগে গেল হঠাৎ করেই ,   একটা সিম কার্ড বিক্রি করে আর কতই লাভ হয় !  বেচারারা তীর্থের কাকের মত এভাবে উপার্জনের সংগ্রাম চালাবে আফ্রিকার আঁধার রাতে প্রতিটি বাস থামার পরপরই ।  সবাইকে নিরাশ করতে হল নতমুখেই ,  ফের যাত্রা শুরু । 
পরের বার ঘুম ভাঙল আফ্রিকার সবচেয়ে মূল্যবান দুটি সম্পদের একটি ,  অপূর্ব সূর্যোদয়ের প্রভাবে  (  অন্যটি সূর্যাস্ত )  ,  সমগ্র মহাবিশ্ব যেন তখন পাকা আপ্রিকট ফলের মত হলদেটে সোনালি বর্ণে ডুবে আছে ,  দূর দিগন্ত পর্যন্ত সেই আভার প্রতিফলন ঘটেছে অদূরের মহাসাগরেও ।  পাখপাখালির উড়াল দেখতে দেখতে অনুভব করলাম নতুন দেশটাকে কেন জানি বেশী ভাল লেগে গেল ,  মনে হয় এমন জীবনের উজ্জল আলো ভরা ভোরের জন্য । 

মোজাম্বিকের রাজধানী মাপুতোর  বাসকাউন্টারে নামিয়ে দিয়ে গেল বেশ ভোরেই ,   অধিকাংশ স্থানীয়রাই তখন নিদ্রাদেবীর কোলে ,  তবুও সেখানে পা দিয়েই প্রথম যার দেখা পেলাম সে হল রডরিক !  মনে আছে তো রডরিকের কথা ,  সেই যে মাসুদ রানার অন্যতম শ্রেষ্ঠ কাহিনী আই লাভ ইউ ,  ম্যান এর মূল চরিত্রদের একজন ,  বইতে যার আত্মত্যাগ আর মৃত্যু জল এনে দিতে আমাদের কৈশোরের আবেগ ভরা স্বপ্নময় চোখে ।  সেই একই রকম বিশালদেহী ,  নিখুঁত ভাবে কামানো মাথা ও মুখমণ্ডল ,  মাথায় চওড়া ক্যাপ ,  দৈত্যাকার মুখে সারল্যের হাসি !  তার বগলে আবার একটা বড় প্লাস্টিকের টুকরো ,  তাতে লেখা ট্যাক্সি !  
হায় রে ,  আমার মোজাম্বিকের রডরিক তাহলে ভারত মহাসাগরের শ্রেষ্ঠ মাছশিকারি নয় বরং একজন চ্যাম্পিয়ন ট্যাক্সি চালক !  সে সেধে এসে একাধিক বার বলল আমার সাহায্য লাগবে নাকি ,  সে এই শহরের নাড়িনক্ষত্র চেনে ,  যে কোন জায়গায় যাওয়া কেবল সময়ের অপেক্ষা মাত্র  !  কিন্তু কল্যাণ দা মেসেজ দিয়ে জানিয়েছিল তার এক স্থানীয় বন্ধু আমাকে নিয়ে যাবে ,  কাজেই অপেক্ষা ছাড়া গতি নেই ।   একমাত্র আফসোস ,  রডরিক বেচারার কোন ছবি তোলা হল না ,  আসলে জোহান্সবার্গে থাকার সময় সবাই ক্যামেরা ছিনতাই হওয়া নিয়ে এতটাই ভয় দেখিয়েছে যে পাশের দেশে এসেও সেই হুমকিগুলো ভুলছিলাম না ,  যদিও মাপুতো  জোহান্সবার্গের চেয়ে অনেক অনেক গুণ নিরাপদ নিরিবিলি এক শহর । 

খানিক পরেই সেই বন্ধু এসে হাজির ,  নাম তার  Daxinho ,  উচ্চারণ পর্তুগীজে কি হবে জানা নেই তাই দাদার মতই দাসিম বা বৌদির মত জসীম বলেই চালিয়ে গেলাম এযাত্রা ।  

এখানে মনে হয় ক্ষুদে আকারে কল্যাণ দার সাথে পরিচয়ের ব্যাপারটা জানানো দরকার ।  আমরা একই স্কুলে পড়তাম ,  পৃথিবীর সবচেয়ে সেরা স্কুলে ,  যেখানে ঘটত বিশ্বের সবচেয়ে মজাদার ঘটনাগুলো ,  রাজশাহী বিশ্ব - বিদ্যালয় স্কুলে ।  দাদা আমার এক বছরের উপরের ক্লাসে পড়তেন ,  সেই সুবাদে আমার বড় ভাই তানভীর অপুর বাল্য বন্ধু ।  কাজেই পরিচয় আর সখ্য বলা চলে সারা জীবনেরই ।   কিন্তু কলেজের পরপরই ছিটকে পড়লাম একেকজন একেকদিকে ,  এরপর অবিশ্বাস্য হলেও প্রায় এক দশক কোন যোগাযোগ নেই !   দক্ষিণ আফ্রিকায় অনুষ্ঠিত ফুটবল বিশ্বকাপের টিকিট পাবার পরপরই যখন পরিকল্পনা করছি ভবিষ্যৎ ভ্রমণের বড় ভাই জানালো ,  আরে কল্যাণ তো এখন দক্ষিণ আফ্রিকায় !  ওর ওখানেই যাও সরাসরি !  বিধি বাম ,  জানা গেল কল্যাণ দা সটকে পড়েছেন  (  মানে চাকরির বদলীর কারণে )  পাশের দেশে ।   তাই শেষ পর্যন্ত দুই খেলার ফাকে দিন তিনেকের জন্য আসতে হল মাপুতো  !  
অবশেষে দেখা হল ,  দাদাতো মহা আবেগে বুকে জড়িয়ে ধরলেন ,  প্রীতি বৌদি গোটা শহর তন্ন তন্ন করে খুঁজে সেরা বাজারগুলো  করেছেন আমাকে খাওয়াবেন বলে ।   দারুণ লাগল তাদের সংসার ,  দেশ ছেড়ে এতদূরে ভিন্ন মহাদেশের আকাশ তলে কি চমৎকার ভাবেই না চলছে মানব ধর্মে বিশ্বাসী এই যুগলের দিনকাল  (  কল্যাণদার জন্ম মুক্তমনা হিন্দু পরিবারে ,  প্রীতি বৌদির মসুলমান পরিবারে )  ,   সেই সাথে ফেলে আসা রাজশাহীর কথা ,  পদ্মা নদীর স্মৃতি আর মতিহারের গন্ধ যেন ফিরিয়ে নিয়ে গেল আমাদের তুমুল আড্ডার ফাঁকে স্মৃতির শহরে ।   এর ফাঁকেই আমরা ছক কষে ফেললাম আগামী মহামূল্যবান দিনগুলোতে কি করা যেতে পারে ।  
বিশাল দেশ মোজাম্বিক ,  যেমন আছে এখানে বিশ্বের সেরা সাফারি পার্ক ক্রুগার ,  তেমনি আছে ভারত মহাসাগরের উত্তাল ঢেউয়ে চেপে বিশ্বের বৃহত্তম মাছ তিমি হাঙরের  (  হোয়েল শার্ক  )  সাথে সাঁতার কাটার আমন্ত্রণ ,  কিন্তু এই সল্প সময়ে এসব কিছুই হবে না ,  কারণ ফিরতি খেলা হবে ব্রাজিল - পর্তুগালের ,  নন্দিত নগরী ডারবানে , ফিরতে হবে তার আগেই ।  কাজেই ঠিক হল মজাসে মাপুতো ঘোরা হবে ।   দাদা যদিও যথেষ্ট ব্যস্ত অফিসের কাজে ,  তারপরও ফাঁকে ফাঁকে যোগ দিবেন আমাদের সাথে ,  আর  জসীম গাড়ী নিয়ে সর্বক্ষণের সঙ্গী ।  
যদিও মাপুতো মোজাম্বিকের বৃহত্তম শহর ,  তারপরও আমার কাছে বাংলাদেশের কোন চুপচাপ আপাত নিরীহ শহরের কথাই মনে হল ,   তার অধিবাসীর সংখ্যা প্রায় ২০ লক্ষ ,  এখনো উন্নয়নশীল একটা বন্দর নগরী বলা চলে ।  

শহর ঘুরতে বেরিয়ে বেশ কিছু ঔপনিবেশিক আমলের দালানকোঠা চোখে পড়ল ,  কেমন সুমসাম ভাব সেগুলোর কাঠামোতে ,   জানা গেল সরকার চেষ্টা করে যাচ্ছে এই ঐতিহাসিক ভবনগুলোকে রক্ষার ।  


থেকে থেকেই ছোট খাট বস্তি মত দেখা গেল ,  এই শহরের শতকরা আশি ভাগ লোকই এমন বস্তিতে থাকে ,  বিদ্যুৎ ও সুপেয় পানির সুবিধা ছাড়াই ,  যদিও দেখলাম সব জায়গাতেই চলেছ নানা স্থাপনার কাজ ,  বিশাল চওড়া রাস্তা ,  উঁচু ভবন নির্মাণ চলছে সমানে ।  দাদার কাছ থেকে শুনলাম ,  জমি খুব উর্বর বিধায় প্রচুর বিদেশী বিনিয়োগ আসছে এদেশের মাটিতে ।  




 শিশিরের শব্দের মত নামা এক সন্ধ্যার আগ মুহূর্তে আমি আর বৌদি কল্যাণ দার জন্য মাপুতো উপসাগরের তীরে অপেক্ষা করতে করতে চা -  কফি কিছু একটার আশায় ঢুঁকে পড়লাম সাগর তীরে কাঠ দিয়ে তৈরি সুদৃশ্য ক্যাফেগুলোতে ।  

রেস্তোরাঁর কর্মচারী খাদ্যতালিকা দিয়ে যেতেই মহা বিপদে পড়লাম ,  সবই পর্তুগীজে !  ইংরেজির লেশ মাত্র নেই !  বৌদিকে অভয় দিয়ে স্কুলে কিছুদিন শেখা পর্তুগিজের খালাতো ভাই স্প্যানিশের উপর ভরসা করে দিলাম আন্দাজে দুটো লেবু চায়ের ফরিয়াদ !  হা কচুপোড়া ,  ব্যাটা আমাদের জন্য দুটি সাজানো ঝক ঝকে কাপে নিয়ে এল গরম জল ,  আর তাতে লেবুর ছিলকে ডোবানো ,  পাশের পিরিচে বেশ খানিকটা চিনি !   চা নয় ,  শরবত নয় ,  শেষ পর্যন্ত এই অতি বিচ্ছিরি গরম লেবুজল দিয়ে আমাদের ভারত মহাসাগর তীরের সন্ধ্যাকে মাটি চাপা দেবার মতলব ! 

 ভাগ্যিস দাদা এসে পড়লেন এর মাঝে ,  চমৎকার গোলাপি সূর্যাস্তটি হাঁটতে হাঁটতে উপভোগ করলাম পূর্ণ মাত্রায় । 


 তবে একটা মুশকিল ,  পকেটে কোন স্থানীয় মুদ্রা নেই !  টাকা ভাঙ্গাবো বললেই দাদা বলে ওঠে ,  তোমার টাকার দরকার কিসের জন্য !  আমরা তো সাথেই আছি !  বাধ্য হয়েই বললাম ,  আমি যে কোন দেশে গেলে সেই দেশের মুদ্রা সংগ্রহ করে থাকি ,  কাজেই এখানে এর ব্যতয় ঘটবে কেন !  ওরে বাবা ,  বৌদি আরও এক  কাঠি সরেস ,  ব্যাগ খুলে কয়েকটা খুচরো পয়সা এগিয়ে দিয়ে বলল ,  আপাতত এই রাখ ,  পরে দেখা যাবে !  মনে হচ্ছে ,  দুই জন মিলে যুক্তি করে রেখেছে আমায় কোন খরচ না করতে দেবার জন্য ।  
আরেকদিন সাগর পারের মাছের বাজারে যাওয়া হল ,  উজ্জল রঙ বেরঙের মাছ দেখতে সবসময়ই খুব ভাল লাগে ,  আর  মাছের বাজারগুলোতে আঁশটে গন্ধের সাথে সাথে চমৎকার সব ছবিও মিলে ।  মাপুতোর মাছ বাজারে অক্টোপাস ,  স্কুইড ,  শামুক ,  ঝিনুক মেলে এন্তার নানা রকমের মাছের সাথে সাথে ।  তবে এখানেই জীবনের প্রথম ব্যারাকুডা দেখলাম । 

 সেই সাথে এক নাম না জানা গাঢ় লাল বর্ণের মাছের শরীরের উপরে হলদেটে সূর্য রশ্মির অপূর্ব খেলা ।  

বিদেশী দেখা বাদাম বিক্রি করতে এল জনাকয়েক কিশোরী ,  হাতে একটা কৌটা মত ,  সেটা বাদাম ভর্তি করে সেই অনুযায়ী দাম  !  একটু দামাদামির চেষ্টা করতেই গলাবাজির পর্তুগীজ  মেশিনগান চালিয়ে হাসতে হাসতে বিক্রি করল ,  বোঝা গেল তারা বলছে -  এই পাজি বিদেশীগুলোতো  ভারি চালু !   

একটু অবাক হয়েই লক্ষ করলাম ,  মোজাম্বিকের প্রায় সব কর্মস্থলেই ,  বিশেষ করে কায়িক পরিশ্রমের জায়গাগুলোতে নারীদের ভিড় ,  আর পুরুষরা ভিড় করে আছে শুঁড়িখানায় নয়ত ভদ্রগোছের পানশালায় ,  পানরত !  ঘটনা কি !  জানতে চাইতেই মুখ ঝামটা দিয়ে বৌদি বলে উঠল ,  আর বলো না ,  এই দেশের ব্যাটাগুলো মহা অলস আর বদের বদ  !  সারাদিন নেশা ছাড়া আর অন্য চিন্তা নাই ।  আজব ব্যাপার ,  কাজ করবে না ,  তাহলে এত পানীয়ের পয়সা পায় কোথা থেকে !   আর কোথা থেকে -  ব্যাটারা প্রত্যেকে কয়েকটা করে বিয়ে করে ,  এরপর বৌরাই খেটে পয়সা উপার্জন করে প্রায় চাঁদা দিয়ে স্বামীদের চালায়  !  আমাদের কথা আন্দাজ করে হয়ত জসীম হাসছিল দেখে বৌদি জানাল ,  জসীমেরও তিন বৌ !  প্রত্যেকে মাসে স্থানীয় একশ টাকা দিলেও তিনশ টাকা হয়ে যায়  !  সেও খুব একটা কাজ কর্ম করে না  !  কেমন একটা ভিন্ন সমাজ ব্যবস্থা যেন ! 
এদিকে মাপুতো অবস্থানের সময় ফুরিয়ে আসছে ,  ভাবলাম ডারবান যাবার পথে সোয়াজিল্যান্ড ঘুরেই যায় ,  কিছু গণ্ডার দেখা যাবে সে দেশের গণ্ডার প্রজনন কেন্দ্রে  (  আসল গণ্ডার অতি অসাধারণ প্রাণী ,  আবুলের মত নচ্ছার নয়  )  ,  দাদার সাথে সোয়াজি দুতাবাসে যাবার সময় বাহির থেকে দেখা হল নেলসন ম্যান্ডেলার বর্তমান শ্বশুরবাড়ী  (  ম্যান্ডেলার বর্তমান সহধর্মিণী গ্রেকো ম্যাশেল মোজাম্বিকের সাবেক ফার্স্ট লেডি  )  ,  তার পরপরই মেজাজ চটে গেল দুতাবাসের খবর শুনে ।  তাদের মহামান্য সোয়াজিল্যান্ডের রাজা চিতাবাঘের ছালের নেংটি পরে শ দুয়েক মোসাহেব নিয়ে মাপুতো আসবেন অদুর ভবিষ্যতে  এই শহরকে তার পদচিহ্ন দিয়ে ধন্য করতে  ,  তাই দূতাবাসের কর্মচারীদের পর্যটকদের ভিসা জাতীয় তুচ্ছ জিনিসে সময় নষ্ট করার মুহূর্তটুকুও নেই !   যতোসব ফাঁকিবাজের দল । 

 বোঝা গেল যে পথে এসেছি আবার সেই  পথেই ফিরতে হবে ,  জোহান্সবার্গ হয়েই তবে ডারবান ।  এই কদিন এখানেই কেটে গেল দ্রুতগতিতে ,  মাঝে মাঝে দেখতাম স্কুল ফেরত আফ্রিকার ভবিষ্যৎদের , 

 কখনো ফুটবলের নেশায় মত্ত শিশু ,  হয়ত তাদের মাঝেই আবির্ভূত হবে ভবিষ্যতের ইউসেবিও  (  পর্তুগালের সর্বকালের সেরা এই ফুটবলার কিন্তু আসলে মোজাম্বিকের সন্তান ) 

সৈকতে স্কুল পালানো বালক ।  



অবশেষে ফেরার দিন হয়ে এল ,  এক কাকভোরে জসীমের ট্যাক্সি চেপে একই বাস স্ট্যান্ডে পৌঁছালাম ,  এবার ভাড়া দেবার পালা ,  কিন্তু দিব কোথা থেকে !  এই দেশের মুদ্রা কি হাতে নিয়ে দেখেছি আজ পর্যন্ত !  জসীমকে বললাম তুমি কল্যাণ দার সাথে এই ব্যাপারে কথা বলে নিও ,  সেও একগাল হেসে বিদায় নিল ।  এক অদ্ভুত ধরনের নতুন অভিজ্ঞতা হল ,  একটা পুরো নতুন দেশ দেখা হল ,  সেই দেশের মুদ্রা না ছুয়েই ,  একটিও টাকা খরচ না করে !  এ এমন কোন সুখদায়ক অভিজ্ঞতা নয় ,  কিন্তু স্নেহের বাঁধন যে বড়ই শক্ত  !  ! 
 (  এই লেখাটি কাদের জন্য আর উল্লেখ না করলেও চলে ,  আমার অতি প্রিয় মানুষ কল্যাণ দা ও প্রীতি বৌদির জন্য ,  তাদের জীবন যেন সবসময় সুখের জোয়ারে ভেসে যায় ।   )  








অ্যাজটেক শহর তেওতিহুয়াকান ,  যেখানে মানুষ পরিণত হত ঈশ্বরে




তীক্ষ ,  জান্তব ,  পাশবিক  এক রক্ত জল করা চিৎকারে চারপাশের শান্তিময় পরিবেশ যেন নিমিষের মাঝে নরকপুরীতে পরিণত হল ।  ডিএনএ - তে খোদিত আদিম আতঙ্ক আবারো তার নগ্ন রূপে খেলে গেল দেহের প্রতিটি শিরা - উপশিরায় ।  পা তুলে মুহূর্তের মাঝে পায়ে হরিণের গতি এনে হাওয়া হয়ে যাবার চিন্তা করছি ,  এই সময় সেই হিম চিৎকারে আবার ভরে গেল মহাবিশ্ব !  ঠিক চিৎকার নয় ,  প্রচণ্ড রাগে বিচ্ছিরি ভাবে গর্জন করে খকখক করে কাশলে এমন আতঙ্কময় শব্দের উৎপত্তি হতেও পারে ।   এমন ভর দুপুরে ,  খাঁ খাঁ রোদের মাঝে পিলে চমকানো চিৎকার কোথা হতে আসতে পারে  ! 
৩১ ডিসেম্বর ,  ২০১১ ,  বছরের শেষ দিনে দাড়িয়ে আছি বিশ্বের সর্বপ্রথম মেট্রোপলিটান মেক্সিকো সিটির  (  এই শহরই প্রথম জনপদ ,  যার জনসংখ্যা এক মিলিয়ন ছাড়িয়েছিল )  অদূরেই  অ্যাজটেক সভ্যতার টিকে থাকা সেরা নিদর্শন তেওতিহুয়াকান শহরে ,  এক পিরামিডের দোরগোঁড়ায় ,  সেখানেই এমন বিপত্তি !  


ঘাড় ঘুরাতেই চোখে পড়ল বিশাল সমব্রেরো মাথায় দিয়ে এক জাঁকালো গোঁফের মেক্সিকান ।   দেঁতো হাসি দিয়ে হাতের ক্ষুদে বস্তুটির দিকে আমার দৃষ্টি আকর্ষণ করল ,  ছোট একটা পাথুরে খণ্ড ,  খানিকটা ক্রোধোমত্ত বাঘ্রের আদল ।  সেটা এই রদরিগেজ ব্যাটা মুখে পুরে ফুঁ দিতেই আবার বিশ্ব টলে উঠল সেই রক্ত জল করা প্রবল অজানা হুংকারে !   বোঝা গেল সেটা একটা বাঁশি ,  জোরসে বায়ু সঞ্চালন করলেই আমাজনের রাজার ডাক শুনতে পাওয়া যায় !   তাই বলে ,  এমন দিন দুপুরে এভাবে পিলে চমকে দিবে ,  আবার আমাদের কাছে সেই বাঁশি বিক্রি করতে চাচ্ছে গুঁফো ব্যাটা  !  আস্পর্ধা !  চটে মটে অগস্ত্য মুনির মত দৃষ্টি দিয়েই অগ্নিবাণ নিক্ষেপ করে রওনা দিলাম কাছের পিরামিডের সিঁড়ি ভাঙতে ।  

মেক্সিকোতে পর্যটকদের আকৃষ্ট করার জন্য প্রকৃতি ,  ইতিহাস ,  স্থাপত্য ,  সংস্কৃতি ,  মশলাদার খাবার কোন কিছুরই অভাব নেই ।  বিশেষ করে মায়া ,  অ্যাজটেক ,  টোলটেক ,  ওলমেক কত বিখ্যাত - অখ্যাত সভ্যতার প্রাচীন নিদর্শনগুলো দেখতে সারা বিশ্ব থেকে জমায়েৎ করে কোটি কোটি ভ্রমণপিপাসুরা ,  কিন্তু সবচেয়ে বেশী ভিড় কিন্তু ঘটে এই তেওতিহুয়াকানেই ।  প্রায় ২০০০ বছর আগে নির্মিত এই বিশাল নগরে যেখানে ঠাই পেয়েছে ল্যাতিন আমেরিকার সবচেয়ে বড় পিরামিডগুলো কয়েকটা । 
কিন্তু কারা  তৈরি করেছিল এই আকাশ ছোঁয়া পিরামিড ,  বিস্তৃত রাজপথ ,  নিখুঁত ম্যুরাল ,   অজস্র দালান - কোঠা ?  উত্তর -  এখনো জানা নেই ।  যদিও সর্ব সাধারণের কাছে তেওতিহুয়াকান অ্যাজটেক সভ্যতার অন্যতম কেন্দ্রবিন্দু বলেই পরিচিত  । 

 কিন্তু ইতিহাসবিদরা আজ পর্যন্ত নিশ্চিত করে বলতে পারছেন না ,  এই নগর কি কেবলমাত্র যুদ্ধবাজ অ্যাজটেক গোত্রের তৈরি ,  যাদের রাজধানী ছিল এখানে থেকে মাত্র ৩০ কিলোমিটার দূরে  (  বর্তমানের মেক্সিকো সিটি )   ,  নাকি নানা গোত্র ,  নানা সভ্যতার সম্মিলিত প্রয়াস এই বিস্ময় !  আচ্ছা ,  এর উত্তর প্রাচীন ভাষাবিদ ও প্রত্নতত্ত্ববীদরা খুঁজে আরো  কয়েক দশক গলদঘর্ম হতে থাকুক ,  আমরা সেই অবসরে শহরটা  ঘুরে ফেলি ।  এবারের ভ্রমণ সঙ্গী হিসেবে জুটেছে আমার মেক্সিকান ভাই ইসাইয়াস সেরণা ।   তবে অ্যাজটেক ভাষায় শহরটির নামের একটি অর্থ -  -  -  যে শহরে মানুষ পরিণত হত ঈশ্বরে  !  !  ! 
খ্যাতির শীর্ষে অবস্থানকালীন সময়ে এই শহরে দুই থেকে আড়াই লক্ষ অধিবাসী ছিল ,  তাও প্রায় ১৭০০ বছর আগে  ,  এখান থেকেই আশা করছি বুঝতে পারছেন কি জমজমাট ব্যাপার ছিল সেই সময়ে ।  সমগ্র শহর এলাকায় নানা আকারের ১৫টির মত পিরামিড আছে ,  সবগুলোতে আরোহণের অনুমতি যেমন নেই ,  তেমন নেই সময়ও ।  তাই সবার আগে যাওয়া হল সেই সময়ের সবচেয়ে ক্ষমতাশালী ঈশ্বর পালকযুক্ত সরীসৃপের পিরামিড মন্দিরে  (  যদিও  অ্যাজটেকদের সবচেয়ে আরাধ্য দেবতা পালকাবৃত সরীসৃপের নাম ছিল কেটজালকোয়াটল ,  কিন্তু এমন দেবতার ধারনা আরো অনেক অনেক প্রাচীন ।  তবে লেখার সুবিধার্থে এখন থেকে কেটজালকোয়াটল নামটিই ব্যবহার করব )  । 


বিশাল এই পিরামিডটির    (  এই শহরের ৩য় বৃহত্তম পিরামিড )  অন্যতম বৈশিষ্ট্য  চমৎকার বাঁধানো সিঁড়ির দুইপাশে এবং চারধারের দেয়ালের দেবতা প্রধান কেটজালকোয়াটল এবং বৃষ্টির দেবতা  তিলালকের খোঁদাই করা ভাস্কর্য ।   ধারনা করা হয় এই বিদঘুটে ঈশ্বর বিশ্বাস ছিল অ্যাজটেকদের মত শক্তিশালী রণনিপুন জাতির পতনের অন্যতম প্রধান কারণ -  সেই যে যুগে যুগে আগত সব ধর্মের মতই তাদের বিশ্বাসেও ছিল দেবতা কেটজালকোয়াটল একদিন ফিরে আসবেন এই ভূমিতে ,  মানুষের রূপেই ,  তার চামড়া হবে উজ্জল ,  চুল সোনালি বর্ণ ।  আর তাই তো  স্প্যানিশ লুটেরা বাহিনীর প্রধান হার্নান কর্টেযের সাথে যখন অ্যাজটেক রাজাধিরাজ মক্টেজুমার সাক্ষাৎ হয় ,  রাজা নিজে থেকেই দেবতা ভেবে  নীচ ,  লোভী ,  নিষ্ঠুর ,  বর্বর কর্টেযকে তার সিংহাসন ছেঁড়ে দেন ,  এর পরের ইতিহাসতো সবারই জানা ।  আর মীরজাফর ,  গোলাম আজমরাতো সব যুগেই ,  সব জাতিতেই বর্তমান ! 

দুঃখজনক ভাবে এই অপূর্ব পিরামিডটির উপরের অনেকখানিই প্রাকৃতিক কারণে ভেঙ্গে পড়েছে ,  উপরে ওঠার অনুমতি নেই ।  এর মাঝেই  জানা গেলে এর নিচে অন্তত শখানেক মানব কঙ্কালের সন্ধান মিলেছে ,  মানে দেবতার সন্তুষ্টির জন্য ধর্ম ব্যবসায়ীর দল ,  সর্বকালের সর্বযুগের বোঝা ঐ পুরোহিতরা বলি দিয়েছে নিষ্পাপ জনসাধারণকে  আকাশ থেকে নেমে আসা দৈববাণীর কথা বলে ।  কাছের জাদুঘরেই শুনলাম  সেইসব হতভাগ্য  উৎসর্গকৃতদের কঙ্কাল রাখা আছে ।   কেমন  একটা গা শিউরানো পরিবেশ ।  মনে হল এর মাঝেই সফেদ পোশাক পরে বলির পাঁঠার মত নত মুখে চলছে জনতা ,  উপরে রক্ত মাখা কালো  পাথরের ছুরি হাতে বীভৎস মুখোশ পরা পুরোহিত ,  নিচে উম্মাদ জনতা ,  আর সব কিছুরই কেন্দ্রবিন্দুতে রাজামহাশয় । 

সেই হত্যাযজ্ঞের স্থান থেকে চললাম দুই আমেরিকার সবচেয়ে বিখ্যাত কিন্তু আকৃতির দিক দিয়ে ২য় বৃহত্তম পিরামিড ,  পিরামিড অফ দ্য সান  (  সূর্য পিরামিড  )  দর্শনে  ( সর্ববৃহৎ পিরামিড ভ্রমণের কথা অন্য লেখায় জানাব )  ।  বেশ চওড়া ,  বাঁধানো প্রাচীন রাস্তা ঘাট ,  এক পাশে  রঙ ঝলমলে পসরা নিয়ে বসেছে স্থানীয়রা ।  তাতে নানা আকারের ,  নানা ধাঁচের মুখোশ ,  কাপড় ,  বাঁশি ,  অ্যাজটেকদের অস্ত্র আর অবশ্যই সেই পিলে চমকানো জাগুয়ারের ডাকের বাঁশি উপস্থিত ।  

তারমধ্যে এক ধরনের কচ্ছপের মূর্তিধারী বাঁশি বেজায় পছন্দ হয়ে গেল গোলাপি পোশাক পড়ে থাকা এক টুকটুকে দাদীমার পসার থেকে ,  কথা বলে জানা গেল উনার মাতৃভাষা নাহুয়াটল !  উরেব্বাস ,  এ যে সাক্ষাৎ অ্যাজটেকদের বংশধর !  এই প্রাচীন ভাষায় অবশ্য মধ্য আমেরিকায় এখনো প্রায় ১৫ লক্ষ মানুষ কথা বলে থাকে ,  কিন্তু চোখের সামনে এই প্রথম একজনের দর্শন মিলল ।  সাথে সাথেই আবদার করে বসলাম ,  দাদীমা ,  তোমার একটা ছবি আমায় তুলতেই হবে যে !  
শুনেই মহিলা মিষ্টি ভাষায় যা একখান ঝাড়ি দিলেন ,  সোজা মুখের উপরে স্প্যানিশে বললেন ,  যা ছোড়া ,  আমার মুখের বলিরেখার সংখ্যা তোর বয়সের চেয়ে বেশী জানিস !  রঙতামাসার আর জায়গা নাই ,  এসেছে আমার ছবি তুলতে এই বয়সে !  
সেই সাথে মিনিটখানেক গজ গজ করার পরে রাগ একটু পড়লে ,  দুইজনে নানা কায়দা করে তাদের সুমহান সভ্যতার নানা কীর্তির কথা বলার পরে শত বর্ষের নিস্তব্ধতা ভেঙ্গে দাদীমা বোবা দৃষ্টি মেলে চাইলেন ক্যামেরার দিকে । 

সেখান থেকে সোজা সূর্য পিরামিডের পাদদেশে ,  বিশাল স্থাপত্য উঁচু হতে হতে এক সময় মনে হল আকাশেই মিলে গেছে ,  যেখানে আছে কল্পিত স্বর্গ ,  যেখানে থাকেন কল্পিত ঈশ্বর ।  আচ্ছা ,  অধিকাংশ ধর্মের ঈশ্বরেরা আকাশবাসী হয় কেন  !  

 ধাপে ধাপে সিঁড়ি বেয়ে আমাদের যাত্রা এখন সেই স্বর্গ পানে ,  একটানা উঠে যাবার বোকামো না সাহস কোনটাই না দেখিয়ে  খানিক পরপরই থেমে চারদিকের স্মৃতি ফ্রেমবন্দী করতে করতে ধীর গতিতে চলল আমাদের যাত্রা আয়তনের দিক দিয়ে সারা বিশ্বের ৩য় বৃহত্তমের এই পিরামিড শীর্ষে ,  যদিও মিশরের সর্ববৃহৎ পিরামিডটির চেয়ে এর উচ্চতা তার অর্ধেকেরও কম ।  

মিশরের পিরামিডের মত ফাঁপা বা গুপ্তকক্ষময় ছিল না এই  পিরামিডগুলো ,  বরং প্রথমে ভিত্তি গেড়ে তার উপর স্টেপ পিরামিড নির্মাণের নিয়ম অনুসরণ করে একের পর এক স্টেপ নির্মাণ করে করা হয়ে ছিল দেবতাদের ভাঁড়ারে উঁকি দেবার এই চেষ্টা ।  
মেক্সিকো সিটি এমনিই সাগরপৃষ্ঠ থেকে বেশ উপরে ,  তার উপরে এমন উঁচু পিরামিদে পাথরের সিঁড়ি বেয়ে উঠতে অনেকেই বেশ গলদঘর্ম হচ্ছেন বটে কিন্তু নিরাশ হচ্ছে না কেউই ,  খানিকক্ষণ জিরিয়ে নিয়ে ,  বুকের হাঁপরে সুবাতাস ভরে ,  মুখে লেবুজল দিয়ে আবার সিঁড়ি ডিঙ্গানো ।  

পিরামিড শীর্ষে পোঁছে সবার আগে চোখ গেল এর চারিপাশের বিস্তৃত তেপান্তরের মাঠে ,  দূর পর্বতে যেয়ে ঠেকেছে যার এক সীমানা ।  আসলে ,  এই পিরামিড সহ  অন্যান্য সব স্থাপনাই তো এক মহা জটিল  নগরপরিকল্পনার অংশ ।  কেমন অতি ক্ষুদ্র মনে হয় নিজেদের অসীম শূন্যের নিচে দাড়িয়ে সেই হারিয়ে যাওয়া ইতিহাসকে মনে করলে ।  

সূর্য পিরামিড নামটি অ্যাজটেকদেরই দেওয়া ,  এর পাদদেশ দিয়েই চলে গেছে মৃতদের রাস্তা  (  অ্যাভিনিউ অফ দ্য ডেড  )  ,  শেষ হয়েছে শহরের অন্য মাথায়  ,  তেওতিহুয়াকান নগরের ২য় বৃহত্তম পিরামিড ,  পিরামিড অফ দ্য মুন বা চন্দ্র পিরামিডের দোর গোঁড়ায় ।  


কি অসামান্য এই অনুভূতি ,  কতদিন রাত অবিরাম স্বপ্ন দেখেছি এই জায়গায় একটি বারের জন্য হলেও দাঁড়াব বলে ,  পুরনো ন্যাশনাল জিপগ্রাফিকের পাতা উল্টে বার বার মনকে প্রবোধ দিয়েছি -  একদিন আমিও ।  আজ সেই সূর্য পিরামিডের শীর্ষে নিজেকে আবিস্কার করে কেবল অবাক বিস্ময় আর অপার আনন্দেই ভাসলাম না ,  বরং কৌতূহলী মন আরো অজস্র প্রশ্ন খাঁড়া করল এই সভ্যতা ও শহর ,  আর সর্বোপরি এর অধিবাসীদের নিয়ে ।  
আস্তে আস্তে আবার নিচের দিকে ,  গোটা শহরের প্রায় সবটুকুই যে বাকি পড়ে আছে এখনো ! 


  আস্তে আস্তে সেই মৃতদের সড়ক পাড়ি দিয়ে আরো নানা অর্ধ সমাপ্ত পিরামিডজাতীয় স্থাপনা পাড়ি দিয়ে অবশেষে দোরগোড়াতে হাজির হল চন্দ্র পিরামিড ,  যার ভিত্তি সূর্য পিরামিডের চেয়েও প্রাচীনতর ।  


কিন্তু এই পিরামিডটিতে সংরক্ষণজনিত কারণে কেবলমাত্র অল্পদূর পর্যন্ত আরোহণের অনুমতি আছে ,  তারপর পথ বন্ধ !  তাও সই  ,  অন্তত উপরে উঠলে অদূরের সূর্যপিরামিডসহ শহরের বিশাল অংশের ছবিতো  পাওয়া সম্ভব হবে ,  কারণ চন্দ্র পিরামিড শহরের অন্য প্রান্তে অবস্থিত ।  



এত পাহাড়সম সুউচ্চ পিরামিড দুপুরের খরতাপে ডিঙ্গালে যা হয় ,  পাকস্থলীস্থ দেবতা কুইকুই করে অস্তিত্বের জানান দিয়ে বললেন ,  আমিই সব ,  বাকি সব দেবতা মিথ্যে !  আমাকে সন্তুষ্ট কর ,  নইলে খবর আছে  !  আর কি ,  নগর সীমানার কাছেই স্থানীয় কিছু খাবারের দোকান চোখে পড়ে ছিল আগেই ,  তারই একটাতে যেয়ে আসন গ্রহণ করা হল তরিবৎ করে পেটপুঁজোর আশায় ।   মনের কোণে আশা যদি অ্যাজটেকদের কোন খাবার মিলে যায় ,  তাহলে এই প্রাচীন স্থানে সব মিলিয়ে সোনায় সোহাগা !  
রেস্তোরাঁর যে ছোকরা খাবারের তদারকি করতে এল ,  সে অবিকল আমার খালাত ভাইয়ের মত দেখতে !   আমার ভাঙা ভাঙা স্প্যানিশ শুনে অবাক দৃষ্টিতে তাকিয়ে নিশ্চয়ই ভাবতে লাগল -  এ আবার কোথাকার মেক্সিকান !  নিজের মায়ের ভাষা ভুলে খেয়ে আছে !  চেহারার এত মিল দেখে তাকে অনুরোধ করলাম একটা ছবি তুলাবার জন্য ,  কিন্তু লাজুক ছেলে রাজি হল না !  কিন্তু গরম গরম অ্যাজটেক খাবার এনে দিল পাত ভরে ,  আমরাও নিবিষ্ট ভাবে খেয়ে চললাম পেট পুরে ।  ভাত আর শিমের সাথে খরগোশের মাংস  (  খবর নিয়েছি পোষা খরগোশ ,  বুনো  প্রাণী এই জীবনে খেতে চাই না )  সেই সাথে অসাধারণ এক চকলেট সস ,  এটি একেবারে অ্যাজটেক রেসিপি , প্রায় ৭০টি ভিন্ন ভিন্ন মশলার সমন্বয়ে তৈরি ,  কিন্তু মোটেও মশলাদার নয়  ! 

 কেমন একটা মিঠে কড়া আমেজ !   সেই সাথে সবুজ সব্জিমত কি একটা যেন উপরে ছড়ানো ,  প্রশ্ন করতেই জানা গেল ক্যাকটাস !  

ক্যাকটাসের কিছু মোলায়েম অংশ পরিষ্কার করে এভাবে খাওয়ার রেওয়াজ দুনিয়ার এই অঞ্চলে  !  সেই সাথে অবশ্যই একাধিক রকমের সালসা থাকবেই টেবিলে ,  কারণ দেশটার নাম মেক্সিকো !  মরিচের উদ্ভব এখানেই !  । 
খাবার পাট চুকলে যাওয়া হল  এক ও অদ্বিতীয় তেওতিহুয়াকান জাদুঘর দেখতে ,  বিশাল তার সংগ্রহ ।  ইতিহাসের নানা পর্যায় গ্রন্থনার চেষ্টা করা হয়েছে যথাসম্ভব     নিখুঁতভাবে প্রমাণসাপেক্ষে ।  নানা স্তরের সাহায্যে দেখানো হয়েছে কেমন ছিল তখনকার সমাজব্যবস্থা ,  মৃৎশিল্প ,  অস্ত্রনির্মাণ ,  বস্ত্র বয়ন ,  অপূর্ব সুন্দর সব ভাস্কর্য ,  মুখোশ , 









 আর সেই সাথে অতি অবশ্যই দেবতাদের প্রতিলিপি । 



একপাশে রাখা ঈশ্বরের পিরামিডে পাওয়া কিছু নরকঙ্কাল ,  মানুষের দাঁতের বিশাল সংগ্রহ ।  




সেই সাথে সুবিখ্যাত ম্যুরালগুলি দেখা গেল আসল রঙে ।  


জাদুঘরে অনেক দর্শনীয় বস্ত থাকলেও বিখ্যাত অ্যাজটেক ক্যালেন্ডার বা বর্ষপঞ্জি চোখে না পড়াই খানিকতে খুঁতখুঁতে লাগছিল ,  কিন্তু বাহিরে এক দোকানির কাছেই মিলল এই সপ্তবর্ণা গাণিতিক বিস্ময় । 

সকল আশার ষোলকলা পূর্ণ হওয়ায় অ্যাজটেকদের রাজ্য থেকে বিদায় নিয়ে আমাদের যাত্রা শুরু হল দূরের মায়া সভ্যতার কেন্দ্রবিন্দুর দিকে ।   







আমার দেখা কিউবা




সবাই জানতে চায় কিউবার কথা ,  কেমন আছে সেখানকার অধিবাসীরা ,  কেমন চলছে সেখানের জীবনযাত্রা ।  জীবন কি পিছিয়ে গেছে সেখান না এগোচ্ছে বাকী বিশ্বের সাথে সমান তালেই ।  প্রায় একই কৌতূহল সবারই ,  যেমন একজন মার্কিনীর ,  তেমন একজন বঙ্গবাসীরও ।   আর এর পিছনে মূল কারণ কিন্তু সঠিক তথ্যের বিরল উপস্থিতি এবং অপর্যাপ্ততা । 
 বিশ্বের দুই প্রভাবশালী মহলের প্রোপাগান্ডা মেশিনের কবলে পড়ে ১০০ ভাগ বিপরীত তথ্যের স্রোতে আমরা জানতে পারি না সত্যটা ,  আমেরিকান প্রেসের কথা শুনলে মনে হয় গত ৫০ বছর ধরে কিউবা পৃথিবীর সবচেয়ে দরিদ্র রাষ্ট্র ,  সেখানে মানুষের অভাব নিত্তনৈমিত্তিক ,  ক্ষুধায় মৃত্যু তো প্রতিদিনকার ঘটনা ,  আবার সাবেক সোভিয়েত ইউনিয়নের প্রচার যন্ত্রের খবর পড়লে মনে হত কিউবা পৃথিবীর শেষ স্বর্গ ,  এখানকার প্রতিটি মানুষ হো চি মিনের মত একজন সাচ্চা বিপ্লবী ,  যাদের কাছে নিজের চেয়ে দেশ বড় ,  পরিবারের চেয়ে সমাজ বড় ।  এখন বিশ্বাস করি কোনটাতে ?  
বিশাল দ্বীপ দেশ কিউবা ,  মাত্র ১৫ দিনের এর একাংশই দেখা সম্ভব না ,  তারপরও চরকির মতে ঘুরে উল্লেখ যোগ্য কিছু জনপদসহ প্রায় অর্ধেকের বেশী দেখে ফেলেছিলাম আমরা ,  অবশ্যই সে দেখা গভীর কিছু নেই ,  আর এত অল্প দিনে এমন আশা করাও অন্যায় ।  তাই এই লেখাতে সেই তাড়াহুড়ো করে দেখা ও লেখার পক্ষপাতিত্ব অবশ্যই থেকে যেতে পারি ,  কিন্তু সেই অদেখা জীবন নিয়ে লিখতে দোষ কিসের !  
তবে একটা কথা প্রথমেই পরিষ্কার করে নেওয়া ভাল ,  মানুষ সবসময় সব কথাই বলে আপেক্ষিক হিসেবে বা তুলনা করে ,  যেমন আজ দারুণ রোদ  (  মানে গতকালকের তুলনায় )  ,  বেশ ভাল আছি  ( আগের তুলনায় )  তাই কিউবার সমাজ ব্যবস্থার সাথে অবশ্যম্ভাবী ভাবেই কোন না কোন দেশের তুলনা আসবে কিন্তু কোন দেশের - 
 আমি গিয়েছি ফিনল্যান্ড থেকে ,  ফিনল্যান্ড ২০১০ সালে নিউজউইক পত্রিকার হিসাব মতে বিশ্বের সবচেয়ে বসবাসযোগ্য দেশ নির্বাচিত হয়েছিল ,  কিন্তু সারা বিশ্বে স্ক্যান্ডিনেভিয়ার ৪ টি দেশের ব্যাপার খানিকটে আলাদা ,  এদের বিশাল দেশ ,  জনসংখ্যা অতি অল্প ,  জনসংখ্যা বৃদ্ধির হারও খুব কম ,  এদেশগুলোতে বসবাসরতরা জানেন এইখানেই প্রকৃত গণতন্ত্র বা মুক্ত সমাজতন্ত্র  (  সোশ্যালিজমের চর্চা হয়ে আসছে অনেক বছর ধরে নির্বাচিত সরকারের মাধ্যমেই )  ,  মানুষের মত প্রকাশের অধিকার অত্যন্ত বেশী ,  সেই সাথে দুর্নীতির হার সবচেয়ে কম ।  
তাই এই অঞ্চল না ,  কিউবার তুলনা আমি করব ৫ দশকের আগের কিউবার সাথে ,  তার প্রতিবেশী দেশসমূহ -  হাইতি ,  জ্যামাইকা ,  মেক্সিকো ,  যুক্তরাষ্ট্রের সাথে ।  এবং বারংবার বাংলাদেশের সাথে ,  কারণ প্রায় একটি দ্রাঘিমাংশে অবস্থানের পরেও কিউবা এবং বাংলাদেশ আমাদের গ্রহের দুই প্রান্তে উপস্থিত হলেও ,  বাংলা নামের দেশটাতে জীবনের অধিকাংশ সময় কেটেছে আমার ,  এই দেশটাকেই চিনি সবচেয়ে ভাল ভাবে । 

 জানিয়ে রাখি ,  কিউবায় দুই ধরনের টাকার প্রচলন বিদ্যমান ।  কিউবাবাসীদের জন্য কিউবান পেসো আর পর্যটকদের জন্য পরিবর্তনযোগ্য কিউবান পেসো ,  যাকে তারা বলে কনভারটিবল ,  বা কুপস ।  ট্যুরিস্টদের সব খরচ কুপসেই করতে হয় এবং তাদের জন্য যে কোন কিছুর খরচই স্থানীয়দের চেয়ে অনেক অনেক বেশী । 
প্রথমেই আসি ভিসার কথায় ,  কিউবার ভিসা প্রদানের নিয়ম পৃথিবীর যে কোন দেশের চেয়ে সহজ ,  কেবল পাসপোর্ট থাকলেই হয়  !  সবুজ পাসপোর্ট নিয়ে দেশ বিদেশে ভ্রমণের জন্য কি যে হাঙ্গামা পোহাতে হয় তা ভুক্তভোগী মাত্রই জানেন  (  মাত্র এই মাসেই পেরু আর মেক্সিকোর ভিসার জন্য কেবল আঙ্গুলের ছাপই নয় ,  পুলিশের কাছ থেকে নিজের নামে যে কোন অপরাধ নেই ,  এই সার্টিফিকেট পর্যন্ত তুলে দিতে হয়েছে !  )  ।  সেই দিক দিয়ে কিউবার ভিসা ভারতের ভিসার চেয়েও বিলিয়ন গুণ বেশী ঝামেলা মুক্ত ও সহজ ।  অ্যাম্বাসীতে যাবার মিনিট পনেরর মধ্যেই ভিসা মিলল হাতে - নাতে ।  কিউবার ভিসা অবশ্য পাসপোর্টে লাগিয়ে দেয় না ,  বরং দুই ভাগে ভাগ করা একটা কাগজ দেয় ,  একটি দেশটিতে নামার পরপর ইমিগ্রেশন অফিস রেখে দেয় ,  অন্যটি ফেরার সময় ফেরৎ দিতে হয় । 
সেই সাথে আগেই শুনেছিলাম বিশ্বের যে দেশটিতে লিঙ্গবৈষম্য ,  বর্ণবৈষম্যের স্থান সবচেয়ে কম তার নাম কিউবা ।  এয়ারপোর্টের ইমিগ্রেশন  অফিসারদের সবাইই ছিলেন নারী ,  এবং অধিকাংশই কৃষ্ণাঙ্গ নারী !  আচ্ছা ধরে নিলাম ,  পর্যটকদের আই ওয়াশের জন্য এমনটি ইচ্ছে করে রাখা হয়েছে ,  কিন্তু দেশটির আনাচে কানাচে ঘুরে কিন্তু এমনটি মনে হল না ,  স্বল্পবসনাদের সাবলীল আচরণ প্রমাণ করে নারীদের রক্ষায় আইন যেমন সচেষ্ট ,  তেমনি সচেষ্ট তারা নিজেরাও ।  


সেই সাথে হাভানা কার্নিভ্যালের  ছবি দেখে জনৈক পাঠক জানতে চেয়েছিলেন ,  সেখানে ইভ টিজিং কেমন হয়  ?  উত্তরে এখানে বলছি -  আমার জানা মতে সেখানে ইভ টিজিং শব্দটি অপরিচিত ।  
কিউবার মত সবুজে ছাওয়া দেশ অতি বিরল ,  মাইলের পর মাইল অবারিত অপাপবিদ্ধ নিষ্কলঙ্ক নিসর্গ ।  সেই সাথে প্রায়ই দর্শন মেলে বিশাল সব মহীরুহের ।  অনেক জায়গাতেই যেন বনস্পতির মিলন মেলা ।  এই ব্যাপারে এই স্থানীয়কে প্রশ্ন করতেই জানালো -  কিউবাতে  অনুমতি ছাড়া গাছ কাটার নিয়ম নেই !  কেউ লুকিয়ে চুরিয়ে গাছ কাটলেই পুলিশ এসে ধরে নিয়ে যাবে ! 

এক গোধূলির কথা তো সারা জীবন মনে থাকবে -  
ভিনিয়ালেসে এক বিকেলের ক্রান্তীয় ঝড়ের পরে আকাশের মনের ভার কেটে ঝকঝকে রোদ্দুরময় আকাশের  দর্শন পেয়ে বৈকালিক পদব্রজেই বাহির হলাম বুকে হাঁপর ভরে ঝুম বৃষ্টিপাতের পরে মাটি থেকে উঠে আসা সোঁদা গন্ধ নিতে ,  বাড়ীওয়ালা ডাক্তার রিডেলের ছোট্ট মেয়ে লাওরা আমাদের সঙ্গী নিয়ে গেল পাড়া বেড়াতে ,  নিসর্গ চারিদিকেই এখানে ।  গ্রামবাংলার মত ছোট পুকুরের চারপাশে নারকেল গাছের সারি ,  কচুক্ষেতের মতই এক সবুজ সব্জির ক্ষেত ,  পাশের বাঁশঝাড় থেকে ক্ষণে ক্ষণে ভেসে আসছে পদ্মনীল কালেম পাখির ডাক ,  সেই পাখি দেখার জন্য অপেক্ষা করতে করতেই দেখা হল স্থানীয় এক কিষাণের সাথে ,  ইয়া তাগড়া এক জোড়া মহিষকে গোধূলি বেলায়  জল খাওয়াতে নিয়ে এসেছে সেই পুকুরে বাড়ী ফেরার আগে ।  চোখাচোখি হতেই ,  সন্মান দেখিয়ে হ্যাটটা ঝুকিয়ে বলল বুয়েনোস তারদেস আমিগো  (  শুভ সন্ধ্যা ,  বন্ধু )   
তারপর বেশ অবাক করেই আমাকে ইংরেজি তাদের মহিষ দুটি দেখিয়ে বলল ,  মাই ট্র্যাক্টর ।  কারণ গ্রামাঞ্চলের মানুষেরা সাধারণত এখানে ইংরেজি বলে না যদি না তারা পর্যটন ব্যবসার সাথে জড়িত থাকে ,  এর পরে সে আমার সমগ্র জানা বিশ্বকে স্তম্ভিত ,  লজ্জিত ,  দুঃখিত করে আরও দুটি শব্দ বলল ইংরেজিতে ,  আমার নিজের কানকেই বিশ্বাস হল না যখন শুনলাম পায়ের বুটে লাল কাঁদা লেপটে থাকা কৃষক মুখে প্রভাত সূর্যের মত ঝলমলে হাসি নিয়ে বলল ,  ভেরি ইকোলজিক্যাল  !  
এখনো শুনি বাংলাদেশের শতকরা আশি ভাগ জমিই ধান ক্ষেত ,  আচ্ছা দেশের কথা ছাড়লাম -  পাশের অন্যান্য কৃষিপ্রধান দেশগুলি -  ভারত ,  নেপাল ,  থাইল্যান্ড ,  ভিয়েতনাম ,  ইন্দোনেশিয়া এমনকি খোদ চীনের কোটি কোটি কৃষকতো বাদই দিলাম ,  সেইসব দেশের দণ্ডমুণ্ডের কর্তা যারা ,  সেই মন্ত্রীদের ক , জনা ইকোলজিক্যাল বা পরিবেশবাদী শব্দটার আসল অর্থ জানে  ?  ? 

জানে না ,  এবং মানে না ।  সেই অস্তগামী সূর্যের চুরি যাওয়া আলোয় কিউবার এক নাম না জানা কৃষক আমাকে জানিয়ে দিল সারা গ্রহ ধবংসের দিকে স্বেচ্ছায় এগোলেও তারা এগোবে না  ,  তারা থাকবে এই পরিবেশবাদী প্রাচীন কিন্তু অজর ,  অমর ,  অক্ষয় প্রথা অবলম্বন করেই । 

যে কারণে তারা যেমন পরিবেশদূষণকারী যন্ত্রের সাহায্যে জমি মাড়াই করে না ,  ঠিক তেমনি জমিতে ব্যবহার করে না কোন কীটনাশক না রাসায়নিক সার ।  আর একবার এই ক্ষতিকারক তথাকথিত উচ্চ ফলনে সাহায্যকারী  এই রাসায়নিক দ্রব্যগুলো ব্যবহার করলে জমি যে অতি দ্রুত তার উর্বরতা হারিয়ে তাদের উপরই নির্ভর হয়ে পড়ে এর প্রমাণ বাংলাদেশ ।  

এর আগে তো বলেছিই তাদের জীব বৈচিত্র্য এবং সেটি রক্ষায় জনসাধারণের ভুমিকার পেছনে সরকারের শিক্ষানীতির অবদানের কথা ।  যে কারণে ,  কিউবা ছেলে বুড়োরা কেউই গিরগিটি হত্যা করে না ,  উপকারি প্রাণী বলে । 

 সেই সাথে সবচেয়ে বড় ম্যানগ্রোভ বনটি সরকার কিভাবে রক্ষা করেছে তা ছিল জাপাতার গল্পে । 
তথাকথিত তৃতীয় বিশ্ব বা উন্নয়নশীল বিশ্ব বললেই অবশ্যম্ভাবী ভাবেই আসে পথ শিশুদের কথা ,  দেশের সরকার আসে ,  যায় ,  কিছু  , মানুষের আঙ্গুল ফুলে কলা গাছ হয় ,  কিছু মেধাবী দরিদ্র মানবসন্তান কিছুটা সাচ্ছল্যের মুখ দেখে মেধা বিক্রি করে ,  কিন্তু কচুরিপানার মত শেকড়হীন এই শিশুসমাজের ভাগ্যের কালো আকাশে পরিবর্তন আসে না কোন ।  টোকাইরা বড় হয়ে জড়িয়ে পড়ে অপরাধজগতে ,  না হয় বেছে নেয় শ্রম বাজারে আধুনিক দাসত্বের জীবন ।  যারা বলে ভারত দুর্দান্ত গতিতে অর্থনৈতিক উন্নতি করছে ,  বিশ্বের সবচেয়ে ধনী ১০ ব্যক্তির মধে একাধিক ভারতীয় ,  মুম্বাই -  দিল্লীর ঠাটবাটই আলাদা ।  কিন্তু চোখ খুলে তাদের দেখতে বলি ,  দিল্লী ,  কোলকাতা ,  মুম্বাইতে নতুন চকচকে গাড়ীর চেয়ে নিযুত গুণ বেশী অনাহারে শীর্ণ আজন্ম দুঃখ লেপটানো মুখে সারি সারি পথশিশুরা । 
 এত কথা বলার একটাই কারণ ,  কিউবাতে পথশিশুদের কোন অস্তিত্ব নেই  !  এটি কোন রূপকথার স্বর্গরাজ্য নয় ,  কিন্তু মাত্র কয়েক দশকের গৃহীত ব্যবস্থার ফলে সব শিশুর অন্ন ,  বস্ত্র ,  বাসস্থান ,  চিকিৎসা ,  শিক্ষার ব্যবস্থা নিশ্চিত করা হয়েছে শতকরা একশ ভাগ ।  তাদের দেখবেন না কেউ কিউবার কোন অজগ্রামে বা অট্টালিকাময় মহানগরীতে ।  
আসি নিরাপত্তার কথায় -  কিউবার রাজধানী হাভানা কেবলমাত্র ওয়েস্ট ইন্ডিজের নয় ,  উত্তর বা মধ্য আমেরিকার নয় ,  ল্যাতিন আমেরিকার নয় ,  বরং সমগ্র আমেরিকার নিরাপদতম মেট্রপলিটন শহর ।  এখানে এমন কোন জায়গা নেই যেখানে পর্যটকদের একলা চলাচল করতে নিষেধ করা হয়েছে !   আমি নিজেই গলায় দামি ক্যামেরার সাথে তারচেয়েও দামি লেন্স এঁটে যত্রতত্র ,  যখন তখন ঘুরে বেরিয়েছি ,  রাতের আধারেও ,  এই সাহসটা ঢাকাতে কোনদিনই করব না ।  

একজন অবশ্য জানালো ,  কিউবা আর আগের মত নেয় ,  কমাস আগে সান্তিয়াগো দ্য ক্যুবাতে  (  অন্যতম বৃহত্তম শহর ,  কবি হোসে মার্তির জন্মস্থান )  সুইডিশ এক দর্শনার্থীর ক্যামেরা ছিনতাই হয়েছে ছুরির মুখে ।  আমি বললাম ,  আরে বাবা ,  তোমাদের এই দ্বীপ দেশে বছর ২০ লক্ষ  পর্যটক আসে !  ২০টা এমন ঘটনা ঘটতেই পারে !  যাও না কিউবার প্রতিবেশী দেশগুলোতে -  হাইতি ,  সেন্ট ডমিনিক কিংবা জ্যামাইকায় !  কিছু না হারিয়ে ,  নিজের কাপড় নিয়ে ফিরতে পারলেই যেখানে খুশি হয় মানুষজন ।  


কেমন ছিল ফিদেল ক্যাস্ট্রোর আগের কিউবা ?   স্পেনের কাছ থেকে সশস্ত্র সংগ্রামে স্বাধীনতা লাভের পরপরই আমেরিকার অপরাধজগতের শীর্ষ নেতা এবং রাজনীতিবিদদের এক ধরনের উপনিবেশেই পরিণত হয়েছিল কিউবা ,  তাদের অঙ্গুলি হেলনেই সরকারে বসত তাবেদার উর্দি পরা সামরিক শাসক  (  গডফাদার চলচ্চিত্রের ২য় পর্ব দেখতে পারেন )  ।  দেশে ছিল প্রচুর পানশালা ,  অভিজাত হোটেল ,  ক্যাসিনোর ছড়াছড়ি আর বরাবরের মতই সক্রিয় অপরাধচক্র ।  সস্তা মদ ,  নারী মাংস আর মাদকের বাজারের সাথে সাথে চোরাচালানের কেন্দ্রবিন্দুতে পরিণত হয়ে ছিল দ্বীপটি ,  সমস্ত ক্ষমতা আর সম্পদ কুক্ষিগত হয়েছিল গুটিকয় পরিবারের হাতে । 

 মাঝে মাঝেই গর্জে উঠেছে আমজনতা ,  কিন্তু বুলেট ,  বুট আর নির্বাসন দিয়ে স্তব্ধ করার চেষ্টা চলেছে সর্বদাই ,  সেই গল্প বলেছিলাম কিউবার বিপ্লবের জাদুঘরে ।   শিক্ষার হার ছিল তথৈবচ ।  চিকিৎসার বালাই ছিল আর দশটি অনুন্নত দেশের মতই ।  সোজা কথায় দেশটা ছিল মার্কিনীদের শুঁড়িখানা আর বেশ্যাখানা ।    
ফিদেল আর তার আদর্শে উজ্জীবিত অনুসারীদের হাতে নিশ্চয়ই আলাদীনের চেরাগ নেই ,  কিন্তু কি জাদু বলে একরত্তি এই দেশটি বিশ্বের সবচেয়ে শক্তিশালী রাষ্ট্রগুলোর সার্বক্ষণিক অসহযোগিতা ও বিরোধিতা স্বত্বেও আজ তারা শিক্ষা ,  চিকিৎসা ,  বাসস্থানের সুবিধা প্রদানের ক্ষেত্রে সমগ্র আমেরিকার শীর্ষ স্থানটি  দখল করে আছে জানতে ইচ্ছা করে ,  বুঝতে ইচ্ছে করে ।  

আগেই বলে নিচ্ছি ,  আমেরিকার বিরোধিতা করবার জন্য এই লেখাটি নয় ,  বিশ্বের আর দশটি দেশের সরকারের মত আমেরিকারও বহু ভাল কাজ রয়েছে ,  তেমন রয়েছে ছাপা অযোগ্য অনেক নিন্দনীয় অপরাধ ।  পাঠকরা কিন্তু একটু চিন্তা করলেই বুঝতে পারবেন আজকের বিশ্বের আমেরিকা বা ইসরায়েলের মত মহা শক্তিধর রাষ্ট্র না থাকলেই কিন্তু রাষ্ট্র বিশেষের হানাহানি বা মোড়লপনা বন্ধ হত না ,  কোন না কোন দেশ এই জায়গা দখল করে তাদের দখলদারিত্ব ভিন্ন ভাবে ঠিকই চালিয়ে যেত ।  আপনারা কি মনে করেন চীন যদি ভবিষ্যৎ বিশ্বের কর্ণধার হয় ,  অবস্থা এর চেয়ে ভাল হবে ?   
ক্ষমতার ব্যপারটা দুঃখজনক ভাবেই আলাদা ,  অন্যদের কাছে যাব না ,  নিজেদের কথাই বলি -  বাংলাদেশ আন্তর্জাতিক প্রেক্ষাপটে অতি দুর্বল একটা দেশ ,  জাতিসংঘে সেনা পাঠানো বাদে আমাদের কোন অস্তিত্বই নেই বহির্বিশ্বের রাজনিতিতে  (  আমাদের রাজনীতিবিদ আর তথাকথিত তৈলমর্দনকারী বুদ্ধিজীবীদের কথায় ভুলেন না কোন সময় )  ,  সেই আমরাই আমাদের দেশে সংখ্যাগরিষ্ঠ বলে  প্রায় মানুষই মনে করি না পাহাড়ে সমতলে বসবাসকারী পঞ্চাশটির উপরে আদিবাসী গোত্রকে !  কোন সময়ই শিক্ষিত মানুষেরাই চিন্তা করে না ,  একজন চাকমা ,  মারমা ,  বনযোগী শিশুর মাতৃভাষায় শিক্ষালাভের প্রয়োজন আছে !  মোদ্দা কথা ,  ক্ষমতার কাঙ্গাল সব রাষ্ট্রযন্ত্রই ,  সবাইই চাই অন্যের মাথায় ছড়ি ঘোরাতে ,  
আজ আমরা বুশ - ওবামার দোষ দিয়েই যাচ্ছি ,  অবশ্যই তারা অপরাধী ,  কিন্তু সেই সাথে যেন একটু চিন্তা করে দেখি একজন সাদ্দাম ,  গাদ্দাফি ,   মোবারক ,  কিম জং ইল আমেরিকার রাষ্ট্রপতির তুলনায় ২  %  ক্ষমতা না থাকলেও যে তান্ডবলীলা চালিয়েছে নিজের দেশবাসীর উপরে ,  ১০০ %  ক্ষমতা বিশেষত বিশ্বশাসনের ক্ষমতা থাকলে কি যে হত ভাবতেও ভয় হয় । 
আসি চিকিৎসার কথায় ,  যারা বিশ্বখ্যাত চিত্রপরিচালক মাইকেল মুরের সিকো  তথ্যচিত্রটি দেখেছেন তারা ভালই অবহিত আছেন কিউবার চিকিৎসা ব্যবস্থা নিয়ে ,  যারা দেখেন নাই তাদের জন্য বলি কিউবায় আছে বিশ্বের সেরা চিকিৎসা ব্যবস্থা ।  প্রতিটি নাগরিকের সমান অধিকার হাসপাতালগুলোতে ,  এবং জনসংখ্যা প্রতি বিশ্বের সবচেয়ে বেশী ডাক্তার কে দুটি দেশে সবচেয়ে বেশী তার একটি কিউবা ,  অন্যটি ইসরায়েল  (  এই প্রসঙ্গে বলতেই হয় ইসরায়েল কোন রাষ্ট্র নয় ,  এটি একটি ক্ষুদে পৃথিবী ,  সারা বিশ্ব থেকে ইহুদী ধর্মাবলম্বীরা চাইলেই ইসরায়েলে যেয়ে বসতি স্থাপন করতে পারেন ,  তাদের অনেকেরই ডাক্তার বা দক্ষ পেশাজীবী হয়ে ওঠার ইতিহাস অন্য দেশের পয়সায় ,  শ্রমে ।  কিউবার সাথে তাদের তুলনা কোনভাবেই হয় না ।  
এবং কিউবা সম্ভবত পৃথিবীর একমাত্র দেশে যারা ডাক্তার রপ্তানি করে থাকে ,  আমাদের আশ্রয় প্রদানকারী একাধিক বাড়ীতে দেখাছিলাম সেই পরিবারের সদস্য ডাক্তার হিসেবে ভেনেজুয়েলা বা অন্য দেশে কর্মরত ।  এবং আরও আশার কথা ,  আগামী ৫ বছরের মাথায়ই এই মোট ডাক্তারের সংখ্যা প্রায়  দ্বিগুণ হতে যাচ্ছে ।  এই প্রসঙ্গে বলি ,  আমেরিকা ,  ইংল্যান্ডসহ বিশ্বের তথাকথিত ধনী রাষ্ট্রগুলো কিন্তু বিশ্বের যে কোন অঞ্চলে বিপর্যয়ের পরে ঔষধ ,  খাবার অন্যান্য ত্রান সামগ্রী পাঠালেও ডাক্তার পাঠাতে সক্ষম হয় না ,  কারণ তাদের নিজেদের নাগরিকদের জন্যই পর্যাপ্ত ডাক্তার নেই । 
সেই সাথে এদের গড় আয়ু দুই আমেরিকা মহাদেশ মিলিয়ে সবচেয়ে বেশী ,  মহিলাদের ৮২ ,  পুরুষদের ৭৬  !  এবং কেবল টিকে থাকা নয় ,  সুস্বাস্থ্য নিয়ে বেঁচে থাকা ! 

এমন উন্নতি কি করে সম্ভব হল মাত্র কয়েক দশকে  ! 
২০০৬ সালে  WWF   (  World Wildlife Fund )   এর জরিপে বিশ্বের সেরা sustainable দেশ   (  এর যথার্থ বাংলাটি জানা নেই )  হিসেবে নির্বাচিত হয় ,  সত্য কথা বলতে একমাত্র সাসটেইনেবল দেশ হিসেবে  প্রশংসা কুড়ায় সকলের ।  এখানে বলা হয়েছিল ,  তথাকথিত ধনী দেশগুলোর জনসাধারণ প্রয়োজনের এত অতিরিক্ত সম্পদ অপব্যয় করে যে পরিবেশের ক্ষতি হয়  মারাত্নক ,  আবার দরিদ্র দেশগুলোতে বিশেষ করে আফ্রিকা ও এশিয়ায় ,  জনগণের নুন্যতম মৌলিক অধিকারও সংরক্ষিত হয় না  ।  কিউবা এর একমাত্র ব্যতিক্রম !  আশ্চর্যজনক ভাবে ,  এরা পরিবেশ রক্ষায় যেমন অগ্রগামী ,  ঠিক তেমনি সচেষ্ট জনগণের মৌলিক অধিকার রক্ষায় ,  কিন্তু প্রয়োজনের অতিরিক্ত অপব্যয় রোধে ।   

হাভানার বেশ নামী এক ক্রিকেট দলের কোচের সাথে আলাপচারিতার সৌভাগ্য হয়েছিল ,  জেনেছিলাম কিউবায় ক্রীড়াকে পেশা হিসেবে নিয়ে অর্থ উপার্জনের কোন সুযোগ নেই ।   যে যে ভাবেই নিন আমি এটা প্রচণ্ড ভাবে সমর্থন করি  (  যদিও  অনেক কাঠ খড় পুড়িয়ে ,  বহু দিনের সঞ্চয় উড়িয়ে দু - দুবার ফুটবল বিশ্বকাপ দেখতে যাওয়া আমার মুখ এই কথা হয়ত মানায় না ,  কিন্তু নিজে করলেই যে ঠিক এমন কথা কে বলেছে !   )  একটু ভেবে দেখুন -  সমাজের কি উপকারটা করে যে কোন ক্রীড়াবিদরা  !  ক্রীড়াবিদ মানেই  বিনোদনদানকারী ,  যার  কসরত বা সামর্থ্য দেখে উল্লসিত হবে দর্শকরা । 
 নোবেল বিজয়ী দক্ষিণ আফ্রিকার সাহিত্যিক নাদিন গার্ডিমার যেমন বলেছিলেন স্বদেশে আয়োজিত বিশ্বকাপ নিয়ে -  ফুটবল বিশ্বকাপ খুব ভাল সার্কাস ,  এর প্রয়োজন আছে কিন্তু সমাজের কি কাজে আসে এত ব্যয়বহুল অনুষ্ঠান বা স্টেডিয়ামগুলো !  বন্ধুরা ,  একটু চিন্তা করে দেখুন ,  ক্রীড়াবিদরা সমাজের অতি প্রয়োজনীয় না বলেই হয়ত ইতিহাস তাদের মনে রাখে না ,  যেমন প্রাচীন অলিম্পিকে নিশ্চয়ই অনেক নামকরা ,  চতুর্দিকে সন্মান ছড়ানো ক্রীড়াবিদ ছিলেন ,  তাদের কারো নাম কি আমরা জানি !  জানি না ,  কিন্তু আমরা মনে রেখেছি হোমার নামের এক অন্ধ ভিখারিকে ,  ইশপ নামের এক ক্রীতদাসকে । 
  আজকের পৃথিবীতেই যারা ফুটবল ,  ক্রিকেট ,  হকি ,  সাঁতার ,  টেনিস -  অসংখ্য খেলা দিয়ে বিশ্ব মাতিয়ে রাখছেন ,  তারা কি মাত্র কয়েক বছরের মাঝে বিস্মৃতির দেয়ালে চাপা পড়ে যান না !  তারা কি দিয়ে যান আমাদের সমাজকে ,  মানব সভ্যতাকে !  একজনে লিওনেল মেসি বা ক্রিস্তিয়ানো রোনালদো না থাকলে কি খুব ক্ষতি হয়ে যেত আমজনতার নাকি ক্ষতি হত এই খেলাকে কেন্দ্র করে প্রতিদিন বিলিয়ন ডলারের জুয়ার আয়োজন করা মাফিয়া চক্রের !   বাংলাদেশের মত দেশে কোন হিসেবে একজন আশরাফুল বা সাকিব আল হাসান কাড়ি কাড়ি টাকা আয় করে কেবল মানুষদের কয়েক মুহূর্তের বিনোদন দিয়ে ,  আমরা কি আসলেই বিনোদন পাচ্ছি ,  না এটি আমাদের উপরে একটি মহলের চাপিয়ে দেয়া ব্যবস্থা যারা ধোঁয়া তুলে  Eat Criket ,  Drink Criket   নামে !  
 কিউবান সরকারের এই ব্যাপারে দর্শন অত্যন্ত স্বচ্ছ ,  ক্রীড়াকে ক্রীড়া হিসেবেই নাও ।  ক্রীড়া প্রতিযোগিতায় যাও দেশের প্রতিনিধি হিসেবে ,  সন্মান কুড়িয়ে নেও পারলে জয়ী হিসেবে ,  কিন্তু তুমি সমাজের একটি অংশমাত্র ,  বিজয়ী হলেই ধরা কে সরা জ্ঞান কর না !  কিন্তু তাদের উৎসাহতো ঠিকই আছে দক্ষ ক্রীড়াবিদ গড়ার ক্ষেত্রে -  বিশ্বের সর্বকালের অন্যতম সেরা মুস্টিযোদ্ধা ,  তিন তিন বার অলিম্পিকে সোনা জয়ী ফেলিক্স সাভোন এই দ্বীপদেশেরই নাগরিক ,   তাদের  ভলিবল দলের লড়াকু মনোভাবের জন্য সমর্থনের অভাব হয় না কখনোই ,  সবচেয়ে বড় কথা কোন বহুজাতিক কোম্পানির অর্থায়ন ছাড়াই  এক লক্ষের উপরে নিয়মিত ক্রীড়াবিদ রয়েছে কিউবার ,  কেবলমাত্র বিনোদনের টানে ,  খেলার আকর্ষণের টানে ।  
কিছুই কি খারাপ চোখে পড়েনি কিউবায় স্বল্পকালীন অবস্থানের সময় !   দেখুন ,  আপনি যদি ভাল খুজতে চাল তাহলে ভাল পাবেনই ,  আর খারাপ চাইলে সে তো আরও বেশী সহজ ।  
কিউবাতে সবচেয়ে বেশী বিরক্ত লেগেছে হাভানার অনেক জায়গাতে লোকজনের সিগার কেনার জন্য আহ্বান ,  শালীনতা বজায় রেখেই ,  কিন্তু বারংবার  ,  ঐ বন্ধু ,  চুরুট কিনবে নাকি ,  শুনতে কার ভাল লাগে  ! 
সেই সাথে একমাত্র হাভানাতেই  বেশ কজনের সাথে পরিচয় হল ,  যারা যেচে এসে পথ দেখিয়ে শেষে একটাই গল্প ফেঁদে বসে -  বাড়ীতে দুগ্ধপোষ্য শিশু আছে ,  দুধ কেনার পয়সা নেই ,    যৎসামান্য দান চায় দুধ কেনবার জন্য !  অন্য কোন শহরে এমনটা হয় নি ,  কিন্তু হাভানায় এত বেশী বার ঘটতে লাগল ,  শেষের দিনগুলোতে কেউ নিজে থেকে সাহায্য করতে এগিয়ে এলেই এড়িয়ে যাবার চেষ্টা করতাম ।  
আমাদের আশ্রয়দাতা একজন বিশেষজ্ঞ ডাক্তার বলেছিলেন ,  দেখ আমাদের বেতন খুব কম ।  কত বেতন ?  ৩০ ডলার  !  খুবই শঙ্কার কথা ,  অন্য দেশে যেখানে কয়েক হাজার ডলার কমপক্ষে তার বেতন হবে সেখানে স্বদেশে মাত্র ৩০  !  জিজ্ঞেস করলাম ,  কিউবার রাষ্ট্রপতির বেতন কত -  জানা গেল সেই ৩০ ডলার !  ! 
তারপর বললাম ,  তাহলে আফসোস করছ কেন !  তোমার আর রাষ্ট্রপ্রধানের তো একই বেতন ,  আর তোমার বাচ্চাদের শিক্ষা ,  চিকিৎসা যাবতীয় সবকিছুর ভার তো রাষ্ট্রের !   সে সবজান্তার ভঙ্গিতে মাথা দুলিয়ে বলল ,  আরে বাবা ,  বুঝতে চেষ্টা কর !  আমাদের জীবন ধারনের প্রয়োজনীয় সবকিছুই সরকার দিয়েছে ,  কিন্তু আমারও তো ইচ্ছে করে একটা গাড়ীর মালিক হতে ,  তোমাদের মত ক্যামেরা গলায় ঝুলিয়ে বিদেশ ঘুরতে !   এটা তো এইদেশে সম্ভব না !   (  স্থানীয়দের জন্য ভ্রমণ প্রায়শই অকল্পনীয় ,  সেই পরিমাণ অর্থ উদ্বৃত্ত থাকে না কখনোই  ) 

 আমার মনে হয়েছে কিউবার তরুণ প্রজন্ম এই মতের অনুসারি ,  সরকারের আদর্শের বিরুদ্ধে তারা নয় ,  কিন্তু তারা দেখে  চুপিসারে আমেরিকা পাড়ি দেওয়া প্রতিবেশী বা আত্মীয় বছর কয় পরপর এসে চোখের সামনে দামি গাড়ী  হাকিয়ে ,  ঝলমলে পোশাক পরিধান করে ,  গলায় সোনার চেন ঝুলিয়ে ঘুরে বেড়ায় ।  সে বিপ্লবের বিরুদ্ধে নয় কিন্তু তারও ইচ্ছে করে দরকার হলে আমেরিকায় যেয়ে বাথরুম ঘষে হলেও নিজের একটি গাড়ীর মালিক হতে ।  
এক বাড়ীর মালিক জানালেন যেহেতু কিউবার সব অফিসে বেতন নির্দিষ্ট ,  যে পরিমাণই কাজ কর ,  তাই মানুষের স্বতঃস্ফূর্ত ভাবে কাজের প্রতি নজর কম ,  অনেকেই দায়সারা ভাবে অফিসে যায় অনেক দেরী করে ,  কোনমতে সময়টুকু পার করে চলে আসে ।   এখানেই ঘুরে ফিরে আসে সেই মানবজাতির মজ্জাগত স্বার্থপরতার কথা ,  ম্যাকিয়া ভেলির রাজকুমারের মত লাভের লোভ দেখিয়েই কাজ করিয়ে নেওয়া যায় অধিকাংশ মানুষকে ,  আদর্শের বাণী আটকে থাকে বইয়ের পাতায় । 
ভিনিয়ালাসের এক তামাক চাষি জানিয়েছিলেন উৎপাদিত ফসলের ৯০  %  সরকারকে দিতে হয় তার ,  যে কারণ উৎপাদন বাড়াবার তাগিদ পায় না সে ভিতর থেকে ।  আমি বলেছিলাম -  জমির মালিক কে ?  রাষ্ট্র !  আচ্ছা ,  বীজ ,  জৈব সার  ,  সেচ ব্যবস্থার টাকা দেয় কে ?  সরকার !  আচ্ছা  ,  কোন কারণে যদি দুর্ঘটনায় ফসল ধ্বংস হয়ে যায় ,  তাহলে ?  উত্তর -  তাহলে আর কি !  সরকার আমাদের দেখভাল করবে  ! 
আরে বাবা ,  এত বিপদে সরকার পাশে দাঁড়াবে ,  তো তাকে ফসলের ভাগ গিতে তোমার সমস্যা কি !  কিউবাতে প্রচলিত ব্যবস্থার সমালোচনা অনেকে করলেও কেউ বলেনি ফিদেল বা তার মন্ত্রী পরিষদের কেউ দুর্নীতি করে অর্থ সম্পদ গড়েছেন ,  বা সেখানকার পুলিশ আর রাজনীতিবিদরা দুর্নীতিবাজ !  !  
হ্যাঁ ,  দুর্নীতি আছে সেখানে ,  সর্বত্রই ,  কিন্তু অন্য ধরনের ।  যা চোখে পড়েছে প্রতিদিন ।  কোন দিন এক হাত লম্বা লবস্টার খেতে চেলাম ,  ব্যস রাতে পাতে হাজির ।  কোথা থেকে এল ?  স্থানীয় কোন জেলে ধরে ছিল সকালে ,  খবর পেয় দিয়ে গেল ।  কিন্তু সরকারকে বা তার প্রতিনিধিদের জানাবে না ।  জানালে রাষ্ট্রের অংশ দিতে হবে যে  !  এমন ভাবে ,  সাধারণ জনগণের বিশাল অংশ -  মাছ ,  মাংস ,  মুরগী ,  চাল ,  শিম  এমনকি হোটেলের কক্ষ নিয়ে পর্যন্ত অন্য ধরনের চোরাকারবারি চালিয়েই যায় । 
টিকবে কি কিউবার এই সাম্যবাদী সমাজব্যবস্থা ,  যেখানে সবাই সমান অধিকারের অধিকারী !  মনে হয় না ,  কারণ বিশ্বের অধিকাংশ মানুষ একভাবে চিন্তা করে না ,  কারণ মানুষ জন্মগত ভাবেই অত্যন্ত স্বার্থপর প্রাণী ।   আমাদের সামনে আদর্শ হিসেবে দাড়িয়ে থাকেন একজন চে আর্নেস্তো গুয়েভারা ,  আর্জেন্টিনায় জন্ম গ্রহণকারী অসাধারণ প্রতিভাবান এই ডাক্তার দূর দেশ কিউবার জন্য  জীবনপাত করে লড়াই করে দেশটিকে আসল স্বাধীনতা দান করলেন ,  দেশটির মন্ত্রী এবং কেন্দ্রীয় ব্যাংকের গভর্নর হলেন ।  কিন্তু তার আদর্শচ্যুত হলেন না ,  নিজেকে আমজনতার একজন মনে করেই সপ্তাহে ৬ দিন দাপ্তরিক কাজের পরও ছুটির দিনে আঁখ ক্ষেতে বা চিনির কলে মজুরের কঠোর পরিশ্রম করতেন স্বেচ্ছাশ্রমের অংশ হিসেবে  (  কিউবায় সাপ্তাহিক ছুটির দিনে ,  রবিবারে কে কেউ নানা ধরনের স্বেচ্ছাশ্রমে অংশ নিতে পারেন ,  যেমন শহরের রাস্তা পরিষ্কারের কাজে  )   এবং অন্য মন্ত্রীদেরও এই ব্যপারে অংশ নিতে উৎসাহিত করতেন ।  কিন্তু ফল হল বিপরীত ,  কিউবান অনেক প্রভাবশালী ব্যক্তিরাই রুখে দাঁড়ালেন এর বিরুদ্ধে !  জানালা ,  বিপ্লব সফল করেছি ,  এই অনেক ,  এখন বিশ্রামের সময়  !  এই শ্রমপাগল আর্জেন্টাইনের মন্ত্রে মেতে ওঠার সময় আমাদের নেই ।   যে চে   অসুস্থ সন্তানকে মন্ত্রী থাকা অবস্থায় গাড়ীতে করে ডাক্তারের কাছে নিয়ে যাবার জন্য স্ত্রীর আবেদনের প্রেক্ষিতে বলেছিলেন  ,  আমাকে গাড়ীর তেল দেওয়া হয় কেবলমাত্র দাপ্তরিক কাজে জন্য ,  ব্যক্তিগত বা পারিবারিক কাজে ব্যবহারের জন্য না ।  আর আমার সন্তান অসুস্থ হলে কিউবার আর দশ জন শিশু যেভাবে ডাক্তারের কাছে যায় ,  সেও সেই ভাবেই যাবে  !   
 কিন্তু বিশ্বের কয় জন মানুষ এই ভাবে সত্যিকারের সাম্যবাদে বিশ্বাস করেন ও ব্যক্তিগত জীবনে তার প্রতিফলন ঘটান ?  ?  ?  মুশকিল টা এইখানেই ,  অধিকাংশ মানুষই ঘটান না ,  যে কারণে এই মহান মানুষদের অর্জনগুলো সময়ের সাথে সাথে প্রশ্নসাপেক্ষ হয়ে যায় । 
প্রিয় বন্ধু কানাডার প্রয়াত প্রধানমন্ত্রী Pierre Trudeauর অন্ত্যেষ্টিক্রিয়ায় অংশ নেবার পর ২০১০ সালে  এক সাক্ষাৎকারে আমন্ত্রণ জানানো হয় ফিদেল কাস্ত্রোকে টেলিভিশনে ,  অত্যন্ত প্রাসঙ্গিক ভাবেই সেইখানের প্রথম চারটি প্রশ্নোত্তর এখানে দিলাম - 
১ম প্রশ্ন -  মিঃ প্রেসিডেন্ট ,  আপনার কি মনে হয় না কিউবার অর্থনীতি অত্যন্ত খারাপ অবস্থার সম্মুখীন ? 
ফিদেল -  অবশ্যই ।  আমি জানি আমরা অত্যন্ত খারাপ অবস্থার মধ্য দিয়ে যাচ্ছি ,  কিন্তু এটা মনে রাখতে হবে বিশ্বের সবচেয়ে সম্পদশালী ও শক্তিশালী রাষ্ট্রটি  আমাদের সাথে সকল ধরনের বাণিজ্যের উপরে নিজেধাজ্ঞা আরোপ করেছে গত কয়েক দশক ধরে এবং আমাদের উৎপাদিত সমস্ত পণ্য বিশেষ করে চিনির সবচেয়ে বড় ক্রেতা সাবেক সোভিয়েত ইউনিয়ন আর টিকে নেই ,  কাজেই সঙ্গত কারণেই আমাদের অর্থনীতি সাময়িক ভাবে খারাপ সময়ের মধ্য দিয়ে যাচ্ছে । 
২য় প্রশ্ন -   কিউবায় অনেক রাজনৈতিক  বন্দী ,  কেন  ? 
ফিদেল -   ঠিক বলেছেন ।  দেখুন ,  বিশ্বের যে কোন দেশে সরকারের বিরুদ্ধে ষড়যন্ত্র বা রাষ্ট্রের বিরুদ্ধে ক্ষতিকর কাজে জড়িত থাকার প্রমাণ পাওয়া গেলে সেই ব্যক্তি বিশেষের বিরুদ্ধে সবসময়ই শাস্তিমূলক ব্যবস্থা নেওয়া হয় ,  কোন দেশই এর ব্যতিক্রম নয় ,  যুক্তরাষ্ট্রতো নয়ই !   কিউবাতেও এমন রাষ্ট্রবিরোধী তৎপরতা ধরা পড়লে তার বিরুদ্ধে ব্যবস্থা নিতে আমরা বাধ্য ,  কিন্তু শতকরা একশ ভাগ নিশ্চয়তা দিয়ে বলতে পারি আপনি কিউবায় একজনও রাজনৈতিক বন্দী দেখাতে পারবেন না যা কে শারীরিক ভাবে নির্যাতন করা হয়েছে ,  একজনও না  । 
 (  আজ পর্যন্ত ফিদেলকে অন্তত ৬৩০ বার হত্যার চেষ্টা করা হয়েছে সি আই এর অর্থায়নে ,  যে টা কিউবার প্রেসের কথা না ,  সি আই এর সাবেল কর্মকর্তার কথা   ,  এর বিরুদ্ধে কি কিউবার সরকার একবারও একটি বোমা হামলা চলিয়েছে যুক্তরাষ্ট্রে ,   বা একটি সহিংস ব্যবস্থা  !  !  ) 
৩য় প্রশ্ন -  কিউবায় সংবাদ মাধ্যমের স্বাধীনতা নেই ,  এ ব্যাপারে আপনার বক্তব্য ? 
 ফিদেল -  কথা হয়ত সত্যি ।  দেখুন ,  আমাদের একটি ক্ষুদে দ্বীপে ছোট একটা জনগোষ্ঠীর জন্য ক্ষুদ্রতর সংবাদ মাধ্যম রয়েছে ,  আমরা সেখানে যাচাই বাছাই করে সংবাদ দেবার চেষ্টা করি ।  আপনার খেয়াল রাখতে হবে কিউবান বিপ্লবের পরে দেশ ছাড়া বুর্জোয়া কিউবানরা ঘাঁটি গেড়েছে ফ্লোরিডায় ,  সেখানে থেকে মার্কিন অর্থায়নে চলছে তাদের একাধিক রেডিও চ্যানেল ।   মানব মন এক মিথ্যা অনেক বার শুনলে শেষ পর্যন্ত মিথ্যাতেই বিশ্বাস স্থাপন করে ।   তাই আমরা চেষ্টা করি আমাদের ক্ষুদ্র সংবাদ মাধ্যমটিকে রক্ষার । 
এই পর্যায়ে ফিদেলের বাগ্মিতায় এবং বস্তুনিষ্ঠ সৎ উত্তরে বিব্রত হয়ে খেই হারিয়ে ফেলে একই প্রশ্ন করে বসেন প্রশ্নকর্তা - 
৪র্থ প্রশ্ন -  কিন্তু এটা কি সত্যি না যে কিউবার অর্থনীতি অত্যন্ত নাজুক অবস্থায় আছে ? 
ফিদেল -  -   এই প্রশ্নটির উত্তর আগেই দিয়েছি ,  তারপরও বলছি -  আপনি অর্থনীতি দুর্বল বলতে কি বোঝাতে চেয়েছেন ?   আমি অবশ্যই চাই ,  কিউবার প্রতিটি নাগরিক একটি গাড়ীর মালিক হোক ,  একটি প্রাসাদের মালিক হোক ,  অনেক বিত্ত বৈভব থাকুক ।  কিন্তু আমাদের সীমিত সম্পদে আমরা এটাও চেষ্টা করেছি যেন তারা  জীবনের অত্যাবশ্যকীয় প্রয়োজনগুলো মিটলে যেন সুখী জীবনযাপন করে ।  আপনার বলা এই দুর্বল অর্থনীতি  দিয়েই কিন্তু কিউবা আজ বিশ্বের অন্যতম সেরা চিকিৎসা ব্যবস্থা ও শিক্ষা ব্যবস্থার দাবীদার এবং তা সকল নাগরিকের জন্য ।   আমাদের চেয়ে অনেক অনেক গুণ অর্থ সম্পদ থাকার পরও কিন্তু মার্কিন যুক্তরাষ্ট্রের শিক্ষা ,  চিকিৎসা ,  বাসস্থান বণ্টন ব্যবস্থা আমাদের মত উন্নত নয়  এবং সকল নাগরিকের জন্য সুষম নয় ।  আর একটা কথা ,  আমার এত কাছের প্রতিবেশী ,  আমাদের সাথে ব্যবসা করতে যুক্তরাষ্ট্রের নিসেধাজ্ঞা কেন ?  তারা বলবে আমরা কমিউনিজম চর্চা করি ,  কিন্তু কম্যুনিস্ট অনেক দেশ যেমন সোভিয়েত ইউনিয়ন বা চীনের সাথে তো তাদের রমরমা ব্যবসায়িক সম্পর্ক ছিল ,  এবং অত্যন্ত দুঃখের কথা তাদের সাথে অনেক একনায়কচালিত দেশ ,  এমনকি ফ্যাসিস্টদের সাথেও জোরদার ব্যবসা ছিল ।   তাহলে ,  এই অন্যায়টা তারা আমাদের সাথে কয়েক দশক ধরে কেন করে আসছে ! 
  (  কিউবার উপর থেকে নিষেধাজ্ঞা প্রত্যাহারে ইউরোপিয়ান ইউনিয়ন সহ সকল দেশ সমর্থন দিলেও যুক্তরাষ্ট্র ও ইসারেয়েলের বিরোধিতার কারণে আজও সেই নিষেধাজ্ঞা বলবৎ ।  শুধু তাই নয় ,  কিউবানদের দেশ ত্যাগে উৎসাহিত করার জন্য ফ্লোরিডায় আইন প্রণয়ন করা হয়েছে ,  যে কোন কিউবান নাগরিক সৈকতে পৌঁছাতে পারলেই আমেরিকায় রাজনৈতিক আশ্রয় প্রার্থনার দাবী রাখে ।  সেই সাথে সাধারণ এক মার্কিন নাগরিকের কিউবা ভ্রমণের অনুমতি নেই তাদেরই গণতান্ত্রিক সরকারের পক্ষ থেকে ,  যে কোন মার্কিন নাগরিক সরকারের বিশেষ অনুমতি ছাড়া কিউবা গেছে জানা গেলেই প্রায় পচিশ হাজার ডলারের জরিমানা তার জন্য অপেক্ষমাণ  ,  কিন্তু কিউবা সবসময় স্বাগতম জানিয়ে এসেছে সকল দেশের নাগরিককেই  !  !  )  
আচ্ছা ,  এখন প্রশ্ন হচ্ছে ফিদেল কাস্ত্রো কি একনায়ক ?  বিশ্বের যে কোন দেশে একনায়কের কিছু সাধারন বৈশিষ্ট্য আছে ,  নিজের ছবি দেশের সবখানে টাঙ্গানো ,  সেই দেশের মুদ্রায় তার ছবি ছাপা ,  মোড়ে মোড়ে নিজের মূর্তি বানানো ,  নিজের নামে রাস্তা ,  ঘাট ,  সেতু ,  বিমানবন্দর ,  শিক্ষা প্রতিষ্ঠান করা । 
মুস্কিল হচ্ছে ,  কিউবায় ফিদেল বা কিউবার বিপ্লবের জীবিত কোন নায়কের নামের কিউবাতে কিছু নেই ,  কোন সেতু ,  স্কুল ,  ভাস্কর্য ,  রাস্তা !  কিউবার স্কুলের শিশুরা প্রতি সকালে চে গুয়েভারার ছবি হাতে বলে -  আমরা সবাই চে , র মত হব ।  সেই সাথে নিহত বিপ্লবী ক্যামিলোর স্মৃতি বিজড়িত অনেক কিছু আছে ,  কিন্তু নেই জীবিত কারো নামে ।  
বাইরের পৃথিবীর মানুষকে প্রায়শই ভুল বোঝানো হয় এই বলে কিউবা তো শাসন করছে কাস্ত্রো পরিবার ,  ফিদেল গেল তো ছোট ভাই রাউল এল  !  কথাটি যারা কিউবার ইতিহাস নিয়ে সামান্যও জানেন তাদের জানার কথা কি রকম মিথ্যা !  রাউল কাস্ত্রো ফিদেলের ছোট ভাই নয় ,  সেই বিপ্লবের সময় থেকেই জাতির নেতৃত্ব দিয়ে এসেছেন কাঁধে কাঁধে মিলিয়ে অন্যদের সাথে ,  এ পদ তার যোগ্যতারই পুরষ্কার ।  এখন যারা সর্ষের মাঝে ভুত খুজতে চান ,  তাদের প্রতি একটাই প্রশ্ন -  বিশ্বের আর সবার মত নিশ্চয় ফিদেলও চান তার সন্তানকে তার উত্তরসুরী করতে ।  বলুন দেখি ,  তার কয় সন্তান !  এবং তারা কি করে !  ,  তার কোন ছেলে রাষ্ট্রীয় পদে আদৌ আছে কি না তারা একজন সাধারণ কিউবানের চেয়ে বেশী সুযোগ সুবিধা ভোগ করে কি না ?   
ফিরে আসার পর আমার অনেক ফিনিশ বন্ধু প্রশ্ন করেছে -  কিউবানরা কি সুখী ?   এখন মানুষের কাছে বিশ্বের সবচেয়ে দামি প্রশ্ন হল সুখ কি  !  এর মানে কি আজ পর্যন্ত আমরা জানি !  পাল্টা প্রশ্ন করি ,  আচ্ছা ,  ফিনল্যান্ড যে বিশ্বের সেরা দেশ হল ,  এখানকার মানুষ কি সুখী ?  যদি এতই সুখী হয় ,  তাহলে এত বেশী মানুষ আত্নহত্যা করে কেন !  অর্থই যদি এত সুখ দেবে তাহলে ধনশালী দেশগুলোতে যেমন -  জাপান ,  সুইডেন ,  যুক্তরাষ্ট্রের নাগরিকদের মাঝে আত্নহননের হার এত বেশী কেন ? 
 কিউবানদের সুখ নিয়ে আমাকে সবচেয়ে গোছানো উত্তর দিয়েছে বহু বছরের পুরনো বন্ধু ফ্রান্সের মেয়ে হেলেন লেতুফ - ব্রিনিঊ ।  সে শুধু সারা বিশ্ব ঘুরেই নি বরং অনেক দেশে বেশ কিছু মাস বা বছর বসবাস পর্যন্ত করেছে  (  ভারত ,  মেক্সিকো ,  সুইডেন )   ,  সেই সাথে তার স্প্যানিশটা মাতৃভাষার মত সড়গড় হওয়ায় সাধারণ মানুষদের সাথে মিশতে হয়েছে ঢের সুবিধা ।  তার মতে -  কিউবানরা তার দেখা সবচেয়ে সুখী জাতি ,  তার অন্যতম প্রধান কারণ কিউবা সমাজ ব্যবস্থায় সকলের সমান অধিকার এবং  এখনো খানিকতে পুরনো ধারার জীবন অনুসরণ করে চলায় সকলের হাতের রয়েছে অফুরন্ত সময় ফলে মানুষে মানুষে যোগাযোগের ব্যাপারটা রয়েছে এখনো অটুট ।  
হেলেনের কাছেই জানলাম কিউবায় তার অবস্থানকালীন সময়ে বিশ্বখ্যাত কিউবান চিত্রকর ,  লেখক ,  নর্তক ,  ক্রীড়াবিদের  সমাজের আর দশ জন মানুষের মতই আড্ডা দিতে দেখেছে সে কফির দোকানে ,  বা মাছ ধরতে সাগরের পাশে ,  কোন সময় স্বেচ্ছা সেবামুলক পরিষ্কারের কাজে ।  এগিয়ে যেয়ে কথা বললেই তারা সময় দিয়েছে ,  তার মতে বিশ্বের আর কোন দেশে এটা সম্ভব না ,  ব্যাপারটা অনেকটা এমন -  রাস্তা দিয়ে হেঁটে যাচ্ছি ,  এমন সময় স্টিভেন স্পিলবার্গ বা মাইকেল জ্যাকসনের সাথে দেখা হয়ে গেল ,  তারা আমাদের সাথে কথাও বললেন আধা ঘণ্টা !  
আর হ্যাঁ ,  কিউবানরা প্রবল বন্ধুত্বপরায়ণ ।  এই একটি ব্যাপারে কোন সন্দেহ নেই ।  অচেনা লোক হয়ে রীতিমত ঘরের ভেতরে ঢুকে চা খাবার অভিজ্ঞতা হয়েছে এই অল্প সময়েই একাধিকবার । 
আমি বিশ্বাস করি ,  যে কোন সমাজের বর্ণবাদীতা  আছে কিনা তা বোঝার অন্যতম উপায় হচ্ছে শিশুদের সমাজের দিকে দৃকপাত করা ।    যদি সব শ্রেণীর ,  সব বর্ণের ,  সব ধর্মের শিশুদের একসাথে রাস্তায় দেখি বা পুকুরপাড়ে  আড্ডা মারতে  বোঝা যায় এই সমাজে বর্ণ বৈষম্য ও শ্রেণী বৈষম্যের রাক্ষুসে থাবা অনেক কম কার্যকরী 
  (  বাঙ্গালী সমাজ যে অন্যতম বর্ণবাদী সমাজ তাও এখান থেকেই বোঝা যায় ,   বড়দের শিখিয়ে দেয়া পথ অনুসারেই আমরা বিকেলের মাঠে খেলতে যায় আমাদের মত পরিবারের বাচ্চাদের সাথেই ,  সহপাঠীদের সাথে ,  একজন শ্রমজীবী রিকশাওয়ালা বা মৎস্যজীবীর শিশু সেই জগতে ঢোকার অনুমতি পায় না ,  আর সমবয়সী কাজের মানুষের শিশুটি যে জন্মসূত্রেই দাস  )  ।  
কিউবায় অভিভূত হয়েছি এই দারুণ প্রায় অসম্ভব ব্যপারে ,  অনেক অনেক জায়গাতেই ,  ষ্টেশন থেকে শুরু করে নির্জন সৈকত ,  জনাকীর্ণ রাস্তা সবখানেই নানা বর্ণের ,  নানা জাতের বাচ্চারা উপস্থিত -  সাদা ,  কালো ,  বাদামী ,  হলদে -  কেউ বাদ নেই ।  কেমন করে সম্ভব হল এটা ?  উত্তর খুজতে যেয়ে পাওয়া গেল চমকপ্রদ কাহিনীর অস্তিত্ব ! 

কিউবার সরকারই ঠিক করে দেয় কোন পরিবার কোন এলাকায় থাকবে ।  তাই ,  অনেক দশক আগেই ,  বর্তমান সরকার  এমনভাবে এলাকা ভিত্তিক বাসস্থান গড়ে তুলেছিল যাতে সব বর্ণের মানুষেরাই সেখানে ছন্দবদ্ধ ভাবে থাকে মিলে মিশে ।  তাদের ভবিষ্যৎ প্রজন্মরা যখন একসাথে খেলতে শিখল ,  তারা দেখল তাদের সমাজে এইটাই একমাত্র সত্য ,  সব স্তরের ,  সব বর্ণের বাচ্চারা একসাথে খেলে ,  বড় হয় ,  স্কুলে যায় ।  বর্ণবাদ ছুতে পারে না তাদের ।  ইস ,  নয়নসার্থক হয়েছিল এই অপূর্ব দৃশ্যগুলোতে ।  

বিজ্ঞানের কিছু ধ্রুব তত্ত্ব বাদে সম্ভবত বিশ্বের কোন কিছুই চিরস্থায়ী না ,  মানুষের তৈরি সমাজ ব্যবস্থায় অসংখ্যবার ভাঙ্গা - গড়ার মাধ্যমে নতুন ব্যবস্থা এসেছে এবং আসবে ।  কোন সমাজ ব্যবস্থাই শতভাগ ত্রুটিমুক্ত এবং সার্থক নয় ।  রাউল কাস্ত্রো নিজেই কিছুদিন আগে বলেছেন ,  তাদের সরকার ভবিষ্যতে নেতা তৈরি করতে ব্যর্থ হয়েছে ।  
 নিঃসন্দেহে কিউবার সমাজ ব্যবস্থাতেও তলিয়ে দেখলে কিছু ফাঁকফোকর চোখে পড়বে ,  কিন্তু আমি দ্ব্যর্থহীন ভাবে বলতে পারি ,  কিউবার প্রচলিত সমাজব্যবস্থা বাংলাদেশ ,  ভারত ,  পাকিস্তান ,  নেপালের তথাকথিত ঘেয়ো ,  পচা ,  অচল ,  অথর্ব গণতন্ত্রের চেয়ে অনেক বেশী মানবতার অধিকার সংরক্ষণ করে ।  অনেক অনেক বেশী কার্যকরী জনগণের মৌলিক অধিকার পূরণ করতে ।  

 (  কিউবা নিয়ে আপাতত এটিই শেষ লেখা ,  আপনাদের অশেষ উৎসাহের জন্য অনেক অনেক ধন্যবাদ ।  আপাতত এই সবুজ দ্বীপের কাহিনী লেখা থেকে কলম বিরত থাকছে ,  যদি জীবনের কোন অচেনা বাঁকে ,  নির্জন রাস্তায় ,  চলমান ট্রেনে মনে পড়ে প্ল্যায়া হিরণের সেই অপূর্ব ক্যারিবিয় সূর্যাস্তের কথা  , ওল্ড হাভানার সহৃদয় প্রতিবেশীর কথা ,  সেই ডাকটিকেট সংগ্রাহক বালক  রেমুর কথা ,  আলগোছে চেয়ে মিষ্টিতম হাসির অধিকারিণী দ্যানিয়েলার কথা ,   বৃষ্টি ভেজা ক্লান্ত হামিং বার্ডের কথা ,  ভিনিয়ালেস বাজারের ফেলে আসা নির্জন ক্যাথেড্রালটির কথা ,   যদি মনে হয় এখনো বলার আছে অনেক কিছু ,  আবার হয়ত জানাব ,  আবার হয়ত লিখব ,  ততদিন সো লং ক্যুবা ।  । 
 এই লেখাটি আমার কাকা বিকাশ বিশ্বাস এবং বড় ভাই সুকান্ত সাহা অপুর জন্য ,  যাদের অনেক বছর ধরে কাছে থাকে দেখার অভিজ্ঞতা না থাকলে মনে হত এমন আদর্শবাদী সাম্যবাদীরা কেবল ম্যাক্সিম গোর্কির গল্প  – উপন্যাসেই থাকে ।   ) 






বড় কান পেঁচা আর সুন্দরতম হাঁসের খোঁজে




উত্তুরে গ্রীষ্মের এক দিন ,  আসলে গ্রীষ্মে তো সবসময়ই দিন ,  প্রায় ২২ ঘণ্টাই অরুণদেবের রথ তার উপস্থিতির জানান দেয় আকাশের নানা কোণে ,  যদিও বা চক্ষু সীমানার বাহিরে যায় ঘণ্টা দুয়েকের জন্য কিন্তু তার উপস্থিতির চিহ্ন দিগন্তরেখায় ছড়িয়ে থাকে সোনালী আবীর হয়ে ।  মধ্য দুপুরে ঝকঝকে আলোর বন্যায় রীতিমত সাঁতার কাটতে থাকে সারা মহাবিশ্ব  ,  সেই সাথে বিশ্বচরাচর মুখরিত হয়ে থাকে পরিযায়ী পাখি ও তাদের ছানাপোনার কলরবে । 
 আসলে এই ছানাদের চরে বেড়াবার সুযোগ দিতেই প্রথমে ডিম পাড়তে ও পরে ডিম ফোটাতে হাজার জাতের পাখিরা দক্ষিণ থেকে হাজির হয় সূর্যময় উত্তরের গ্রীষ্মে ,  কেউ আসে দক্ষিণ ইউরোপ থেকে ,  কেউবা আফ্রিকা থেকে ,  কেউ আবার সুদূর এশিয়া থেকে ,  ক্লান্তিহীন ডানায় ভর দিয়ে ।  আবার ফিরে যায় সাথের সদ্যাগত অতিথিদের নিয়ে । 
এমন দুপুরে ফোন দিয়েছে ফিনিশ - সুইডিশ পাখিপ্রেমী বন্ধু স্তেফান নপম্যান  (  ফিনল্যান্ডের শতকরা ছয় ভাগ লোকের মাতৃভাষা সুইডিশ ,  এদের পূর্বপুরুষরা সুইডেন থেকে এসে বসতি স্থাপন করেছিল এই প্রতিবেশী দেশে )  ,  জানালো বিশ্বের সুন্দরতম হাঁস মান্দারিন হাঁস ,  Mandarin Duck  ( Aix galericulata )  , হাজির হয়েছে হেলসিংকিতে ।  
রঙধনুর সাত রঙতো বটেই আরও কত জানা - অজানা রঙ গুলে যে ছিটিয়ে দেওয়া হয়েছে একরত্তি এই হাঁসটির শরীরে ।  দূর প্রাচ্য থেকে আগত এই অতিথির দর্শন অতি বিরল উত্তরের ভূখণ্ডে  (  বাংলাদেশেও এটি অতি বিরল ,  সিলেটের হাওড়ে একবার দেখা গিয়েছিল )  ।  সেটা দেখা গেছে আমার বর্তমান আস্তানার অদূরেই সেওরাসারি দ্বীপে ,  যা আবার একটি ওপেন - এয়ার মিউজিয়াম  ( বাংলা কি হতে পারে — মুক্ত পরিবেশে জাদুঘর !   )  ।  সাথে সাথে ক্যামেরায় লেন্স এঁটে ,  পাখি চেনার বই ,  দূরবীন ,  ভিডিও ক্যামেরা ব্যাগে ভরে চললাম সেই সুন্দরের খোঁজে ।  
দুই বন্ধু যখন দ্বীপের সংযোগ রক্ষাকারী সেতুতে পৌঁছেছি তখন মাথার উপর দিয়ে আলতো উড়ে যাচ্ছে তরুণ গাঙচিলেরা  ( Common Gull ,  Larus canus )  ,  কি অপূর্ব ভাবে বিন্যস্ত তাদের চকচকে সাদা - কালো - ধূসর পালক ।  যেন রোদ ঠিকরে পড়ছে শূন্যে ভাসমান আয়না থেকে । 

উপর দিকে লেন্স তাক করে ছবি তুলতেই ব্যস্ত ,  এমন সময় যেন অতল জলের গভীর থেকে সমস্ত বাঁধা ভেদ করে উঠে এল   বড় খোঁপা ডুবুরি  ( Great Crested Grebe ,  Podiceps cristatus )  ,  ফণা তোলা সাপের মত বাঁকানো  মাথার অধিকারী পাখিটিকে প্রথম বারের মত দেখেছিলাম এক শীতের পদ্মায় ,  যদিও এত কাছ থেকে পর্যবেক্ষণের সুযোগ সেখানে পাওয়া প্রায় অসম্ভব ।  পাখিটির গাঢ় রক্তচক্ষু যেন তার সমস্ত শত্রুর বুকেও ঢাক গুড়গুড় শব্দ তোলে ! 

 এই অঞ্চল আমাদের চিরচেনা ,  প্রায়শই পাখি পর্যবেক্ষণ করতে ,  মুক্ত বাতাসে হাটার জন্য ,  বনজ লতার ঝাঁঝালো গন্ধ সমৃদ্ধ পরিবেশে শ্বাস নেবার জন্য আসা হয় ।  চারিদিকে সমুদ্র ,  বিশাল দ্বীপের শেষ প্রান্তে স্বাদু জলের গোটা তিনেক ডোবা ,  সেইখানেই আপাতত বিশ্রাম নিচ্ছে আমাদের চিনে অতিথি ।   সেই পথে যেতে যেতেই দেখা হল বিশালকায় রাজহাঁসের সাথে ,  সদ্য পৃথিবীতে আসা ছানাদের সাঁতারের সাথে সাথে খাদ্য সংগ্রহের কলাকৌশল শেখাতেই সে ব্যস্ত ।  যে ছানা রূপকথার জাদুকর এই উত্তরেরই লোক হ্যান্স ক্রিশ্চিয়ান অ্যান্ডারসনের অমর গল্প কুচ্ছিত হাঁসের ছানা  (  The Ugly Duckling ) র মতই হতশ্রী দর্শন ,  কিন্তু কালের পরিক্রমায় তারা নিশ্চয়ই বাবা - মার মতই রূপের ডালি খুলে আবির্ভূত হবে  ভবিষ্যতের গ্রীষ্মে । 

সামনের কাঁকর ভরা সরু রাস্তা দিয়ে ঘেরা সবুজ মখমলের মত মাঠের উপরে প্রেমরত ইউরেশীয় সিঁথি হাঁস দম্পতির Eurasian Wigeon  ( Anas penelope )  পুরুষটি ডানা ঝাপটে উড়াল দিল বটে কিন্তু স্ত্রীটি নুড়ি - কাঁকরের রাস্তায় সাহসী অবস্থান নিয়েই বোঝার চেষ্টা করতে থাকল আমাদের মতলব । 


অবশেষে গোটা দ্বীপ পাড়ি দিয়ে প্রথম ডোবার ধারে পৌঁছাতেই অজস্র বার্নাকল রাজহাঁসের সাথে দেখা হল , 

 সবাই জোড়ায় জোড়ায় ,  তবে মিয়া - বিবির টকঝালমিষ্টি খুনসুটির সময় এখন নেই ,  তার ব্যস্ত ও ন্যস্ত ছানা পোনাদের নিয়েই ।   একটি পরিবার দেখেই মনে হল বাংলাদের পরিবার পরিকল্পনা দপ্তরে এই ছবিটি পাঠিয়ে দেখি ,  শিরোনামে দিয়ে দেব ছোট পরিবার সুখী পরিবার । 

আবার এই নিষ্ঠুর পৃথিবীতে সবচেয়ে নিরাপদ আশ্রয় মায়ের ডানার নিচে তার সন্তানদের দেখে অজানা ভাল লাগার আবেগে ভেসে গেল মন । 

অবশেষে দেখা মিলল প্রার্থিত হাঁসটির ,  কিন্তু তার এমন দর্শন কেন !  খুবই আকর্ষক দেখতে সে ,  কোনই সন্দেহ নেই ,  কিন্তু এমন ছোট পালকে সেই দ্বিগীজয়ী সম্রাটের রূপলাবণ্যের প্রায় সবটাই অনুপস্থিত ।  

সবজান্তার হাসি হেসে স্তেফান বলল ,  তুমি ভুলে গেছ এই হাঁসের প্রজননকাল এখনো শুরু হয় নি ,  কেবল মাত্র প্রজননকালেই তারা চিত্রবিচিত্র পালকে ভুবনমোহিনী অপরূপ সাজে সজ্জিত হবে বিপরীত লিঙ্গকে আকর্ষণের জন্য ।  আসলেই তো ,  এই বিরল পাখি প্রকৃতিতে দেখার আনন্দে ভুলেই গিয়েছিলাম এই সাধারণ সত্যটি !  কিন্তু তাই বলে এই প্রথমবারের মত এই হাঁসের ছবি তুলছি ,  এর রঙ ঝলমলে রূপ ফ্রেমবন্দী করব না  !  
 উত্তর মিলল ,  কেন করবে না ,  কেবল কয়েক সপ্তাহ অপেক্ষা করলেই তো এর সেই মনোহর পালকগুলো গজাবে ,  তখন পর্যন্ত উড়ে না গেলে আবার এসে ছবি তুললেই হবে ।  হায় মান্দারিন ,  তুমি কি ততদিন থাকবে  !  ভাবছেন ,  কেন এমন হতাশ হয়ে পড়েছি ?  তবে দেখুন প্রজননকালীন সময়ে পুরুষ মান্দারিন হাঁসের আলোকচিত্র ,  তবে এই লেখায় এই একটি আলোকচিত্রই নেট থেকে সংগৃহীত ।  আশা করি ,  ভবিষ্যতে নিজের   সংগ্রহেই এমন ছবি পাব যদি কেবল তার দেখা পাই । 

হাঁস দেখতেই ব্যস্ত আমরা ,  এমন সময় ডোবার অন্য পারে বেশ দূরে এক ডালহীন বজ্রপাতে পোড়া ন্যাড়া গাছের মাথায় বিশালাকার এক প্যাঁচা এসে বসল জগৎ আলো করে ,  প্রথম দর্শনেই মনে হল হুতুম পেঁচা  (  Bubo bubo )  কিন্তু দূরবীনের চোখে দেখতেই ভুল ভাঙল ,  সেটি ছিল অপেক্ষাকৃত বিরল বড় কান পেঁচা  ( Long - eared Owl  -  Asio otus )    ,  স্ত্রী পেঁচাটি মুহূর্ত কয়েক বসেই হয়ত গলিত স্থবির কোন ব্যাঙ খপ করে ধরার জন্য উড়াল দিল ,  কিন্তু তারপরও সে যদি ফিরে আসে ,  যদি বনের মাঝে পাওয়া যায় তার অপার্থিব ডানার কাঁপন তোলা বাতাসের মর্মর ,  সেই আশাতেই পোড়া গাছটির পানে গুটি গুটি এগোলাম আমরা । 
 কাছে যেতেই শুনি পেঁচার তীক্ষ ডাক ,  তবে কী পুরুষ পেঁচার আস্তানা এইখানে ?    না ,  দেখা মিলল অপূর্ব সুন্দর দুই বড় কান পেঁচার ছানার সাথে ,  একটি বেশ সাবালক হয়ে উঠেছে এরই মধ্যে ,  সদ্য উড়তে শেখা ডানা ঝাপটাতে ঝাপটাতে আশা পাশের গাছগুলো দাপিয়ে বেড়াতে শুরু করল ,  সেই সাথে মাঝে মাঝে গাছের ডালে বসে বিচিত্র ভাবে আমাদের কাঁধ ঘুরিয়ে ঘুরিয়ে দেখতে দেখতে যেন প্রমান করতে চাইল যে তার ইচ্ছা করলেই ২৭০ ডিগ্রী ঘাড় ঘোরাতে পারে ,  যেখানে আমাদের সামর্থ্য স্রেফ ৯০ ডিগ্রী !  

অন্য ছানাটি বড়ই লাজুক ,  সে মায়ের খোঁজে অবিরাম দেকেই যাচ্ছে ,  হয়ত বা ক্ষিদে পেয়েছে বেশ ,  তাই সরব উপস্থিতি নিয়ে অপেক্ষা করছে ধেড়ে ইদুর মুখে মায়ের প্রত্যাবর্তনের ।  

সবুজ পাতা চুইয়ে চুইয়ে পড়ছে নরম কোমল আলো ,  ঘোর লাগা চোখে হঠাৎ হঠাৎ মনে হচ্ছে পেঁচার ছানাটি স্বপ্নময় সবুজ পালকে আবৃত ! 

ডাকের সাথে সাথে তার চোখ খোলা - মেলা চলছে অবিরাম ,  এই সময়েই মাথার নিউরনে খেলে গেল এক দুষ্টু বুদ্ধি !  আচ্ছা ,  সারা জীবনে যত বিখ্যাত প্যাঁচার আলোকচিত্র দেখেছি সবই তো প্যাঁচার পূর্ণ দৃষ্টিতে তাকানো অবস্থায় ,  কিন্তু চোখ বন্ধ করা অবস্থায় কেমন লাগবে জাগ্রত পেঁচাকে দেখতে !   নিশ্চয়ই ওত পেতে বসে থাকা কোন শ্বাপদের মত ,  কিন্তু ব্যাটা একসাথে দুই চোখ বন্ধ করতে চাই না কিছুতেই  !  হয়ত বা আধা ঘণ্টাটাক আমাদের প্রবল চেষ্টা দেখে আধা সেকেন্ডেরও কম সময়ের জন্য খানিকটে কৃপা বরাদ্দ করল অভাগা মানুষদের জন্য ! 

মা পেঁচার দর্শন অনেক অপেক্ষার পরও না মেলাই ফেরার পথে আমরা ,  পথে দেখি এক কাঠবেড়ালি অদ্ভুত কায়দায় কিছু ঘাসজাতীয় উদ্ভিদ একসাথে করে অত্যন্ত দ্রুত গতিতে বল বানাতে ব্যস্ত !  বুনো কাঠবেড়ালির মুক্ত পরিবেশে এমন আচরণ চোখে পড়েনি আগে কখনো  !  এটা কি তার খাবার নাকি কোমল শয্যার  প্রস্তুতি সেটুকু বোঝার সুযোগ না দিয়ে উদ্ভিদপিন্ড নিয়ে সোজা এগোল আপন আস্তানার দিকে । 

এই বিরল মুহূর্তকে ফ্রেমে রাখার আনন্দে ফিরছি ,  সেই সময় দেখা হল দিনের শেষ আগন্তকের সাথে ।  রাজকীয় চেহারার ইউরেশীয় ঝিনুকমার  ( Eurasian Oystercatcher ,   Haematopus ostralegus )  ব্যস্ত খাদ্য সংগ্রহে ।   বাংলাদেশে অতি বিরল এই রক্তবর্ণের চোখের পাখিটির দর্শন উপকূলে মাঝে সাঝে মিললেও উত্তরের ভুখন্ডে এর দেখা মেলে সহজেই ।  দেখে চমৎকার লাগল ঝিনুকের শক্ত খোল কাটবার জন্য তার ঠোটটি কিভাবে অসাধারণ সার্জিক্যাল ছুরিতে পরিণত হয়েছে কোটি বছরের বিবর্তনে ।  

এভাবেই পিছনে চলে গেল পাখি পর্যবেক্ষণের চমৎকার এক  বিকেল ।  মনে আশা ,  ফিরে আসব এই স্থানে আবার মান্দারিন হাঁসের প্রজননকালীন সময়ের ঝলমলে ছবি তুলতে ,  সেই সাথে পেঁচার ছানাদের বাড়তে দেখার জন্য । 
 (  লেখায় ব্যবহৃত পাখিদের বাংলা নামগুলো পাখি বিশেষজ্ঞ ইনাম আল হক সম্পাদিত এশিয়াটিক সোসাইটির পাখি জ্ঞানকোষ থেকে নেয়া হয়েছে ,  উনিই প্রথম বাংলাদেশের সকল পাখির বাংলা নামকরণ করেছেন ।  বর্তমানে বিশ্বের সবপাখির বাংলা নামকরণের কাজে ইনাম আল হক অত্যন্ত ব্যস্ত ,  আশা করা যায় তার এই মুল্যবান সময় ও গবেষণার ফলে এই অপ্রাপ্তিটি আমাদের দূর হবে । 
পাখিদের নিয়ে এই লেখাটি আমার পেঁচা পাগল রমা দি  ( কল্যাণী  রমা )  এবং ব্লগার ফাহিম হাসানের জন্য ,  যাদের এই পালকময় বন্ধুদের প্রতি অকৃত্রিম ভালবাসা আমায় সবসময় মুগ্ধ করে ।   ) 
  — 






ফ্লোরেন্সের সকাল





সোনালী আলোর শৈশবে খবরের কাগজের প্রিয় পাতা ছিল দাদাভাই পরিচালিত কচিকাঁচার আসর ।  সেখানেই এক সময় ধারাবাহিক ভাবে ছাপা হত ভাস্কর শিরোমণি মাইকেল অ্যাঞ্জেলোর ছোটবেলার জীবনকাহিনী ফ্লোরেন্সের সকাল শিরোনামে ।  সেই প্রথম এই জাদুময় শহরটির নামের সাথে পরিচয় ,  কেমন যেন মন অবশ করা ,  ভাল লাগা নামের এক শহর ,  ফ্লোরেন্স !  শুনলেই নাকে এসে লাগে এক অজানা ফুলের সুবাস ,  বুকের ভেতরটা তিরতির কেপে ওঠে অজানা আবেগে ,  বুনো পাখির স্বর ঘাই মারে হৃদয়ের গভীরে । 
লিওনার্দো দ্য ভিঞ্চি ,  মাইকেল অ্যাঞ্জেলো ,  ম্যাকিয়াভেলির শহর ইতালির ফ্লোরেন্স ,  চিত্রকলা আর মানুষের নান্দনিকতার প্রমাণ হিসেবে বিশালাকৃতির ক্যাথেড্রাল এবং বিশ্বখ্যাত জাদুঘর আর আর্ট গ্যালারীগুলো এখানে অবস্থিত ।  সেই সাথে বিশ্বের সবচেয়ে বিখ্যাত ভাস্কর্য মাইকেল অ্যাঞ্জেলোর ডেভিড ! 
ফ্লোরেন্স দর্শনের সৌভাগ্য হয়েছিল ২০০৮ সালের ২৬ ডিসেম্বর ,  কুমারী সূর্যের লাল আভা ছড়ানো ভোরের আকাশকে সাথী করে ফ্লোরেন্স পৌছালাম ট্রেনে করে ,  সাথী বোলগনা বিশ্ব - বিদ্যালয়ে অধ্যয়নরত মণি ভাই । 
শীতের দেরী করে ওঠা সূর্যদেব খানিকটা দেরী করে হলেও  ক্রমাগত আলোর ব্রহ্মাস্ত্র হেকে দখল করে নিয়েছে আকাশের সিংহভাগ ,  কিন্তু বাতাসের ডিসেম্বরের শীতের আমেজটা থেকেই গেছে ।  স্টেশন থেকে পদব্রজেই রওনা দিলাম শহর কেন্দ্রের দিকে ,  সর্বক্ষণের সঙ্গী সেই শহরের মানচিত্র ।  এই প্রত্যুষেও পর্যটকের দল ভিড় করে এগিয়ে যাচ্ছে নানা গন্তব্যের দিকে ,  সেই দলে ক্যামেরায় ঝপাঝপ ছবি তুলতে থাকা চীনা আর জাপানীদের সংখ্যায় বেশী । 

ধারণা করা হয় ,  স্বয়ং জুলিয়াস সীজার খ্রিষ্টপূর্বাব্দ ৫৯ সালে আরনো নদীর তীরে এই অপরূপা নগরীর গোড়া পত্তন করেন ।  শহরের প্রায় সব রাস্তার মোড়েই চোখে পড়া অতি প্রাচীন সব স্থাপত্য সেই সুপ্রাচীন গৌরবময় অতীতের কথাই স্মরণ করিয়ে দিচ্ছে প্রতি ক্ষণে ।  বেশ খানিকক্ষণ অলি - গলি মাড়িয়ে বোঝা গেল আমরা শহরকেন্দ্রে এসে পৌঁছে গেছি ।  দৃশ্যপটে আবির্ভাব ঘটেছে ফ্লোরেন্সের প্রতীক বলে খ্যাত নয়নাভিরাম ফ্লোরেন্স ক্যাথেড্রালের । 


 চোখের সামনের আকাশকে পর্যন্ত আড়াল করে দেওয়া বিশ্বের চতুর্থ বৃহত্তম এই ক্যাথেড্রালটির মূল নির্মাণকাজ সম্পন্ন হয় ১৫০ বছরে ।  তার বিশালাকার তোরণ ,  সুউচ্চ খিলান সেই সাথে দানবাকৃতির গম্বুজ নিজের অজান্তেই শ্রদ্ধায় মাথা নুইয়ে দেয় রেনেসাঁর সেই মহান প্রকৌশলী আর কারিগরদের প্রতি । 

প্রতিটি দরজায়ই কাঠ আর ধাতুর সমন্বয়ে অতি নিখুঁতভাবে বাইবেলে বর্ণিত নানা ঘটনার চিত্ররূপ ফুটিয়ে তোলা হয়েছে ।  বেশী সকাল বিঁধায় সিংহদ্বার বন্ধ ,  খোলা হবে দুপুর দেড়টায় তাই রওনা হলাম গ্যালারী দেল একাদেমিয়ার উদ্দেশ্যে । 

এ - গলি সে - গলি ঘুরে ,  বার কয়েক পথ ভুলে অবশেষে বিশ্বখ্যাত এই জাদুঘরের সামনে টিকিতের জন্য প্রতীক্ষারত লম্বা লাইনের দেখা পেলাম ,  দিনের প্রথম ভাগেও দেখি শিল্পপ্রেমীদের উৎসাহের কমতি নেই ।  ঢোকার পরপরই একটা লম্বাকৃতি বারান্দাজাতীয় ঘরের দুই পাশেই সাজিয়ে রাখা মাইকেল অ্যাঞ্জেলোর অসমাপ্ত বেশ কিছু ভাস্কর্য খুঁটিয়ে দেখার চিন্তা করছি ,  এই সময়ই দৃষ্টি পড়ল সামনের দিকে ,  চোখ কপালে তুলে বিস্ময়ে বোবা হয়ে থাকলাম কয়েক মুহূর্ত ,  সংবিৎ ফেরার পর গুটি গুটি এগোলাম  সেই গ্যালারী কক্ষের শেষ প্রান্তে ।  উঁচু এক বেদীর ওপর সেখানে মাথা উচু করে কাঁধের উপর দিয়ে নির্নিমেষে চেয়ে আছে ভূলোকের সবচেয়ে বিখ্যাত ভাস্কর্য মাইকেল অ্যাঞ্জেলোর ডেভিড ! 

এ এক অপরূপ বিস্ময়ের আঁধার ,  মানুষের সৃষ্টিশীলতার শেষ কথা যেন ,  চোখের সামনে দেখেও বিশ্বাস হতে চায় না কোনো মানুষ ৫০০ বছর আগে কেবলমাত্র ছেনি - হাতুড়ি সম্বল করে অখন্ডিত একটিমাত্র বিশাল মার্বেল পাথরের টুকরো  থেকে এত জীবন্ত ,  এত সতেজ ,  এত নিখুঁত মানবমূর্তি নির্মাণ করতে পারে । 

পাঁচ মিটারের বেশী উচ্চতা বিশিষ্ট কিশোর ডেভিড প্রস্ততি নিচ্ছে বিশালদেহী শত্রু গোলিয়াথ বধের ,  তার ঠিক আগমুহূর্তের কল্পিত চিত্র থেকে এই সুমহান ভাস্কর্য গড়েছেন সর্বকালের সেরা ভাস্কর ।  মনে হল বেদী থেকে যেকোন সময় নেমে ডেভিড হাঁটা শুরু করবে ।  একটু লক্ষ্য করলেই তার হাত ,  পা ,  কাঁধ -  সর্বত্রই ছড়ানো রক্ত পরিবহণকারী শিরা - উপশিরা ।  পরিষ্কার বোঝা যায় এক বাস্তব মানবদেহের মত ।  হয়তো আরেকটু ভাল মত খেয়াল করলে দেখা যেত সেই শিরা - উপশিরা দিয়ে রক্ত চলাচলও করছে !  

আরও অনেক কিছুই ছিল গ্যালারী দেল একাদেমিয়ায় ,  নানা ভাস্কর্য ,  বিখ্যাত রেনেসাঁ শিল্পী জ্যোত্তোর কাজের বিশাল সংগ্রহ ,  কিন্তু আমাদের মনে প্রানে ডেভিড এমন এক  চিরস্থায়ী গভীর মুগ্ধতার সম্মোহনী প্রভাব ফেলেছে যে আর অন্য কিছুতে কোন ভাবেই মনোযোগ বসাতে পারলাম না ।  জয়তু ডেভিড ,  জয়তু মাইকেল অ্যাঞ্জেলো ! 

পরবর্তী গন্তব্য বিশ্বের অন্যতম বিখ্যাত আর্ট গ্যালারী ফ্লোরেন্সের উফিজি ।  অবশ্যগন্তব্য  এই শিল্পতীর্থে ৫০টির অধিক বিশালাকার কক্ষে অন্তত দেড় হাজার শিল্পকর্ম আছে ,  যার যে কোন একটি পেলেই কোন দেশ না জাদুঘর বর্তে যাবে ।  মূলত ফ্লোরেন্সের বিখ্যাত মেদিচ্চি পরিবারের ব্যক্তিগত সংগ্রহই এখানে স্থান পেয়েছে ,  যা ১৭৪৩ সালে মেদিচ্চিদের শেষ বংশধর আন্না মারিয়া ল্যুদভিকো এই শর্তে দান করেন যে এই বিশ্ব সম্পদ গুলো কখনোই তার ভালবাসার শহরের বাইরে যাবে না ! 

খানিকক্ষণ শিল্পসুধা উপভোগের পর সোজা ১৯ নম্বর কক্ষে চললাম ,  যেখানে বিশ্বের অন্যতম সেরা রেনেসাঁ চিত্রকর বতিচেল্লির উল্লেখযোগ্য ১৫টি কাজ স্থান পেয়েছে ,  সে এক অবাক করা অসামান্য গুপ্তধনের ভুবন ।  দরজা দিয়ে প্রথমেই চোখে পড়ল বতিচেল্লির অমর সৃষ্টি বিশালাকৃতির প্রিমাভেরা   ( বসন্ত )  ,  

দেয়ালজোড়া এই চিত্রকর্মে আছে বেশ কজন পৌরাণিক দেব - দেবী ,  আর এদের মাঝেই কোলের আঁচড় থেকে বসন্তের আগমনী দূত ফুল ছড়াতে ছড়াতে এগিয়ে যাচ্ছে বসন্তের দেবী । 

এর পাশের দেয়ালে সম্ভবত চিত্রকরের সবচেয়ে বিখ্যাত সৃষ্টি বার্থ অফ ভেনাস !  কি যে জাদু এই অপরূপ ক্যানভাসে ,  সমুদ্রে ভাসমান ঝিনুকের উপর দণ্ডায়মান ভেনাস - সুন্দরী দুই হাতে লজ্জা ঢাকতে ব্যস্ত ,  এলোচুল বাতাসে উড়ছে আলগোছে ,  মাথা মৃদু ডানদিকে কাত হয়ে আছে ,  নেত্রে অপার বিষণ্ণ দৃষ্টি ।  বাতাসের দেবতা জোরালো ফু দিয়ে ঝিনুকটিকে ডাঙ্গায় নিচে যাবার চেষ্টারত ,  আর অন্য দেবী এগিয়ে আসছেন এক জমকালো বস্ত্রখণ্ড দিয়ে তাকে আবৃত করতে । 

বিশ্বের লাখো লেখক আজ পর্যন্ত ব্যর্থ  চেষ্টা চালিয়েছেন বতিচেল্লির বার্থ অফ ভেনাসের সৌন্দর্য লেখনীর মাধ্যমে তুলে ধরতে ,  কিন্তু তাদের কেউই যে বিন্দুমাত্র সফল হয় নি তা ভেনাসের চোখে চোখ পড়া মাত্রই বুঝে গেলাম ।  এই অপরূপ বোবা সম্মোহনী বিষণ্ণ দৃষ্টি কি কলমের মাধ্যমে ফোটানো সম্ভবপর !  মাথাটা আলতো কাত করে ,  চোখে চোখ রেখে ভেনাস যেন শুধাচ্ছে -  এই বোকা ছেলে ,  কোথায় ছিলে এতদিন ?  

সেই কবে স্কুল জীবনে কাজী আনোয়ার হোসেনের রূপান্তরিত অসাধারণ ছোট গল্প জালিয়াত - এ প্রথম জেনে ছিলাম এই শাশ্বত সুন্দরের কথা ,  আজ নয়ন যেন সার্থক হল ।  সেই সাথে ছিল বতিচেল্লির মেডাল হাতে যুবকের ,  পৌরাণিক জীব অশ্বাকৃতী মানব সেন্টরের সুবিখ্যাত সব চিত্রকর্ম । 

একরকম জোর করেই পা বাড়ালাম সামনের দিকে ,  পরের ঘরের এই দেয়ালে ঝোলানো লিওনার্দো দ্য ভিঞ্চির তিন - তিনটি সুবিখ্যাত সৃষ্টি ! 

 অ্যাডোরেশন অফ ম্যাজাই ,  অ্যানুসিয়েশন এবং যীশুর ব্যাপ্টিজম  ( পেইন্টিংটি আসলে লিওনার্দোর গুরু ভেরোক্কিওর আঁকা ,  শুধু বাঁ পাশের একটা দেবদূত তৎকালীন শিক্ষানবীশ লিওনার্দোর আঁকা ,  কিন্তু গোটা চিত্রকর্মটি অবলোকন করলে ক্যানভাস জুড়ে থাকা যীশু বাঁ অন্যরা নন ,  কেবল হাঁটু গেড়ে বসে থাকা দেবদূতটির দিকেই চোখ চলে যায় তার ভিন্ন আঁকার ভঙ্গি ও অপার্থিব সৌন্দর্যের কারণে । 

 কিংবদন্তী বলে ,  এই দেবদূত দেখার পরে গুরু ভেরোক্কিও ছবি আঁকা ছেড়ে দিয়েছিলেন ) 

 অ্যাডোরেশন অফ ম্যাজাই - এর পরাবাস্তব স্বপ্ন ঘেরা ক্যানভাসে আবছা ভাবে নজরে পড়ে স্বয়ং তরুণ শিল্পী লিওনার্দোর আদল । 

দীর্ঘ কাঁচের বারান্দাগুলোতেও ভাস্কর্যের সারি ,  মাঝে কাঁচের জানালা দিয়ে এক চিলতে ফ্লোরেন্স আর ঝকঝকে আরনো নদী চোখে পড়ে ।  নদীর বুকে নানা বাহারি সেতু ,  মেঘের চাদরের ফাক গলে মায়াবী সোনা ঝরা রোদে ফ্লোরেন্সকে মনে হয় এক টুকরো স্বর্গ । 

এরপরের কক্ষে ঢুকতেই চক্ষুচড়কগাছ ,  দেয়ালে শোভা পাচ্ছে মাইকে অ্যাঞ্জেলোর দ্য হলি ফ্যামিলি !  বিশ্বের সর্বকালের সর্বশ্রেষ্ঠ ভাস্কর যে সে যুগের অন্যতম সেরা স্থপতি ,  কবি ,  যন্ত্রবিদের সাথে সাথে সর্বকালের অন্যতম সেরা চিত্রকরও ছিলেন তার অন্যতম প্রমাণ দ্য হলি ফ্যামিলি ।  পেইন্টিংটি এত ঝলমলে উজ্জল রঙে আঁকা যে বলা হয় এটা এখনো ততটাই উজ্জল যতটা ছিল আঁকার সময় ,  ১৫০৬ সালে !  

পরের গ্যালারীতে রাফায়েলের জয়জয়কার ,  বিশেষ করে তারুণ্যে আঁকার তার আত্নপ্রতিকৃতিটি মনের মাঝে গভীর রেখাপাত করে । 

এরপরে তিনতোরেত্তো ,  ফ্রানসেসকো ,  পোনতোর্মো ,  জ্যোত্তো ,  দোনাটেল্লো ,  ফিলিপ্পো লিপ্পি ,  ফ্লোরেন্টিনো ,  দেল সার্তো প্রমুখ জগৎ কাঁপানো শিল্পীর অমূল্য সৃষ্টির অপরূপ সমাহার ।  শিল্পকলার এমন অমূল্য সম্ভার এক প্যারিসের ল্যুভ ছাড়া অন্য কোথাও দেখেছি বলে মনে পড়ছে না । 
 এক কক্ষে  দেখা হল টিটিয়ানের ১১টি অমর সৃষ্টির সাথে ,  যাদের মধ্যমণি হয়ে আছে উরবিনোর ভেনাস ,  টিটিয়ানের সুবিখ্যাত এই ভেনাস কেন জানি শুধু এদুয়ার মানের অলিম্পিয়ার কথা মনে করিয়ে দেয় । 

যাবার পথে চোখ বুলিয়ে গেলাম পিটার পল রুবেনস আর রেমব্র্যান্টের আলো - ছায়া নিয়ে কাজ করে অনন্যসাধারণ চিত্রকর্মগুলোতে । 

 নীচতলার বাহির হবার দরজার ঠিক আগমুহূর্তে দেখা গেল সুরাপাত্র হাতে বাক্কাসের পেইন্টিং ,  সামনে অবিশ্বাস্য রকমের বাস্তব ফলের ঝুড়ি !  এমন ফলের ঝুড়ি তো আঁকতে পারতেন মাত্র একজন ,  এমন সাতপাঁচ ভাবতে ভাবতে সামনে এগোচ্ছি  ,  দেখি তাই - ই !  সেই কারাভাজ্জিওর আঁকা পানরত বাক্কাস যেন মুচকি হেসে আহ্বান করছে মদিরার টানে জীবন জোয়ারে ভেসে যেতে । 

অবশেষে বিদায় বলার পালা উফিজিকে ।  বিশাল জাদুঘরের ভিতরেই কয়েক মাইল ঊর্ধ্বশ্বাসে হাঁটায় খিদে পেয়েছে বেশ ,  কাছেই এক রেস্তোরাঁয় ফ্লোরান্টিনো পাস্তা দিয়ে পেটপূজা সারা হল খাঁটি জলপাই তেল দিয়ে তারিয়ে তারিয়ে ।  অদূরেই ভেক্কিও প্রাসাদ ,  সামনে ডেভিডের বহুল পরিচিত নকল ভাস্কর্য  ( আসল ডেভিডের সামনে ছবি তোলা নিষেধ বিঁধায় নকলটার সামনেই ছবি তুলে দুধের স্বাদ ঘোলে মেটাতে হয় )  ,  পাশে সমুদ্র দেবতা নেপচুনের ঝরনা ,  সেই সাথে প্রাসাদের বারান্দায় পার্সিউসসহ নানা জগদ্বিখ্যাত ভাস্কর্য  (  আসল না নকল জানা হয় নি ) 


আরও অনেক বিখ্যাত জাদুঘর ও আর্ট গ্যালারীর সমাহার ফ্লোরেন্সে ,  কিন্তু দুই বন্ধু মিলে ঠিক করলাম আর নয়  !  এক দিনে এত বেশী চমৎকার স্মৃতি মাথায় সইবে না ,  আবার আসা যাবে দিনক্ষণ বুঝে !  তাই ট্রেনস্টেশনের পথে আবার ,  মনে মনে ভাবছি ,  আবার কেন ?  বারবার আসব !  সুযোগ পেলেই ছুটে আসব অপরূপা ফ্লোরেন্সে ,  এমন জাদুমাখা শিল্পসমৃদ্ধ শহর আর দুটি আছে নাকি ! 
 (  বন্ধুরা ,  আবার চলেছি ফ্লোরেন্সের পথে ,  সেই তিলোত্তমাকে দিয়ে আসা ফেরার প্রতিশ্রুতি রক্ষায় !  আপনার যখন এই লেখা পড়ছেন ,  আশাকরি ততক্ষণে পৌঁছে গেছি আবার আরনো নদীর তীরের সেই মায়ানগরে ।  প্রতিশ্রুতি দিচ্ছি গেলবারের অনেক না দেখা স্থান দর্শনের ,  যেমন মাইকেল অ্যাঞ্জেলোর সৃষ্টি মেদিচ্চি চ্যাপেল ,  দোনাটেল্লোর ডেভিড ও অনেক অনেক কিছুর ,  সেই সাথে নিয়ে যাব আপনাদের পৃথিবীর সবচেয়ে বিখ্যাত গ্রামে ,  যার নাম ভিঞ্চি । 
এই লেখাটির কিছু অংশ ৩টি ছবিসহ এক দৈনিকের  ক্রোড়প্রত্রে ছাপা হয়েছিল বেশ আগে ,  কিন্তু অসম্পূর্ণ । 
ভালো থাকুন সবাই ,  ফিরে এসে কথা হবে ,  এই লেখায় ব্যবহৃত কিছু শিল্পকর্মের আলোকচিত্র নেট থেকে সংগৃহীত ,  যেহেতু সেগুলোর ছবি কোনভাবেই তোলার উপায় ছিল না ,  বাকীগুলো অধমেরই তোলা ) 






স্মরণীয় চলচ্চিত্র -  দ্য লাস্ট স্টেশন ,  রূপোলী পর্দায় তলস্তয়ের শেষ দিনগুলি




 ( সংবিধিবদ্ধ সতর্কীকরণ — এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র ,  এটা কোন মুভি রিভিউ নয় ,  কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই ,  এটি স্রেফ ধারা বিবরণী ।  কাজেই যাদের চলচ্চিত্রটি এখনো দেখা হয় নি ,  তারা আগে দেখে ফেললেই ভাল হয় ,  নতুবা সব ঘটনা জানলে হয়ত আগ্রহ কিছুটা কমে যাবে ।  এমন লেখার ব্যাপারে সকল ধরনের পরামর্শ স্বাগতম ।  লেখায় ব্যবহৃত আলোকচিত্রগুলো নেট থেকে সংগৃহীত  ) 

বিশ্ব সাহিত্যের সবচেয়ে সার্থক  উপন্যাস হিসেবে জনগণমনে আসন করে নিয়েছে ওয়ার অ্যান্ড পিস ,  সেই সাথে জনপ্রিয়তম লেখক হিসেবে পৃথিবীর কোটি কোটি সাহিত্যপ্রেমীর মনে চিরস্থায়ী সাহিত্যদেবতার আসন অলংকরণ করে নিয়েছেন লিও তলস্তয় ,  যার পোশাকি নাম ছিল কাউন্ট লিয়েফ নিকোলিয়েভিচ তলস্তয় ।  যদিও সেই নীল রক্তের রাজকীয় উপাধি তিনি মনে প্রাণে ত্যাগ করতেই চেয়েছেন সর্বদাই ,  কাউন্ট নন ,  সমাজের একজন সাধারণ মানুষ হিসেবেই খুঁজতে - বুঝতে চেয়েছেন অন্যদের এই নশ্বর জীবনের ক্ষুদে ক্ষুদে আনন্দ - বেদনার কাব্য ,  অমর করে রেখেছেন তার পর্বতপ্রমাণ লেখনী শক্তি দিয়ে ,  যার প্রমাণ ছড়িয়ে আছে তার মহাবিশ্বসম উপন্যাসগুলোতে ,  অমর ছোট গল্পগুলোয় ,  নাটক - প্রহসনে ,  দার্শনিক তত্ত্বে আর সাহিত্যজগতের সবচেয়ে রোমান্টিক উপন্যাস আন্না কারেনিনায় । 

এমন সুবিশাল নাক্ষত্রিক জীবনকে কি রূপোলী ফিতের ফ্রেমে পুরোটা বাঁধা যায় না বোঝা যায় !  তাই তো পরিচালক মাইকেল হফম্যান সেই বৃথা চেষ্টায় না যেয়ে তলস্তয়ের সুদীর্ঘ ঘটনাবহুল জীবনের শেষকটি  দিন তিনি বেছে নিয়েছেন তার দ্য লাস্ট স্টেশন চলচ্চিত্রের জন্য ,  যা মহান লেখক অতিবাহিত করেছেন তার জন্মস্থান ,  পারিবারিক সম্পত্তি ইয়াসনায়া পলিয়ানায় । 



সাহিত্য জীবন শুরুর পর থেকেই শান্তিবাদী জীবনের দিকে আকৃষ্ট হওয়া তলস্তয় চেষ্টা করেছেন কি করে গণমানুষের কল্যাণ সাধন করা যায় ।  সমগ্র বিশ্বের মুষ্টিমেয় কিছু মানুষের কাছে কুক্ষিগত সমস্ত সম্পদ আর অন্যদিকে বিকট দারিদ্রের করাল রূপ তাকে করে বিহ্বল তুলত সর্বদাই ,  যার পরিণতিতে এক শান্তিবাদী নবদর্শনের জন্ম দেন তিনি ,  যার অনুসারীরা পরিচিত ছিলেন তলস্তয়ান নামে ,  যাদের অন্যতম নেতা ছিল তলস্তয়ে ঘনিষ্ঠতম বন্ধু ভ্লাদিমির চের্তকভ । 

এই নিয়েই সিনেমার ঘটনা পরিক্রমা শুরু -  চের্তকভের কাছ থেকে অনুমতি নিয়ে এক তরুণ তলস্তয়ান ভ্যালেন্তিন বুলগাকভ আসেন ইয়াসানা পলিয়ানায় তলস্তয়ের সেক্রেটারি হিসেবে হিসেবে ,  মহান সাহিত্যিকের মহানতর হৃদয়ের সত্যিকারের পরিচয় পেয়ে অভিভূত তরুণ চেষ্টা করে তার কাজে মন প্রাণ ঢেলে দিতে সহযোগিতার ।  সেই খামার বাড়ীরই এক প্রান্তে অন্যান্য অনুসারীদের সাথে থাকার নির্দেশ জোটে তার ,  সেই সাথে তলস্তয়ের জীবনের খুঁটিনাটি লিপিবদ্ধ করার দায়িত্ব বর্তায় নতুন কাজের অংশ হিসেবে । 



আর তার জীবনের ঝড়ের মত প্রবল বেগে আসে প্রথম প্রেম ,  তলস্তয়ান দর্শনের এক অনুসারিণী মাশা  ( মারিয়া নামের রাশান সংস্করণ )  । 

এদিকে ঘটতে শুরু করে ঘটনা ,  ভ্যালেন্তিন বুলগাকভ অতি সহসাই বুঝতে পারেন মহামতি তলস্তয়ের দীর্ঘ জীবনের সহধর্মিণী কাউন্টেস সোফিয়া আন্দ্রেয়েভনা  (  তাদের দীর্ঘ ৪৮ বছরের দাম্পত্য জীবনে ১৩ সন্তানের জননী হন সোফিয়া ,  যদিও তাদের পাঁচজন শিশুকালেই মৃত্যুবরণ করে )  তার স্বামীর এই সর্বমানুষের কল্যাণময় চিন্তাধারা তাদের ব্যক্তিগত সম্পদে প্রয়োগের ক্ষেত্রে চরম বিরোধী ছিলেন । 

তলস্তয়ের মতধারা ছিল ,  প্রয়োজনের অতিরিক্ত সম্পদ মানুষের জন্য মন্দভাগ্যই ডেকে আনে ,  সমস্ত সম্পদই গরীব মানুষের সাথে সুষম বন্টন হওয়া উচিত ।  তার এই সাম্যবাদী চিন্তাধারা অনুপ্রানিত করেছিল বিশ্বের নানা প্রান্তে ছড়িয়ে থাকা মানবতাবাদীদের ,  যাদের অন্যতম ছিলেন সুদূর দক্ষিণ আফ্রিকায় বসবাসরত এক তরুণ আইনজীবী মোহন দাস গান্ধী ।  তলস্তয়ের সাথে তার ছিল পত্রযোগাযোগ ,  হয়ত সেই অনুপ্রেরণায়ই ঐ আইনজীবী পরিণত হত শান্তিবাদী আন্দোলনের প্রতীকে ,  পরিণত হন মহাত্মা গান্ধীতে (  উল্লেখ্য ,  দক্ষিণ আফ্রিকায় গান্ধীজীর আশ্রমের নাম ছিল তলস্তয় ফার্ম ।  ) 

যদি দার্শনিক স্বামী তাদের বিপুল সম্পত্তি ,  বিশেষ করে তার পাণ্ডুলিপিগুলোর সত্ত্ব অন্যদের দান করে দেন এই দুশ্চিন্তায় বৃদ্ধা সোফিয়া উদভ্রান্ত হয়ে যান ,  এই দুঃসহ চিন্তা কুরে কুরে খেতে থাকে তার সমগ্র অস্তিত্বকে ।  পরিণতিতে প্রায়শই ঋষিপ্রতিম জীবনসঙ্গীর সাথে অবতারণা ঘটে সংঘর্ষময় পরিস্থিতির । 

সেলুলয়েডের পর্দায় বিশ্ব সেরা সাহিত্যিকের এই অশান্তিময় শেষ জীবনের গৃহদাহ পর্ব ফুটিয়ে তোলা হয়েছে যথেষ্ট মুন্সিয়ানার সাথে ,  বিশেষ করে যেখানে তিক্ত - বিরক্ত ,  হতক্লান্ত তলস্তয় প্রায়ই স্ত্রীকে বলছেন -  আমি কিন্তু তোমার এই সমস্ত কথার জ্বালায় আসল কাজ করতে পারছি না কিছুই !  যদিও তলস্তয় বারংবার বলেছেন তার জীবনে প্রেমময়ী স্ত্রীর অনস্বীকার্য ভূমিকার কথা ,  জানিয়েছেন তাদের অসম্ভব সুখী যৌবনকালের কথা । 

 ভ্লাদিমির চের্তকভের আবির্ভাবে ঘটনা মোড় নিতে থাকে অন্যদিকে ।  নতুন উইল করে মহান জনসেবী লেখক তার সমস্ত সম্পত্তি দান করে দেন জনগণের কল্যাণের নিমিত্তে ,  কিন্তু কাউন্টেস সোফিয়া গোপনে স্বামীর রোজনামচা পাঠ করে জেনে যান এই গোপন ঘটনা !  মুহূর্তে যেন বারুদের স্তূপে পড়ল অগ্নিস্ফুলিঙ্গ ,  কদর্য ভাষায় তলস্তয়কে আক্রমণ করেন সোফিয়া । 



অবশেষে জীবনের শেষ দিনগুলোয় নিরিবিলিতে লেখালেখি ও অন্যান্য কাজের জন্য এক নীরব শেষ রাতে নিজের জন্মস্থান ছেড়ে অজ্ঞাত গন্তব্যে রওনা দেন আমাদের গ্রহের সেরা লেখক ,  সঙ্গে দীর্ঘদিনের বন্ধু তার ডাক্তার । 

পরদিন প্রত্যুষে এই খবর পেয়েই জলে ডুবে আত্নহত্যার ব্যর্থ চেষ্টা চালান কাউন্টেস ,  সেখান থেকে শেষ মুহূর্তে উদ্ধার পেলেও তার ধ্যান জ্ঞান হয়ে দাড়ায় স্বামীকে যে কোন মতে বাড়ীতে ফিরিয়ে নিয়ে আনা ।  কিন্তু পরবর্তীতে তাদের কন্যা আনাও চুপিসারে বাড়ী ছেড়ে যোগ দেন বাবার সাথে ।  কাউন্টেস সোফিয়ার সাথে কেবলমাত্র রয়ে যান কেবল ভ্যালেন্তিন । 

কিন্তু পরিকল্পনা মোতাবেক শেষ দিনগুলো আর অতিবাহিত হল না লেখকের ,  হয়ত যাত্রাপথের ধকলে  ,  হয়ত মানসিক চাঞ্চল্য নানা কারণে শয্যাশায়ী হয়ে পড়েন তিনি ,  আশ্রয় নিতে বাধ্য হতেন আস্তাপোভা নামের এক নাম না জানা অতি ক্ষুদে রেলস্টেশনে ।  খবর ছড়িয়ে পড়ে বিদ্যুৎগতিতে ,  নির্জন স্টেশন হয়ে পড়ে সাধারণ মানুষ আর সাংবাদিকদের ভিড়ে লোকারণ্য । 

শেষ মুহূর্তে প্রেক্ষাপটে উপস্থিতি দেখা দেয় তার স্ত্রী সোফিয়াও ,  সাথে  এক ধর্মের লেবাসধারী দামি জোব্বায়ালা ধর্মযাজক  (  প্রথাগত ধর্মের সাথে বিরোধ ছিল তলস্তয়ের মহান মানবতাবাদী দর্শনের ,  যে কারণে যাজকদের চক্ষুশূল ছিলেন তিনি ।  আবার ১৯০১ সালে দেওয়া প্রথম নোবেল সাহিত্য পুরস্কারটি তিনিই পাচ্ছেন এমনটি সমগ্র সাহিত্যজগৎ ধারণা করলেও তার লেখনী খ্রিষ্টীয় ধারনার পরিপন্থী এই হাস্যকর কারণে যোগ্যতম লেখককে বঞ্চিত করা হয় ।  যদিও তলস্তয় বলেছিলেন এই পুরস্কারের অর্থ হয়ত তাকে কেবল অপব্যয়ী হতেই ইন্ধন যোগাত  !  ) 



শেষ মুহূর্ত পর্যন্ত সম্ভবত স্বামী - স্ত্রীর সম্ভব হল না মৃত্যুর শীতল স্পর্শে ।  তলস্তয়ের মৃত্যুর সাথে সাথে যবনিকা ঘটে সম্ভবত শেষ লিটারেচার জায়ান্টের ,  তার শেষ নিঃশ্বাস স্থান হিসেবে আস্তাপোভা হয়ে পড়ে বিশ্বখ্যাত ,  ঠিক তলস্তয়ের মহাপ্রস্থানের মুহূর্তটিতে সেই স্টেশনের প্ল্যাটফর্মের ঘড়িটি বন্ধ করে দেওয়া হয় পরবর্তীতে ,  আজ পর্যন্ত সেটি সেই সময়ই দেখাচ্ছে ।  এই কারণে চলচ্চিত্রটির নাম দ্য লাস্ট স্টেশন যেমন জীবনের শেষ দিনগুলির রূপকার্থে সার্থক তেমনি সার্থক বাস্তবিক অর্থে । 

২০০৯ সালে মুক্তিপ্রাপ্ত এও চলচ্চিত্রের মূল আকর্ষণ তলস্তয়ের ভূমিকায় ক্রিস্টোফার প্লামার এবং তার স্ত্রী সোফিয়ার ভূমিকায় রূপদানকারী অস্কারজয়ী হেলেন মিরেনের অনবদ্য অভিনয় ,  দুজনেই সেরা অভিনয়ের অস্কার মনোনয়ন লাভ করেন সেবার । 

সেই সাথে রুশ দেশের অবারিত প্রকৃতির খানিকতে ছোঁয়া ,  মুক্ত বনভূমি আর দিগন্ত ছোঁয়া শস্যক্ষেত্রের দৃশ্য ক্যামেরাবন্দী করা হয়েছে আবেগ মোড়া দক্ষতার সাথে ।  সেই সাথে দর্শকের চোখ ও মন আটকে রাখে অসংখ্য তীক্ষ সংলাপ ,  যখন তলস্তয় নিজেই বলেন তিনি  স্বয়ং একজন সঠিক তলস্তয়ান না ,  যখন তার স্ত্রী লেখকের যৌবনের উশৃঙ্খল দিনগুলির কথা বলেন আলতো অভিমানে ,  বৃদ্ধ দম্পতি শিশুতোষ আবেগ নিয়ে খুনসুটিতে মেতে ওঠেন । 

আবেগ ,  ক্ষোভ ,  রাগ ,  শোক ,  ভালবাসার বহিঃপ্রকাশ ,  সবকিছুর সন্নিবেশনেই দ্য লাস্ট স্টেশন হয়ে উঠেছে সাহিত্যপ্রেমীদের জন্যও এক অবশ্য দর্শনীয় চলচ্চিত্রে ।  । 








হাভানার দিনগুলি





হাভানা ,  যেন এক টুকরো রোদ্দুরময় আকাশের নাম ।  নামের মাঝেই আছে টুংটাং সুরেলা ধ্বনির অফুরান উৎস ,  মন মেতে ওঠে চনমনে আনন্দে ,  অফুরন্ত ভাল লাগা ঘিরে ধরে ।  নামটিই এমন সুমধুর ,  জনপদটি না যেন কতটা তিলোত্তমা ! 



ক্রান্তীয় অঞ্চলের সারাদিনের দাবদাহের রাজত্ব শেষে স্নিগ্ধ গোধূলি লগ্নে পৌঁছলাম সেই মহানগরীতে বিমানের লম্বা ভ্রমণ শেষে ,  বিমানবন্দর থেকে ট্যাক্সি করে সোজা ওল্ড হাভানার নির্ধারিত কাসাতে  ( কিউবায় পর্যটকদের মাঝে কাসা বা লজিং ব্যবস্থা অত্যন্ত জনপ্রিয় ,  স্থানীয় বাসিন্দাদের বাড়ীতে অতিরিক্ত ঘর ও অন্যান্য সুযোগসুবিধা থাকলে তারা সরকারের কাছ থেকে পর্যটকদের রাখার অনুমতি পেতে পারেন ,  সেই সাথে তাদের খাবার ব্যবস্থাও একই সাথে হয়ে থাকে ,  ফি বছর ২০ লক্ষ ভ্রমণপিপাসু ক্যারিবীয় অঞ্চলের বৃহত্তম দ্বীপটি দর্শনে যায় ,  যাদের অধিকাংশের কাছে কাসা অধিকতর পছন্দ ,  অর্থনৈতিক ভাবে যেমন সাশ্রয়ী ,  তেমনি স্থানীয়দের সাথে মেশার বিরল সুযোগ ,  সেই সাথে আছে বাড়ীতে রান্না টাটকা স্থানীয় খাবারের স্বাদ ।  )  
ততক্ষণে অন্ধকার জাকিয়ে বসেছে ,  তিলোত্তমা মহানগরীর পুরনো অংশে প্রবেশ করেছি এটুকুই বোঝা গেল কলোনিয়াল স্থাপত্যের ছড়াছড়ি দেখে । 

গন্তব্যস্থল কাসা বারবারার দরজায় পৌঁছে দেখি তালা !  আজব ,  বারবারা কি আমাদের আসার খবর পান নি !  সাথে গুচ্ছের মালপত্র ,  এমতাবস্থা থেকে চটজলদি উদ্ধার করলেন পাশের বাড়ীরই সিনোরা ইসাবেল ,  বললেন তার বাড়ীতে খানিকক্ষণ বিশ্রাম নিতে ,  তার কাছে বারবারা চাবি রেখে গেছে বটে ,  কিন্তু মহিলার ফিরতে ফিরতে প্রায় মাঝরাত !  বোঝা গেল ,  ব্যস্ত থাকলেও দায়িত্বজ্ঞান টনটনে । 
সিনোরা ইসাবেল এবং তার স্বামী সিনর হোর্হেস অতিথি আপ্যায়ন শুরু করলেন সুগন্ধি চা আর পৃথিবীর সেরা চিনি দিয়ে ,  যে চিনির কারণেই মানবজাতির কাছে  তাদের দেশের পরিচয় বিশ্বের চিনির পাত্র বলে ।  তাদের কাছেই জানা গেল সেই রাতেই বিখ্যাত হাভানা কার্নিভ্যালের শেষ রাত ,  প্রায় ২৪ ঘণ্টার ভ্রমণজনিত ক্লান্তির কারণে বিছানায় লম্বা হবার পরিকল্পনা জামানত বাজি রেখে হারল ,  এর ঘণ্টা খানিকপরেই তাদের সাথে নিজেদের আবিস্কার করি মধ্যরাতের হাভানা কার্নিভ্যালে । 
পরদিন সকালের সোনা রোদ মাঝ দুপুরের ঝাঁঝালো তেজে হারিয়ে যাবার আগেই  ঝুলবারান্দায় দাড়িয়ে পরতে পরতে উপভোগ করলাম নতুন পরিবেশের মাধুর্য ,  বেশ একটা সতেজ ভাব চারিদিকে ,  কিন্তু হৈ - হট্টগোলের লেশ মাত্র নেই ।  

বেশ আমাদের কাসাটি ,  কয়েকশ বছর আগে স্প্যানিশ ঔপনিবেশিক আমলে নির্মিত ,  বিশালকায় সব দরজা ,  বিশুদ্ধ আলো - হাওয়া খেলে যাচ্ছে সর্বদাই ।  


নাস্তার টেবিলের হাক পড়ল ,  সিনোরা বারবার গতরাতে না থাকার জন্য দুঃখপ্রকাশ করেই জানিয়ে দিলেন হাভানায় আমাদের কি কি করা উচিত আর কি কি এড়িয়ে চলা উচিত ,  সেই সাথে অতি অবশ্যই যেন তার হাতের রান্না তিন বেলায় আস্বাদন করি তা পই পই করে বলতে ভুললেন না ,  দারুণ স্বাদের কফির সাথে রকমারি আয়োজনের মাঝে ছিল পাঁচ থেকে সাত ধরনের ক্রান্তীয় ফল  (  আম ,  কলা ,  আনারস ,  পেয়ারা ,  আভোকাডো ,  পেঁপে ইত্যাদি ।  আমার ক্ষুদ্র জীবনের অধিকাংশ সময়ই কেটেছে রাজশাহীতে ,  আমের দেশের মানুষ হয়েও বলছি কিউবার আম রাজশাহীর আমের চেয়েও কোন অংশে কম সুস্বাদু নয় )  ।  আর আছে ইচ্ছা মত খাদ্যতালিকা বেছে নেবার সুবিধে ,  যেটাই চাই না কেন বোঝা গেল সেটা তার ক্ষমতার মাঝেই ,  কেবল উনুনে চড়াবার অপেক্ষা ।  প্রায় ইলিশের মত স্বাদের সামুদ্রিক মাছ অ্যালবাকোর থেকে ফুটখানেক লম্বা লবস্টার ,  সেই সাথে শিম আর ভাত ,  সব মজুদ !  

আশেপাশে এলাকা চিনে নেবার জন্য পদব্রজেই হাভানা ভ্রমণ শুরু ,  সময় থমকে যাওয়া এক মহানগরী ,   মহাকালের বেলাভুমিতে যাত্রা শুরুর পর ৫০০ বছর পার হয়ে গেছে কিন্তু হাভানার খুব পরিবর্তন হয়েছে কি  !  সরু সরু গলি ,  চোখ ঝলসে যাবার মত স্বপ্নময় রঙিন সব ঘরদোর , 

 রিকশার টুংটাং

 আর হাভানার প্রতীক বলে খ্যাত ক্ল্যাসিক সব গাড়ীর রাস্তা জুড়ে চলাচল (  এগুলো হলিউডের পর্দা বাদে আপনি কোথাও দেখবার আশাও করেন না ,  লাভ নেই ,  অনেকগুলোই পঞ্চাশের দশকের এবং এখনো দারুণ প্রতাপে পথ দাবড়িয়ে বেড়াচ্ছে )  । 



দিনের প্রথম গন্তব্য হিসেবে বেছে নিলাম কিউবান বিপ্লব জাদুঘর ।  
সেখান থেকে ম্যালেকন এলাকায় নীল সমুদ্দুরের নোনা হাওয়ায় খানিকক্ষণ  ফুসফুস ভরিয়ে আফ্রিকান চিত্রকলা ও ইতিহাসের জাদুঘরে ,  সেখানে আফ্রিকার নানা দেশের কারুশিল্পের সাথে সাথে উপস্থাপন করা হয়েছে দাস ব্যবসার কালো ইতিহাসকে । 

আগস্ট কিউবার উষ্ণতম মাস ,  লু হাওয়ার মত প্রবল প্রতাপময় পবনদেবের সাঙ্গপাঙ্গরা ঘামের বন্যায় প্রাণ ওষ্ঠাগত করে ছাড়ছে ,  পথের বুনো পায়রাদেরও দেখি জলের সন্ধান পেলেই ঝুম গোসল শুরু করেছে ,  আমাদের ভরসা সেখানে মোহিতো নামের পানীয় আর জিভে জল আনা আইসক্রিম । 

প্রথম দিনেই বোঝা হয়ে গেল ,  হেঁটে ঘুরে ফিরে দেখতে চাইলে খুব সকালে নতুবা বিকেলের পড়ে যাওয়া আলোতে বেরোতে হবে ,  মাথার উপরে সূর্য নিয়ে আর নয় ।  বিশেষ করে রাত - বিরাতে ক্যামেরা হাতে বেরোতেও কোন সমস্যা নেই ,  হাভানা দুই আমেরিকা মহাদেশ মিলিয়ে সবচেয়ে নিরাপদ মেট্রোপলিটন শহর ,  এখানে এমন কোন জায়গা নেই যেখানে দর্শনার্থীদের একা যাওয়া বিপদজনক হতে পারে ,  সেই সাথে সাথে নেই পথশিশুদের অস্তিত্ব । 

 পরদিন কাকভোরের মোলায়েম আলোয় হাভানা বন্দরের কাছের সমুদ্রতীরে ঘোরাফেরা করছি ,  সারা রাত সমুদ্দুরের সাথে সংগ্রাম করে জীবন বাজি রেখে জয়ী মৎস্যজীবিরা ততক্ষণে জলযানগুলো নোঙর ফেলে হয়তো তালি দেওয়া কাঁথায় শুয়ে বুড়ো সান্তিয়াগোর মতই সিংহের স্বপ্নে বিভোর ।  প্রতিটি নৌকার আলাদা আলাদা নাম ,  ঢেউয়ের তালে তালে প্রস্তুতি নিচ্ছে তাদের মালিকদের মতই আগামী রাতের । 


ধীরে ধীরে জেগে উঠছে হাভানা ,  লোকজনের ভিড় শুরু হয়েছে সর্বত্র ,  সেই সাথে অলস পথচারীদের ইতস্তত বিচরণ ,  আর বিশ্বের সমস্ত শিশিরস্নাত ফুল নিয়ে এক প্রেমিকের আগমন - 

মেঘ আর রোদ্দুরের খেলায় সৃষ্ট অতিপ্রাকৃত আভায় রাস্তার পাশের বাড়িঘরগুলো মনে হল ডেসপারাডো চলচ্চিত্রের শুটিংস্পট থেকে উঠিয়ে আনা হয়েছে ,  নতুবা সেই দৃশ্যধারণই হয়েছিল এইখানে ।  

মায়াবী আলোর সেই ভোরে ,  যে সময় মনে হয় পৃথিবীতে কেবলই সত্য ,  সুন্দর আর কবিতার রাজত্ব ,  ওল্ড হাভানার উপকূলের কাছে এক সবুজ ছাওয়া পার্কের মোড়ে পুরনো সখার সাথে দেখা ।  মুখে স্মিত হাস্য ,  নয়নের দৃষ্টি সদুরপ্রসারি ।  আমাদের বঙ্গ সমাজে জন্ম নেওয়া সেই বিশ্বমানব আর কে হতে পারে !  ক্যারিবীয় সাগর তীরে বিশ্ব পর্যটকের দেখা পেয়ে পুলকিত আনন্দে ভরে গেল বাকী সারাটা দিন । 

কিংবন্তীর লেখক আর্নেস্ট হেমিংওয়ের জীবনের উল্লেখযোগ্য অংশ কেটেছে হাভানাতে ,  সেই নিয়ে লিখতে বসে দেখি আলাদা একটা লেখা হয়ে গেল - 
হেমিংওয়ের কিউবা
দিনের সবচেয়ে গরম ভাগটাতে চললাম ন্যাশনাল আর্ট মিউজিয়াম দেখতে ,  অবাক হলাম এদের সংগ্রহের প্রাচুর্য আর উপস্থাপনের দক্ষতায় ,  আশাই করিনি কিউবায় এমন সমৃদ্ধ একটি জাদুঘরের সন্ধান পাব যেখানে বিশ্বের সমস্ত উল্লেখযোগ্য সভ্যতার নিদর্শন রয়েছে উল্লেখযোগ্য পরিমাণে ,  মিশরীয় ,  সুমেরীয় ,  গ্রীক ,  রোমান ,  সিন্ধু ,  চৈনিক -  সবার জন্যই আলাদা আলাদা গ্যালারী ।  মিশরীয় গ্যালারীতে সাড়ে তিন হাজার বছরের মমির সাথে সাথে নিখুঁত সাত রঙে রাঙানো কফিনটি মন জুড়ে রয়ল অনেকক্ষণ । 

সেখান থেকে প্রাচীন ক্যাথেড্রালের ঘণ্টা বাজানোর টাওয়ার থেকে পুরনো হাভানার নয়নাভিরাম রূপ চোখে পড়ে । 


 দেখা হয়ে যায় ফুল বিক্রেতাদের সাথে যাদের নাম ফুলরমণী আর সঙ্গীত সাধনারত শিল্পীদের । 


হাভানায় দুই দফায় সপ্তাহখানেক অবস্থানের সৌভাগ্য হয়েছিল ,  সেই অল্প সময়ের খুব আপনার হয়ে গিয়েছিল শহরটা ,  যখন দেখতাম স্থানীয়রা রাস্তায় ফল বা সবজি কিনছে ,  প্রতিবেশীকে কিছু একটা আনতে বলে উপর থেকে ব্যাগ ছুড়ে দিচ্ছে ,  অসহ্য গরমে কোন শিশু জলের পাত্র মাথায় ফাঁকা করছে মনে আনন্দে ,  মনে হয় কি সজীব ,  কি সতেজ ,  গতিময় এখানের জীবন । 

এক ফাঁকে দেখতে গেলাম বহির্বিশ্বের কাছে হাভানার সবচেয়ে পরিচিত স্থাপত্য বিপ্লব চত্বর  ( প্লায়া দে ল্য রেভুলুশিউন )  ,  যার এক পাশে সরকারি দপ্তরের দেয়াল জুড়ে খোদাই করা অমর বিপ্লবী চে গুয়েভারার  ( স্প্যানিশে উচ্চারণ হবে গ্যেভারা )  মুখশ্রী ,  অন্য একটি ভবনে কিউবান বিপ্লবের মহানায়ক ক্যামিলো সিয়েনফুয়েগোসের উপস্থিতি ।  

 এই চত্বরেই প্রতি বছরের মে দিবসে আট ঘণ্টার সুদীর্ঘ মূল্যবান ভাষণ দিতেন এল কমানদান্তে ফিদেল কাস্ত্রো ,  চত্বরের মাঝে জাতির জনকের সন্মানপ্রাপ্ত কবি হোসে মার্তির আকাশচুম্বী ভাস্কর্য । 

তবে সবচেয়ে বেশী অভিভূত হয়েছি হাভানার সবুজে ,  একটা জমজমাট মহানগরীর মাঝে যে এত সবুজ থাকতে পারে এখানে না এলে বিশ্বাস হত না ,  সাজানো গোছানো পার্ক তো দেখি অনেক জায়গায়ই কিন্তু যত্রতত্র এত মহীরূহের সম্মেলন তাও ব্যস্ত রাস্তার পাশে আর কোথায় পাব । 
মাঝে মাঝেই কাসার ব্যালকনি থেকে চোখে পড়ত আত্নমগ্ন এক শিল্পীকে ক্যানভাসের আঁচড়ের পর আঁচড় বুলিয়ে সৃষ্টি সুখের উল্লাসে মেতে মমতা ভরে নশ্বর পৃথিবীতে রেখে যাচ্ছেন নিজের প্রতিভার সাক্ষর ,  কিন্তু কেন প্রায় এক ধরনের হয় তার চিত্রকর্মগুলো !  হয়ত পর্যটকদের কাছে বিকিকিনির জন্যই । 


পরিচয় হয়েছিল হাভানার সেরা ক্রিকেট দলের কোচ সিনর অ্যালকটের সাথে ,  এই একজনকেই পেলাম যে বাংলাদেশ মানেই ক্রিকেট বোঝে !  নেমন্তন্ন রক্ষায় তার বসতে উপস্থিত হয়ে চোখে পড়ে তার ক্রিকেট প্রেমের নমুনা ,  সেই সাথে তার বন্ধু কোর্টনি ওয়ালশ আর ব্রায়ান লারার সাথে ছবিসহ সাক্ষর সম্বলিত ব্যক্তিগত স্মারক । 


কৃষ্ণচূড়া ছাওয়া এক উদ্যানে দেখা হয়েছিল মহান নেতা সাইমন বলিভারের সাথেও ,  ভেনিজুয়েলার জন্ম নেওয়া এই মহান বিপ্লবী কেবল একটি জাতির জনক নন ,  বরং সমগ্র মহাদেশের স্বাধীনতার স্বপ্নদ্রষ্টা ।  

হাভানার অদ্বিতীয় স্থাপত্য কলা নিয়ে কথা বলা আমার মত অর্বাচীনের শোভা পায় না বলেই বিষয়টি এড়িয়ে গেলাম ,  শুধু কিছু আলোকচিত্র থাকল বিখ্যাত ক্যাপিটাল ভবনসহ অন্যান্য জায়গার । 


সেই সাথে কিছু মুখ ,  কিছু মুহূর্ত ,  কিছু স্মৃতি -  - 






 (  বন্ধুরা ,  এই লেখাটি অনেক বড় কলেবরে লিখবার ইচ্ছে ছিল ,  অনেক তথ্য দিয়ে কিন্তু আজ আর তা হল না ,  চলেছি বিশ্বের কঠিনতম এক যাত্রায় ,  প্রিয় বন্ধুর শেষকৃত্যে ।  ভাবলাম যতখানি লিখে ফেলিছি একবসাই দিয়েই যায় ,  কবে আবার হাভানা নিয়ে লেখা হবে !  তবে ঠিকমত ফিরে আসলে আর আপনাদের ভাল লাগলে অবশ্যই লিখব ) 






অমর চলচ্চিত্র -  ফুল মেটাল জ্যাকেট





 ( সংবিধিবদ্ধ সতর্কীকরণ — এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র ,  এটা কোন মুভি রিভিউ নয় ,  কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই ,  এটি স্রেফ ধারা বিবরণী ।  কাজেই যাদের চলচ্চিত্রটি এখনো দেখা হয় নি ,  তারা আগে দেখে ফেললেই ভাল হয় ,  নতুবা সব ঘটনা জানলে হয়ত আগ্রহ কিছুটা কমে যাবে ।  এমন লেখার ব্যাপারে সকল ধরনের পরামর্শ স্বাগতম ।   ) 
পর্দা ওঠার আগেই কানে ভেসে আসে করুণ আর্তিময় গান ,  মায়াভরা কন্ঠের এক তরুণ বুকের বেদনা নিয়ে প্রিয়তমাকে বিদায় দিচ্ছে ভিয়েতনামের কারণে ,  অর্থাৎ ভিয়েতনাম যুদ্ধের কারণেই প্রিয়ার কাছ থেকে বিদায় নিতে হচ্ছে তাকে ,  তারুণ্য ছিনিয়ে নিচ্ছে দূরদেশে সংঘটিত অন্যায় যুদ্ধ ।  এমনভাবেই শুরু হয়েছে বিশ্বখ্যাত পরিচালক স্ট্যানলি কুবরিকের ফুল মেটাল জ্যাকেট চলচ্চিত্র ,  যা পুরোটাই তৈরি যুদ্ধ নিয়ে এবং সেই সঙ্গে যুদ্ধবিরোধী চলচ্চিত্রের প্রতীক হিসেবে সারা বিশ্বের চলচ্চিত্রপ্রেমীদের কাছে সমাদৃত । 
সেই Goodbye my Sweetheart ,  Hello Vietnam গানের সঙ্গে সঙ্গেই পর্দায় ভেসে ওঠে চুল কামানোরত অবস্থায় একদল তরতাজা নতুন প্রাণ ,  মার্কিন যুক্তরাষ্ট্রের মেরিন সেনাদলে নাম লিখিয়ে ট্রেনিংয়ে যোগদানের আগে বাধ্যতামূলক ভাবে মাথা ন্যাড়া করছে সবাই ,  মেঝেতে জমে উঠেছে একের পর এক চুলের স্তুপ -  সোনালী ,  কালো ,  বাদামী ,  কোঁকড়া ,  সিল্কি -  সব ধরনের চুলের সমারোহ ।  পরিচালক এই রূপক শটের মাধ্যমে জানালেন এই যুদ্ধ নামে নিষ্ঠুর খেলায় বলি হয়েছিল সব ধরনের তরুণ ,  সকল বর্ণের ,  সকল জাতের । 
ফুল মেটাল জ্যাকেট মূলত দুই ভাগে বিভক্ত ,  প্রথম অংশে দেখানো হয় মেরিন একাডেমীতে সদ্য অংশগ্রহণকারী এক দল তরুণের নানা প্রস্তুতির মাধ্যমে ধাপে ধাপে একজন খুনে সেনাতে পরিণত হওয়ার সব ধরনের শারীরিক ও মানসিক কসরত ।  একজন ড্রিল সার্জেন্টের কর্কশ ,  কদর্য ভাষার চাঁছাছোলা আক্রমণে তাদের মানসিক দৃঢ়তাটুকু ভেসে যায় প্রবল স্রোতের মুখে খড়কুটোর মত ,  সোজা জানিয়ে দেয় সার্জেন্ট হার্টমান তার কথা মতো গুনে গুনে দিনের প্রতিটি মুহূর্ত কড়াকড়িভাবে  পালন করতে হবে সেনাদের  ( সার্জেন্ট হার্টমানের ভূমিকায় অনন্য অভিনয় করেন ব্যক্তিগত জীবনে সত্যিকারের প্রাক্তন মেরিন সেনা রোনাল্ড লি এরমে ,  তার বাস্তবতাপূর্ণ অভিনয় এই অমর চলচ্চিত্রের অন্যতম চালিকাশক্তি )  । 

সকালে ঘুম থেকে ওঠা দিয়ে শুরু করে রাতে বিছানায় যাবার আগ পর্যন্ত সম্পূর্ণটাই তার এখতিয়ারে ,  সেই সঙ্গে সব নবাগতকেই অদ্ভুত ,  অশালীন সব ডাকনামে অভিহিত করে ,  পিতৃপ্রদত্ত নাম ভুলে গিয়ে এই নতুন নামের সাথে তাদের অস্তিত্বকে আস্টেপৃষ্ঠে বেধে ফেলতে চায় ।  ।  কাকভোর থেকেই শুরু হয় সৈনিক হওয়ার কঠোর একঘেয়ে অনুশীলন ,  জগিং ,  প্যারেড ,  নানা ধরনের ড্রিল ।  পান থেকে চুনটি খসবার উপায় নেই ,  সামান্য ভুলচুক হলেই আছে সার্জেন্টের গালিগালাজ আর সেই সাথে শারীরিক শাস্তি ,  যার অন্যতম শিকার হয় একটু স্থুলদেহের অধিকারী লিওনার্দ লরেন্স ,  যার নতুন নাম হয় গোমের পাইল । 
একপর্যায়ে ট্রেনিং - এ অংশরতদের দেওয়া হয় নতুন চকচকে এম -  ফোরটিন রাইফেল ,  রাতে ঘুমানোর আগে রাইফেল হাতে প্রার্থনা আওড়ায় সবাই সার্জেন্টের নেতৃত্বে ,  যা হয়ে আছে চলচ্চিত্রের ইতিহাসে অন্যতম জনপ্রিয় উপহাসময় সংলাপ ,  যার কয়েকটি লাইন — এটি আমার রাইফেল ,  এর মত আরো অনেক রাইফেল আছে কিন্তু এটি আমার ।  আমার রাইফেল আমার সেরা বন্ধু ,  এটা আমার জীবন ।  আমি ছাড়া আমার রাইফেল অকেজো ,  আমার রাইফেল ছাড়া আমি অকেজো । 
নানা কসরতের ফাঁকে একদিন সৈন্যদের কক্ষে রুটিন চেকআপের সময় লিওনার্দের বাক্সে একটি জেলি ডোনাট খুঁজে পান সার্জেন্ট ।  স্থূলকায় হবার কারণে মিষ্টিজাতীয় খাদ্য সম্পূর্ণ নিষিদ্ধ ছিল তার ,  এই পর্যায়ে ক্ষিপ্ত হয়ে সার্জেন্ট ঘোষণা দেন ,  এর পর থেকে কোন ভুলচুক করলেও লিওনার্দকে আর কোনরকম শাস্তি দিবেন না তিনি ,  কিন্তু শাস্তি হবে পুরো ব্যাটালিয়নের ,  কারণ তারা তাকে লিওনার্দে ব্যাপারে যথেষ্ট সাহায্য করছে না ! 
 
কথা ও কাজের প্রমাণ রাখে নিষ্ঠুর সার্জেন্ট ,  সরলমনা লিওনার্দের সামান্য ভুলেও একের পর এক শাস্তি পেতে থাকে অন্য সবাই ,  ত্যক্তবিরক্ত হয়ে এক রাতের আঁধারে দলীয় প্রচেষ্টায় ঘুমন্ত লিওনার্দকে নিগৃহীত করে সবাই তোয়ালে প্যাঁচানো সাবানখন্ড দিয়ে দস্তরমত প্রহার করে ,  দু - একজন এই অসুস্থ ঘটনায় অংশ নিতে না চাইলেও দলীয় অন্যায়ের অংশ হিসেবে বাধ্য হয় এই নিষ্ঠুরতা প্রদর্শন করতে । 
এর পরপরই চমক জাগানো উন্নতি আসে স্থূলকায় লিওনার্দের সৈনিক জীবনে ,  বিশেষ করে দূরপাল্লার শুটিংয়ে মার্কসম্যান হিসেবে স্বয়ং সার্জেন্টের বিরল প্রশংসা অর্জন করে সে ।  কিন্তু এই দ্রুত উন্নতির ফাঁকে ফাঁকে কয়েকজন সৈন্য লক্ষ্য করে লিওনার্দের মাঝে মানসিক বিকারগ্রস্ততার লক্ষণ ,  একাকী সময় কাটানোর প্রবণতা ও নিজস্ব রাইফেলের সাথে কথা বলা ,  যার এক ফাঁকে সে রাইফেলের মারণাস্ত্র বুলেটগুলোকে উল্লেখ করে FULL METAL JACKET বলে ,  যেখান থেকে চলচ্চিত্রটির নাম এসেছে । 
এরপরে আসে সেই বহুল প্রতীক্ষিত দিন ,  সবাই স্বীকৃতি পায় মেরিন কোরের সদস্য হিসেবে ,  সার্জেন্ট বিদায়ী ভাষণেও তার স্বকীয়তা বজায় রেখে বলেন ,  তার সামনে উপস্থিত কেউই আর নবাগত আবর্জনা ,  দুর্গন্ধময় স্তূপ নয় বরং গর্বিত মেরিন ,  দক্ষ খুনি । 
সেই রাতেই টহলরত প্রহরী বাথরুমে সন্দেহজনক শব্দ শুনতে পেয়ে সন্ধান নিতে গিয়ে আতঙ্কিত হয়ে লক্ষ্য করে লিওনার্দ সেখানে অপেক্ষা করছে গুলি ভরা রাইফেল নিয়ে ,  অপ্রকৃতিস্থ অবস্থায় জানায় নর্দমার ক্লেদাক্ত পরিবেশে বেঁচে থাকার কোন উৎসাহ পাচ্ছে না সে ,  শব্দ শুনে ছুটে আসে ঘটনাস্থলে ড্রিল সার্জেন্ট ,  কেউ কিছু বুঝে ওঠার আগেই সার্জেন্টকে গুলি করে হত্যা করে লিওনার্দ ,  এর পরপরই একই রাইফেল দিয়েই আত্নহত্যা করে সে ,  রাতের নিস্তব্ধতা ভেঙ্গে চুরমার হয়ে যায় গুলির নিষ্ঠুর আওয়াজে । 
 শেষ হয়ে যায় সিনেমাটির প্রথম অধ্যায় ।  এখানে দেখানো হয়েছে কি করে সাধারণ মনের মানুষদের ক্রমাগত  ট্রেনিঙয়ের মাধ্যমে মগজ ধোলাই করে পরিণত করা হয় বোধ - বুদ্ধি হীন রোবটে ।  তাদের শেখানো হয় কেবল আদেশ পালন করতে ,  এবং সেই সাথে কেন আদেশ পালন করব এই চিন্তা করতেই নিরুৎসাহিত করা হয় ।  এভাবেই যুদ্ধের ব্যবসা করে যাওয়া ব্যবসায়ী আর রাজনীতিবিদদের ক্রীড়নকে পরিণত হয় লাখো লাখো মানুষ । 
 ২য় পর্ব শুরু হয় ১৯৬৮ সালের জানুয়ারিতে ,  ভিয়েতনামে ।  হ্যানয়ের জনবহুল রাস্তায় সংঘাতপূর্ণ যুদ্ধবিদ্ধস্ত দেশের আরেক কালো দিক নারী মাংসের কদর্য বাজার আর স্থানীয়দের নীতিবোধের অবক্ষয়ের দিকে প্রতীকময় ইঙ্গিত করে ।  প্রথম পর্বে ট্রেনিং পাওয়া মেরিন প্রাইভেট জোকারকে দেখা যায় সৈনিক - সাংবাদিকের ভূমিকায় ,  তথ্য সংগ্রহের মিশনে ।  কিন্তু এটা বোঝা যায় ,  তার বড়কর্তার কড়া আদেশ রয়েছে সত্য সংবাদের চেয়ে প্রোপাগান্ডা সৃষ্টিতেই ,  ভিয়েতনামী মুক্তিপাগল সেনাদের নামে আজেবাজে সংবাদ বহির্বিশ্বে পরিবেশন করে তাদের ভাবমূর্তিকে যথাসম্ভব কালিমালিপ্ত করার জন্য ।  যার এক অংশ হিসেবে মগজ ধোলাই হওয়া সৈনিকদের একজন মনের দুঃখে বলেই ফেলে -  এই পোড়া ভিয়েতনামের লোকেরা এটাও বুঝে না যে আসলে আমরা তাদের স্বাধীনতা দিতে এসেছি ,  এত কষ্ট করেও তাদের তরফ থেকে কোন কৃতজ্ঞতা নেই ! 
হেলিকপ্টারে করে প্রাইভেট জোকার সহযোগী নিয়ে রওনা দেয় রণাঙ্গনের  উদ্দেশ্যে ,  পথে উড়ন্তযান থেকে এক রক্তপিপাসু  ঠাণ্ডা মাথার খুনে সৈনিক অবিরাম গুলিবর্ষণ করে মেরে ফেলতে থাকে একের পর এক আমজনতাকে ,  তার পৈশাচিক কর্মকাণ্ড ও উল্লাস দেখে অসুস্থ হয়ে বমি শুরু করে জোকারের সহযোগী ।  ক্যামেরায় দেখা যায় পড়ে থাকা লাশের সারি ,  যারা ছিল নিরস্ত্র বাজারফেরত সাধারণ গ্রাম্যমানুষ ।  এর ফাঁকেই সেই জল্লাদ সৈন্য সদর্পে ঘোষণা করে কত মানুষকে এভাবে খুন করেছে সে ।  সেই শিকারের পরিণতি নারী ,  শিশু ,  বৃদ্ধ -  রাইফেলে আওতায় যে কেউ - ই ! 
গন্তব্যে পৌঁছানোর পর থমথমে সংগীতের সঙ্গে আসে গণকবরে শোয়ানো সারি সারি লাশের দৃশ্য ।  চুনে ঢাকা পুতিগন্ধময় পরিবেশ এড়ানোর জন্য কেউই কাছে যেয়ে সঠিক লাশের সংখ্যা গুনতে রাজি হয় না ।  এই সময়ে তদারকিতে উপস্থিত সামরিক কর্মকর্তা যথেষ্ট ভৎসনা করে প্রাইভেট জোকারকে তার ইউনিফর্মে শান্তির প্রতীক আটকিয়ে রাখার জন্য ,  তার মতে বুকে শান্তির ব্যাজ এবং হেলমেটে লেখা BORN TO KILL  একসঙ্গে পরিবহণ করা মূঢ়তা ,  মূর্খতা । 
পরবর্তীতে ট্রেনিং সময়ের আরেক চরিত্র প্রাইভেট কাউবয়ের সাথে দেখা হয় জোকারের ,  তার দলের সাথে থেকেই সে অর্জন করতে থাকে একের পর এক নারকীয় অভিজ্ঞতা ।  যুদ্ধরত সৈন্যদের ছবি ও ভিডিও সংগ্রহ চলতে থাকে অবিচ্ছিন্ন ভাবে ,  মানবিকতার নুন্যতম বোধটিও হারিয়ে যায় যখন পর্দার মার্কিন সৈন্যরা মৃত ভিয়েতনামী সৈন্যদের মরদেহ নিয়ে কদর্য ঠাট্টায় মেতে ওঠে । 
 সমস্ত যুদ্ধবাজ ব্যবসায়ী আর রাজনীতিবিদদের গালে সপাটে চড় কষিয়ে যেন হাসিমুখে অপ্রকৃতস্থ উত্তর দেয় জোকার তার ভিয়েতনামে আগমনের উদ্দেশ্য জানান দিয়ে -  এসেছি পূর্বএশিয়ার রত্ন ভিয়েতনামের সৌন্দর্যে অবগাহন করতে ,  এসেছি দুই হাজার বছরের পুরনো সভ্যতার ধারক অধিবাসীদের সঙ্গে পরিচিত হতে এবং তাদের হত্যা করতে । 
গোলাগুলির ফাঁকেই মাংসের কারবারে যোগ দিতে হাজির হয় এক স্থানীয় বারবণিতা ,  তাকে ভোগ করার জন্য পাশবিক লালসায় উম্মত্ত সৈনিকদের আচরণ ফুটিয়ে তোলে যুদ্ধের আরেক পঙ্কিল পর্ব । 
 কাউবয়ের নেতৃত্বে টহলরত সেনাদল অতর্কিত হামলার মুখে পড়ে এক পোড়ো বাড়ীতে অবস্থান নেওয়া স্নাইপারের লক্ষ্যভেদী গুলিতে ,  তার এক গুলির জবাবে হাজারো গুলি ছুড়তে থাকে হতভম্ব সেনারা ,  সেই সাথে চলতে থাকে মর্টারের গোলা ।  কিন্তু নিপুণ নিশানায় একে একে কাউবয়সহ তিন আমেরিকান সেনাকে ধরাশায়ী করতে সক্ষম হন স্নাইপার ।  পরবর্তী সময়ে টানটান উত্তেজনার মাঝে অনেকটা গেরিলা পদ্ধতিতে পোড়ো ভবন ঘিরে স্নাইপারের অবস্থানে পৌঁছে দুইসেনা একসাথে ,  তার ওপর গুলিবর্ষণ করে আহত করবার সঙ্গে সঙ্গে বিস্ময়ে হতবাক হয়ে যায় সবাই ।  স্নাইপার যে এগার -  বার বছর বয়সের নেহাৎই এক বালিকা !  দেশপ্রেমের আগুন জ্বেলে সে যুদ্ধক্ষেত্রে এসেছে হানাদার বাহিনীর সাথে ঝুঝতে । 
খানিক আগের রক্তপিপাসু প্রতিশোধপরায়ণ সেনারা কিংকর্তব্যবিমূঢ় হয়ে পড়ে হামলাকারীকে চাক্ষুষ দেখে ,  বালিকা তখনো জীবিত কিন্তু প্রবল ভাবে আহত ,  বাঁচার সম্ভাবনা সুদূর পরাহত কিন্তু বাঁচবে সে আরও অন্তত কয়েক ঘণ্টা ,  এখন কি করা যায় ?  জীবন - মৃত্যুর সন্ধিক্ষণে গুরুতর সিদ্ধান্ত নেবার আবেগের দোলাচলে কেটে যায় মুহূর্তের পর মুহূর্ত ।  সহযোদ্ধাদের মৃত্যুর প্রতিশোধ নেবার জন্য  কেউ কেউ বলে তাকে এভাবেই ইঁদুরের জন্য ফেলে রেখে যাওয়া হোক ,  কিন্তু জোকার কড়া ভাবে জানায় এভাবে বালিকাটিকে রেখে যাওয়া যাবে না ।  কিন্তু কে গুলি চালাবে এই ফুটফুটে নিষ্পাপ মুখে কিশোরীর উপর !  যেখানে মেয়েটি নিজে থেকেই অস্ফুট উচ্চারনে বলে যাচ্ছে -  Shoot me  !  নাটকীয়তাই মোড়া আবহে জোকারকেই করতে হয় এই অসম্ভবকে সম্ভব ,  এমন অমানুষিক কাজ করার সময় মুখমণ্ডলে প্রগাঢ় যন্ত্রণার ছাপা বুঝিয়ে দেয় ,  যুদ্ধের নারকীয়তা তার মানবিক গুণাবলীকে সম্পূর্ণরূপে নিঃশেষ করতে পারে নি ,   মানবচরিত্রের এই নরম দিকগুলোর মাঝেই হয়ত সুপ্ত আছে ভবিষ্যৎ জীবনের উম্মেষ । 
উঠতে থাকে শেষের পর্দা ,  ব্যারাকে ফেরতরত সেনারা দূরের লেলিহান আগুনের অস্তিত্ব ভুলে জীবিত থাকার আনন্দে গান গাইতে থাকে এম এই সি কে ই ওয়াই ,  এম ও ইউ এস ই -  Mickey Mouse ,  Mickey Mouse ! 
প্রাইভেট জোকারের কণ্ঠ শোনা যায় আবছাভাবে ,  সব সৈন্যের মুখপাত্র হয়ে বলতে থাকে সে -  হয়ত আমরা নরকেই বসবাসরত কিন্তু আমরা জীবিত অখন্ডিত দেহে এবং আমরা আর ভীত নই । 
১৯৮৭ সালে মুক্তি পাওয়া ১১৬ মিনিটের এই অপূর্ব আলেখ্যর মূল আকর্ষণ নিঃসন্দেহে এর তীক্ষ সংলাপ ,  মর্মে আঘাত আনা গানের সম্ভার আর বাস্তবসম্মত অভিনয় ,  যা আমাদের চেতনার মূলে আঘাত করে ।  নিজেদের অজান্তেই আমাদের করে তোলে যুদ্ধবিরোধী ,  বুঝিয়ে দেয় মানবসভ্যতার ইতিহাস মূলত যুদ্ধের ইতিহাস হলেও তা অস্তিত্ব রক্ষার জন্য নয় বরং ব্যবসার খাতিরে ,  ক্ষমতা আর অর্থের জন্য ।  যুদ্ধকে যেন ঘৃণা করি আমরা সবাই -  এই তার বক্তব্য আমাদের তথাকথিত সভ্য সমাজের প্রতি । 






স্বপ্ন নগরী ভেনিস






স্কুলে পড়ার সময় আমাদের র‍্যাপিড বইতে ছোট এক গল্প ছিল ,  বিশ্বের অন্যতম সেরা অভিযাত্রী মার্কো পোলোকে নিয়ে ,  স্রেফ পদব্রজেই বিশ্বের এক - তৃতীয়াংশ চষে ফেলেছিলেন প্রায় হাজার বছর আগে ।  এই পর্যটক শিরোমণির জন্ম নগরী ইতালির ভেনিস নগরীতে ,  বিশ্বের কাছে যার পরিচিতি খালের শহর বলে ,  হবেই বা না কেন ,  রাস্তার বদলে সরু সরু খালে ভর্তি এই আজব শহর ,  দেড় হাজার বছর আগে ভূমধ্যসাগরের বুকে যার গোড়াপত্তন হয়েছিল । 
আরেকটু বড় হয়ে পড়লাম সৈয়দ মুজতবা আলীর রসগোল্লা আর শেক্সপীয়ারের মার্চেন্ট অফ ভেনিসের কিশোর সংস্করণ ,  সাইলক ,  পোর্শিয়া আর অন্যান্য চরিত্রের সাথে মাথার ভিতরে গেথে গেল জলের উপরে তৈরি বাস্তবের বুকে কল্পকথার সেই শহরটির কথা । 
 
ভেনিসকে বলা হয় পৃথিবীর সবচেয়ে অবাস্তব শহর ,  সেই সাথে সবচেয়ে রোমান্টিকও !  সে এক অন্য ভুবন ,  অনন্য তার রূপ ,  সেই সাথে এমন এক অদ্বিতীয় বৈশিষ্ট্যের অধিকারী ভেনিস যে তার তুলনা কেবলমাত্র সে নিজেই ।  অথচ মজার ব্যাপার হচ্ছে ভেনিসের মোট আয়তন মাত্র ৮ বর্গ কিমি ,  কিন্তু প্রায় ৪০০ সেতুর মাধ্যমে সংযুক্ত একশ সতেরটি  ক্ষুদে দ্বীপের এই শহরে একবার প্রবেশ করলেই একে মনে হয় সীমাহীন ,  চারিদিকে কেবল জলেরই রাজত্ব । 

প্রায় ১৫০০ বছর আগে আত্তিলা নামের এক কিংবদন্তীতে পরিণত হওয়া হান দস্যুর হাত থেকে রক্ষা পাবার জন্য উপকূলবর্তী এলাকার জনগণ এই দ্বীপপূর্ণ জলাভূমিতে ক্ষুদে ক্ষুদে বসতি গড়ে করে বাস করতে আরম্ভ করে ,  আত্তিলা অন্তত সেই জলকাদা অধ্যুষিত ভূখণ্ডে ঘোড়ায় চেপে আক্রমণ করতে পারবে না এই আশায় ।  সেই থেকেই ধরণীর বুকে ভেনিসের যাত্রা শুরু । 

ভেনিসে বছরের ৩৬৫ দিনই  ( লিপিয়ারে ৩৬৬ দিন )  পর্যটকদের ভিড়ে সরগরম ,  মানুষের ভিড়ে হাটাই মুস্কিল ।  মজার ব্যাপার হচ্ছে এই লাখো লাখো লোকের মধ্যে শতকরা ৭৫ জনই বিমুগ্ধ দর্শনার্থী ,  যারা দিকভ্রান্ত হয়ে চলাচল করতে করতে দুচোখ ভরে পান করছে সেই রূপসুধা ।  এ এক অনন্য শহর যেখানে গাড়ী ,  ঘোড়া ,  বাস যাবতীয় স্থলযান অচল ,  শহরের যেখানে শেষ সেখানকার প্রান্তসীমায় রেলষ্টেশনে নামার পর থেকেই যাত্রা শুরু হয় পদব্রজে নতুবা নানা ধরনের জলযানে ,  এই সবার ভরসা । 


এমন উদভ্রান্ত হয়েই হেটে চলেছি ,  কয়েক হাত পরপরই সরু সরু এক একটা খাল মাকড়শার জালের মত ভেনিসের বুক চিরে চলে গেছে ,  আর তাই বা বলি কি করে !  আক্ষরিক অর্থে ভেনিস তো নির্মিতই হয়েছে এই জলভূমির উপরে !  এর মাঝে আবার আছে শহরটিকে সমান দুই ভাগে ভাগ করা সবচেয়ে চওড়া খাল যা পরিচিত গ্র্যান্ড ক্যানেল নামে জগদ্বিখ্যাত ,  স্থাপনার জগতে এক অটুট বিস্ময় এই গ্র্যান্ড ক্যানেল । 

সেই সাথে খানিক পরপরই খাল বিধায় পারাপারের জন্য বাহারী সব সেতু ।  নয়ন জুড়ানো রঙ ,  নকশা ,  স্থাপত্যশৈলীর ।  এর মাঝে গ্র্যান্ড ক্যানেলের উপরের বিশাল সেতুটাই সবচেয়ে জমকালো । 
ভেনিসে বসবাসরত সব পরিবারেরই নিজস্ব জলযান আছে ,  যা বাড়ীর সদর বা খিড়কি দরজার কাছে বাঁধা ,  নামী হোটেলগুলোরও প্রত্যেকেরই আছে নিজস্ব পরিবহন ব্যবস্থা । 


 সুবর্ণ যুগে ভেনিসে ৮০ ধরনের জলযান চলাচল করত ,  এর মধ্যে সেই মধ্য যুগ থেকে নিজস্ব বৈশিষ্ট্য ও আকর্ষণ বজায় রেখে চলেছে বিশ্বের সবচেয়ে রোমান্টিক জলযান বলে খ্যাত গনডোলা ।  ইন্যুইটদের  (  এস্কিমো )  কথা বললেই যেমন কুকুরটানা স্লেজ গাড়ির কথা মানসপটে ভেসে ওঠে তেমন ভেনিস শব্দটা কর্ণকুহরে প্রবেশ করা মাত্রই চোখের সামনে ভেসে ওঠে সরু সুসজ্জিত গনডোলা । 



গন্তব্যহীন ভাবে ঘুরতে ঘুরতেই দেখি সেখানকার ন্যাচারাল হিস্ট্রি জাদুঘরের সামনে হাজির হয়ে গেছি ,  টিকিটের বালাই নেয় ,  সদর দরজা দিয়ে ভেতরে ঢুকতেই সোজা চোখ পড়ে কোটি বছর আগে সাগর দাপিয়ে বেড়ানো ইকথিওসরের জীবাশ্মের উপরে ।  বিশ্বের নানা কালে সংঘটিত প্রাকৃতিক পরিবর্তন আর জীবজগতের বিবর্তনের নমুনা থরে থরে সাজানো ।  সবচেয়ে উল্লেখযোগ্য মনে হল ১১ কোটি বছরের পুরনো ৩৩ ফিট লম্বা সুপ্রাচীন কুমির সুপার ক্রোকের জীবাশ্ম ,  যার খাদ্য তালিকার অন্যতম ছিল নানা প্রজাতির ডাইনোসর ! 
এখানেই কোন বাড়ীতে জন্মে ছিলেন পর্যটক গুরু মার্কো পোলো ,  ১৭ বছর বয়সে ভেনিস ছেড়ে সুদূরের পিয়াসে বাবা - কাকার সাথে রওনা দিয়েছিলেন কুবলাই খানের চীনদেশের উদ্দেশ্যে ,  প্রথম দিককার একজন ইউরোপিয়ান হিসেবে চীনে যাবার পর দীর্ঘ ২৬ বছর পর আবার ফিরে আসেন ভেনিসে ,  বিশ্বকে শোনান তার অবিশ্বাস্য ভ্রমণ কাহিনী ।  ভেনিসের সবচেয়ে বিখ্যাত অধিবাসী হিসেবে তাকে বলা হয়ে থাকে ,  দর্শনার্থীরা খুজে বাহির করতে চান কোন বাড়ীতে থাকতেন এই ভ্রমণপিপাসু । 
এখানেই হয়ত হেঁটে বেড়াতেন চিন্তামগ্ন বিজ্ঞানী লিওনার্দো দ্য ভিঞ্চি ,  যিনি ভেনিসে স্বল্প সময়ের অবস্থান কালে বিশ্বের প্রথম ডুবুরীর পোশাকের নকশা করেছিলেন । 
ভেনিসের বাড়ীগুলো আজো তেমনটাই আছে যেমন ছিল পাঁচশ বা হাজার বছর আগে ,  অনেক জায়গাতেই চুন পলেস্তারা খসে পড়েছে ,  ছাদটাও মনে হচ্ছে ভেঙ্গে পড়ার যোগাড় কিন্তু মহাকালের করাল গ্রাসকে অগ্রাহ্য করে টিকে আছে শতাব্দীর পর শতাব্দী । 

আর আছে মুখোশ ,  ভেনিসের রঙবেরঙের মুখোশগুলো এমনিই জগদ্বিখ্যাত ,  তার উপর প্রতিবছর ফেস্টিভ্যালের সময় দর্শনীয় চিত্র - বিচিত্র সব মুখোশ শোভা পায় প্রায় সবার মুখে ।  সারা বছরই চলে তার বিকিকিনি গোটা শহর জুড়ে বসা দোকানগুলোতে ।  কি বাহারি এক একটা মুখোশ ,  কোনটা কেবল চোখ ঢাকার জন্য ,  কোনটা বা পাখির সুতীক্ষ ঠোঁটের মত ,  কোনটা বিশালাকৃতির ,  কোনটা আবার পালকময় ।  ওস্তাদ লোকের হাতের কাজ ,  দেখেই শ্রদ্ধা হয় তার সুক্ষ রুচি আর সমন্বয়ের মুন্সিয়ানার প্রতি ।  কবি পাবলো নেরুদার মত ব্যক্তিগত মুখোশের বিশাল সংগ্রহ গড়ে তোলার স্বপ্ন দেখি অনেক দিন থেকেই ,  ভেনিসের একটা মুখোশ কিনেও ফেললাম সেই ভবিষ্যতের আশায় । 

ভেনিসের মাছের বাজারও এক অবশ্যদ্রষ্টব্য স্থান ।  বাড়ীর কাছে ভুমধ্য সাগরের নানা রঙের রূপোলী ফসল তো আছেই ,  আরও আছে সুদূর উত্তর সাগর আর আটলান্টিক থেকে আসা জাত - বেজাতের সব সামুদ্রিক প্রাণী ।  রকমারি শামুক ,  ঝিনুক থেকে শুরু করে  অক্টোপাস ,  স্কুইড কি নাই সেখানে ! 

হঠাৎ কানে এল পুলিশের ভোঁ ভোঁ সাইরেন ,  আরে পুলিশ আসবে কি করে এই জলময় ভূখণ্ডে !  উত্তর মিলল তৎক্ষণাৎই ,  দ্রুতগতির দুটি স্পীডবোটে করে পুলিশ সাঁ করে সামনে দিয়ে জেমস বন্ড স্টাইলে উধাও হয়ে গেল !  

ঘুরতে ঘুরতে এখন যে ভিড়ের ঠ্যালায় ভেনিসের সবচেয়ে বিখ্যাত স্থাপত্য সেন্ট মার্কোর ক্যাথেড্রালের সামনে চলে এসেছি নিজেও বলতে পারব না ।  

গমগমে জনসমুদ্র ,  ক্যাথেড্রালে ঢোকার লাইনটাতে কমপক্ষে হাজার তিনেক মানুষের ভিড় ,  যা চলে গেছে বিশাল চত্বরের উপর দিয়েই অদুরে দৃশ্যমান ভূমধ্যসাগরের ফেনিল ল্যাগুনের দিকে ,  নেপোলিয়ন এই চত্বরকেই ইউরোপের সবচেয়ে সুদৃশ্য ড্রয়িংরুম বলেছিল । 


 কাতারে দাঁড়ালেও পরে জানা গেল কাঁধের ব্যাগ নিয়ে ভেতরে ঢোকা সম্ভব নয় ,  কাজেই সেটা ভবিষ্যতের জন্য মুলতুবী রেখে চারপাশে মনের সাধ মিটিয়ে দেখে নিলাম মানবসৃষ্ট বিস্ময় , 

 এর সিংহদরজার উপরে শোভা পাচ্ছে চারটি প্রমাণ আকৃতির অতুলনীয় শৈল্পিক সৌন্দর্যের অধিকারী ধাতব ঘোড়ার ভাস্কর্য ,  এগুলো প্রায় হাজার বছর আগে বাইজেন্টাইন স্রামাজ্যের প্রাণকেন্দ্র ইস্তাম্বুল থেকে লুট করে আনা হয়েছিল ,  সেই থেকে ভেনিসই এদের ঠিকানা । 

বাহিরের দেয়ালে বাইবেলের নানা কাহিনী সুক্ষ চিত্রকর্মের মাধ্যমে ফুটিয়ে তোলা হয়েছে । 

কাছের ল্যাগুনে গনডোলা আর জেলে নৌকার ভিড় ,  দৃষ্টিসীমার মাঝে কিছু ক্ষুদে দ্বীপ নজরে আসল ,  সেখানে বিস্ময় জাগানিয়া নানা স্থাপত্যে সমাহার ও কাঁচের কারখানা ,  উৎসাহীরা দল সেখানে যাচ্ছে দল বেঁধে । 


পদব্রজে এত ঘোরাঘুরির পর প্রবল ক্ষিদেকে সাথী করে ঢুকে পড়লাম এক ইতালিয়ান খাবারের দোকানে  (  চুপিচুপি জানিয়ে রাখি ,  ভেনিস ইতালির সবচেয়ে ব্যয়বহুল শহর এবং বিশ্বের অন্যতম ব্যয়বহুল গুলোরও একটি !  অথচ যেহেতু উত্তর ইউরোপ থেকে গেছি ইতালি যথেষ্ট সস্তা দেশ মনে হবার কথা !  আসলে তাইই ,  কিন্তু ভেনিস নয় ।  যেখানে কফির দাম সাধারণ দোকানে ৫ ইউরো আর একটু অভিজাত দোকানে সাড়ে সাত ইউরো !  সেখানে অন্যান্য খাবারের দামের কথা আর নাই বা বলি ,  হবে নাই বা কেন ?  সারা বছর এত পর্যটকের ভিড় !  খাবারের মেন্যু হাতে নিয়ে মনে হলে পিজ্জার দেশে এসেছি ,  আর পিজ্জা খাব না ?  দিলাম পিজ্জার অর্ডার ,  সেই সাথে গলা ভেজানোর জন্য একেবারে তাজা কমলার রস ।  বিল মেটাবার সময় বোঝা গেল তাজা ফলের দামটাও বেশ ভারী । 

কিছুক্ষণ জিরিয়ে নিয়ে আবার নগর পরিভ্রমণে ,  ভেনিসে যেহেতু কোন স্থলের যানবাহনের অস্তিত্ব নেই ,  তাই - ই হয়ত থেকে থেকেই বসার কাঠের বেঞ্চি সেই সাথে পকেট হালকা করার জন্য পানীয়ের দোকানের নানা লোভনীয় সমাহার । 

গ্র্যান্ড চ্যানেলের উপরের বড় সেতুটাতে দাড়িয়ে থাকলাম কিছুক্ষণ তন্ময় হয়ে ,  কৈশোরের স্বপ্ন নগরী ভেনিসে দাড়িয়ে আছি ,  সেতুর নিচ দিয়ে সাবলীল ভাবে মাঝিরা চলে যাচ্ছে নানা ধরনের জলযান নিয়ে ,  কি আশ্চর্য !  চারপাশে সারা বিশ্বের সব দেশের মানুষ হাজির হয়েছে মনে হল ,  মহা হট্টগোলে চলছে ছবি তোলা । 

 এই ভিড়েই খানিকটা তিতিবিরক্ত হয়ে ঢুকে পড়লাম এক গলির মধ্যে ,  সার বেঁধে কংক্রিটের ব্লক বসানো সারা রাস্তায় ,  চলে গেছে ভিতরের দিকে ,  এর মাঝে কজন ভিড় করে আছে রাস্তার মাঝখানে ।  দেখি এক লাল পাথরের স্ল্যাবকে ঘিরে এত ভিড় ,  কি ব্যাপার  ,  এমন লাল পাথরতো আর চোখে পড়ে নি !  শোনা গেল ৫০০ বছর আগে প্লেগ মরণব্যধি হিসেবে ভেনিসে দেখা দেয় ,  প্লেগের আরেক নাম ছিল ব্ল্যাক ডেথ বা কালো মৃত্যু ।  ধারণা করা হত আগাগোড়া এক মস্ত কালো আলখেল্লা পড়ে এই মৃত্যুরূপী শয়তান মানুষ শিকার করে বেড়ায়  (  আমাদের অঞ্চলের আগের যুগের ওলাওঠা ,  শীতলাদেবীর সাথে কি আশ্চর্য মিল !  )  ।  কিন্তু এই ব্ল্যাক ডেথই এসে থেমে গিয়েছিল এই নির্দিষ্ট জায়গায় ,  সেই স্মরণেই এখানে স্থাপন করা হয় লাল পাথরের স্মারক , ২য় বিশ্বযুদ্ধের সময়ও বোমারু বিমানগুলো এই পাথরের অন্য পাশে কোন অজ্ঞাত কারণে বোমা বর্ষণ করে নি !  এভাবেই বুঝি লোকবিশ্বাসের কিংবদন্তীর তৈরি হয় ! 

ভেনিসে দারুণ ভাবে আকর্ষণীয় ক্যাথেড্রাল ,  জাদুঘর আর ভবনের সংখ্যা এত বেশী যে মাত্র কয়েকদিনে এর অর্ধেক দেখাও অসম্ভব ।  তাও প্রয়াস চালালাম ,  যদিও জানি বেশী সুখাদ্য একসাথে খেলে বদহজম হবার যেমন সমূহ সম্ভাবনা ,  তেমন বেশী সংখ্যক দর্শনীয় বস্তু অল্প সময়ের মাঝে দেখলে মনের পর্দায় সবগুলো উপরই চাপ পড়ে ।  

তবে অনেক জায়গায়ই ভেনিস একেবারে একরকম দেখতে ।  অনেকখানি হেটেও মনে হল হয়ত গোলকধাধার চক্করে পড়ে একই জায়গায় ঘুরে ঘুরে আসছি !  এর মধ্যে কয়েকবার ফিরতি পথ ধরতে হল সামনে খাল পড়ার জন্য ,  অন্য যে কোন শহরে একে কানাগলি বলতাম ,  কিন্তু ভেনিসে কি বলে অভিহিত করি ! 

প্রাতঃনমস্য সত্যজিৎ রায়ের অমর সৃষ্টি ফেলুদার অবিস্মরণীয় ছোট গল্প টিনটরেটোর যীশু নিশ্চয় পড়া আছে আপনার ,  ভেনিসের অন্যতম বিখ্যাত অধিবাসী রেনেসাঁ যুগের অন্যতম সেরা চিত্রকর ওস্তাদ আঁকিয়ে জ্যাকোপ্পো তিনতোরেত্তোর  (  মানে ছোট্ট ধোপা ,  ওনার বাবা পেশাগত ভাবে ধোপা ছিলেন )  জীবনের সুদীর্ঘ ২৪ বছর কেটেছে সান রোক্কোর গির্জায় ।  তারই ফলশ্রুতিতে সান রোক্কোর দেয়ালে আর ছাদে বিশ্বের অতি বিখ্যাত মনকাড়া কিছু চিত্রকলা আমরা দেখতে পাই ,  এর প্রায় সবগুলোতেই বর্ণিত হয়েছে বাইবেলের নানা ঘটনা ।  সান রোক্কোর গির্জাতে ঢোকার পর আসলেই চোখ কপালে তুলতে হল কারণ সুউচ্চ ছাদ ভরে আছে তীব্র সম্মোহন ক্ষমতার অধিকারী পেইন্টিংগুলোতে ,  আবার মেঝের কিছু জায়গায় স্থাপন করা হয়েছে বিশালাকৃতির আয়না ,  যাতে দর্শনার্থীরা উপর পানে তাকিয়ে ঘাড় ব্যাথা না করেও আয়নার প্রতিফলিত সেই অপার্থিব সৃষ্টি উপভোগ করতে পারেন ।  এর মাঝে আলাদা করে ক্রুশবিদ্ধ যীশুর বিশাল চিত্রকর্মটির কথা বলতেই হয় । 
তড়িৎগতিতে শেষ হয়ে আসছে তিলোত্তমা নগরীতে অবস্থানের দিনগুলি ,  ক্যামেরায় এই অদ্বিতীয় স্বপ্নলোকের দৃশ্যপট ধারণ করতে করতেই চলে গেল সিংহভাগ সময় ,  শেষের দিন সারা সন্ধ্যা গ্র্যান্ড ক্যানেলের পাড়ে বসে গোধূলিসূর্যের মৃদু আলো উপভোগ করতে করতে মনে হল ,  আহা ,  জীবন কতই না সুন্দর ! 







উত্তরের স্বর্গ -  ল্যাপল্যান্ড




ল্যাপল্যান্ড ,  কি অবাক করা নাম !  শুনলেই মনে হয় সুমসাম নীরবতার মাঝে ডুবে আছে প্রকৃতি ,  দিগন্ত ছোঁয়া সারি সারি বৃক্ষরাজি ,  ইতস্তত চরে বেড়ানো বলগা হরিণের পাল ,  শিকারের প্রচেষ্টারত তুষার পেঁচার উড়াল ,  এর মাঝেই মানবজাতির প্রতিনিধিত্বকারী সামি সম্প্রদায়ের প্রকৃতি ঘেঁষা জীবন । 



বিশ্বের সর্ব উত্তরের ৫ দেশের তিনটির  (  সুইডেন ,  ফিনল্যান্ড ,  নরওয়ে )  সর্বউত্তরের ভূখণ্ড নিয়েই কিন্তু ল্যাপল্যান্ড ,  এর পূবেই আবার শুরু হয়েছে বিশ্বের সর্ববৃহৎ বনভূমি তাইগা যা সমগ্র সাইবেরিয়া দখল করে ছুঁয়েছে জাপান সাগর ।   ল্যাপল্যান্ডে যাবার সৌভাগ্য একাধিকবার হলেও তা সবসময়ই ছিল হাড় কাঁপানো শীতে  ( যেখানে প্রায়ই তাপমাত্রা হিমাঙ্কের নিচে ৫০ ডিগ্রী সেলসিয়াস )  ,  যদিও সেখানকার সবচেয়ে বিখ্যাত দ্রষ্টব্য মেরু জ্যোতি  ( অরোরা বোরিয়ালিস )  দেখতে হলে জমাট শীতকালের কোন বিকল্প নেই তারপরও ল্যাপল্যান্ডের আসল ভাষা তো বোঝা যায় কেবলমাত্র ভরা গ্রীষ্মে !  যখন দুকুল ছাপানো সবুজ প্লাবিত করে রাখে হাজার হাজার বর্গমাইল ,  ফিরে আসে পরিযায়ী পাখির দল । 
২০০৮ - এর গ্রীষ্মে কেবল ফিরেছি আল্পস পর্বত ডিঙ্গিয়ে ,  তার পরের দিনই পূর্ব পরিকল্পনা মোতাবেক গ্রীষ্মের ল্যাপল্যান্ডের রূপসুধা উপভোগের জন্য আমাদের নব যাত্রা শুরু ,  সঙ্গী বহু অভিযানের পোড় খাওয়া দুই সহযাত্রী সহোদর ভাই অপু এবং অসহোদর বড় ভাই শিপু ও শিপু ভাইয়ের গাড়ী । 



ফিনল্যান্ডের রাজধানী হেলসিংকি থেকে যাত্রা শুরু করে প্রথম দিনের বিরতি টানা হল হাজার হ্রদের দেশের লেকল্যান্ড বলে বিখ্যাত এক অঞ্চলে ,  যেখানে শুধুই হ্রদ আর অবারিত বনের প্রাচুর্য ।  ফিনল্যান্ডের দুই লক্ষ পাঁচ হাজার হ্রদের সবচেয়ে বড় হ্রদ সাইমার তীরেই বন্ধুর বাড়ীতে নিশিযাপন করা গেল এযাত্রা । 



 বন্ধুর পরিবার আছে প্রকৃতি প্রেমে মজে ,  তাদের চিঠির বাক্স বাড়ি থেকে তিন কিলোমিটার দূরে ,  সবচেয়ে কাছের প্রতিবেশীও মাত্র পাঁচ কিলোমিটার দূরে !  



পরের রাত্রিও আরেক বন্ধুর আস্তানায় কাটিয়ে আমরা পৌছালাম আর্কটিক বৃত্তের অভ্যন্তরে  (  আর্কটিক সার্কেল হচ্ছে উত্তর মেরুকে কেন্দ্র করে আঁকা কল্পিত এক বৃত্ত বা অঞ্চল যার ভিতরে গ্রীষ্মকালে অন্তত একদিন পুরোপুরি ২৪ ঘণ্টা সূর্য ডুববে না এবং শীতকালে অন্তত একদিন সূর্য উঠবে না ,  আবার এর যত উত্তরে যেতে থাকবেন দিন ও রাত্রির পরিমাণ সমানুপাতে বাড়তে বা কমতে থাকবে ,  ফলশ্রুতিতে কেন্দ্রবিন্দু উত্তর মেরুতে ছয় মাস দিন ,  ছয় মাস রাত ।  )  । 
দেখা হল এই অঞ্চলের সবচেয়ে বিখ্যাত বাসিন্দা ফাদার ক্রিসমাস বা সান্তা ক্লজের সাথে ,  তার অফিসিয়াল আস্তানা কিন্তু এখানেই !  সারা বছর কয়েক মিলিয়ন চিঠি আছে এইখানে সমগ্র বিশ্বের শিশুদের কাছে থেকে ,  সবাই সান্তা ক্লজকে জানায় তাদের ইচ্ছাপূরণের স্বপ্নের কথা ।  তবে এই বিশ্বাসকে পুঁজি করেই চলছে রমরমা সান্তা ক্লজ বাণিজ্য ,  ছবি তোলা থেকে শুরু করে চিঠি পাঠানো সবখানেই চড়া দাম রেখে আগন্তকদের পকেট হালকা করার ব্যবস্থা বরাবরের মতই । 



সেখান থেকেই আমাদের প্রবেশ মূল ল্যাপল্যান্ডে ,  যেখানকার জনবসতি সারা গ্রহের মধ্যে সবচেয়ে কম ঘনত্বের একটি ,  মানুষের দেখা মেলে না বললেই চলে ,  কেবল আদিগন্ত বিস্তৃত উচুনিচু পাহাড় আর বনের সাম্রাজ্য ,  অবশ্য মাঝে মাঝেই রাস্তা আটকে  আমাদের অশেষ করুণার করল যেন পোষ মানা বলগা হরিণের পাল !  গাইড বই থেকে জানলাম এরা প্রায়শই এভাবে রাস্তা আটকে ট্র্যাফিক জামের সৃষ্টি করে ।  তাদের প্রত্যেকের কানে আলাদা আলাদা ট্যাগ লাগানো যাতে পশুপালকদের নিজের হরিণ চিনতে সমস্যা না হয় ,   তবে এখনো কানের কাছে বিশেষ চিহ্ন দিয়ে চামড়া কেটে নেবার পদ্ধতিই বেশী জনপ্রিয় ।  ল্যাপল্যান্ডের অধিবাসীদের অন্ন ,  বস্ত্র ,  বাসস্থান তো বটেই আরও অন্যান্য জিনিসের জন্য তারা আদিকাল থেকে বলগা হরিণের উপর নির্ভরশীল ।  



প্রায় মধ্যরাত পর্যন্ত গাড়ী চালিয়ে পৌঁছানো হল সমগ্র ল্যাপল্যান্ডের সবচেয়ে বড় হ্রদ ইনারির পাড়ে ,  গ্রীষ্মের সূর্য তখনো সাথী আমাদের ,  অবশ্য তার নিষ্ক্রান্ত হবার কোন সম্ভাবনা দেখা যাচ্ছে না । 



 আজ থেকে আমাদের তাবু বাস শুরু ।  সবই ঠিক আছে ,  তাবুর ভিতরে গেলে নিশীথ সূর্যের আলো আর হ্রদের তীরের ধারালো বাতাস দুইকেই ঠেকানো যায় কিন্তু আমাদের দুই ভ্রমণসঙ্গী যে বিশ্ব নাসিকাগর্জন প্রতিযোগিতায় গেলে পালাক্রমে সোনা ও রূপা জিতবে সেই ধারনাই বদ্ধমূল হতে থাকল প্রতি পলে ।  আগের অভিজ্ঞতা থেকে সাথে কানের গোঁজার জন্য সবসময় বিশেষ বস্তুটি সাথেই থাকে কিন্তু প্রয়োজনের সময় সাধারণত যা হয় তাই হল । 



ফিনিশ ল্যাপল্যান্ডের এই অঞ্চলে অসংখ্য অগভীর নদীতে ভরা ।  এদের আরেক নাম স্বর্ণ নদী ,  কারণ এই নদীতে প্রাপ্ত সোনার উপর ভিত্তি করেই বেশ কজন স্বর্ণ অনুসন্ধানী জীবিকা নির্বাহ করেন ।  পথে পড়ল ছোট্ট শহর ইভালো ,  শুনেছিলাম অনেক সময় দরকারি খাদ্য পানীয়ের দাম মেটাতে প্রকৃতি ছেড়ে লোকালয়ে এসে পড়া স্বর্ণ অনুসন্ধানী টাকার বদলে সোনার গুড়ো ব্যবহার করে থাকে ,  সেই বুনো পশ্চিমের দিনগুলোর মত ! 


সেইদিনই আমরা নরওয়ের ল্যাপল্যান্ডে প্রবেশ করি ।  দৃষ্টিসীমায় আসে বরফ ছাওয়া পর্বতমালা আর অতল জলের ফিয়র্ড । 


 নরওয়ের এই প্রাকৃতিক বিস্ময় সারা বিশ্বের ভ্রমণ পিপাসুদের কাছে সবচেয়ে দর্শনীয় স্থান হিসেবে নির্বাচিত হয় প্রায় ফি বছরই ,  জাদুময় সম্মোহনী আহ্বান এর ।  পর্বত আর মহাসাগরের মিলন ,  সেই সাথে গাঢ় সবুজ উপত্যকা ,  গভীর খাড়ি ,  অফুরানে বনের সমন্বয় যে আর কোথাও নেই বললেই চলে । 





ভ্রমণের এক পর্যায়ে আমাদের গন্তব্য নর্ড ক্যাপ ,  জনপ্রিয় ধারণা এটি আমাদের গ্রহের উত্তরতম ভুখণ্ড ,  এর পরপরই উত্তর মহাসাগরের হিম রাজ্যের শুরু ।  সেই হিসেবে কোন স্থল যানে চেপে যাত্রা করলে এটিই সবচেয়ে উত্তরে গন্তব্য ।  এক কুয়াশা ঘেরা বিকেলে ভূভাগের উত্তুরে বিন্দুটি অক্ষিগোচর হল ,  ধাতব একটা অক্ষাংশ - দ্রাঘিমাংশ নির্দেশ করা গোলক এর চিহ্ন ,  তাকে ভিড়েই পর্যটকদের রমরমা ভিড় । 



 শিপু ভাই আর অপুর হাসি দেখে মনে হল আমরা মঙ্গলে না হলেও চাঁদে পৌঁছেছি নির্ঘাত ! 



আমাদের বুড়ো পৃথিবীর ডাঙ্গার এই শেষ ,  নিচে তাকালেই বরফ মহাসাগরের হিম অস্তিত্ব চোখে পড়ে ,  মনে পড়ে যায় সেই বরফ সাগরের মাঝেই উত্তর মেরুতে অভিযানের কথা ,  আবার দেখা হবে কি কোনদিন সেই ভয়ংকর সুন্দর বন্ধুর স্থানটির সাথে ? 


সেদিনের রাত্রিবাস নিয়ে সবার উৎকণ্ঠা চরমে ,  অপুর যুক্তি যে রকম গাঢ় কুয়াশা ফেনিয়ে উঠছে ,  নিজের হাতই দেখা মুস্কিল ,  এই অবস্থায় সরু পাহাড়ি রাস্তা বেয়ে নিচে নেমে ক্যাম্প এলাকার খোঁজ করা বুদ্ধিমানের কাজ হবে না ,  তাবু খাটিয়ে আজকের মত সেখানেই থাকা যাক ।  আসলেই রাস্তা অস্তিত্ব বোঝাই মুস্কিল ,  তার উপর আসার সময়ে দেখেছি মুখবাদ্যান করে থাকা বিদঘুটে সব খাঁদ ,  একবার পিছলালে আর দেখতে হবে না ! 



যা হোক ,  আলাপ আলোচনার পরে নিচের নামারই সিদ্ধান্ত হল ,  মূল কারণ নর্ড ক্যাপের ঠাণ্ডা ধারালো চাবুকের মত বাতাস ।  সেই রাতের আস্তানা ছিল বিশ্বের উত্তরতম ক্যাম্পিং এলাকা ,  এখানে এই উত্তর বাণিজ্য মহা জমজমাট ,  যেইখানেই যায় সেটিই বিশ্বের উত্তরতম কিছু একটা -  দোকান থেকে শুরু করে ম্যাকডোনাল্ডস ,  সব ! 
পরদিন আমাদের গন্তব্য ছোটকাল থেকে বইয়ের খসখসে পাতায় পড়ে আসা কিংবদন্তীর এক জনপদ ,  যার নাম সেই তখন থেকে ভবঘুরে হবার জন্য ফিসফিস করে অনুপ্রেরণা যোগাত ,  সেই বদ মতলবে বইয়ের চারপাশের জগৎ পরিণত হত অদ্ভুত মায়াময় এক ভুবনে ।  এককালের তিমি শিকারিদের প্রাণকেন্দ্র হ্যামারফেস্ট ! 



হ্যামারফেস্ট নামটি যেন সবসময় হ্যাঁচকা টান মেরে এক অন্য পৃথিবীতে নিয়ে যায় আমাদের ,  এক রহস্যময় জগতের অংশ যেন সে আর তার অধিবাসীরা ।  নামের চেয়ে কোন অংশেই কম নয় সাগরের কোল ঘেঁষে গড়ে ওঠে এই প্রাচীন শহর । 
শহরের ঢোকার অল্প আগেই নয়নাভিরাম এক ক্যাম্পিং - এর ১৯ নং কেবিনে স্থান হল আমাদের ,  সেখান থেকে সারা শহর যেমন দেখা যায় ,  তেমন উপভোগ করা যায় সমুদ্রের কান্তিময় রূপ ।  



দূর সমুদ্রে আগুনের চিহ্ন প্রমাণ করছে তেলের খনির অস্তিত্ব ,  ঘোষণা করছে নরওয়ের বিশ্বের অন্যতম ধনী ও ব্যয়বহুল দেশ হবার কারণ । 



যাত্রাপথের ক্লান্তিতে সেদিন আর শহরে বেশী ক্ষন না ঘুরে নিজেদের কুটিরেই ফেরা হল ,  অতিরিক্ত প্রাপ্তি অপুর হাতের সুস্বাদু খিচুড়ি ।  সেটাই পেট পুরে খেয়ে সমস্ত দিনের শেষে শিশিরের মত সন্ধ্যা নামা দেখতে জাকিয়ে বসলাম কাঠের পাটাতনে । 



হ্যামারফেস্টে টো টো করে ঘুরবার এক পর্যায়ে স্থানীয় জাদুঘরে দেখা হল আর্কটিক প্রাণী লেমিং - এর সাথে ,  যার দল বেঁধে আত্নহত্যা করা নিয়ে অদ্ভুত সব গল্পের ফানুস তৈরি করেছে মানব জাতি ,  বাস্তবতা থেকে সম্পূর্ণ বিবর্জিত সেই গল্পগাথা । 



এমন ভাবেই দেখা হল নরওয়ের সবচেয়ে বিখ্যাত অধিবাসি গর্তবাসী ট্রোলের সাথে ।  দেখেই মন হল ,  এই লোককথার চরিত্রের সঙ্গ বাস্তবে এড়িয়ে চলাই ভাল হবে । 



শহর থেকে ফেরার পথে আগের রাতের খিচুড়ির জাদুতেই হবে অপুর শখ হল মেরু ভালুকের কান ধরে ছবি তোলার ,  তার শখ মেটাতে হ্যামারফেস্টের প্রতীকের সামনে যাত্রা বিরতি করতে হল । 



এরপর আমাদের যাত্রা কেবলই দক্ষিণে ,  পিছনে পড়ে রইল যত ঠাণ্ডা ,  মেঘলা ,  গুটিসুটি প্রকৃতি ।  এখন সামনে কেবলই রোদেলা দিন ।  গম্ভীর পাহাড়ও যেন হেসে উঠেছে উদ্ভাসিত আলোকে । 







আর ফিয়র্ড  !  আহা ,  সে রূপ কি ভাষায় বর্ণনা করবার !  কত অপরূপ রঙে যে সাজে সে দিন ভর ,  মাঝে মাঝে মনে হয় সাগরে নীল গুলে দেওয়া হয়েছে ,  কখনো সবুজের মেলা আবার ধূসর বিষণ্ণতা । 





কিছু কিছু স্থান দেখে মনে হল আমরা পিটার প্যানের বন্ধু ,  এসেছি নেভারল্যাণ্ডে ,  বয়স বাড়ে না এখানে কোনমতেই ।  চির সবুজের ,  চির তারুণ্যের দেশে ।  



নারভিক শহরে প্রস্তাব মিলল সাগরে তিমি দর্শনের ,  বিফলে মূল্য ফেরত মানে ঠিক ফেরৎ না দিলেও তিমি না দেখানো পর্যন্ত নিয়েই যাবে আমাদের ক্রমাগত ।  সময়ের অভাবে এযাত্রা সেটা করা হল না কিন্তু ভাবলাম মহাসাগরের পারেই আছি ,  তিমির সাথে মোলাকাত হতেই পারে । 

 অবশেষে দেখা মিলল আটলান্টিকের ,  কি দারুণ ,  কি স্বচ্ছ !  



থেকেই থেকেই দেখা গেল একই জলে ভিন্ন ভিন্ন রঙের স্রোতের অপূর্ব মিলন । 



পথের অন্যতম অভিজ্ঞতা ছিল প্রায় ভাইকিংদের আদলে তৈরি এক জেলে গ্রাম দর্শন ,  সেখানকার ছাদগুলো দেখেই সবুজ ঘাসে আবৃত ।  জেলেগ্রাম বিধায় সারি সারি স্যামন মাছের শুঁটকি ঝুলছে যত্রতত্র ।  এমন বুনো বাতাসে সবার হজম শক্তি গেছে কয়েকগুণ বেড়ে ,  তাই নিশীথ সূর্যের আলোতেই চলল শুঁটকি সংগ্রহ ,  রন্ধন ও ভোজন পর্ব ।  দারুণ খেতে !  অনেক সময় মনে হল মাংসের জার্কি খাচ্ছি এমন পুরু ! 



যাত্রা বিরতি দিতে হচ্ছে দিনে অসংখ্য বার -  খরস্রোতা নদীর উপরের ঝুলন্ত সেতু ,  ভীম বেগে বয়ে চলা জলপ্রপাত ,  কল্পলোকের ফিয়র্ড ,  যেখানেই দুদণ্ড থামতে ,  দেখতে ,  জানতে মন চায় । 









এভাবেই বার কয়েক দেখা হল আসল ল্যাপল্যান্ডের অধিবাসি সামি সম্প্রদায়ের সাথে ,  তারা ব্যস্ত তাদের মূল সম্পদ বলগা হরিণের চামড়া ,  হাড় ,  ক্ষুর ,  মাংস ইত্যাদির প্রক্রিয়াজাত বস্তুর বিপণন নিয়ে ।  আমাদের আধুনিক বিষাক্ত যন্ত্রসভ্যতা এই নিষ্পাপ নিভৃতচারীদেরও করে ফেলেছে মুদ্রারাক্ষসের উপর নির্ভরশীল ।  



বেশ কবার ফেরি পেরোতে হল সামনে চলা পথ হঠাৎ শেষ হয়ে আসায় ,  কখনও বা পাহাড় ফুঁড়ে চলা সুড়ঙ্গই আমাদের ভরসা ,  এমন ভাবেই আগমন সুইডিশ  ল্যাপল্যান্ডে ।  এটিই আমাদের শেষ গন্তব্য ,  এর মাধ্যমেই তিন দেশের  ল্যাপল্যান্ড গ্রীষ্মে ভ্রমণের স্বপ্নে দোরে হানা দিতে পারলাম সবাই ।  পটে আঁকা ছবির মত কিছু কটেজে স্বপ্নের মত উম্মুক্ত আকাশের নিচে ঠাই হল আমাদের ।  কি অপার্থিব নির্জনতা ঘিরে ধরত আমাদের দিবা - রাত্র ।  যদিও ল্যাপল্যান্ডের কুখ্যাত মশাবাহিনীর কনসার্ট চলতই ক্রমাগত ,  তারপরও । 



গ্রীষ্মে উত্তুরে দেশগুলোতে ভ্রমণের এই এক মহা সুবিধে ,  অনেক সময় পাওয়া যায় দেখার এবং সামনে এগোনোর ।  মধ্য রাত পেরিয়েও আমাদের যাত্রা চলতে থেকে অবিরাম ,  সঙ্গী হয় সূর্যের সাথে সাথে মৌসুমির কিন্নরী কণ্ঠের সৃষ্টি ,  আমি শুনেছি সেদিন তুমি -  -  - 


অবশেষে পাঁচ হাজার কিলোমিটার ব্যপী যাত্রার শেষ প্রান্তে এসে ফিনল্যান্ডে পুনরাগমন ,  চোখে পড়ল পরিচিত ভূপ্রকৃতি আর জানালার পাশ দিয়ে ছুটে যাওয়া অপূর্ব দৃশ্যমালা । 



 মনে হচ্ছিল সবসময় প্রিয় কবি রবার্ট ফ্রস্টের কবিতা — 
I often see flowers from a passing car
That are gone before I can tell what they are . 

I want to get out of the train and go back
To see what they were beside the track . 

I name all the flowers I am sure they weren ' t;
Not fireweed loving where woods have burnt -  - 

Not bluebells gracing a tunnel mouth -  - 
Not lupine living on sand and drouth . 

Was something brushed across my mind
That no one on earth will ever find ? 

Heaven gives its glimpses only to those
Not in position to look too close . 
 কিন্তু সেই সাথে এটাও মনে হল আমরা  কি আসলেই বিশুদ্ধ সৌন্দর্যকে ছুতে পারি না !  কেন নয় ,  গত দুই সপ্তাহ যে অপরূপ স্বর্গরাজ্যে ছিলাম আমরা প্রতিটি মুহূর্ত ,  এর বেশী কি ছুয়ে ,  ছেনে দেখতে পারি আমাদের এই অপরূপ গ্রহটাকে ? 

 (  ব্লগার যাযাবর ব্যাকপ্যাকারের জন্মদিনে দূর থেকে পাঠানো উপহার হিসেবে থাকল কেবলমাত্র শেষ করা এই টাটকা স্মৃতিচারণটি ,  সচলে ছবি ইমবেড থেকে শুরু করে অনেক কিছুই প্রায় হাতেকলমে শেখানোর জন্য তার কাছে আমার অশেষ ঋণ । 

সেই সাথে এই ভ্রমণের অন্যতম সঙ্গী এনামুল হক শিপু ভাইয়েরও জন্মদিন আজ ,  চিরতরুণ মানুষটির জন্য অজস্র শুভকামনা ও বারংবার এমন ভাবে ভ্রমণ করার আহ্বান থাকল ।  ) 








ক্যারিবীয় সাগরতলে




সমগ্র পৃথিবী আজ নীল রঙে রাঙানো !  গাঢ় ,  ফিকে ,  ভেজা ভেজা কত ধরনের নীল দখল করে আছে দৃষ্টিসীমার শেষ প্রান্ত পর্যন্ত ।  মাঝে মাঝেই ভ্রম হচ্ছে সামনের দিগন্তবিস্তৃত সমুদ্রখানা আসলে স্ফটিকস্বচ্ছ এক আয়নার তেপান্তর ,  তাতে প্রতিবিম্ব ফেলে দ্বিতীয় নীলাকাশ তৈরি করেছে ক্যারিবীয় অঞ্চলের মেঘমুক্ত ঝকঝকে আকাশ ।  এই স্বর্গনীলেও যারা সন্তুষ্ট নয় ,  তাদের ক্ষুদে এক দল চলেছে নৌকায় চেপে অথৈ নীল সাগর জলে অবগাহন করতে ।  স্থান কিউবার উপকূলবর্তী শহর ত্রিনিদাদের প্লায়া অ্যাংকন সৈকত । 

খানিক আগেই জীবনে প্রথমবারের মত প্রবাল সাগরে ডুব দেবার জন্য প্রয়োজনীয় গাইডলাইন আর সরঞ্জাম নিয়ে বহুজাতিক এক দলের সদস্য হয়ে চলেছি গহন সমুদ্রে ।  তার আগে বেশ ক , বছরের সঙ্গী চশমা নামক অতি আবশ্যকীয় অত্যাচারটিকে স্থানীয়দের জিম্মায় রেখে ,  চুলগুলো লোনা জলে আচ্ছাসে ভিজিয়ে খুলির সাথে লেপ্টে নিয়ে ,  মারো জোয়ান হেঁইয়ো বলে এই সুদৃশ্য পলকা নৌকা ভাসিয়েছি সমুদ্রে । 



 ঘন নীল চিরে বেশ কিছুক্ষন এগোনোর পরে প্রবাল প্রাচীরের চিহ্ন  ( জেলেদের রেখে যাওয়া মার্কার )  দেখার পরপরই নোঙর ফেলা হল ,  গাইড সিনর হুয়ান বারংবার জানিয়ে দিল এই সাগরে কি করে ডুব দিয়ে প্রবালের কোনরকম ক্ষতি না করে কেবল এর সৌন্দর্য উপভোগ করা যাবে ।  আর এই যাত্রা ডুব খুব গভীরে দেওয়া যাবে না ,  কেবলমাত্র স্নরকেলিং করা যাবে ,  অর্থাৎ চোখে ডুবুরীর গগলস লাগিয়ে জলে উপুড় হয়ে ভাসতে ভাসতে নিচের দিকে তাকিয়ে সেই আলাদা জগৎকে দেখতে হবে এই উথালপাথাল ঢেউয়ের মাঝে ।  সেই সাথে পইপই করে বলে দিয়েছিলেন প্রবাল অতি ধারালো ,  কোন মতেই যেন আমরা তার সাথে ঘষা না লাগায় ,  আর তার অনুমতি ছাড়া যেন কোন কিছুই স্পর্শ না করি ।  মনে মনে ভাবছিলাম ,  এই পানির উপর দিয়ে তাকিয়ে কিই বা আর দেখতে পাব ,  তার জন্য এত আয়োজন !  কি কুক্ষণে যে কৈশোরে তিন গোয়েন্দার অথৈ সাগর পড়েছিলাম ,  তখন থেকেই মুখিয়ে আছি প্রবাল সাগরে একবারের জন্য হলেও ডুব দেবার জন্য ।  সেই টানেই তো বঙ্গসন্তান আজ কোথাকার কোন হাঙর অধ্যুষিত সাগরে ! 

জলে ঝপাস করে নামার পরে খানিকটা সুস্থির হয়ে নিঃশ্বাস নেবার পাইপটা দাঁতে কামড়ে যেই সাগর পৃষ্ঠে চোখ রেখে নিচের দিকে তাকিয়েছি — কেবল একটা শব্দই মাথায় এল -  জাদু !  এ ভোজবাজীর জাদু ছাড়া আর কিছুই না ,  দেখছিলাম বিক্ষুদ্ধ সমুদ্র ,  তরঙ্গের পর তরঙ্গ আর মুহূর্তের ব্যবধানে দেখলাম যেন পরীর রাজ্য ,  বহুবর্ণ প্রবাল সম্ভার ,  তাতে রঙধনুর সাত রঙের আবীর যথেচ্ছ শরীরে মাখা মাছের ঝাক !  মনে হল স্বপ্নের ঘোরে আছি ,  এ জিনিসতো এতদিন দেখেছি কেবল টেলিভিশনের পর্দায় ,  অদম্য খুশীতে চিৎকার করে উঠেছিলাম হয়ত ,  মুখ থেকে পাইপ সরে যাওয়ায় পাকস্থলীতে কয়েক পোয়া জল যাবার পরে মনে পড়ল সাগরের জল ভয়াবহ নোনা ! 
 উপরে ভেসে আবার পাইপ পরিষ্কার করে নিয়ে খানিকক্ষণ ধীরে সুস্থে স্নরকেলিং করে আবার ডুব দিলাম অল্পক্ষনের জন্য ,  কি আশ্চর্য চোখের গগলসখানায়  ১০ -  ২০ মিটার গভীরের বস্তু অনায়াসে দেখা যাচ্ছে কোনরকম প্রতিবন্ধকতা ছাড়াই ,  মনে হচ্ছে কোন ডকুমেন্টরীর সেটে চলে এসেছি ভুল করে ।  কত ধরনের মাছ ,  কত অপূর্ব প্রবাল ,  আর কতো নাম না জানা জীব । 

 এর মাঝে উৎপাত করে চলল মেডুসা নামের এক জেলিফিশ ,  যদিও সিনর হুয়ান বলেই দিয়েছিলেন আকারে খুব বড় না হলে মেডুসাকে পাত্তা দেবার কিছু নেই ,  আর বৃহদাকৃতির হলে স্রেফ এড়িয়ে যেতে হবে ।   সেই সাথে খুব করে সাবধান করে দিয়েছিলেন সমুদ্রের সজারু খ্যাত সী আর্চিন নামের বিদঘুটে প্রাণীটির ব্যপারে ,  সমুদ্রের তলদেশে দেখলাম এরা হাজারে হাজারে জাকিয়ে বসে আছে ,  তাতে কোন সমস্যা নেই ,  কিন্তু গুটিকয়েক আবার আস্তানা গেড়েছে প্রবালের নানা গর্তে ,  তাই প্রবাল প্রাচীরের উপর দিয়ে যেতে যেন কোনভাবেই তাদের শরীরে পা না পড়ে !  পড়লেই চিত্তির ,  সজারুর কাঁটার মত মানবদেহের গভীরে তা ঢুকে যাবে নিমিষে ! 
সেই স্বপ্নরাজ্যে ঘোরের মধ্যে আমাদের কেটে গেল ঘণ্টা দেড়েক চোখের নিমিষে ,  গাইডের সাথে সাথে প্রবাল উপত্যকায় নামলাম সবাই ,  দুপাশে কেবল প্রবাল স্তূপ ,  বিশ্বের যাবতীয় হীরা - চুনি - পান্নার চেয়ে অনেক অনেক মোহনীয় ,  কিন্তু ওপর পাশে দেখার উপায় নেই ।  থেকে থেকেই দেখা হল  বিশালাকৃতির মাছের ঝাঁকের সাথে ,  কিছু কিছু জীব তাদের খোঁড়ল থেকে কেবল অস্তিত্ব জানান দিয়েই যেন সন্তুষ্ট করল আমাদের ।  নৌকায় ফেরার সংকেত পেয়ে রীতিমত বিরক্ত হয়েই পা চালালাম  (  মানে পায়ে লাগানো ফিন )  , 

 কিন্তু মন তখন এমন অপূর্ব অনন্য অসাধারণ জগৎকে এত কাছ থেকে দেখার আনন্দে মাতোয়ারা ,  খুশীতে ২৮ খানা দাঁতের  ( ৩২টাই ছিল ,  ৪ টা আক্কেল দাঁত ফেলে দেওয়ায় ২৮ টাই থাকার কথা ,  যদিও চরম উদাস দা ইদানিং মনে করছেন সেই সংখ্যা ৪২ হতে পারে )  সবটাই বেরিয়ে পড়েছে । 

 নৌকায় তীরে ফেরার পথে হেঁড়ে গলায় মনের সুখে গান ধরলাম -  ও রে নীল দরিয়া -  য়া  – য়া । 


 সেই সাথে সাথে তখনই প্রতিজ্ঞা করে ফেললাম কিউবা থাকা অবস্থায় একেবারে সমুদ্রের গভীরে একবার হলেও ডুব দিতে হবে ,  এভাবে উপরে ভেসে ভেসে স্নরকেলিং না ,  অক্সিজেনের সিলিন্ডার নিয়ে প্রবাল সাগরের তলদেশে যেয়ে উপভোগ করতে হবে সেই অন্য পৃথিবীর রূপ ,  রস ,  গন্ধ । 
কিউবার নানা জনপদ ভ্রমণের ফাঁকে ফাঁকে সুযোগ পাওয়া মাত্রই সাগরে ঝাপ দিয়ে মিতালি যেমন আরো গাঢ় হয়েছে তেমন প্রতিবারই অভিভূত হয়েছি স্নরকেলিং করে ।  কিন্তু সাগরের সেই বহুবর্না তলদেশ ডাকতে থাকে এক সম্মোহনী ভাষায় ,  সেখানে না গেলে যেন মোক্ষ লাভ হবে না এই ক্ষুদ্র নশ্বর জীবনের ।  বিশ্বের ২য় বৃহত্তম প্রবাল প্রাচীরটা এই ক্যারিবীয় দ্বীপেই অবস্থিত  (  বৃহত্তমটা গ্রেট ব্যারিয়ার রীফ )  ,  মনের কোণে আশা ছিল সেখানেই এই অসামান্য অভিজ্ঞতা সঞ্চয় করার ,  কিন্তু তার বদলে এই অন্য বিশ্বের সাথে আমাদের পরিচয় ঘটল প্লায়া হিরণ নামের এক শহরের কাছে  (  অনেক শতাব্দী আগের এক ত্রাস সৃষ্টিকারী ফরাসী জলদস্যু ছিল এই হিরণ )  ইতিহাস বিখ্যাত বে অফ পিগস - এ । 

  ( সেই বে অফ পিগস যেখান দিয়ে কেনেডির শাসনামলে ফিদেল কাস্ত্রোর নবগঠিত সরকারের বিরুদ্ধে নির্লজ্জ ,  একতরফা ,  সশস্ত্র আক্রমণ চালায় মার্কিন যুক্তরাষ্ট্র ।  এবং সারা বিশ্বকে অবাক করে দিয়ে কিউবার দ্রোহের মন্ত্রে  উজ্জীবিত সৈন্যদের কাছে  পরাজয় ঘটে সি আই এ পরিচালিত মার্কিন বাহিনীর )  । 
তবে জলের গভীরে এই যাত্রা বড়ই বন্ধুর ,  অধিকাংশ দেশেই ৩ থেকে ৪ দিন স্রেফ ট্রেনিং - এ কাটে ,  প্রথমে সুইমিং পুলে সিলিন্ডার নিয়ে কসরত ,  এর পরে হ্রদে ,  পর্যায়ক্রমে অগভীর সাগরে তারপর গভীর সমুদ্রে ,  কিন্তু হাতে সময় বড় কম বিধায় মাত্র ১ দিনের ডুবুরী হবার চেষ্টা চালালাম ।  হয়ত সে কারনেই গাইড হিসেবে পাওয়া গেল সিনর হুলিও সানচেজ রুইজ কে ,  যিনি কিউবার অন্যতম সেরা স্কুবা ডাইভার ,  আবার একই সাথে পুরস্কারজয়ী জলের নিচের আলোকচিত্রগ্রাহক ।  সেই সাথে ডুবুরী হিসেবে সঙ্গে থাকল ফিনল্যান্ডের তরুণী সারা এসকেলিনেন ।  

নির্দিষ্ট দিনে সকালে বেশ খানিকক্ষণ হাতে কলমে সব শিক্ষা দিলেন সিনর হুলিও ,  সেই সাথে পই পই করে বলে দিলেন জলের নিচে যে কোন জিনিস প্রায় ২৫  %  বড় দেখায় আর প্রায় ৩০  %  কাছে দেখায় ,  কাজেই কোন বড় জীবকে কাছাকাছি দেখলে এত ঘাবড়ানোর কিছু নেই ,  কারণ তার আসল আকৃতি এবং অবস্থানের দূরত্ব আসলেই অন্য রকমের ।  সেই সাথে জলের নিচে নিঃশ্বাস নেওয়া ও ছাড়া ,  মুখে পানি ঢুকে গেলে কি করনীয় ,  বিপদে পড়লে কি করতে হবে এমন হাজারো টুকিটাকি জিনিস জানতে হল সেই অল্প সময়েই । 
এখন একটা অন্য প্রসঙ্গ বলি সংগত কারণেই ,  এখন পর্যন্ত মানুষের যতগুলো ভয়ের কারণে জানা গেছে তার সবগুলোই কোন না কোন ভাবে বংশানুক্রমে জিনবাহিত হয়ে ছড়িয়ে গেছে মানববিশ্বে ,  এই ভয়গুলোর কারণ প্রোথিত আছে অনেক অনেক গভীরে ,  অধিকাংশ ক্ষেত্রেই যখন আমাদের পূর্বপুরুষরা আফ্রিকার সাভান্নাচারী ছিলেন ।  যেমন পড়ে যাবার ভয় ,  আঁধারকে ভয় ইত্যাদি ।   তেমন খুব প্রচলিত একটা ভীতি জলের ভীতি ,  অর্থাৎ জলের পৃষ্ঠের নিচের কোন কল্পিত অজানা কোন কিছুর ভয় ।  মায়ের কাছ থেকে আমরা দুই ভাই বেশ ভাল ভাবেই পেয়েছি সেটা ,  যদিও আমারটা ঠিক ভীতি নয় কারণ পানিতে থাকতে বেশ ভালবাসি বলতেই হবে ।  কিন্তু শৈশব জুড়ে যে জিনিসটা আমার স্বপ্নে মননে ছিল তা হল লক নেসের দানব !  এই নিয়েই অজস্র বই ,  তথ্যচিত্র ,  ম্যাগাজিন ,  সাক্ষাৎকার কিছুই বাদ দিই না এখনো ,  জানি মানুষের কল্পনা আর মিথ্যা আছে এটা সহ অনেক ঘটনার পিছনে ,  তারপরও জলদানব সম্পর্কিত বই পেলে এখনো নাওয়া - খাওয়া বাদ দিয়ে সেই নিয়েই মেতে থাকি ।  কাজেই ,  আমি বা আমার মত মানুষেরা যে পানির নিচে এই কোন প্রাণীর অস্তিত্ব নিয়ে চিন্তায় থাকব তা বলাই বাহুল্য (  অবশ্য অনেকের কাছেই শুনেছি তারা ভয় করেন কুমিরের ,  বড় মাছের ,    অজানা সরীসৃপের )  ।  

সিনর হুলিওকে এই কথা জানাতেই তিনি বললেন দেখ পানির নিচের জগৎ একেবারেই আলাদা ,  যেহেতু তোমার প্রথমবার কাজেই উৎকণ্ঠা থাকবেই !  তোমার কাজ হবে এইসব চিন্তা যতদূর সম্ভব কম করে চারপাশের মাছ ,  প্রবালের শোভা উপভোগ করা ।  আর আজ কোন ভাবেই ১০ মিটারের বেশী গভীরে যাব না ,  এখানে হাঙরও বিরল ,  আশংকার কিছুই নেই ।  যদিও তার গড়গড়ে স্প্যানিশ বোঝার ক্ষমতা এখনো হয় নি ,  কিন্তু সারার সাহায্য নিয়ে মহা গুরুত্বপূর্ণ বিষয়গুলো জেনে নেওয়া গেল । 
প্রায় মধ্য দুপুরে আমাদের যাত্রা শুরু হল অন্যগ্রহের পানে !  জলের নিচে যে আসলেই আমাদের চেনা - জানা বিশ্ব থেকে এতটাই আলাদা যে একই গ্রহের অংশ বলে মনে হয় না ,  বরং নিজেদের অন্য কোন পৃথিবীতে অনাহুত আগন্তক বলে মনে হতে থাকে সর্বদাই ।   প্রথমেই আমাদের আস্তে আস্তে এক মিটার এক মিটার করে জলের বিপুল চাপের সাথে খাপ খাইয়ে নিয়ে এগোতে হল ,  বিশেষ করে খানিক পরপরই নাকে চাপে দিয়ে দুই কান দিয়ে বাতাস বাহির করে দুই কানের চাপ ঠিক রাখতে হচ্ছিল ,  এর অন্যথা ঘটলেই মহাবিপদ ,  খানিকপরেই শুরু হবে অসম্ভব কান ব্যথা ,  তখন তীরে ফেরা ছাড়া গতি থাকবে না ! 

এর মাঝেই সাগরতলে ছড়িয়ে গেছে আমাদের আগমন বার্তা ,  রঙের মিছিল করে কত শত ধরনের মাছেরা যে আমাদের দেখতে এল !  কিছু কিছু রঙ তো মনে হল একেবারে কাঁচা গুলে দেওয়া ।  এর ফাঁকে তাদের জন্য আনা খাবার খাওয়াতে থাকলাম ,  সিনর হুলিও ফ্রেমবন্দী করতে থাকলেন সেই অসহ্য সুখের চকচকে মুহূর্তগুলোকে ।  

আসলে ,  আশেপাশের সবার অস্তিত্বই ভুলে গিয়েছিলাম বহুবর্ণা মাছেদের জলকেলীর সঙ্গী হিসেবে পেয়ে ,  এর মাঝে ডানপাশে বিশাল চলমান কিছুর অস্তিত্ব টের পেয়ে ভীষণ চমকে ঝট করে ঘুরে যেতেই দেখি আমাদের গাইড এর মাঝে ভিডিওর কাজও সেরে ফেলেছেন !  

ক্রমশ আরও গভীরে চলেছি আমরা তিনজন ,  জলের চাপ বাড়ছে ক্রমশ ,  কানের ব্যথা টের পাচ্ছি থেকে থেকেই ,  সেই সাথে নজরে আসছে ভিন্ন ভিন্ন প্রবাল ,  সেখানে আশ্রয় নেওয়া ভিন্ন ভিন্ন প্রজাতির মাছ ।  

গভীরতা বাড়ার সাথে সাথে জীববৈচিত্রের জগতে আমদানি ঘটেছে নতুন নতুন বাসিন্দার ।  অপূর্ব সুন্দর সী স্ল্যাগের সাথে দেখা হল ,  আলগোছে যেন উড়ে চলেছে সমুদ্রপৃষ্ঠের উপর দিয়ে ।  বিস্ময় ভরা চোখে দেখলাম ক্ষুদে লাল সী আর্চিনদের ,  শতদল মেলা পদ্মের মত কাঁটা উচিয়ে বসে আছে ।   প্রবালখণ্ডে বাস করা অজানা জীবগুলোকে ,  যাদের গোটা দুইকে গাইডের অনুমতিক্রমে স্পর্শ করা মাত্রই যেন উধাও হয়ে গেল চোখের নিমিষে প্রবাল পাথরের মাঝেই ! 


 এমনি টুকরো টুকরো স্মৃতির মণিমাণিক্যে ভরে উঠতে থাকল আমাদের রত্নভাণ্ডার ।  কি বিপুল ঐশ্বর্য এক জগতে !  আমাদের গ্রহের ৭০ ভাগই যেহেতু জলের নিচে ,  ক্রমবর্ধমান জনসংখ্যার চাপে কি আমরা কোন একদিন চিরস্থায়ী ভাবে বসবাস করতে আসবে এই পরীর রাজ্যে ! 
মনের আনন্দে নেমেই চলেছি এই খাড়ির মাঝে এই সময় উপরের দিকে চোখের দৃষ্টি গেল ,  গাইড বলেই দিয়েছিলেন উপরের দিকে পারতপক্ষে না তাকাতে ,  কেন এইবার বুঝলাম -  মাথার উপরে প্রায় ৭ মিটার জলের স্তর ,  উপরে সূর্যের রাজত্বের প্রান্তসীমা বোঝা যাচ্ছে ,  এমতবস্থায় নবীন ডুবুরীরা ভয় পেয়ে বসতেই পারে -  যদি এখন কিছু হয় কি করে যাবে এতটা পথ !  বাতাস শেষ হয়ে তীরে পৌঁছাতে পারব কি !   যাই হোক ,  ভালই ভালই সে যাত্রা সামলে এক বিশাল প্রবাল প্রাচীর টপকে যেতেই এক অদ্ভুত আবিস্কার করলাম !  আমি একা !  আমার সঙ্গীরা সাথে নেই ,  তার কি ২ মিটার দূরে প্রবাল প্রাচীরের অন্য পাশে নাকি দুই হাজার মাইল দূরে মহাসাগরের অন্যপ্রান্তে তা জানার কোন উপায় নেই ,  অ্যাড্রিনালিনের  বন্যা ছুটছে শিরাউপশিরা বেয়ে ,  হৃৎপিণ্ড শব্দ করে চলেছে মস্কোর জার ঘণ্টার মত ।  এর মাঝেও মনে হল অজানা অনেক পথেই তো আমাদের একাই এগোতে হয় জীবনে ,  নতুন কিছুকে আবিস্কারের নেশায় ,  থেকেই দেখি না কিছুক্ষন এক এই ভিন্ন গ্রহে আর সবকিছুকে ভুলে ,  এই অপরূপ বিশ্বে মেতে থেকে । 
 খানিক পরেই  (  হতে পারে সেটা ১০ সেকেন্ড বা কয়েক মিনিট  )  সারার দেখা মিলল ,  সংকেতে জানলাম আজকের সময় শেষ ,  ফিরে যেতে হবে ডাঙ্গায় ,  আমাদের প্রত্যহ জীবনে ।  কিন্তু সাথেই চলল এই অজানা অদেখা রাজ্যের প্রতি তীব্র বিস্ময় আর ফিরবার প্রবল আকাঙ্খা । 

 ( বন্ধুরা এই পৌনে তিন মিনিটের ভিডিওটি আমাদের অজান্তেই করেছিলেন সিনর হুলিও ,  ভিডিওটি না দেখলে কিন্তু লেখার রস পুরোটা উপভোগ্য হবে না ,   সেই সাথে এই লেখায় জলের নিচের ছবিগুলো তার তোলা ,  সিনরের প্রতি আমার কৃতজ্ঞতার শেষ নেই ,  আর এই লেখাটি বন্ধু কাম বন্ধুর ছোট ভাই রিজোয়ান রিয়েলের জন্য ) 
http :  /  / youtu . be / jW4PYu8aJH0






স্বর্গ উপত্যকা ভিনিয়ালেস



চোখ জুড়ানো ঘন সবুজ পাহাড়ের সারি ঘেরা ,  যেন রূপকথার পাতা থেকে উঠে আসা এক অঞ্চল ,  ক্যারিবিয়ান দ্বীপপুঞ্জের সবচেয়ে বড় দ্বীপ পৃথিবীর চিনির পাত্র খ্যাত কিউবার সবচেয়ে উর্বর ভূমি এটি ।  সেই সাথে সারা বিশ্বের অন্যতম নয়নাভিরাম ও সবুজতম এলাকা বলে খ্যাত ।  সারি সারি আকাশ ছোঁয়া চুনাপাথরের পাহাড় তৈরি করেছে মোহিনী সব ঘন সবুজ উপত্যকা ,  তার ফাঁকে ফাঁকেই গড়ে উঠেছে মানব বসতি । 

কেবল ভিনিয়ালেস এসে পৌঁছেছি আগস্টের এক পাগল করা গরমের দুপুরে ,  ভারি ব্যাকপ্যাক রেখে ঝুল বারান্দার আরাম কেদারায় জমিয়ে বসে দৃষ্টি মেলে দিয়েছি সুদূরের দিগন্তে সবুজস্নাত পাহাড় সারির দিকে ।  সীমানা প্রাচীরের কাছে মাটি ফুঁড়ে যেন উদয় হল গ্যাব্রিয়েল গার্সিয়া মার্কেজের ছোট গল্পের অমর চরিত্র -  সিনর বালথাজার !  তামাটে রূক্ষ মুখ ,  পাক খাওয়া কর্কশ চুল ,  মাথায় আদ্যিকালের খড়ে বুনানো দুমড়ানো বিশাল সমব্রেরো টুপি ,  ঘামের প্রাচুর্যে পরনের এককালের সাদা শার্ট ধূসর হয়ে লেপটে আছে পিঠের সাথে ,  শরীরের আরেক অবিচ্ছেদ্য অংশ হিসেবে ।  মুহূর্ত কয়েক নিশ্চুপ দাড়িয়ে তোবড়ানো পাইপে অগ্নি সংযোগ করে পূর্ব নির্ধারিত গন্তব্যের দিকে রওনা দিলেন সিনিওর বালথাজার ,  তার আগে ঘর্মাক্ত ঠোঁট থেকে বেরেনো এক জাদুময় সুরেলা জোরাল শীষে পথ ঘাট মাড়িয়ে সাথে এসে জুটল মুখে লাগাম পড়ানো কিন্তু পিঠের জিন ছাড়া এক মধ্যমাকৃতীর ঘোড়া !  এ যেন মার্কেজের পৌরাণিক বিশ্বে পৌঁছে গেছি অজানা জাদু বলে । 

বিস্ময়ের পর বিস্ময় ,  হঠাৎই মনে হল পাশের কলা বাগানের এক গাছের কলার মোচার কাছে সুনসুন শব্দ তুলে উড়ে বেড়াচ্ছে চোখ ঝলসানো পান্না সবুজ এক বিশাল পতঙ্গ ,  আমার বিস্ময়াভূত দৃষ্টির সামনেই সেই পতঙ্গ পরিণত হল অতি দ্রুত বেগে ডানা নাড়ানো অতি ক্ষুদ্রাকৃতির এক পাখিতে ,  হামিংবার্ড !  !  আমাদের গ্রহের পক্ষীজগতের সবচেয়ে ক্ষুদ্রাকৃতির সদস্য ,  আকারে একটি বড় পতঙ্গের মতই ,  ডানা নাড়াচ্ছে সেকেন্ডে বার  !  সারা বিশ্বে  ( আসলে দুই আমেরিকায় )  এখন পর্যন্ত ৩৩৯ ধরনের হামিংবার্ডের খোঁজ পাওয়া গেলেও থাকলেও কিউবাতে এখন পর্যন্ত দেখা গেছে করে ৩ ধরনের হামিংবার্ড ,  এর মধ্যে বি হামিংবার্ড বিশ্বের ক্ষুদ্রতম পাখি ।  বিস্ময়ের ধাক্কায় থ হয়ে ক্যামেরা হাতে নিতেও ভুলে গেছি ,  এর কয়েক মুহূর্তের মাঝেই কলাফুলের রসপান সাঙ্গ করে যেন শূন্যে মিলিয়ে গেল সবুজ হামিংবার্ড !  ! 
আশ্রয়দাতা ডাঃ রিদেলের কাছে জানা গেল হামিংবার্ডের স্প্যানিশ ভাষায় নাম কলিব্রি হলেও স্থানীয়রা এর সঞ্চালয়মান ডানা থেকে উদ্ভূত শব্দের কারনে আদর করে শুনশুন বলে ডাকে !  সেই সাথে আকর্ণ হাসি দিয়ে বললেন এখন পর্যন্ত অনেক অতিথিই এই পাখির ছবি তোলার চেষ্টা করেছেন ,  কিন্তু ছবি তোলা পর্যন্তই সার ,  পাখি সেখানে অনুপস্থিত !  কিন্তু এই পাখিরা প্রায়ই আসবে ফুলের রস খেতে ,  মূলত সকালের দিকে ।  রোখ চেপে গেল ,  জীবনে প্রথম হামিংবার্ড দেখলাম ,  আর ছবি তুলব না !  দৃশ্যপটে বাঁধব না জীবজগতের এই অপার বিস্ময়কে ! 
ক্যামেরায় লেন্স ফিট করে ঘণ্টাখানেক ঠাই দাড়িয়ে অবশেষে ফ্রেম বন্দী করা গেল উড়ন্ত সৌন্দর্যকে । 

 এর নাম কিউবার পান্না সবুজ হামিংবার্ড ,  সেকেন্ডে ডানা ঝাঁপটায় সে ৬০ -  ৮০ বার ,  আর হামিংবার্ডরাই আমাদের গ্রহের একমাত্র পাখি যারা পিছনের দিকেও উড়তে পারে ,  মানে ওড়ার সময়ও পেছন দিকে এগোতে পারে । 
এর মাঝেই বারন্দার উপরে নেমে আসা ফলে নুয়ে পড়া গাছে দুই ধরনের গিরগিটি চোখে পড়ল ,  রঙধনুর সাত রঙে রাঙ্গানো !  বেশ জায়গাটি তো !  কোথাও যাবার আগেই স্রেফ বারান্দা থেকেই চোখে পড়ে এমন অমূল্য সব দৃশ্য ,  আরো কত কি বুঝি অপেক্ষা করছে এই স্বর্গ উপত্যকায় !  পাশের বাঁশ ঝাড় থেকে শোনা যাচ্ছে বকের কোলাহল । 


বিকেলে প্রতিবেশীর কৃষকের বাড়িতে যাওয়া হল তার নিজের হাতে সিগার তৈরি দেখতে ,  সারা বিশ্বের ধূমপায়ীদের কাছে সবচেয়ে আদরণীয় হাভানা সিগারের সর্বোকৃষ্ট চালান কিন্তু যায় এই উর্বর ভূমিতে উৎপাদিত ফসল থেকেই ।  তামাক পাতা শুকানোর জন্য তৈরি বিশেষ গোলাঘরে বসিয়ে চোখের সামনেই সিগার তৈরি করলেন চাষি  !  সেই সাথে জানালেন সম্পূর্ণ ভাবে রাসায়নিক পদার্থ বর্জিত হওয়ায় ও নিকোটিনের মূল উৎস পাতার ডাটা ছিড়ে ফেলায় শরীরের জন্য এমন কোন ক্ষতিকর নয় এই বিশেষ সিগার ,  যে কারনে অনেক তামাক চাষিই অবিরাম ধূমপান করেও নব্বই বছরের বেশি আয়ু লাভ করেছেন !  এই ধরনের গোলা ঘরে প্রায় এক বছর তামাক পাতা শুকানোর পর তা কারখানায় পাঠানো হয় প্রক্রিয়াজাত করার জন্য । 


এই সময় দিগন্তে দেখা দিল নিকয কালো মেঘ দূতের দল ,  দেখা দিয়েই ক্ষান্ত নয় ক্রমশ পুরো আকাশ দখল করে ফেলল চোখের নিমিষে ,  ক্ষণে ক্ষণে চমকাচ্ছে বিজলী ।  নিরাপদ আশ্রয়ের সন্ধানে বাড়ী পৌছাতে না পৌছাতেই যেন আকাশ ভেঙ্গে পড়ল মাথার উপরে ,  ঝুম বৃষ্টি !  ক্রান্তীয় অঞ্চলের ঝড় কাকে বলে হাড়ে হাড়ে টের পাইয়ে ছাড়ল পরের একটি ঘণ্টা ।  কালবৈশাখীর চেয়ে মোটেও কম নয় তার তাণ্ডব ।  তার উপর পাহাড় ঘেরা উপত্যকা বলে বজ্রপাতের শব্দ অনবরত প্রতিদ্ধনি তৈরি করে নরক গুলজার করে ছাড়ল অবশেষে । 

পরদিন সাত সকালেই শহরতলীর অদূরেই ঘোড়সওয়ারদের আস্তানায় যাওয়া হল ।  প্রকৃতির সন্তান এরা ,  আমাদের তথাকথিত সভ্যতা থেকে দূরে থেকেই খুশী আছে নিজেদের দেশোয়ালি জীবন নিয়ে ,  পুরুষেরা ঘোড়া চালানোর ব্যপারে সমান দড় ,  মেয়েরা ঘর - কন্না সামলানোর পাশাপাশি চাষাবাদের কাজেও দক্ষ । 


 তাদের মহল্লায় ঢুকতেই দেখা হল সিনোরা সাব্রিনার সাথে ,  শতবর্ষের পরিবর্তনের সাক্ষী মহিলা স্মিত হেসে জানালেন আসছে নভেম্বরে ঠিক ১০০ বছর পূর্ণ হবে তার ,  আজ পর্যন্ত কোন দিনই কৃত্রিম ঔষধ ব্যবহার করতে হয় নি তার ,  এখনো লাঠী - চশমার অবলম্বন ছাড়াই চালিয়ে নিচ্ছেন চমৎকার ভাবে ! 

চারপাশের মধুর উপভোগ্য নিস্তব্ধতা চুরমার করে উঠানে চার - চারটি ঘোড়া নিয়ে দমকা বাতাসের মত আবির্ভাব ঘটল হুবহু মরুর বেদুইন ওমর শরীফের মত দেখতে উইলফ্রেডোর ।  সেই আমাদের আজকের অভিযানের গাইড । 
ঘোড়ায় যে আগে চড়িনি এমন নয় ,  কিন্তু সেই অভিজ্ঞতাগুলো ভুলতে পারলেই অনেক খুশী হতাম !  যা হোক ,  চুপাচুপা নামের মোটামুটি শান্ত এক ঘোড়া বরাদ্দ হল ,  জিনে কোনমতে বসে ঘোড়াকে নিয়ন্ত্রণের অল্প কিছু নির্দেশনা জেনে নেবার পরপরই আমাদের যাত্রা শুরু । 

 সেই লাল কাদা - মাটির রাস্তা পেরিয়ে নানা পাথুরে ট্রেইল ধরে উঁচু - নিচু রাস্তা পাড়ি দিয়ে দুর্ভেদ্য বনের ভেতর দিয়ে অজানার পানে ।  বিভিন্ন দেশি আমরা কজনা ,  উইলফ্রেডো আমাদের নেতা ,  তার নির্দেশ মতই চলছে সমস্ত পরিকল্পনা ।  কিন্তু মূল সমস্যা তৈরি করছে আমার হাতের ভারী ক্যামেরা !  চলমান ঘোড়া থেকে ভাল ছবি তুলি কি করে ,  বিশেষ করে যখন একটা হাত সর্বক্ষন রাখতেই হয় ঘোড়ার লাগামের উপরে !  !  কিন্তু এমন স্মৃতিময় যাত্রা ফ্রেমবন্দী করার লোভ তো আছে ষোল আনা ,  তাই চুপাচুপার পিঠ থেকে পতনের ঝুকি নিয়েই কিছু ছবি তোলা হল যাত্রার ফাঁকে ফাঁকে । 

নানা বন ,  নদী ,  কাদাময় খাল ,  ঘাসের প্রান্তর পেরিয়ে পৌছালাম পটে আকা ছবির মত পাহাড় ঘেরা এক অতল হ্রদে ।  স্বচ্ছ জল টলটল করছে বিস্তীর্ণ এলাকা জুড়ে ,  চারিদিকে সবুজ পাহাড়ের প্রতিবিম্ব তার শরীর জুড়ে ।  তীরের কাছেই এক ঝোপের সাথে ঘোড়াগুলো বেঁধে সোজা সেই শান্তিময় প্রতিবিম্ব চুরমার করে সুশীতল জলে অবগাহনে চরম ব্যস্ত হয়ে পড়ি আমরা ,  সেটা সুন্দরের আহবানে না চটচটে ঘাম ধুয়ে ফেলার তাগিদে তা বোঝার আগেই উইলফ্রেডোর চিৎকারে অবাক হয়ে উপলব্ধি করি একটি পুরো ঘণ্টা কালের অতলে চলে গেছে এই কয়েক মুহূর্তেই । 

আবারে ঘোড়ায় চেপে এক ছোট্ট গ্রামের পানে আমাদের যাত্রা শুরু ,  এবারের পথ বেশ বন্ধুর ,  কয়েক জায়গায় সাংঘাতিক খাঁড়া ঢাল ,  যেন পাহাড়ের কিনার দিয়ে চলা ।  কিন্তু পরীক্ষিত সৈনিক আমাদের ঘোড়াগুলো দেখলাম পাহাড়ি ছাগলের মতন দক্ষতা নিয়েই একের পর এক বাঁধা অতিক্রম করে নিয়ে চলল অভীষ্ট লক্ষ্যের পানে । 

চাষিদের সেই ডেরাতে ডাবের জলপানের বিরতি ,  সেই সাথে গাছপাকা ভেজালহীন পেপে ,  আম ,  অ্যাভোকাডো নানা ক্রান্তীয় ফলের সমাহার আমাদের যাত্রাবিরতিকে আক্ষরিক অর্থেই ফলাহার করে ছাড়ল ।  বেশ উচুতে জায়গাটি ,  সেখান থেকে দেখা যাচ্ছে অনেক দূরের সীমানা পর্যন্ত সবুজের রাজত্ব । 

 আকাশে মেঘের দল করে চলেছে বিস্তর আঁকিবুঁকি রচনা আর তাদের সাথে যোগ দিয়েছে অসংখ্য টার্কি শকুন ,  বিশাল এই পাখিগুলোর রাজত্ব সারা কিউবাতেই (  শকুনের উপস্থিতির প্রাচুর্য মানে প্রাকৃতিক পরিবেশের সুস্থতা ,  ভাবতে অবাক লাগে কেবল মাত্র মানুষের অসচেতনতায় উপমহাদেশের শতকরা ৯৯ ভাগ শকুন মারা গিয়েছে গত কয়েক দশকে ,  আর কদিন পর হয়ত বিশেষ করে বাংলাদেশের শিশুদের শকুন দেখতে হবে কেবল বইয়ের পাতায় )  টার্কি শকুন আবার বিশেষ জাতের ,  এরাই একমাত্র শকুন যারা ঘ্রাণ শক্তির সাহায্যে খাদ্যানুসন্ধান করে থাকে ,  পরিবারের অন্যান্য সদস্যরা যে কাজটি করে তীক্ষ দৃষ্টিশক্তির সাহায্যে ,  অসম্ভব শক্তিশালী ঘ্রাণশক্তির অধিকারী এই পাখিগুলো প্রায় ২০ কিলোমিটার দূর থেকেও খাবারের অবস্থান বুঝতে পারে ! 

সেই গ্রামের অধিবাসীদের কাছে থেকে বিদায় নিয়ে চললাম আমরা এক চুনাপাথরের পাহাড়ের কাছে ,  খানিকটা সমতলের কাছে অতি উর্বর এলাকায় সবসময়ই নজরে আসে নয়ন জুড়ানো নানা ফসলের ভরা ক্ষেত -  ধান ,  ইক্ষু ,  তামাক ,  কচু ,  নানা ধরনের সবজী ,  সেই সাথে চারনরত গরু ,  ছাগল ,  শূকরসহ নানা গবাদি পশু ।  সেই সফেদ পাহাড়ের কাছ দিয়ে আর বেশ খানিকটা পথ চলে সেই দিনের রোমাঞ্চকর ৭ ঘণ্টার যাত্রা শেষ হল আমাদের । 
পরদিন সূর্যদেব পাহাড়ের আড়াল থেকে উঁকি দেবার আগেই আমরা প্রস্তুত যাত্রার জন্য ,  আজ যাওয়া হবে উপত্যকার অন্য প্রান্তে ,  মূল উদ্দেশ্য প্রকৃতি উপভোগ ও পাখি পর্যবেক্ষণ ,  সেই সাথে অ্যাকোয়াটিক বা জলজ নামে পরিচিত এক সম্প্রদায়ের মানুষের জীবনাচারের সাথে সরাসরি পরিচয় হওয়া ।  স্থানীয় সবজান্তা হুয়ানিতো  (  অর্থাৎ ছোট্ট হুয়ান )  আমাদের গাইড ।  

মহা মজার লোক সে ,  সর্বক্ষণ মুখে খই ফুটছে  ( যদিও স্প্যানিশ ভাষায় তার একমাত্র সম্বল )  আর সদা ব্যস্ত পথ চলতে চলতেই আমাদের কিছু না কিছু দেখাতে ,  পাহাড় থেকে শুরু করে উদ্ভিদ ,  পাখি ,  পতঙ্গ ,  ফসল -  সব ব্যাপারেই অসামান্য জ্ঞান রাখে সে ।  হুয়ানিতোকে দেখে ভরসা পেলাম বটে ,  তেমন আশংকাও হল হয়ত তার কথার তোড়ে কোন জীবিত প্রাণীই আমাদের ধারে কাছে ভিড়বে না !  সেই কথা একটু জানাতেই আরো একগাদা বাক্যবাণে বিদ্ধ হয়ে জানলাম ষাটোর্ধ এই চিরতরুণের বিবাহিত জীবন ৪২ বছরের ,  তার কাছে এখন তার স্ত্রী পেনিলোপি ক্রুজের মতই আবেদনময়ী এবং তার স্ত্রী তাকে আন্তোনিও ব্যান্দেরাস বলেই ডেকে থাকে ,  এমন কথায় মনে পড়ল নমস্য জীববিদ ও লেখক ,  জেরাল্ড ড্যারেল এমন এক প্রাণপ্রাচুর্যে ভরা লোকের কথা লিখেছিলেন আর্জেন্টিনা নিয়ে লেখা এক বইতে । 
যাত্রার শুরুতেই স্থানীয় এক পাহাড়ে নিয়ে গেল হুয়ানিতো আমাদের ,  যার বিশাল ঢাল জুড়ে আঁকা হয়েছে বিশাল চিত্রকর্ম যা বিখ্যাত প্রাগৈতিহাসিক ম্যূরাল নামে ,  সুউচ্চ পাহাড়ের গায়ে উজ্জল রঙে আকা হয়েছে আমাদের গ্রহের জীবনের ইতিহাস -  আদি সাগরে এককোষী সরল জীব থেকে বহুকোষী জীব হয়ে ডাইনোসররা ,  তাদের স্থল গমন ,  স্তন্যপায়ীদের বিজয়রথ ,  শেষ পর্যন্ত বিবর্তনের ধারায় মানুষের আবির্ভাব ।  অতি সংক্ষেপে কিন্তু অত্যন্ত বড় স্কেলে করা এই ম্যূরালটি এই এলাকার অবশ্য দ্রষ্টব্য । 
সেখান থেকে এক গ্রামের মধ্য দিয়ে আমাদের প্রথম যাত্রা অ্যাকোয়াটিক বা জলজ সম্প্রদায়ের গ্রামে ।  এমন নামে অভিহিত হবার কারণ এই সম্প্রদায়ের মানুষেরা কোন রকম কৃত্রিম ঔষধ ব্যবহার করে না ,  সকল রোগের চিকিৎসায় তারা কেবল মাত্র পাহাড়ের গর্ভে লুকিয়ে থাকা একটি বিশেষ ঝর্ণার জল ব্যবহার করে থাকে ,  এবং খুব একটা শহরমুখি না হয়ে প্রকৃতির কোলেই সারাটা জীবন অতিবাহিত করে ।  গত শতাব্দীর তিরিশের দশকে মেরী নামের এক মহি্লা সবার প্রথম এই ধনান্তরির উৎসের সন্ধান পান ,  যার মাধ্যমে তিনি অন্ধের অন্ধত্ব দূর করেন ,  পঙ্গুর পঙ্গুত্ব ,  রাতারাতি ঈশ্বরের অবতারে পরিণত হন ।  তার জল চিকিৎসায় সুস্থ হয়ে যাওয়া কয়েকজন এখনো বেঁচে ,  যারা উৎসাহ ভরে প্রচার করেন সেই অলৌকিক কাহিনী ,  কিন্তু মেরীর দেহত্যাগের পরে সেই ঝর্ণার জল আর কারো অসুস্থতা নিবারন করতে পারে নি  (  বোঝা যাচ্ছে সেই খনিজ জলে বিশেষ বিশেষ রোগ দূরকরণের উপাদান ছিল ,  কালের আবর্তে সেই খনিজ পদার্থের পরিমাণ কমে আসায় বা উৎস বন্ধ হয়ে যাওয়ায় এই কেরামতি বন্ধ হয়ে যায় ,  আর তিলকে তাল করে অতিলৌকিক রঙ দেয়া তো মানব সংস্কৃতির অবিচ্ছেদ্য অঙ্গ )  । 
গ্রামের প্রথম বাড়িটিতে দেখা হল আন্তনিও কার্লোসের সাথে ,  বয়স ৬৫ ছুই ছুই ,  স্বাস্থ্য অটুট ,  আজ পর্যন্ত কোন ঔষধ ব্যবহার করেন নি ।  কিউবার আর দশ জন মানুষের মতই অত্যন্ত অতিথি বৎসল ,  ভিনদেশী মুখ দেখে হৈ হৈ করে বসতে বলেই চট করে বাড়ীর পাশের আঁখক্ষেত থেকে মোটা তাজা আঁখ কেটে আনলেন আমাদের টাটকা গুয়ারাপ্পো  (  আঁখের রস )  খাওয়াবেন বলে । 

 তার বাড়ীর বারান্দাতো বটেই ,  ঘরের বিছানা থেকে পর্যন্ত দেখা যায় অসামান্য মন ভুলানো প্রাকৃতিক দৃশ্যাবলী । 


 বাড়ীর এক কোণে ডাই করে রাখা টাটকা আনাজ ,  ফল - পাকুড় ।  দেয়ালে ঝুলানো রসুনের ভুরভুরে গন্ধ বিশ্বের যে কোন বাজারের রাসায়নিক সার আর কীটনাশক দিয়ে ফলানো চিমসে রসুনের চেয়ে অনেক আলাদা ।  মনে হল এমন জায়গায় এই ভাবে দুশ্চিন্তামুক্ত জীবনযাপন ,  সেই সাথে তাদের মত পুষ্টিকর খাবার আর প্রচুর পরিশ্রম করলে হয়ত কারোই আর ডাক্তারের ঔষধের দারস্থ হতে হবে না । 

সেই গ্রামের পর শুরু হল কঠিনতর যাত্রার পালা ,  আঁকাবাঁকা সর্পিল পথ চলে গেছে পাথুরে গুহার দিকে উপর পানে ।  ক্ষণে ক্ষণে রাস্তায় থামছি নানা বিস্ময়কে অবলোকনের জন্য - কোথাও একদল পিঁপড়া খাদ্য সঞ্চয়ের জন্য একগাদা সবুজ পাতা কেটে নিয়ে যাচ্ছে প্রবল পরিশ্রম করে , 

 থেকে থেকে চোখে পড়ছে ভুবন ভুলানো রঙের অধিকারী নানা প্রজাপ্রতির ,  সেই সাথে সরব বিহঙ্গকূলতো আছেই । 


 এমন ভাবেই দেখা হয়ে গেল বিশ্বের ক্ষুদ্রতম শিকারি বাজগুলোর একটি আমেরিকান কেস্ট্রেলের সাথে আর এক বিশাল বকের সাথে ,  সেই সাথে ক্ষুদে প্লোভার আর পদ্মনীল কালেম পাখি । 

এই পাহাড়ে এখনো টিকে আছে প্রাগৈতিহাসিক যুগের নানা গাছ ,  তবে সেই আমলের কোন প্রাণী টিকে থাকার সম্ভাবনা না থাকলেও তাদের বংশধররা কোন মতেই বিমুখ করে নি আমাদের ,  হুয়ানিতোর চিৎকারে মাথার উপরে তাকিয়ে দেখি বিশাল এক বনস্পতির মোটা ডালে আরামে রোদ পোয়াচ্ছে বিশাল এক গিরগিটি ,  সাক্ষাৎ জুরাসিক যুগের দানবদের বংশধর । 

এমনি করে মধ্য দুপুরের খর সূর্য মাথায় পাহাড়ের গোঁড়ায় পৌঁছানো গেল ,  এবার ভেতরের গুহায় যাবার পালা ,  ভেতের সুচিভেদ্য অন্ধকার ,  এর মাঝে সরু পথ ধরে রুক্ষ দেয়াল ঘেঁষে এগোতে হবে ,  পা পিছলালেই বিকট কুৎসিত খাদ মুখবাদ্যান করে আছে স্বাগতম জানানোর জন্য ,  শুরু হল পাহাড়ের কন্দরে প্রবেশের অভিযান ।  কয়েক মুহূর্তেই ঘেমে নেয়ে অস্থির হয়ে গেলাম ,  গায়ের সিল্কের শার্ট ঘেমে লেপটে চামড়ারই আরেক স্তরে পরিণত হয়েছে ,  তীক্ষ পাথর লেগে কয়েক জায়গায় ছিলে জ্বালা করছে ,  সবচেয়ে সমস্যা করছে কাঁধের ভারী ব্যাগ আর হাতের ক্যামেরা !  এর মাঝেই চলতে চলতে ক্ষীণ আলোর ধারা চোখে পড়ল ,  আহ যেন শান্তির আলোকময় জীবনের আহ্বান সেই প্রায় অদৃশ্য আলোকরশ্মিতেই ।  দূরে দেখা গেল গুহামুখ ,  তাতে জাল বিছিয়ে আছে নানা গাছের বিশাল সব শেকড় ।  শেষ টুকুই সবচেয়ে কঠিন ,  খানিকটে গাইডের সাহায্য নিয়েই শেষ বাঁধা টপকাতেই পায়ের নিচে চোখে পড়ল স্ফটিক স্বচ্ছ জলাশয় ,  সেই বিখ্যাত ভূগর্ভের ঝরনা  !  ! 





ব্যস ,  আর বলার কিছু নেই !  অলৌকিক বলে যে কিছু নেই এতো জানাই আছে ,  কিন্তু খানিক আগেই গুহার ঘুপসি গরমে আধা সেদ্ধ হতে হতে কেমন প্রাণ চাইছিল একটু ঠাণ্ডা জলে শরীর ভেজাতে ,  সেই ইচ্ছে পূরণের এর
চেয়ে ভালো বন্দোবস্ত আর কি হতে পারে !  সোজা নেমে পড়লাম সেই প্রাকৃতিক জলাধারে ।  কিন্তু মহা শীতল জল ,  ঠাণ্ডায় প্রথমে তো কাপুনি ওঠার জোগাড় !  কিন্তু ধাতস্থ হওয়া মাত্রই কানায় কানায় উপভোগ করা হল সেই সুখ ,  চোখ বুঝতেই প্রথমেই কালো বাজল মহাকাশের অসীম নিস্তব্ধতা ,  এর ফাঁকে চুইয়ে চুইয়ে এল যেন কোন দূর মহীরুহের মর্মর ধ্বনি ,  মাঝে মাঝে বিহঙ্গকুলের কলতান ।  ওঠবার পথে হুয়ানিতোর মন রক্ষার্থেই খানিকটে জল তর্পণ করে বিসর্জন দিলাম সেই ঝরনাতেই ,  প্রাচীন সেই স্থানের জলদেবতাদের উদ্দেশ্যে । 

এবার দিনের সবচেয়ে উঁচু গন্তব্যের পানে আবার চড়াই - উৎরাই ,  ইচ্ছার বিরুদ্ধে সুশীতল পাহাড়ি ঝর্না ছেড়ে এগোতেই হল আবার পাথরময় শুষ্ক ভূমিতে ।  পথে দেখা হল নানা রঙবেরঙের পতঙ্গ ,  বিশালাকার শামুক আর অন্য জাতির গিরগিটিদের সাথে । 



অবশেষে সমুদ্রপৃষ্ঠ থেকে কয়েক হাজার ফিট উপরে সেই চাতাল মত জায়গাতে পৌঁছানো গেল ,  সামনে নয়ন সার্থক করা প্রকৃতি ।  অ্যালান কোয়াটারমেইনের বুড়ো জুলু আমস্লোপোগাসের মত মনে হল -  এমন দৃশ্য শত বছর তাকিয়ে থাকলেও পুরনো হবে না  !  ইউনেসকো যে কেন ভিনিয়ালেস উপত্যকাকে বিশ্বের সবচেয়ে নয়নাভিরাম Cultural Landscape উপাধি কেন দিয়েছে তা নিয়ে আর কারো সন্দেহের অবকাশ থাকার করা নয় । 


যাত্রা আবার নিচের দিকে ,  বাড়ীর উদ্দেশ্যে ।  এমনিভাবে নানা ঘটনার মাঝে একদিন সময় ফুরিয়ে এল এই স্বর্গে অবস্থানের ,  ফেরার দিন দুরপাল্লার বাসে চেপে বসেছি ত্রিনিদাদের উদ্দেশ্যে ,  অদৃশ্য ব্যথায় টন টন করে ওঠা মন পড়ে আছে দুপাশের চলমান উপত্যকায় ,  ঘুরে ঘুরে মনের পর্দায় ভেসে উঠছে এখানকার প্রকৃতি আর সদ্য পরিচিত হওয়া কিছু মানুষের মুখ -  অতি বিরল নিঃস্বার্থপরতার অপাপবিদ্ধতায় মোড়া যাদের অন্তর ।  ভালো থেকো বন্ধুরা আমার ,  ভালো থেকো ।  চিরকাল যেন এমন স্বর্গই থাকে ভিনিয়ালেস । 














ফিদেল -  The UNTOLD STORY



সময়ের বিরুদ্ধ স্রোতে চলা পুঁজিবাদী এক বিশ্বে আদর্শবাদী এক নেতা ,  সর্বদাই শুনিয়ে যান সাম্যের মন্ত্র ,  একের পর এক যুগান্তকারী নতুন নতুন কর্মযজ্ঞ হাতে নিয়ে আশ্চর্য করে তুলছেন সারা বিশ্ববাসীকে কিন্তু তার ব্যক্তিজীবন আজো রহস্যে ঘেরা ।  ৪০ টি বছর একটি দেশের রাষ্ট্রপ্রধান হবার পরও মানুষ জানে না তার পরিবার নিয়ে ।  অথচ বিরুদ্ধ রাষ্ট্র তাকে হত্যা করার চেষ্টা করেছে অসংখ্য বার আর অপপ্রচার চলছে সারা বিশ্ব জুড়ে কিন্তু ধ্যানমগ্ন ঋষির মত একাকী চালিয়ে যাচ্ছেন তার বিপ্লব ,  বিশ্ব জুড়ে সাহায্য করে যাচ্ছেন দেশ ছাড়িয়ে মহাদেশে মহাদেশে মুক্তিকামীদের ।  তিনি ফিদেল ক্যাস্ট্রো ,  আমাদের সময়ের মহানায়ক । 

তার নাক্ষত্রিক জীবন নিয়ে ৯০ মিনিটের তথ্যচিত্র নির্মাণ করেছেন এস্তেয়া ব্রাভো -  দ্য আনটোল্ড স্টোরি ।  সংগ্রহ করেছেন অজানা মুল্যবান সব তথ্য ,  অতি দুর্লভ ভিডিও ক্লিপ ,  প্রাতঃস্মরণীয় সব ব্যক্তিদের সাক্ষাৎকার । 
প্রথমেই দেখা যায় নিউইয়র্কের হার্লেমে ভাষণরত ফিদেল ,  তার  বক্তৃতা শোনার আশায় অপেক্ষমাণ লক্ষ জনতা ,  আবেগে উদ্বেলিত তাদের কালো মুখ ।  বিখ্যাত ভাষণের সাথে সাথে শুরু এই প্রামাণ্যচিত্রের -  ফিদেলের শৈশবের বাড়ী ,  তার বাবা - মার কবর (  বাবা ছিলেন স্পেন থেকে আসা ভাগ্যাসন্ধানী ,  কিউবায় চিনির ব্যবসায় প্রচুর রোজগার করে স্বচ্ছলতার মুখ দেখেছিলেন ,  মা ছিলেন কিউবার মেয়ে )  ,  এর পরে আসে কিউবার সামরিক একনায়ক বাতিস্তার অপশাসনের বিরুদ্ধে মোনকাদা ব্যারাকে আক্রমণ যার ফলশ্রুতিতে প্রহসনের বিচারে ১৫ বছরের জেল হয় তার ।  আদালতে দাড়িয়ে মাথা উঁচু করে বলেছিলেন  -  আমাকে তোমরা সে সাজাই প্রদান কর ,  History will Absolve Me ।   এরপরেই আসে ১৯৫৬ সালে আর্জেন্টাইন তরুণ ডাক্তার চে আনেস্তো গুয়েভারার সাথে মেক্সিকো সিটিতে তার ঐতিহাসিক সাক্ষাৎ যা রচিত করে অবিচ্ছেদ্য বন্ধুত্বের ,  অমর বিপ্লবের । 

দৃশ্যপটে হাজির হন চে - র মেয়ে অ্যালাইদা গুয়েভারা ,  বাবার মতই ডাক্তার তিনি ,  বললেন ফিদেল - কে নিয়ে তাদের কাছে চে - র স্মৃতিচারণ ,  প্রথম সাক্ষাতেই টানা দীর্ঘ ১২ ঘণ্টার আলাপ গড়ে দিয়েছিল দুই তরুণের বিপ্লবের বুনিয়াদ । 
কিউবায় সফল বিপ্লবের পরে ফিদেলের যুক্তরাষ্ট্রে প্রথম সফরের সময় হার্লেমেই অবস্থান করেন ,  সেখানে তার সাথে দেখা করতে আসেন নেহেরু ,  ম্যালকম এক্স ,  নিকিতা ক্রুশ্চেভ ,  গামাল আব্দুল নাসের প্রমুখ বিশ্ব নেতা ।  সবাই এই তরুণ শ্মশ্রুমণ্ডিত বিপ্লবীর ক্যারিশমায় মুগ্ধ ।  সারা বিশ্বের প্রচার মাধ্যমের সামনেই ফিদেল ঘোষণা করেন -  এখন থেকে জনগণের স্বার্থ রক্ষায় হবে তার সরকারের মূল উদ্দেশ্য ,  কিউবা আর কখনোই মার্কিন যুক্তরাষ্ট্রের তাবেদার হবে না ,  তাদের প্রমোদকেন্দ্র হবে না ,  যা ছিল মার্কিন আন্তর্জাতিক কোম্পানিগুলোর স্বার্থের মহাপরিপন্থী । 
ফিদেলের জীবনীকার পিটার বুয়েরো জানালেন সেই সময়ই ফিদেলের মূল আদর্শ ছিল শিক্ষার বিস্তার ,  কারণ শিক্ষা ছাড়া সত্যিকারের স্বাধীনতা কোন সময়ই সম্ভব না ।  তার আহ্বানে তরুণ শিক্ষার্থীরা দূর - দুরান্তের গ্রামেগঞ্জে যেয়ে তৃণমূল পর্যায়ে শিক্ষা বিস্তারের দায়িত্ব নেন ,  বিশেষ করে চাষিদের মাঝে ।  ফলস্রুতিতে আজ কিউবার শতভাগ জনগণ শিক্ষিত  ! 
কিন্তু সাম্রাজ্যবাদী শক্তিদের অপতৎপরতা চলতেই থাকে এই সাম্যবাদের ধারণায় দীক্ষিত ক্ষুদে দ্বীপরাষ্ট্রের বিরুদ্ধে ।  নির্লজ্জ সশস্ত্র আক্রমণ চালায় তারা অসংখ্যবার ,  পুড়িয়ে দেয় একরের পর একর ইক্ষু ক্ষেত ,  স্যাবটাজ করে উড়িয়ে দেয় মালবাহী জাহাজ ,  মারা যায় শত শত নিস্পাপ সাধারণ জনগণ ,  চলতে থাকে ভাইরাস পাঠিয়ে ইক্ষু ও গবাদি পশু সম্পদকে নির্মূল করার প্রচেষ্টা ।  এমনি ভাবে ১৯৬৭ সালের অক্টোবরে বলিভিয়ায় বিপ্লব পরিচালনার সময় সি আই এ এবং স্থানীয় সামরিক জান্তার হাতে মৃত্যুবরণ করেন চে গুয়েভারা ।  বন্ধুর প্রস্থানে শোকাহত ফিদেল বিপ্লব অব্যাহত রাখার প্রতিস্রুতি দেন শোষণকারী শক্তির বিরুদ্ধে ।  এর ৩০ বছর পরে বলিভিয়ার বধ্যভূমি থেকে চে - র দেহাবশেষ যখন রাষ্ট্রীয় মর্যাদায় কিউবায় ফেরৎ আনা হয় ,  তখন এক একান্ত সাক্ষাৎকারে ফিদেল জানান চে তার কাছে সবসময়ই জীবিত ,  তার আদর্শের সাথে সবসময়ই আছেন তিনি ,  তাই প্রিয় বন্ধুকে কখনোই মৃত কল্পনা করতে পারেন না । 

ফিদেল সবসময়ই শোষণকারী শক্তির বিরুদ্ধে মুক্তিকামী বিপ্লবীদের সাহায্য জুগিয়েছেন সারা বিশ্বে ,  হো চি মিনের ভিয়েতনামের স্বাধীনতা সংগ্রামে ,  স্যামোয়া মিশেলের মোজাম্বিকে ,  সালভাদর আলেন্দের চিলিতে ,  নেলসন ম্যাণ্ডেলার দক্ষিণ আফ্রিকায় । 
কিংবদন্তীর ক্যালিপসো গায়ক হ্যারি বেলাফন্টে তার সাক্ষাৎকারে বলেন কিউবার সক্রিয় সহযোগিতা ছাড়া আফ্রিকার দেশগুলোর ইউরোপীয়ান উপনিবেশ থেকে স্বাধীনতা লাভ করার ইতিহাস হত সম্পূর্ণ ভিন্ন ধরনের ,  বিশেষ করে অ্যাঙ্গোলার স্বাধীনতাই হয়ত সম্ভবপর হত না ।  আফ্রিকা মহাদেশে ফিদেলের সবচেয়ে বড় বন্ধুটির নাম নেলসন ম্যাণ্ডেলা ,  দক্ষিণ আফ্রিকায় সত্যিকারের স্বাধীনতার আগমন ও বর্ণবাদের অবসানের পিছনে কিউবার অপরিসীম অবদানের কারণে ম্যান্ডেলা সবসময়ই ফিদেলকে মাই প্রেসিডেন্ট বলে সম্বোধন করেন !  

এবার পর্দায় ভেসে ওঠে বিশ্বনেতা ম্যান্ডেলার সাথে ফিদেলের সাক্ষাৎকারের বিরল মুহূর্ত আবেগঘন পরিবেশে আলিঙ্গনরত অবস্থায় ফিদেলকে বলেন ম্যান্ডেলা ,  মাই প্রেসিডেন্ট ,  কোন কথা বলার আগেই আমি জানতে চাই যে আপনার আরেক স্বদেশ ভূমি দক্ষিণ আফ্রিকায় আপনি কবে আসবেন ?  পরবর্তীতে ফিদেল দক্ষিণ আফ্রিকা ভ্রমণ করেন কবছর পরে আনন্দঘন পরিবেশে । 

বিশ্বের সবচেয়ে জনপ্রিয় ঔপন্যাসিক নোবেল বিজয়ী গ্যাব্রিয়েল গার্সিয়া মার্কেজ দৃশ্যপটে হাজির হয়ে বলেন ,  আমার নতুন কোন উপন্যাস ছাপাখানায় পাঠানোর আগেই আমি ফিদেলকে পাঠায় পড়ে দেখার জন্য ,  সে যে একজন অসম্ভব মনোযোগী বিরল প্রজাতির পাঠক তাই নই ,  সে বিশ্বসেরা এডিটরদের একজন ।  সাহিত্য নিয়ে দিনের পর দিন আড্ডা দিয়েছি ,  অভিভূত হয়েছি তার সাহিত্য জ্ঞানে । 

সেই সাথে মার্কেজ উল্লেখ করেন ফিদেলের জাদুকরী সম্মোহনী ভাষণের কথা ,  তার মতে সামনাসামনি সেই ভাষণ শোনা এক অবিস্মরণীয় অভিজ্ঞতা ,  একটি উচ্চস্তরের শিল্পের মত তাল - লয় - ছন্দ - সুর নিয়ে দর্শকের আগ্রহ চুম্বকের মত নিজের দিকে টেনে নেন ফিদেল বাচনভঙ্গী আর অপূর্ব ক্যারিশমা দিয়ে । 
এরপর একে একে ভিডিও ক্লিপে ভেসে ওঠে ফিদেলের বন্ধু বলে পরিচিত সারা বিশ্বের কিছু পরিচিত মুখ -  মুষ্টিযোদ্ধা মোহাম্মদ আলী ,  ফুটবলার দিয়েগো ম্যারাডোনা ,  অভিনেতা জ্যাক লেমন ,  জ্যাক নিকলসন ,  স্পেনের রাজা হুয়ান কার্লোস ,  সি এন এন - এর মালিক টেড টার্নার ,  দার্শনিক নোয়াম চমস্কি ,  নোবেল বিজয়ী ব্যক্তিত্বরা আর সেই সাথে ল্যাতিন আমেরিকার বর্তমান সময়ের রাষ্ট্রনায়করা ।  যাদের মধ্যে আছেন ব্রাজিলের লুলা দ্য সিলভা  ,  ইভো মোরালেস ,  হুগো শ্যাভেজ প্রমুখ ।  সাহিত্যের আরেক দিকপাল আর্নেস্ট হেমিংওয়ে জীবনের অনেকগুলো বছর কাটিয়ে ছিল এই দ্বীপে ,  তিনিও ছিলে তরুণ ফিদেলের পরম গুণমুগ্ধ ,  ফিদেলের অফিসের আছে তাকে লেখা হেমিংওয়ের একটি বিশেষ চিঠি । 

 ফিদেলের সব বিষয়ে বিস্তারিত সাক্ষাৎকারের বিখ্যাত সংকলন মাই লাইফ গ্রন্থের ছায়া লেখক ইগনাসনিও রামোনেত বলেন আজ পর্যন্ত যুক্তরাষ্ট্র থেকে অন্তত ছয়শবার ফিদেলের জীবনের উপর সরাসরি আক্রমণ চালানো হয়েছে কিন্তু আজ পর্যন্ত একটিবারও ফিদেল কিংবা কিউবার পক্ষ থেকে বা তাদের অর্থায়নে যুক্তরাষ্ট্রের উপর কোন ধরনের হামলা চালানো হয় নি । 
 ফ্লোরিডার স্প্যানিশ রেডিও ষ্টেশনগুলোতে প্রতিদিন অজস্র প্রপাগান্ডা চালানো হয় ,  ফিদেলকে  স্বৈরাচার ,  অত্যাচারী ,  নিষ্ঠুর হিসেবে চিহ্নিত করে অপপ্রচার চালাতে চালাতে ক্লান্ত তারা ।  কিন্তু  তারা তন্ন তন্ন করে খুজেও ফিদেলের অবৈধ পথে উপার্জনের কোন চিহ্ন পায় নি ,  তার কোথাও কোন গোপন সম্পদ বা সুইস ব্যাংকে কোন অ্যাকাউণ্ট নেয় ।  সবচেয়ে বড় কথা গোটা দেশে তার নিজস্ব কোন ভাস্কর্য ,  ছবি বা স্থাপত্য নেই ।  তার সন্তানের নাম বা সংখ্যাও আমরা জানি না ।  লোকমুখে জানা যায় তার বিবাহিত জীবন ৩০ বছরের ,  সন্তান সম্ভবত ৮ জন এবং নাতি - নাতনীও ৮ জন ,  কিন্তু ব্যক্তিগত এই জিনিসগুলো সবসময়ই আড়ালে রাখেন ফিদেল । 
 সেই সাথে সবাই বললেন তার কর্ম স্পৃহার কথা ,  অনেক সময় রাত ২ টা পর্যন্ত অফিসে থেকে আবার পরদিন সকাল ৭ টায় হাজির তিনি ,  বিস্মিত সহকর্মীদের প্রশ্ন  -  এই ৫ ঘণ্টা ঘুমোলেই চলবে ?  ততোধিক বিস্মিত ফিদেলের প্রত্যুত্তর -  ঘুম !  এই ৫ ঘণ্টা তো আমি সাতার কাটছিলাম ,  যাতে আজ সতেজ অবস্থায় কাজে আসতে পারি  ! 
 যুক্তরাষ্ট্রের কিউবা অফিসের সাবেক প্রধান ওয়েন স্মিথের মতে এই প্রথম ফিদেলের নেতৃত্বে কিউবা সত্যিকারের স্বাধীনতার স্বাদ উপভোগ করছে ।  তারা এখন স্পেনের কোন উপনিবেশ নয় ,  মার্কিন যুক্তরাষ্ট্রের প্রমোদকেন্দ্র নয় ,  সোভিয়েত ইউনিয়নের মুখাপেক্ষী বন্ধুরাষ্ট্র নয় ,  আজ তারা স্বমহিমায় উদ্ভাসিত ।  আর সেই সাথে আমেরিকার বোঝা উচিত এত দীর্ঘ সময় ধরে কেউ এভাবে ক্ষমতায় থাকতে পারে না ,  ফিদেল পেরেছেন কারণ কিউবার জনগণের অকুণ্ঠ সমর্থন আছে তার দ্রোহের মন্ত্রের প্রতি । 
ফিদেল ক্ষমতায় আসার পরে তার গৃহীত ব্যবস্থায় মাত্র কয়েক দশকে কিউবার অসাধারণ উন্নতি ঘটেছে নানা ক্ষেত্রে -  শিক্ষা ও চিকিৎসাসেবায় তারা বিশ্বের অন্যতম শীর্ষস্থান অর্জন করেছে ,  বিশেষ করে নানা দেশে ডাক্তার পাঠিয়ে সাহায্য করার ক্ষেত্রে কিউবার সুনাম বিশ্ব জুড়ে ।  প্রতিটি নাগরিকের পেট পুরে খাবার নিশ্চয়তা আছে ,  অপরাধের হার অত্যন্ত কম ,  পথশিশুদের অস্তিত্ব নেই ,  মাদক সমস্যা নেই ,  গৃহহীন থাকতে পারে না কেউ ,  লিঙ্গ বৈষম্য ,  বর্ণ বৈষম্যের স্থান নেই এই সমাজে -  -  পঞ্চাশের দশকের কিউবার দিকে তাকালে এই অর্জনগুলোকে অলীক স্বপ্ন বলেই মনে হয় । 
বিশেষ করে যখন তাদের উপার্জনের প্রধান দ্রব্য চিনিসহ অন্যান্য সম্পদ আমদানির উপরে নিষেধাজ্ঞা জারি রেখেছে যুক্তরাষ্ট্রের নেতৃত্বে পশ্চিমা দেশগুলো দশকের পর দশক । 
 জাতিসংঘের ৫০তম প্রতিষ্ঠাবার্ষিকী উপলক্ষে দীর্ঘদিন পরে আমেরিকা সফর করেন ফিদেল ।  সেখানে সবাইকে চমকে দিয়ে যান টাইম ও ওয়াল স্ট্রিট জার্নালের অফিসে ,  যে পত্রিকাগুলো যুগের পর যুগ তার ব্যবস্থাপনা সম্পর্কে কেবল ঋণাত্নক খবরই ছেপেছে । 

 সেখানে এক দীর্ঘ সাক্ষাৎকারে বলেন তিনি -  আমার সাম্যবাদী নীতিতে আমি অটল ,  তথাকথিত প্রচলিত গণতন্ত্রের বদলে এই পন্থাতেই মানবতার মুক্তি ।  আমি জীবন দিতে রাজি আছি ,  কিন্তু আমার নীতি ,  আমার বৈপ্লবিক আদর্শ বিসর্জন দিব না । 
লেখক - বিশ্লেষক সিডনী পোলাক বললেন -  ফিদেল জীবন্ত ইতিহাস ,  তিনি অনেক কিছু দেখেছেন ,  অনেক পরিবর্তনের সাক্ষী । 
সবকথার  শেষ কথা বলেছেন অস্কার জয়ী পরিচালক অলিভার স্টোন  ( তিনিও ফিদেলের উপরে এল কমান্দানতে নামে একটি তথ্যচিত্র নির্মাণ করেছেন )  ,  তার মতে ফিদেল ক্যাস্ট্রো বিশ্বের সবচেয়ে জ্ঞানী মানুষদের একজন ,  আমাদের সবার উচিত তার কথা শোনা । 
এমন ভাবেই এক মহামানবের মহাজাগতিক জীবন নিয়ে তৈরি হয়েছে এই বিরল প্রামাণ্যচিত্র ,  যাতে অন্তত কিছুটা ধারণা পাবেন অবলোকনকারীরা ফিদেলের সত্যিকারের পরিচয় নিয়ে ।  । 

 (  সুপ্রিয় সচলের বন্ধুরা কাল বিকেলে রওনা হচ্ছি দিন পনেরর জন্য স্বপ্নের সেই দ্বীপ কিউবার উদ্দেশ্যে ,  ফিদেলের হাতে গড়া সেই MY ISLAND IN THE SUN দেখার আগে তার প্রতি এই আমার শ্রদ্ধা নিবেদন ,  ভাল থাকুন আপনারা সবাই ) 






ফ্রাঙ্কফুর্টের বইমেলায়



প্রাইমারী স্কুলে পড়ি তখন ,  প্রতিনিয়তই নতুন কিছু জানার ,  নতুন কিছু দেখার স্বপ্নাবিস্ট সোনালী উতল মুগ্ধতায় আচ্ছন্ন এক সময় ,  জীবনে সবচেয়ে মধুর অংশ আর কি হতে পারে বাল্যকালের চেয়ে !  স্কুল থেকে ফেরার পথে মা একদিন জানালেন আগামীকাল বইমেলায় নিয়ে যাবেন আমাদের ।  বইমেলা !  কচি মনে প্রশ্নের ঢেউ উঠেছিল ,  বইয়ের আবার মেলা হয় নাকি ?  এতদিন তো রথের মেলা ,  বৈশাখী মেলা এগুলোতেই গেলাম ।  যা হোক ,  পরের দিন নতুন কিছুর আহবানে গেলাম রাজশাহী বিভাগীয় গ্রন্থাগার প্রাঙ্গণে আয়োজিত বইমেলায় ।  আহ ,  এ কি অপূর্ব জগৎ !  এক অদেখা ভুবন !  দক্ষিনারঞ্জন মিত্র মজুমদারের ঠাকুরমার ঝুলি ,  রাক্ষস - খোক্কসের গল্প ,  রাজকুমারী আর সোনার পাখির রঙচঙে মলাট রূপকথার বইগুলোতে ।  ভবেশ রায়ের শত মনিষীর জীবনী ,  আলী ইমামের অপারেশন কাকনপুর ,  টারজানের অ্যাডভেঞ্চার সমগ্র সবাই হাজির সেই স্বর্গলোকে ।  সেই থেকে শুরু হওয়া বইমেলার নেশা ঢুকে গেল অস্থি - মজ্জায় ,  প্রতিটি রক্ত বিন্দুতে ।  ফি বছর বাড়তে থাকল মেলা থেকে কেনা বইয়ের পরিমাণ ।  স্বপ্ন দেখতে শুরু করলাম ঢাকার একুশে বইমেলার ,  কোলকাতার বইমেলার ।  এমনভাবেই একদিন জানতে পারলাম বিশ্বের সবচেয়ে বড় বইমেলা জার্মানির ফ্রাঙ্কফুর্টের বইমেলার কথা ,  পূর্ণেন্দু পত্রীর কবিতায় ,  জেমসের গানে -  ফ্রাঙ্কফুর্টের বইমেলায় মনে পড়েছে তোমায় ,  নতুন বইয়ের গন্ধে !  পড়া - লেখার কারণে ইউরোপ আসার পর থেকেই সেই তীর্থে যাবার চেষ্টা চলতে লাগল ,  ভাগ্যের শিকে ছিঁড়ল অবশেষে ২০০৮ - এর অক্টোবরে ।  নিজেকে বিমূঢ় ,  বিমুগ্ধ ,  বিমূর্ত অবস্থায় আবিষ্কার করলাম বইপ্রেমীদের এই মহাতীর্থ মাঝে । 
ফ্রাঙ্কফুর্টের বইমেলা বিশ্বের সবচেয়ে বড় বইমেলা ।  ফি বছর অক্টোবরে জার্মানির ফ্রাঙ্কফুর্ট শহরের কেন্দ্রস্থলে নির্মিত বিশালাকার হলঘরগুলোতে আয়োজন করা এই মেলার ।  নতুন বইয়ের সম্ভার নিয়ে সারা বিশ্বের আনাচে - কানাচে থেকে ছুটে আসে প্রকাশকের দল ,  সাথে বইপ্রেমীরা ।  এক সাথে এত ভাষার ,  এত জাতির ,  এত হরেক ধরনের বই যে আর কোথাও পাবার যো নেই  !  উল্লেখ্য ,  পৃথিবীর প্রথম ছাপানো বইয়ের আবিস্কারক গুটেনবার্গ এই শহরেই থাকতেন ,  তারই প্রথম ছাপানো বই গুটেনবার্গের বাইবেল বিশ্বের সবচেয়ে দামী বই ।  সেই হিসেবে এই বইমেলার ঐতিহ্য প্রায় ৬০০ বছরের পুরনো ! 
২০০৮ সালের ১৮ অক্টোবর কাকভোরে হেলসিংকি থেকে রওনা দিয়ে সকাল নয়টাতেই ফ্রাঙ্কফুর্ট বিমান বন্দরে অবতরণ ঘটল আমাদের ,  সঙ্গী বইপ্রেমী কবি ওয়াসিম সাঈদ দিপু ।  প্রথমেই সেন্টারের কাছে আমাদের হোটেল পেনশন ব্রুন্স বাহির করতে হল বেঢপ ব্যাগ পেঁটরা গুলো রাখার জন্য ।  চমৎকার শান্ত পরিবেশে বিশাল সব মহীরুহ বেষ্টিত ছায়া ঘেরা ,  পাখি ডাকা নিরিবিলি ছিমছাম হোটেল ,  বাহির থেকে মনে হয় কোন প্রকৃতিপ্রেমীর সযত্নে আবাস ।  তিব্বতি রিসেপসনিস্টের কাছ থেকে চাবি বুঝে নিতেই যতটুকু দেরি ,  তার পরপরই রওনা হয়ে গেলাম বইমেলার আয়োজন স্থল মেসসে ফ্রাঙ্কফুর্টে ,  হোটেল থেকে হাঁটা পথে মিনিট পাচেকের পথ । 

প্রবেশ দ্বারে কয়েক হাজার মানুষ দাড়িয়ে আছে মেলায় প্রবেশের টিকেট কেনার আশায় ,  বিপুল ধৈর্যের পরীক্ষায় পাশ করে অবশেষে ভিতরে ঢুকতে সক্ষম হলাম ।  হাতে গোটা এলাকার ম্যাপ ।  অবিশ্বাস্য শোনালেও বইমেলার এলাকার আয়তন ২৫টি ফুটবল মাঠের সমান । 
এবারের মেলায় এসেছে ১০১টি দেশের সাড়ে সাত হাজার প্রকাশক  ,  সেই সাথে থিম কান্ট্রি তুরস্ক ।  প্রতি বছরই একটি দেশকে থিম কান্ট্রির মর্যাদা দেওয়া হয় এবং সেই বিশেষ দেশটির সাহিত্য সংস্কৃতি নিয়ে থাকে ব্যপক আয়োজন ।  এবারের মেলাতি আবার ছিল ফ্রাঙ্কফুর্ট বইমেলার ৬০ বছর পূর্তি উপলক্ষে বিশেষ তাৎপর্যপূর্ণ ।  পাঁচ দিন ব্যাপী এই মেলা শুরু হয় ১৫ অক্টোবর ।  কিন্তু প্রথম তিন দিন মেলা ছিল বইয়ের প্রকাশক আর ব্যবসায়ীদের জন্য সংরক্ষিত ,  কেবল শেষের দুই দিন সর্বসাধারনের জন্য উম্মুক্ত ।  তাই তিন দিন পরে আসলেও আদতে মিস হয়নি কিছুই । 
বিশাল এলাকায় বিভিন্ন দেশ বিভিন্ন গ্যালারী ও প্যাভিলিয়নে নিজস্ব জায়গা করে নিয়েছ ,  মাথা ভর্তি নানা পরিকল্পনা থাকলেও বিলবোর্ডে অংশগ্রহণকারী দেশের তালিকায় ৬ নম্বর গ্যালারীতে বাংলাদেশের নাম চোখে পড়তেই সব প্ল্যান মাঠে মারা গেল !  
ঊর্ধ্বশ্বাসে ছুটলাম সেদিক পানেই ,  প্রথমেই উপর থেকে চোখে পড়ল সেই গ্যালারীতে অংশ নেওয়া হাজারো স্টল ।  সবচেয়ে বড় এলাকা জুড়ে রাজত্ব করছে চীন ,  একের পর এক চোখে পড়ল সুদৃশ্য জাপানী ,  কোরিয়ান ,  ডাচ দোকান ।  কিন্তু আমরা তখন দেশের দোকান খোজায় ব্যস্ত ।  এক প্রান্তে চোখে পড়ল অনেক উপমহাদেশীয় লোকের জটলা ,  সেই ভীড়ের দিকে এগোতেই এক ভদ্রলোক আমার লাল - সবুজ টি - শার্ট দেখে বলে উঠলেন ,  আরে বাংলাদেশী নাকি !  আসুন ,  আসুন ,  কাছেই আমাদের স্টল ।  এভাবেই পরিচয় শ্রাবণ প্রকাশনীর কর্ণধার রবিন আহসানের সাথে ।  কতৄপক্ষের আমন্ত্রণে ২০০৭ সালের মেলায় অংশ নিয়েছিল তার প্রকাশনী , আর এবার এসেছে নিজ খরচায় ।  এত জাঁকজমকপূর্ণ আয়োজনের মধ্যে বাংলাদেশের প্রতিনিধিত্বকারী একমাত্র দোকানটিকে খুবই মলিন দেখাচ্ছে  ,  এতটা করুণ দশা আমরা আশা করি নি ।  যদিও এটিই ছিল সবেধন নীলমণি ।  রবিন করুণ হাসি দিয়ে জানালেন ,  সরকারের কোন রকম সহযোগিতা না পাবার কথা ,  যদিও পার্শ্ববর্তী দেশ ভারত পর্যন্ত সরকারী সাহায্য দিয়ে বেশ কিছু প্রকাশককে এখানে পাঠিয়েছে । 
প্রতিটি দেশ তাদের রুচিমত সাজিয়েছে নিজস্ব এলাকা । 
 ইরান ,  তুরস্ক ,  রাশিয়া ,  চীন যেমন সাজিয়েছে বিশাল এলাকা ,  আবার ক্ষুদ্র আঙ্গিকে নিজেদের প্রকাশনা ও সংস্কৃতিকে নান্দনিক ভাবে তুলে ধরেছে আর্মেনিয়া ,  বুলগেরিয়া ,  মলদোভা ,  সার্বিয়া এমনকি সদ্য স্বাধীনতা প্রাপ্ত যুদ্ধ বিধ্বস্ত দেশ কসোভো । 
সবচেয়ে অবাক করল কুর্দিস্তানের  (  যে দেশটির স্বপ্ন বুকে লালন করে স্বাধীনতাকামী কুর্দিরা  )  ব্যানারে জাঁকজমকপূর্ণ নানা রঙের স্টলগুলো ,  ঐতিহ্যবাহী বর্ণিল পোশাক পরে আচ্ছে কুর্দি নারীরা । 
অন্যন্য কারুকার্যময় ইরানি কবিতার বইগুলোর কথা আলাদা ভাবে উল্লেখ করতেই হয় ,  ফারসি ভাষার সেরা কবি হাফিজ ,  রুমি ,  সাদী ,  ফেরদৌসীর নানা বই এমন ভাবে বাঁধাই করা আর ছাপানো যে ভাষা না জানলেও কেবল ঘরে রাখার জন্যই নিতে ইচ্ছে করে ।  ইরানিএলাকার সামনে কবি হাফিজের কবরের অনুকরণে নির্মিত একটি মিনার শোভা পাচ্ছে ।  স্টলের ভেতরে উৎসুক দর্শকদের মাঝে তারা বিতরণ করছে ইরানের মিষ্টান্ন ও পানীয় ।  আন্তর্জাতিক পরিসরে নিজেদের সংস্কৃতিকে তুলে ধরার কি অপূর্ব প্রয়াস  ! 
ফ্রাঙ্কফুর্টের বইমেলার সবচেয়ে হতাশাজনক ও অবাক করা ব্যপার হচ্ছে ,  এটা বই বিক্রির মেলা নয় ,  কেবল নতুন প্রকাশিত বইয়ের প্রদর্শনী ,  তা নিয়ে বই ব্যবসায়ীদের মাঝে বিকিকিনি আর পরস্পরের মধ্যে যোগাযোগ স্থাপনের মাধ্যম ।  তাই নজরকাড়া বই দেখলেই কিনতে চাওয়ার পর বিফল মনোরথে ফিরতে হচ্ছিল বারবার ।  তবে আশার বাণী পাওয়া গেল ,  শেষের দিন ,  মেলা ভাঙ্গার আগে আগে অনেক প্রকাশনীই কিছু কিছু বই বিক্রি করে থাকে ,  প্রচলিত বাজারদরের চেয়ে বেশ সস্তায় । 
প্রায় সব গ্যালারীর সামনেই চলছে নানা লেখকদের সাক্ষাৎকার ,  সেই সাথে টেলিভিশনে সরাসরি সম্প্রচার । 
 জানা গেল নোবেল বিজয়ী সাহিত্যিক গুন্টার গ্রাস , ওরহান পামুক ,  সেলিব্রেটি লেখক পল কোয়েলহো সহ অনেকেই ইতিমধ্যেই ঘুরে গেছেন বইমেলার টানে ।  খানিক পরেই ভাষা হয়ে দাঁড়াল মূল সমস্যা ।  স্বাগতিক জার্মানি আর থিম কান্ট্রি তুরস্কের দখলে সিংহভাগ এলাকা ,  সেখানে কেবল তাদের ভাষারই জয়জয়কার ।  তাই ইংরেজি ভাষাভাষী দেশগুলো যেখানে অবস্থান নিয়েছে সেই ৮ নম্বর গ্যালারীই আমাদের আপাত গন্তব্য । 

মূল প্রবেশদ্বার থেকে পদব্রজে কয়েক কিলোমিটার ঘুরে সন্ধান পাওয়া এই গ্যালারীতে যুক্তরাজ্য ,  যুক্তরাষ্ট্র ,  কানাডা ,  অস্ট্রেলিয়া ,  নিউজিল্যান্ড ,  দক্ষিণ আফ্রিকা ,  আয়ারল্যান্ড -  এই ইংরেজিভাষী রাষ্ট্রগুলোর সাথে অংশ নিয়েছে হিব্রু ভাষী রাষ্ট্র ইসরায়েল ! 
আহ ,  কি অপূর্ব বইয়ের সম্ভার !  অমূল্য সম্পদগুলো থরে থরে সাজানো ।  বিশ্বের হেন কোন বিষয় নেয়  ,  যায় উপরে প্রকাশিত বই সেখানে নেয় ! 

 একে একে ঘুরে দেখলাম বিশ্বখ্যাত প্রকাশনাগুলো -  পেঙ্গুইন ,  ডি কে ,  ন্যাশনাল জিওগ্রাফিক সোসাইটি ,  মাকগ্রো হিল ,  লোনলি প্ল্যানেট ।  মেলার অন্যতম প্রধান আকর্ষণ ছিল অস্ট্রেলীয় প্রকাশকের ছাপানো দানবাকৃতির এক বই যার ওজন ছিল ২০ কিলোগ্রাম আর দাম বাংলাদেশী টাকায় তিন লক্ষ টাকা ! 


 এর মাঝে আলাদা ভাবে নজর কাড়ল শিল্প ,  ইতিহাস ,  ভূগোল ,  প্রাণিজগৎ নিয়ে দুর্দান্ত সব ঝকঝকে মনকাড়া বই প্রকাশ করা হোয়াইট স্টার প্রকাশনার ভুবন , 
 বিশেষ করে যখন সেখানকার ইতালিয়ান বিক্রেতারা আশ্বাস দিলেন পরের দিন তারা বাজার মুল্যেই অর্ধেকেই সব বই ছেড়ে দেবেন !  কাজেই সেদিনের মত ঘরে ফেরার পালা । 
পরদিন ঠেসে খাঁটি জার্মান নাস্তা খেয়ে কাঁটায় কাঁটায় খোলার সময় হাজির হলাম মেলার মূল ফটকে ,  প্রথমেই সেই ইতালিয়ান দোকান ।  দুই বন্ধু মিলে একগুচ্ছ বই বাছাই করে নিজেদের সম্পদের অন্তর্গত করলাম ,  পরে বিমান বন্দরে ওজন করে দেখিছি -  ৫০ কিলোগ্রামের উপর বই ছিল সেখানে ! 

বিশাল গ্যালারী জুড়ে চলছে অ্যান্টিক বইয়ের প্রদর্শনী ,  আরও আছে প্রাচীন ছাপচিত্র আর স্কেচের বিশাল সম্ভার ।  বেশ কিছু অ্যান্টিক বই চোখে পড়ল যাদের দাম কোটি টাকার উপরে  ! 
 আরেক হলঘরে ক্যালেন্ডারের অপূর্ব সংগ্রহ ,  দেয়ালে ঝোলাবার ক্যালেন্ডার যে কত বিচিত্র রকমের ও আকারের হতে পারে তা এখানে না আসলে জানা হত না । 
সে দিন আবার হাজার হাজার তরুণ - তরুণী বই ও কমিকের নানা চরিত্র অনুযায়ী মেকআপ ও পোশাক পড়ে মজা করতে বাহির হয়েছে ,  হঠাৎ দেখে মনে হবে যেন যেমন খুশী তেমন সাজ প্রতিযোগিতা চলছে বিশাল আঙ্গিকে ।  ড্রাকুলা ,  ফ্রাঙ্কেনস্টাইন ,  পিনোকিও ,  পাইরেট ,  এলিয়েন কে নেই সেখান  ! 
এর ফাঁকে ঘুরে আসলাম পেরু ,  চিলি ,  বলিভিয়া ,  ভেনিজুয়েলা ,  ব্রাজিল ,  আর্জেন্টিনা ,  মেক্সিকোসহ ল্যাতিন দেশগুলোর স্টল ,  সবার মাঝেই সুচারু ভাবে নিজের সংস্কৃতিকে ফুটিয়ে তোলবার চেষ্টা । 

 অনেক স্টলের দেয়ালে ঝুলছে তাদের লোকগীতিতে ব্যবহৃত বাদ্যযন্ত্র ।  এক জায়গায় কাঠের তৈরি বইয়ের প্রদর্শনী চলছে ,  পাশেই চিত্র -  বিচিত্র মুখোশের  !  কোনটা ফেলে কোনটা দেখি ? 

পরে ভারী বইগুলোর ভারে নুয়ে পরে যখন মেলা প্রাঙ্গণ থেকে বাহির হচ্ছি ,  চারিদিকে তখন ভাঙ্গনের শুরু ।  মানব সাগরের মহা মিলন তীর্থে যেন ভাটার টান ।  বইমেলায় এই পাঁচ দিনে এসেছিল তিন লক্ষাধিক বইপ্রেমী । 

আহ ,  স্বপ্ন সার্থক হল অবশেষে ,  নিজেকে মনে হচ্ছিল পৃথিবীর সবচেয়ে সুখী মানুষ !  সেই সাথে মনের গহনে উঁকি দিচ্ছিল এক অনাগত উজ্জল সম্ভাবনা ,  কোন না কোন বছর নিশ্চয়ই থিম কান্ট্রি হবে বাংলাদেশ ,  আমরাও বিশ্ব দরবারে মাথা উঁচু করে প্রদর্শন করব নিজেদের ভাষা ,  সংস্কৃতি ,  শিল্প ,  সাহিত্য ।  সরকার ও প্রকাশকমহলসহ অন্যান্যরা ভেবে দেখবেন কি দেশের জন্য কি গৌরবই না বয়ে আনবে সেই দিনটি ।  -  -  -  -  তারেক অণু
 (  এর পরে ফ্রাঙ্কফুর্টের বইমেলার অমোঘ আকর্ষণে আবার গিয়েছিলাম গত বার ২০১০ সালে ,  প্রচুর বই কেনার আশায় একেবারে গাড়ী নিয়ে ,  কিন্তু সেই গল্প অন্যদিনের জন্য তোলা থাক ।   -  অণু ) 






হিমালয়ের অন্নপূর্ণায়



গিরিরাজ হিমালয়ের অনতিক্রম্য অমোঘ আকর্ষণে প্রতি বছর লাখো লাখো মানুষ ছুটে আসে তার অনন্যসাধারণ সৌন্দর্য উপভোগের জন্য ,  কেউবা পর্বতমালার সুউচ্চ শৃঙ্গগুলো আরোহণের জন্য ,  আত্নার শুদ্ধিতার জন্য ,  আবার কেউ বা এর অসাধারন জীববৈচিত্রের টানে । 

 নেপালের হিমালয়ের সবচেয়ে জনপ্রিয় ট্রেকিং এর পথ হচ্ছে অন্নপূর্ণা সার্কিট ।  এক নভেম্বরে বাংলাদেশে পর্বতারোহণের পথিকৃৎ ইনাম আল হকের নেতৃত্বে আমরা গিয়েছিলাম পাথূরে শিলাময় আঁকা বাঁকা রূক্ষ বন্ধুর সেই গিরিপথে ,  বিশ্বের গভীরতম উপত্যকায় আর এক অসাধারণ নদী ,  যার তুলনা কেবল মাত্র সে নিজেই ,  সেই কালীগণ্ডকীতে !  সেই কাহিনীই বলব আজ আপনাদের - 
পোখরা পৌছানোর পরপরই দিগন্ত আড়াল করে অটল দাড়িয়ে থাকা পর্বতমালার মাঝে পৃথিবীর সবচেয়ে উঁচু ১৪টি পর্বতশৃঙ্গের অন্যতম ধবলগিরি ও স্বমহিমায় উদ্ভাসিত অন্নপূর্ণা চোখে পড়ল , 

 সেই সাথে আছে নিষিদ্ধ শৃঙ্গ মৎস্যপুচ্ছ যা মৎস্যদেবীর জন্মস্থান বিবেচ্য বিধায় অতি পবিত্র এবং আরোহণ সম্পূর্ণ নিষিদ্ধ (  এই নীতি অমান্যকারীর জন্য মৃত্যু দন্ডের বিধান রয়েছে )  , 

 আমাদের যাত্রাপথের প্রথম গন্তব্য তিব্বতের সীমানায় অবস্থিত এককালের নিষিদ্ধ রাজ্য মুসটাঙের রাজধানী জমসম ,  সেখান থেকে ট্রেকিং করে নিচের দিকে নামা ।  গোর্খা এয়ারলাইন্সের ছোট বিমানে  ( ২০ আসনের )  করে একেবারে মৎস্যপুচ্ছের পাশ দিয়ে উড়ে মাত্র ২০ মিনিটের উড্ডয়ন সাঙ্গ করে কিংবদন্তীর মুসটাঙে নামলাম সবাই  (  এই রাজ্যের রাজা সব ধরনের বিদেশীদের প্রবেশ নিষিদ্ধ করেছিলেন ,  পরে নেপালিরা এই ক্ষুদে পাহাড়ি রাজ্য দখল করে নেয় ,  এখন সবার জন্যই উম্মুক্ত )  ।  আহা ,  পথে গিরিরাজের কি অপূর্ব শোভা ,  জমাট বরফের মুকুট মাথায় নিয়ে ঠাই দাড়িয়ে আছে সারি সারি পর্বত ,  শান্ত ,  শুভ্র ।  তুষার চিতার নরম ,  কোমল ,  মোলায়েম ,  অদ্বিতীয় চামড়ার মত ,  সেই চকচকে খোলসের নিচেই লুকিয়ে আছে তার অন্যরূপ ,  সুপ্ত আগ্নেগিরির মত একমাথা বিপদ মাথায় নিয়ে ফুসে উঠতে পারে সে যখন - তখন আপনমর্জি মত । 
একরত্তি সেই বিমান বন্দরে নামার মিনিট পনের পরেই আমাদের গাইড ঠিক হয়ে গেল ,  গঙ্গা বাহাদুর তামাং ,  সে আগামী কয়দিন হিমালয়ে সর্বক্ষণের সাথী ও গাইড ।  এই অবসরে সবাই এক কাপ লবণ চা  (  তিব্বতের বিশ্বখ্যাত চা - চিনির বদলে এক গাদা লবণ আর সেই সাথে এক ডেলা চমরী গরুর দুধের মাখনের সমন্বয়ে তৈরি ,  শেষ পর্যন্ত অনেকটা ঘন ক্বাথের সুপ্যের মত দাড়ায় )  পান করে ,  শহরটা একটু দেখে নিয়ে  (  এক প্রান্ত থেকে আরেক প্রান্ত পদব্রজে কয়েক মিনিটের ব্যপার মাত্র )  রওনা দিলাম আমরা ।  অদ্ভুত একেকটা জনপদ সেখানকার ,  মহাকাল যেন থমকে আছে হাজার বছর ধরে ,  কয়েকটা বৈদ্যুতিক টাওয়ার ছাড়া সত্যিকার অর্থে এমন কোন পরিবর্তনই হয় নি !  সদাহাস্যরত ,  কর্মঠ ,  স্বাস্থ্যবান সেখানকার প্রত্যেকেই ।  একেবারে তিব্বতের সীমানা হওয়ায় মুসটাং - এর অধিবাসীদের চেহারা ,  সংস্কৃতি ও মননে নেপালের চেয়ে তিব্বতের সাথে মিল চোখে পড়ার মত । 

শহর ছাড়ার খানিক পরেই বিপুল বেগে বয়ে চলা কোন মুখরিত জলধারার কলকল ধ্বনি কানে প্রবেশ করা মাত্র উৎকর্ণ হয়ে চলার গতি বাড়িয়ে দিলাম ,  দর্শন মিলল পৃথিবী বিখ্যাত কালীগণ্ডকীর ।  উল্লেখ্য ,  আমাদের গ্রহের অন্যতম উঁচু দুই পর্বতশৃঙ্গের ধবলগিরি ও অন্নপূর্ণার মাঝে অবস্থিত এই কালীগণ্ডকী উপত্যকা বিশ্বের সবচেয়ে গভীরতম উপত্যকা ,  প্রায় চার ভার্টিকাল মাইল নিচে , 

 এর মধ্য দিয়েই সাবলীল ভঙ্গিতে বয়ে চলা নদীটি ভূ - তাত্ত্বিকদের জন্য যথেষ্ট সমস্যার তৈরি করেছে অনেক বছর ধরে ।  এর উৎপত্তি আর এই অঞ্চলে প্রাপ্ত জীবাশ্মের সমাহার নিয়ে উদ্ভব হয়েছে অসংখ্য উত্তর না মেলা প্রশ্নের ,  অনেক বছরের নিবিড় গবেষণার পর যে তথ্য পাওয়া গেছে তা মাথা ঘুরিয়ে দেবার মত ,  কালীগণ্ডকী নদী হিমালয় পর্বতমালার চেয়েও প্রাচীনতর !  !  ভূপৃষ্ঠে হিমালয়ের আবির্ভাবের অনেক আগে থেকেই সুউচ্চ পামির মালভূমি থেকে আদি টেথিস সাগর পানে বয়ে চলত এই নদী ,  প্রায় ১৪ কোটি বছর আগে প্রাচীন মহাদেশ গণ্ডোয়ানাল্যান্ডের সাথে ভারতীয় প্লেটের সংঘর্ষের ফলে হিমালয়ের জন্ম শুরু হলে কালীগণ্ডকী মধ্য দিয়েই পথ খুজে নেই নিচের দিকে সাগর পানে ,  এমন প্রাচীন নদী জগতে আর দ্বিতীয়টি নেই ।  নদীর দেশের মানুষ আমি ,  পদ্মার তীরে কেটেছে শৈশবের সোনালী আলোমাখা স্বপ্নময় দিনগুলি ,  তাই এমন নদীর সন্ধান পেলে কার মনটা না উচাটন হয়ে ওঠে !  কালীগণ্ডকীর তীরে পৌছে এক আজলা বরফ শীতল জলে চুমুক দিয়ে মনটা আত্নতুষ্টিতে ভরে উঠল । 

দুপুরে পেটপূজোর বিরতি ছিল হিমালয়ে আপেল চাষের জন্য বিখ্যাত গ্রাম মারফাতে ।  ব্রিটিশরা প্রায় ৬০ বছর আগে এই উঁচু ভূখণ্ডে আপেল বাগান গড়ে তোলে ,  এই হিমশীতল তুষারস্নাত উর্বর জমিতে ফলন ভাল হবে এই আশায় ।  মারফার প্রবেশ দ্বারে ফলবান আপেল গাছের সারি প্রমাণ করে তাদের স্বপ্ন স্ফল হয়েছে । 
দুপুরে প্রথম বারের মত ইয়াক বা চমরী গরুর মাংস দিয়ে উদরপূর্তি করা হল ,  সুস্বাদু কোন সন্দেহ নেই তবে একটু শুকনো মাংস ,  তার জাতভাই সমতলের গরুদের মত রসালো নয় ।  বরাবরের মতই গঙ্গা বাহাদুরের একমাত্র খাবার ডাল ভাত ! 

হিমালয়ের জনপদগুলোর এক মজার বৈশিষ্ট্য হল এখানে দুই জায়গার মধ্যবর্তী দূরত্ব কোন সময়ই কিলোমিটারে প্রকাশ করা হয় না ,  বরং হয় ঘন্টার মাধ্যমে !  যেমন ঢাকা -  টঙ্গী ,  ২ ঘণ্টা !  কারণ জানতে চাইলে একগাল হেসে একজন জানালো ,  হয়ত কোন গ্রাম মাত্র ৫ কিলোমিটার দূরে কিন্তু চড়াই আর ঘুরপথের জন্য সেখানে যেতে কয়েক ঘণ্টা লেগে যেতে পারে ,  আবার ঢালু পাহাড়ি পথের জন্য সেখান থেকে ফিরতে হয়ত ঘণ্টা খানেকের কম সময় লাগে ।  কাজেই ,  আমাদের সমতলের দূরত্বের একক সেখানে অচল । 

পথে দেখা মিলল এক ঝাক ল্যামাগায়ারের ,  অদ্ভূত এক ভয়াল বুনো সৌন্দর্যের অধিকারী ,  সরাসরি হাড় খাওয়ার ক্ষমতাশালী বিশ্বের একমাত্র পাখি এই দাঁড়িওয়ালা শকুন ।  তার ওড়ার ভঙ্গি কি যে সুষমামণ্ডিত ,  যে কোন অত্যাধুনিক যুদ্ধবিমানকেও তা হার মানাবে !  ওরা মনে হয় উপর থেকে হাড় ফেলে ভাঙ্গার জন্য কোন পাথুরে চাতাল খুজছিল ।  পার্বত্য এলাকার সাত তাড়াতাড়ি নেমে আসা সন্ধ্যার কারণে সে রাতের মত আশ্রয় নিতে হল থুকচে গ্রামের লক্ষী লজে । 

 পা দুটিকে খানিকক্ষণ বিশ্রাম দিয়েই ঘুরতে গেলাম কালীগণ্ডকীর তীরে ,  যদি কোন নতুন পাখি দেখা যায় ,  দর্শন মিলে কোন অদেখা বিস্ময়ের ।  কিছু কাদাখোঁচা ইতস্তত খাবার খুজছে ,  আর প্রাচীন সেই নদী গর্ভে তখন অপার্থিব নির্জনতার রাজত্ব । 


পরদিন সাত সকালে যাত্রা আবার শুরু ,  প্রথম বারের মত পের হলাম শিহরণ জাগানিয়া ঝুলন্ত সেতু গুলো -  দুই পাহাড়ের মাঝে ,  গিরিখাদ আর নদীগুলোর বাঁধা এড়াতে বিভিন্ন সময়ে স্থাপন করা হয়েছে এগুলো । 

 দেখে নির্মল আনন্দ হল ,  কেবল মানুষেরাই নয় ,  এই বিস্ময়কর সেতুগুলো ব্যবহার করে মালামালবহনকারী খচ্চর আর গাধার দলও ! 


 কোন কোন পশুপালক আবার তাদের খচ্চরগুলোকে কোরবানির গরুর মত রঙচঙে সাজে সাজিয়েছে । 

তবে হিমালয়ের অধিকাংশ স্থানেই পণ্য পরিবহনের একমাত্র ব্যবস্থা মানুষ ,  তারা আমাদের চোখ কপালে তুলে দেবার ব্যবস্থা করে প্রত্যেকেই অনায়াসে ৭০ কেজিরমত মালামাল মাথার চারপাশের এক দড়ির সাহায্যে বেঁধে নিয়ে উপরে উঠে যাচ্ছে ! 

সেই সাথে মায়েরা বাচ্চা দোলনাসহ পরিবহন করে একই পদ্ধতিতে । 

পরিবহনের এই সমস্যার কারণে যতই উপরে উঠতে থাকবেন দ্রব্যমূল্যের দাম ততই বাড়তে থাকে ।  এক বোতল কোকাকোলার দাম কাঠমান্ডুতে যেখানে ১০ রূপী তা পাহাড়ে একাধিক বার কিনেছি ১০০ রুপী দিয়ে । 

এর পরপরই ভ্রমণে আমাদের সঙ্গী রূপে আবির্ভাব ঘটল নীলগিরির ,  ৭০০০ মিটার উঁচু এই অনন্যসুন্দর পর্বতের পাশ দিয়েই আমরা হাঁটব বাকি দিনগুলো । 


প্রতিটি গ্রামে ঢোকার পথেই নজরে আসে প্রার্থনার জপযন্ত্র ,  যার ভিতরে লেখা আছে বুদ্ধ দর্শনের মহান বাণী -  ওম মনি পদ্মে হুম ।  সকলেই পুণ্যের আশায় বা নিছক কৌতুহল ভরে জপযন্ত্রগুলো ঘুরিয়ে যাচ্ছে । 

পথে খাবার জন্য থামতে হল কালাপানিতে ,  এর মধ্যে শুরু হয়েছে ইলশে গুড়ি বৃষ্টি ,  থামার কোন লক্ষণ নেই ,  মেঘদূতের দল একের পর এক ভিড় করছে মাথার উপর ,  সেই অবস্থাতেই রেইন কোটের আড়ালে শরীর ঢাকা দিয়ে কয়েক ঘণ্টা পথ চলে ,  নানা পিচ্ছিল চড়াই - উৎরাই পেরিয়ে রাতের আশ্রয় নিলাম ফ্লোরিডা হাউসে ।  দেখা হল রাম শেরপা আর তার ভাই অর্জুনের সাথে ,  রাম এও মধ্যেই চারবার এভারেস্ট জয় করেছেন  ( অক্সিজেন সহ )  ,  অসম্ভব প্রানশক্তির অধিকারী ।  দেখা হল দালাই লামার অন্ধ ভক্ত ফরাসী তরুণ লিওঁর সাথে ,  উচ্ছল স্প্যানিশ তরুণী ড্যানিয়েলার সাথে ,  ইসরায়েলী এক পরিবারও যোগ দিল ডাইনিং টেবিলে আমাদের আড্ডায় ,  সবাই বিশ্বের নানা কোণ থেকে এসেছে হিমালয়ের অমোঘ আকর্ষণে । 
পরের রোদ ঝকঝকে দিনে প্রথমবারের মত দেখা মিলল এক জোড়া সারসের ,  কি অপূর্ব ভঙ্গিমা সেই উড্ডয়নরত যুগলের ।  এক জায়গায় কয়েক বর্গমিটারের এক পাথুরে দেয়ালে দেখলাম অন্তত দশ প্রজাতির গাছ -  কনিফার ,  ঘাস ,  পরগাছা ,  অর্কিড সবই আছে সেখানে ।  ইনাম ভাইয়ের কাছ থেকে জানা গেল অন্যান্য পর্বতমালার সাথে এটাই হিমালয়ের অন্যতম প্রধান পার্থক্য ,  অন্য কোথাও যেখানে ১৫ , ০০০ ফিটের উপরে প্রাণের দেখা মেলা দুষ্কর ,  সেখানে হিমালয়ে ১৭ , ০০০ ফিটের উপরও সবুজের ছড়াছড়ি পাহাড়ের ঢালে ঢালে ! 
পথে এক জায়গায় দেখা গেল আগের রাতে পাথর ধ্বসে ট্রেকিং - এর রাস্তা একেবারে অনুপযোগী করে ফেলেছে ,  খাড়া তীক্ষ সুচালো ফলায় ভর্তি এক খাড়া ঢাল আমাদের সামনে ,  নীচে অতল গভীরতার এক বিকট খাদ মুখব্যাদানকরে আছে ,  এখন কি করা ?  সিদ্ধান্ত হল ,  একজন একজন করে হাতের সাহায্যে দেয়াল ধরে সাবধানে এগোতে হবে ,  পিঠে আবার ১২ থেকে ১৫ কেজির ভারী ব্যাকপ্যাক !  তা যেন কারও শরীরের ভারসাম্য নষ্ট করার জন্য যথেষ্টরও বেশী  !  !  বেশ খানিকটা সময় লাগিয়ে দেহের রক্তপ্রবাহে খানিকটা অ্যাড্রিন্যালিন হরমোন মিশতে দিয়ে অক্ষত অবস্থাতেই সেই রোমাঞ্চকর বিপদসংকুল পথ পাড়ি দিলাম আমরা । 

সেদিনের গন্তব্য তাতোপানি ।  নেপালী ভাষায় তাতোপানির অর্থ গরম পানি ।  এমন নাম হবার কারণ ,  সেখানে আছে এক উষ্ণ প্রসবণ ।  পর্বতের গভীর থেকে উঠে আসা এই প্রাকৃতিক গরম জল অন্যদের ব্যবহারের সুবিধার্থে ছোট অগভীর পুল করে ধরে রাখা হয়েছে ।  জাপানিদের তো দৃঢ় বিশ্বাস এই ধরনের প্রসবণে স্নান যাবতীয় অসুখতো সারাই ,  এমনকি চামড়ায় বয়সের ছাপ পর্যন্ত হারিয়ে যায় !  এতটা সত্য কি না বলতে পারি না ,  কিন্তু আমাদের সারাদিন পথ চলার ক্লান্তি মুছে গিয়েছিল সেই ঈষদুষ্ণ স্নানের পর ।  সেই সাথে পানীয় হিসেবে মিলল কিংবদন্তীর তুষার মানব বা ইয়েতির প্রিয় পানীয় ছাং  !  দুধ থেকে তৈরি করে স্থানীয়রা ।  ইয়েতির কাহিনী সারা বিশ্ব জুড়ে ,  হিমালয়ের কোলে বাচ্চাদের মা ঘুম পাড়ায় ইয়েতির ভয় দেখিয়ে ।  যদিও বিশ্বের সর্বকালের সর্বশ্রেষ্ঠ পর্বতারোহী হিসেবে বিবেচিত রেইনহোল্ড মেসনার প্রায় এক দশক ধরে নানা অনুসন্ধান ও মুল্যবান গবেষণা চালিয়ে জানতে পেরেছেন ইয়েতি আসল তিব্বতের কিংবদন্তী ,  দেশান্তরী শেরপাদের সাথে সাথেই হিমালয়ের এই প্রান্তে চলে আসে সেই গল্প ,  তার মতে অতি বিরল প্রজাতির তিব্বতি ভালুকই আসলে সেই ইয়েতি ,  স্বয়ং দালাই লামাও একমত তার সাথে । 
সে রাতে আকাশ পুরোপুরি মেঘমুক্ত থাকায় তারা পর্যবেক্ষণে বের হলাম ,  উপর পানে দৃষ্টি মেলতেই চোখে মনে হল ধাঁধা দেখছি ,  একি পৃথিবীর আকাশ না অমরাবতীর দৃশ্যপট !  গোটা আকাশ অনন্ত নক্ষত্র বিথীতে পরিপূর্ণ ,  কোথাও এক রত্তি জায়গা ফাঁকা নেই যেখানে কোন ণা কোণ নক্ষত্র উঁকি না দিচ্ছে ।  মনে হল ,  আলো ও বায়ূদূষণ থেকে সম্পূর্ণ মুক্ত হিমালায়ের এই এলাকাগুলোয় আকাশ পর্যবেক্ষণের জন্য সবচেয়ে ভাল ,  ঢাকার চেয়ে অন্তত কয়েকশ গুন নক্ষত্রের মায়াবী উপস্থিতি দেখা দিবে সহজেই । 
পরদিন আমাদের ট্রেকিং - এর শেষ দিন ,  পথের ধুলোয় পা রাঙাতেই দেখা হল স্থানীয় লোকজনের সাথে ,  ভীড় করে সবাই কোথাও যাচ্ছে ।  শিশুদের পরনে নতুন জামা ,  অনেকেই কপালের চন্দনের দোকান ,  মাথার খোপায় ফুলের সমারোহ ,  জানা গেল সেদিন দুর্গা পূজা ,  পূজার আনন্দে ঘর ছাড়া সবাই । 

বিশাল এক পাহাড়ে ঝুলে ঠাকা অংশে অবশেষে দেখা মিলল হিমালয়ের বিখ্যাত মৌচাকের ,  ভয়ংকর পাহাড়ি মৌমাছিরা অনেক উচুতে বিশালাকৃতির মৌচাক গড়েছে ,  সেখানে সঞ্চিত আছে উন্নত মানের দুর্লভ মধু ।  অনেক জায়গাতেই চোখে পড়ল স্থানীয়রা বিভিন্ন পণ্যের পসরা সাজিয়ে বসেছে ,  তাতে তিব্বতি দ্রব্যের প্রাধান্যই বেশী ,  তবে সবচেয়ে বেশী বিকিকিনি চলে হিমালয়ে পাওয়া কোটি কোটি বছরের পুরাতন প্রস্তরীভূত বিভিন্ন সামুদ্রিক জীবের জীবাশ্ম ।  পর্বতের এত উপরে সামুদ্রিক ফসিলের প্রাচুর্য প্রমাণ করে এখানকার আদি সমুদ্রও ছিল নিঃসন্দেহে প্রাণপ্রাচুর্যে ভরা ।  তবে সবকিছুর দামাদামি চলে দস্তুর মত । 
অবশেষে বেণীতে পৌছানোর অল্প আগে এযাত্রা আমাদের ট্রেকিংয়ের সমাপ্তি ,  এখান থেকে জীপে করে বেণী ,  সেখান থেকে পোখরা ।  হিমালয়ে এই কয়দিনের ভ্রমণে আমাদের সংগ্রহে যুক্ত হয়েছে অন্তত তিরিশ প্রজাতির পাখি ,  যা একেবারেই নতুন এবং সেই সাথে কত মনোমুগ্ধকর ,  অবিশ্বাস্য সব স্মৃতি দাগ কেটে গেছে মনের পর্দায় ,  সবকিছু বিনিময়ে কেবল ভক্তি ভরে প্রণতি জানালাম গিরিরাজকে ,  পুনঃদর্শনের প্রতিশ্রুতি নিয়ে ।   -  -  -  তারেক অণু






কারাগারের মালি -  ম্যান্ডেলার পদক্ষেপে



একজন মালির মূল দায়িত্ব গাছে রঙ - বেরঙের ফুল ফোটানো ।  সকল ঋতুতে ,  সব ধরনের আবহাওয়ায় -  গ্রীষ্মের দাবদাহ ,  বর্ষার জলসমারোহ ,  শীতের কনকনে ঠাণ্ডা উপেক্ষা করে আপাত ঊষর মাটিতেও জীবনের ফল্গুধারা নিয়ে আসাতেই তার সার্থকতা ,  এর ব্যতিক্রম বিশ্বের কোন দেশে তো নেই - ই ,  এমনকি বন্দীশালা কারাগারেও নেই ।  তবে সাধারণত কারাগারের কোন বন্দীর কাঁধেই এই সুকঠিন দায়িত্ব অর্পিত হয় ,  লৌহকঠিন দেয়াল ঘেরা হলেও ছোট্ট গরাদের ফোকর থেকে খানিকটা মুক্তিই হয়ত বা নিয়ে আসে এই বাগান গড়ার কাজ ,  বুকের হাঁপরে সুবাতাস ভরে হয়ত নিজের অজান্তেই খালি পায়ে মখমল সবুজ ঘাসের স্পর্শে ফিরে আসে মুক্ত জীবনের স্মৃতি আর আশা জাগিয়ে রাখে সেই আলোকময় জীবনে ফিরে যাবার ।  
এমন এক প্রাক্তন কারাগারের প্রায় আকাশ ছোঁয়া উচ্চতার চার দেয়ালে ঘেরা চত্বরে  দাড়িয়ে আছি ,  প্রাক্তন কারণ অনেক  বছর আগেই দক্ষিণ আফ্রিকার স্বর্ণশহর খ্যাত জোহান্সবার্গের এই কন্সটিটিউশন হিল কারাগারকে তার আঁধারঘেরা ক্লেদময় ইতিহাস থেকে অব্যহতি দিয়ে পরিণত করা হয়েছে জাদুঘরে ,  দর্শনার্থীরা যাতে দেখতে পারে ইতিহাসের কালোতম অধ্যায়গুলো আর ভবিষ্যৎ প্রজন্ম যেন এর পুনরাবৃত্তি না করে কখনোই । 
 প্রতিদিন হাজারো মানুষের ঢল নামে এই সাবেক কারাগার বর্তমান জাদুঘরের পানে ,  জোহান্সবার্গে আসা পর্যটকদের জন্য তো অতিঅবশ্যদ্রস্টব্য ,  তার মূল কারণ -  এইখানেইতো অনেক অনেক বছর আগে কালমানুষের মুক্তির দাবীতে সোচ্চার এক প্রতিবাদী তরুণ নেতাকে নিক্ষেপ করা হয়েছিল লৌহকপাটের পেছনে ,  তার বন্দী জীবনে দায়িত্ব ছিল এই প্রাণহীন ঊষর পরিবেশে মালির কাজ করা ,  যাতে পেতেন তিনি নবজীবন সৃষ্টির আনন্দ ,  সেই কারাগারের মালির পরিবার প্রদত্ব নাম মাদিবা রোহিহলালা গোটা বিশ্বের কাছে খুব পরিচিত না হলেও শত শত কোটি মানুষের মনের মুকুরে তিনি চিরস্থায়ী আসন করে নিয়েছেন নেলসন ম্যান্ডেলা নামে ! 

হ্যাঁ পাঠক ,  এই কারাগারেই ১৯৬২ সালে বন্দী জীবন শুরু হয় নেলসন ম্যান্ডেলার ।  মানুষের মুক্তি ,  মানবতার মুক্তির দাবীতে সোচ্চার এই চিরতরুণ কণ্ঠকে চিরস্তব্ধ করার হীন উদ্দেশ্যে সাজানো বিচারের নাটক দিয়ে বন্দী করা হয় তাকে ,  রুদ্ধ জীবনে হাতে তুলে দেওয়া হয় কোদাল - খুন্তি । 
 পরবর্তীতে রচিত বিশ্বের অন্যতম পঠিত আত্নজীবনী লং ওয়াক টু ফ্রিডম - এ ম্যান্ডেলা অকুণ্ঠ ভাবে কৃতজ্ঞতা স্বীকার করেছেন বাগান জীবনের কথা -  সেই এক চিলতে সবুজের ছোঁয়া তাকে নিয়ে যেত ইট -  কাঠ -  কংক্রীটের ক্লেদময় নরক থেকে অন্য কোথাও ,  নতুন কিছু গড়ার আনন্দ ,  নিজ হাতে রোপিত বীজ থেকে অঙ্কুরিত সবুজ লতানো চারার সরলতা সাময়িক মুক্তি দিত সেই দুর্বিষহ বন্ধীত্ব থেকে ।  প্রতিদিন সকালে ঘণ্টা বাজার পরপরই খড়ের টুপি মাথায় দিয়ে খসখসে দস্তানা পড়ে কাজের ময়দানে ,  প্রতি রোববারেই রান্নাঘরে টাটকা সবজী চালান দিতে হত যাতে বন্দীরা সপ্তাহে একটি দিন হলেও টাটকা কিছু খেতে পারে । 
ইতিহাসের কয়েক পাতা উল্টালে দেখা যায় এই স্থাপনার যাত্রা শুরু হয়ে ছিল দুর্গ হিসেবে ,  পরবর্তীতে ১৮৯২ সালে থেকে তা কারাগারে রূপান্তরিত করা হয় ,  যদিও একপর্যায়ে শুধু মাত্র শ্বেতাঙ্গ বন্দীদের জন্য ব্যবহৃত হত ,  বিশেষ বিশেষ ব্যতিক্রম ছাড়া ।  ১৯৮৩ সালে এই কারাগারের যবনিকাপাত ঘটলেও তার সাথেই অবস্থিত আদালতের কার্যক্রম চলতে থাকে ১৯৯৫ সাল পর্যন্ত ।  কন্সটিটিউশন হিল কারাগারে বন্দী হিসেবে ছিলেন বিশ্বে অহিংস আন্দোলনের জনক মহাত্না গান্ধীও ! 

কারাগার চত্বরের এক কোণে প্রহরীর পর্যবেক্ষণের টাওয়ার ,  খানিকটা ফাঁকা জায়গা ,  বন্দীদের নানা অনুশীলন বা মার্চপাস্টের জন্য ,  আর সারি সারি বন্দীদের কক্ষ । 

 নানা প্রান্ত ঘুরে গেলাম ম্যান্ডেলাকক্ষে ,  এখানেই সোনালী সময়গুলো  ঘন আঁধারে অতিবাহিত করেছেন মর্তের এই স্বর্গবাসী । 

 একনিষ্ঠ মনে চালিয়ে যেতে চেয়েছেন লেখা - পড়া ,  সত্য জ্ঞানের অন্বেষণ থেকে কিছুই দমাতে পারেনি এই জ্ঞান সেবককে ।  এই কক্ষটিতে এখন স্থান হয়েছে তার বিভিন্ন সময়ে লেখা চিঠি ,  রোজনামচার । 

 সেই সাথে তার লেখা বইতো আছেই ,  আর আছে তাকে নিয়ে হওয়া বিভিন্ন বিচার ও আন্দোলনের নানা স্মারক ।  উপরে লেখা কয়েদী নম্বর ৪৬৬ - ৬৪ ,  কারাগারের মালি বন্দী ! 

এর খানিক দূরেই আইসোলেশন সেল ,  অতি ভয়ংকর বা অবাধ্য কয়েদীদের মারাত্নক শাস্তি দিতে হলে এই ছোট্ট বদ্ধ খুপরিতে  (  যেখানে একজন পূর্ণবয়স্ক মানুষ ঠিক ভাবে শুতেও পারে না  )  আটকে রাখা হত ।  কোন মানুষের জন্য আর কোন শাস্তির প্রয়োজন নেই ,  আল - বাতাস - জানালা - দরজাহীন ঘরে সপ্তাহের পর সপ্তাহ আবদ্ধতা যে কাউকেই মানসিক ভাবে প্রবল অসুস্থ করে তুলতে পারে ।  টয়লেট ব্যবস্থা ভিতরেই এক বালতিতে ,  খাবার মিলত হয়ত চব্বিশ ঘণ্টায় একবার ।  জানা যায় ,  অনেক বন্দীকে এর মধ্যেও এক বছরের অধিক সময় অতিবাহিত করতে হয়েছে ।  সাথের সঙ্গী জিম্বাবুয়ের স্ট্যানলে একটু মজা করেই বলল ,  ভিতরে যেয়ে থাক না কেন মিনিট পাঁচেকের জন্য ?  হাড়ে হাড়ে বুঝে যাবে বন্দীদের অভিজ্ঞতা ।  

না ,  সেই সাহস আর করলাম না বরং রওনা দিলাম ম্যান্ডেলার বাড়ীর উদ্দেশ্যে  (  যে বাড়ী তিনি নিজের শ্রম দিয়ে গড়েছেন ,  যেখান থেকে শুরু হয়েছিল মহান সেই আন্দোলন এবং তার পারিবারিক জীবন )  ।  পথে চোখে পড়ে জোহান্সবার্গের বিশালাকৃতির ম্যান্ডেলা সেতু ,  যার উপরে শোভা পাচ্ছে ফুটবল বিশ্বকাপ হাতে তার হাস্যজ্জল ছবি । 

সোয়েটো ,  জোহান্সবার্গের অদূরেই এই শহরতলীর অবস্থান ,  যদিও এই এলাকার আদি বাসিন্দারা নিজেদের স্রেফ সোয়েটোর বাসিন্দা বলেই পরিচয় দিতে গর্ববোধ করেন ,  এই এলাকাতেই অবস্থিত দুই নোবেল শান্তি বিজয়ীর আবাস ,  নেলসন ম্যান্ডেলা এবং আর্চ বিশপ ডেসমণ্ড টুটু ।  পশ্চিম সোয়েটোর অরলান্দোর  ৮১১৫ নম্বর বাড়ীটার সামনে সারা বছরই দর্শনার্থীদের ভিড় । 

 ১৯৪৬ সাল থেকে ১৯৬২ ,  সুদীর্ঘ ১৬ বছর গ্রেফতার হবার আগ পর্যন্ত এই বাড়ীতেই ছিলেন জীবন্ত কিংবদন্তী ।  আত্নজীবনীতে লিখেছেন ,  প্রায় তিন দশক জেলখাটার পর মুক্তি পেয়ে যখন স্ত্রী উইনির সাথে এই বাড়ীটিতে ফিরে আসেন তখনই কেবল তার মনে বিশ্বাস হয় যে তিনি আজ মুক্ত ,  একজন স্বাধীন মানুষ ।  এই বাড়ীটিই তার সমগ্র সত্ত্বার কেন্দ্রবিন্দুতে । 

 
টিকেটের জন্য লম্বা লাইন ,  বেশ খানিকক্ষণ অপেক্ষার পরে সুযোগ মিলল ভিতরে ঢোকার -  প্রথমেই লাল ইটের দেয়াল ,  সেখানে থেকে থেকেই ভিন্ন ভিন্ন জায়গার ইটের উপরে ধাতব পাতে খোদাই করে লিপিবদ্ধ করা আছে এই বাড়ীকে ঘিরে ম্যান্ডেলার ও দক্ষিণ আফ্রিকার ইতিহাসে নানা ঘটনা ,  যেমন ১৯৫১ সালে তার আফ্রিকার ন্যাশনাল কংগ্রেসের  (   এ এন সি  )  যুব সঙ্ঘের প্রেসিডেন্ট নির্বাচিত হওয়া ,  ১৯৪৬ সালে তার প্রথম স্ত্রী ইভেলিন ও পুত্র মাদিবা থেমবিকেলের সাথে এই লাল বাড়ীতে আগমন । 


  সময়নুসারে নানা ঘটনার পরিক্রমা ,  উইনি ম্যান্ডেলার সাথে পরিণয় ,  গ্রেফতার ।  বাড়ীটির দেয়ালে আজো দেখা যায় গুলির চিহ্ন ,  মলোটভ ককটেলের তৈরি ক্ষত ।  ১৯৯৭ সালে ম্যান্ডেলা বহুল স্মৃতিবিজড়িত বাড়ীটি জাদুঘরে রূপান্তরিত করার জন্যে দান করে দেন । 
প্রথমেই ম্যান্ডেলা পাস বই পোড়ানোর ঐতিহাসিক ছবি ,  কালোদের আপন দেশে অত্যাচারী সাদা শাসকরা কালোদের গতিবিধি নিয়ন্ত্রণে রাখার জন্য এই পাস বই ব্যবস্থা চালু করেছিল ,  পাস বই ছাড়া ধরা পড়লে ছিল কঠোর শাস্তির ব্যবস্থা ।  ম্যান্ডেলা সহ অন্যান্য নেতারা এই অন্যায়ের বিরুদ্ধে ব্যবস্থা নিতেই আপন আপন পাস বই জনসমক্ষে পুড়িয়ে ফেলেন । 

অতি ছোট একখানা বাড়ী ,  আফ্রিকার এই অঞ্চলের আর দশটি আটপৌরে বাড়ীর মতই -  টিনের ছাদ ,  সিমেন্টের মেঝে ,  সরু রান্নাঘর ,  পিছনের দিকে আদিকালের টয়লেট ।  শয়নকক্ষটি এতই ছোট যে দুই জনের শোয়ার উপযোগী বড় বিছানা পাতলে তা মেঝের অধিকাংশই দখল করে ফেলে ,  তাই - ই হয়তবা সেখানে চোখে পড়ল ছোট বিছানা ,  সাধারণ আসবাবপত্র ।  
ম্যান্ডেলার লেখা চিঠিপত্র ,  নানা গুরুত্বপূর্ণ নথি ,  তাকে নিয়ে  প্রকাশিত সারা বিশ্বের নানা পত্রিকার সংগ্রহ ,  নানা বিশ্ব - বিদ্যালয়ের দেয়া সন্মানসূচক ডিগ্রী ,  ঘটনাময় জীবনের অসংখ্য বাঁকের দুর্লভ আলোকচিত্র ,  এমনকি সাবেক বিশ্ব মুষ্টিযোদ্ধা চ্যাম্পিয়ন সুগার রে লিওনার্ডের চ্যাম্পিয়ন বেল্টটিও রয়েছে এখানে ,  যা তিনি বিশ্ব নেতাকে দিয়েছিলেন শুভেচ্ছা স্বরূপ । 

একদেয়ালে ঝুলছে দক্ষিণ আফ্রিকার অকৃত্রিম বন্ধু ফিদেল ক্যাস্ট্রোর সাথে ম্যান্ডেলার হ্যাসোজ্জল আলোকচিত্র ,  পাঠক জানেন কি -  কারাগারের প্রকোষ্ঠ থেকে ম্যান্ডেলার মুক্তি ও মানুষের স্বাধীনতার অধিকারের দাবীতে  দীর্ঘ বলিষ্ঠ ভূমিকা পালনের জন্য নেলসন ম্যান্ডেলা সব সময়ই ক্যাস্ট্রোকে মাই প্রেসিডেন্ট বলে সম্বোধন করেন ! 

এইটিই ছিল সত্যিকার অর্থে ম্যান্ডেলার প্রথম বাড়ী এবং এই ক্ষুদে বাসস্থানকে নিয়ে সবসময়ই অত্যন্ত গর্ব অনুভব করেন তিনি ।  মন্ত্রমুগ্ধের মত বেশ খানিকটা সময় অতিবাহিত করে বাহির হয়ে আসলাম রোদেলা লাল ধুলোর রাস্তায় । 
 
 পরের গন্তব্য ছিল বিশ্বকাপ ফুটবল দেখার উদ্দেশ্যে দক্ষিণ আফ্রিকার সবচেয়ে প্রাচীন শহর ও সেই সাথে সমগ্র আফ্রিকা মহাদেশের সবচেয়ে নয়নাভিরাম শহর কেপটাউন । 

কেপটাউন যাওয়া মানেই তো অবশ্য দ্রষ্টব্য এককালের কারাগার ও বর্তমানে ইউনেস্কোর ওয়ার্ল্ড হেরিটেজ সাইট কুখ্যাত রোবেন আইল্যান্ড ।  শহর থেকে মাত্র সাত কিলোমিটার দূরে মহাসমুদ্রের মাঝের এই ছোট দ্বীপেই ১৮ বছর বন্ধী ছিলেন ম্যান্ডেলা ।  সেখানে যেতে হলে জলযান বিনা  অন্য গতিক নেই ,  কাজেই ফেরীর টিকেট কিনতে সোজা বন্দরে হাজির হওয়ায় ছিল শহরে ঢোকার পর প্রথম কাজ ,  বন্দরের নাম আবার নেলসন ম্যান্ডেলা গেটওয়ে ।  

বিশ্বকাপ ফুটবলের জোয়ারে তখন চলছিল এক প্রদর্শনী ,  তাতে ছিল ১৯৬৯ সালে গঠিত রোবেন আইল্যান্ড ম্যাকানা ফুটবল অ্যাসোসিয়েশনের ঐতিহাসিক যাত্রার নানা আলোকচিত্রের সম্ভার ,  ম্যান্ডেলা স্বয়ং বন্ধীত্বকালে এই অ্যাসোসিয়েশনের সাথে নানা ধরনের ক্রীড়ার মাধ্যমে শরীরচর্চায় যুক্ত ছিলেন । 

আর আছে টেবিল মাউন্টেন ।  বিশ্বের অন্যতম প্রাকৃতিক বিস্ময় এই পর্বতের পাদদেশেই গড়ে উঠেছে কেপ টাউন শহর , 
 
 সমুদ্রপৃষ্ঠ থেকে খাড়া সাড়ে তিন হাজার ফিট উপরে উঠে গেলেও এর মাথাটা টেবিলের মতই সমতল কয়েক বর্গ কিলোমিটার জায়গা জুড়ে । 

আত্নজীবনীতে ম্যান্ডেলা বারংবার উল্লেখ করেছেন এই পর্বতের কথা ,  জানিয়েছেন যখনই পর্বতটি তার দৃষ্টি পথে পড়ত ,  জানতেন ঐ তো প্রিয় স্বদেশ ,  একদিন ফিরবেনই তিনি সেখানে মুক্ত স্বাধীন মানুষ হিসেবে । 
এখানে আগত পর্যটকদের মাঝে ব্যপক জনপ্রিয় টেবিল মাউন্টেনে আরোহণ করা ,  অধিকাংশ জনই কাজটা সারে কেবল কারে চেপে আর আমাদের মত ঘরের খেয়ে বনের মোষ তাড়ানো অ্যাডভেঞ্চারপ্রিয়রা হাইকিং করে ।  ট্রেকিং করে সরু সরু পাথুরে ট্রেইল বেয়ে মিনিট চল্লিশেক ওঠার পরেই দূর নীল সমুদ্রের মাঝে কালো টীপ রোবেন দ্বীপ নজরে আসল ,  মনে হল  প্রিয় নেতা ম্যান্ডেলার অনুভূতির কথা ,  ভাবলাম -  আর মাত্র কয়েকটা ঘণ্টায় তো ,  পরের দিনই তো যাচ্ছি রোবেন দ্বীপে । 

কিন্তু বিধিবাম ,  পরের দিন উত্তাল সাগরের কারণে সমস্ত ফেরী যাত্রা বাতিল হয়ে গেল ,  এমনকি পরের দিনও ভাগ্যে শিকে ছিঁড়ল না মহাসমুদ্রের বিশ্বাসঘাতকতার কারণে সৃষ্ট খারাপ আবহাওয়ায় ।  মনকে প্রবোধ দিলাম -  একযাত্রায় তো আর সবকিছু  সম্ভব হয় না ,  তবে জীবনের কোন প্রান্তে নিশ্চয়ই আসব দক্ষিণের এই অপরূপা ভূখণ্ডে ,  তখন নিশ্চয় যাব রোবেন দ্বীপে । 
এক মাসের ভ্রমণ কালীন সময়ে ম্যান্ডেলা জন্মভূমিতে সর্বক্ষণ তার বাণী ,  সংগ্রাম ,  জীবন মানসপটে সমুজ্জল থাকত ।  বিশ্বের সব রাজনীতিবিদরাই মহাত্না গান্ধীর অহিংস নীতির কথা বলে যান ,  কিন্তু তা ব্যক্তিগত জীবনে কঠোর ভাবে পালন করতে পেরেছেন একমাত্র নেলসন ম্যান্ডেলা ,  আর তাইতো তিনি পৃথিবীর সমস্ত অত্যাচারিত মানুষের মুক্তির প্রতীক ।  ।  







ভ্যান গগ জাদুঘরে



সপ্তম শ্রেণীতে পড়ি তখন ,  নতুন নতুন বই পড়ার প্রবল নেশা সারাক্ষন আচ্ছন্ন করে রাখে ,  নতুন কিছুকে জানার ,  নতুন কিছুকে চেনার জন্য কচি মন সর্বদাই আঁকুপাঁকু করে ।  বাড়ীতে রাখা হত দেশের অন্যতম জনপ্রিয় পত্রিকা দৈনিক ইত্তেফাক ,  তার শুক্রবারের সংখ্যাটি ছিল বড়ই আকর্ষণীয় ,  নানা রঙ্গিন ছবির সাথে দেশ - বিদেশের জ্ঞান - বিজ্ঞানের চিত্র - বিচিত্র নানা খবরের ভাণ্ড । 
এমন - ই এক শুক্রবারে  ছিল অর্ধেকেরও বেশী পাতা জুড়ে এক চিত্রকরের নানা পেইন্টিং সহ তার জীবন কাহিনী ,  নাম তার ভিনসেন্ট ভ্যান গগ ,  বাড়ী সাত সমুদ্দুর তের নদীর পারের দেশ নেদারল্যান্ডে ।  অদ্ভূত সব চিত্রকর্ম ,  একদল সূর্যমুখী -  কেমন যেন অস্ফূট ,  অতি গাঢ় নীল আকাশের সামনে দিয়ে চলেছে এক একাকিনী মহিলা ,  শিল্পীর খ্যাপাটে এক আত্নপ্রতিকৃতি ।  চিত্রকর্ম ক্ষুদে থাকতে যা বুঝতাম ,  বিভিন্ন জাদুঘর আর সংগ্রহশালা দেখা ছাড়া এখনো তার বিশেষ একটা উন্নতি হয় নি ,  কিন্তু কেমন যেন জীবনের আলো ছড়ানো চিত্রকর্মগুলো মাথায় গেথে গেল ,  মনের ভিতরে প্রোথিত হয়ে গেল ভ্যান গগ নামটি ।  চেষ্টা করতাম স্কুলে জীবন থেকেই তার ও তার অমর সৃষ্টিগুলো সম্পর্কে নানা তথ্য সংগ্রহ করতে ।  এক পর্যায়ে উচ্চশিক্ষার জন্য পাড়ি জমালাম ইউরোপে ,  বিশ্বের সেরা সব জাদুঘর আর আর্ট গ্যালারীগুলো তাদের আগল খুলে ধরল যেন আমার উদ্দেশ্যে ।  তবে যেখানেই পা ফেলার সুযোগ হয়েছে চেষ্টা করেছি ইম্প্রেশনিস্ট আন্দোলনের প্রিয় চিত্রকর ভ্যান গগের জীবনের আলো দিয়ে আঁকা চিত্রকর্মগুলো দেখার জন্য -  হেলসিংকি ,  সেন্ট পিটার্সবার্গ ,  অসলো ,  স্টকহোম ,  প্রাগ ,  বুদাপেস্ট ,  প্যারিস -  আমার ভ্যান গগ পরিক্রমা শেষ হয় না কিছুতেই ।  প্রতি ভ্রমণেই অভিজ্ঞতার ঝুলি ভরে উঠতে থাকে অপরূপ সব স্মৃতিতে ।  এমনি ভাবে নিজেকে আবিষ্কার করি নেদারল্যান্ডের রাজধানী আমস্টারডামে অবস্থিত ভিনসেন্ট ভ্যান গগ জাদুঘরে ,  যেখানে শিল্পীর জীবন ঘষে পাওয়া আগুনের প্রজ্জলিত শিখায় আঁকা সৃষ্টিগুলোর সবচেয়ে বড় সংগ্রহটি রয়েছে ,  আমাদের আজকের যাত্রা সেদিক পানেই । 
ভিনসেন্ট ভ্যান গগ জাদুঘরের সামনে প্রতিদিন লেগেই থাকে হাজার হাজার দর্শনার্থীর ভিড় ,  একটু সকাল সকাল পৌঁছালেও ঝাড়া ঘণ্টা দেড়েক  ঠাই দাড়িয়ে অপেক্ষার পরে সুযোগ পেলাম টিকেট কেটে ভিতরে ঢোকার ,  সেই সাথে দেখলাম দুঃখজনক ভাবে ভিতরে ক্যামেরা ব্যবহার নিষিদ্ধ ।  আগেই বলেছি ,  ভ্যান গগের অগণিত চিত্রকর্মের সবচেয়ে বড় সংগ্রহশালা এইটি ,  শদুয়েকের উপর পেইন্টিং আর স্কেচ ঠাই পেয়েছে এইখানে ।  ভ্যান গগের যে কোন কাজ এখন নিলামে উঠলেই নিশ্চিত ভাবে বলা যায় তার দাম ১০০ মিলিয়ন ইউরো (  এক হাজার কোটি টাকা )  উঠবে ,  সেখানে এতগুলো চিত্রকর্ম চর্মচক্ষে দেখার সুযোগ যে কি বিশাল প্রাপ্তি ,  তা সৌভাগ্যবান মাত্রই জানে ।  এই এক জাদুঘরের সংগ্রহগুলো নিয়ে আজ পর্যন্ত কোটি কোটি পাতার বই ছাপা হয়েছে নানা ভাষায় ,  ক্ষুদ্র কলেবরে তাই পুঙ্খানুপুঙ্খ বর্ণনায় না যেয়ে মনের মুকুরে চিরস্থায়ী আসন জিতে নিয়েছে এমন কিছু পেইন্টিংস সাথী করেই এগিয়ে যায় । 
প্রথমেই দৃষ্টিসীমায় আসে অতি বিখ্যাত চিত্রকর্ম দ্য পট্যাটো ইটার্স ,  জীবনের প্রারম্ভে সমাজের বিভিন্ন স্তরের মানুষের দুর্দশা নিয়ে অতি চিন্তিত ছিলেন ভ্যান গগ ,  হাতে বাইবেল নিয়ে কয়লাখনির মজুরদের সাথে বাস করে দেখেছিলেন জীবনের ক্লেদময় আঁধার দিকটা ,  হয়ত সেই রূঢ় অভিজ্ঞতার নির্যাস থেকেই আঁকা দ্য পট্যাটো ইটার্স ।  বিষণ্ণ হতাশাময় ক্যানভাসে পাঁচ শ্রমজীবী মানুষের এক পরিবার ,  সারাদিনের হাড়ভাঙ্গা খাটুনীর পর খাবার টেবিলে বসেছে ,  ঘরের মাঝে আলোর উৎস একখানা টিমটিমে বাতি ,  যা ঘরের অন্ধকার দূর করার বদলে বিবর্ণ দেয়ালকেই আরো প্রকট ফুটিয়ে তুলেছে যেন ,  টেবিলে খাবার একমাত্র আয়োজন আলুসেদ্ধ !  সেই যৎসামান্য খাবারটুকুই তারা ভাগাভাগি করে নিয়েছে পরম তৃপ্ততায় ।  চিত্রকর্মটিতে যেমন আছে প্রগাঢ় বেদনার ছায়া ,  বুক চিরে আসা দীর্ঘশ্বাস ,  ঠিক তেমনি আছে আগামীর আশা ,  আছে রৌদ্রজ্জল  দিনের স্বপ্ন ।  চিত্রসমালোচকদের মতে ভ্যান গগের অধিকাংশ চিত্রকর্মই আলো ঝলমলে রঙে রাঙ্গানো ,  কেবল শিল্পীজীবনের প্রথম দিকে গুটিকয়েক সৃষ্টি এমন ধূসর বিষণ্ণতায় ডোবানো ।  এর পরে আসে তার আঁকা বিভিন্ন পোর্টেট ,  বার্চ আর পপলার গাছের সারি ,  গ্রামের দৃশ্য ।  তারপরেই প্যারিসে অবস্থানকালীন সময়ে  ( ১৮৮৬ - ১৮৮৮ )  সৃষ্ট অপূর্ব সব চিত্রকর্মের সম্ভার ,  যার কেন্দ্রবিন্দুতে আছে ভ্যান গগের বিভিন্ন রূপে আঁকা আত্ন - প্রতিকৃতি ।  বিশ্বের আর কোন শিল্পী ভ্যান গগের মত নিজেকে এতবার ক্যানভাসে এতো এলোমেলো রঙে সৃষ্টি সুখের উল্লাসে এঁকেছেন কি  !  হয়ত নিজেকে জানার ,  আত্নার অতলান্তে লুকিয়ে থাকা প্রশ্নের উত্তর খুজে পাবার বারংবার চেষ্টায়ই নিজেকে অবিরত এঁকে চলতেন তিনি -  কোন সময়ে সোনালী খড়ের টুপি মাথায় ,  নীল শার্টে ,  কমলা দাড়িসহ ,  ফেল্ট টুপি মাথায় ,  কখনো মুখে পাইপ ,  আবার কাটা কান ঢাকবার জন্য ব্যান্ডেজে মোড়ানো মুখমণ্ডল ,  কখনো অঙ্কনরত অবস্থায় নিজেকে আঁকা ।  আর প্রতিটা আত্ন - প্রতিকৃতির রয়েছে একান্ত আপন বৈশিষ্ট্য , পিছনের দৃশ্যপটগুলো প্রতিটাই আলাদা ভঙ্গীতে ,  ভিন্ন রঙ ও আঙ্গিকে ভাস্বর ।  এছাড়া রয়েছে জাপানি জীবন নিয়ে তার করা একাধিক কাজ ,  বোঝা যায় জাপানি শিল্প সম্ভার নিয়ে ভ্যান গগের ছিল অকৃত্রিম আগ্রহ ,  তার অনেক কাজেই দেখা যায় ঘরের দেয়ালে ঝুলছে জাপানি চিত্রকর্ম বা বর্ষপঞ্জি ।  
পরের কক্ষে আছে শিল্পীর উল্কার মত তেজোদীপ্ত ,  ভাস্বর কিন্তু ক্ষণস্থায়ী মাত্র ৩৭ বছরের জীবনে করে যাওয়া অগনিত মাস্টারপীসের সবচেয়ে বিখ্যাতগুলো -  সানফ্লাওয়ারর্স ,  সূর্যমুখী ফুল নিয়ে করা তার জগদ্বিখ্যাত সিরিজের কয়েকটা আমাদের চোখের সামনে ।  কেমন যেন মন আবেশ করা ভাল লাগায় আমাদের দৃষ্টি বারংবার সেধে যায় ক্যানভাসগুলোতে ।  সূর্যমুখী উজ্জল জীবনের প্রতীক ,  ক্ষণস্থায়ী জীবনে তীব্র আনন্দে অবগাহন করাই হয়তবা তার জীবনের লক্ষ্য ,  পাশাপাশি  অবলোকনকারীদের ভাসিয়ে নিয়ে যায় নির্মল আনন্দের জোয়ারে ।  কিন্তু ভ্যান গগের অতি বিখ্যাত সূর্যমুখীগুলো কেমন যেন অন্যরকম -  ভেজা ভেজা ,  অভিযোগ মোড়া ,  অস্ফুট ।  কোন কোনটা আবার হলদে পাপড়ি ঝরিয়ে ফেলে দর্শকদের জন্য রেখেছে গাঢ় ধূসর কিছু  ক্ষয়ে যাওয়া অংশ ।  এটা কি বিশ্বের প্রতি ভ্যান গগের নিজের জীবন নিয়ে একান্ত আক্ষেপ !  আজ প্রবল প্রতিভাবান বলে বিবেচিত হলেও বেঁচে থাকতে তো একবারও শিল্পীর মর্যাদা পান নি তিনি ,  আজ শত শত মিলিয়ন ইউরোতে তার চিত্রকর্ম নিলামে ওঠে ,  কিন্তু জীবদ্দশায় মাত্র একটি পেইন্টিং তিনি বিক্রি করতে পেরেছিলেন যৎসামান্য দামে তাও আর্ট ডিলার ভাই থিও ভ্যান গগের সহযোগিতায় !  আজ পর্যন্ত  ভিনসেন্ট ভ্যান গগের সেরা আত্নজীবনী রচনা করেছেন আরভিং  স্টোন ,  লাস্ট ফর লাইফ নামের সেই অনবদ্য বইয়ে আছে অমৃত কুম্ভের পানে শিল্পীর একাকী জীবন যাত্রার করুন নিখুঁত বিবরণ ।  বইটির হলিউডের রূপোলী চলচ্চিত্রায়নে পাগলাটে শিল্পীর ভূমিকায় অনবদ্য অভিনয় করেছিলেন কার্ক ডগলাস ,  বইটি বহু আগে বাংলাতেও রূপান্তরিত হয়েছিল জীবন - তৃষ্ণা নামে । 
 ফুল নিয়ে ভ্যান গগের রয়েছে বিশাল কাজের সংগ্রহ ,  সূর্যমুখী বাদেও রয়েছে আইরিশ ,  পানসি ,  পপি ,  আসটার নানা জাতীয় ইউরোপে ফোঁটা ফুল নিয়ে বিভিন্ন ভঙ্গিমায় আঁকা পেইন্টিং ,  তবে আলাদা ভাবে মন ছুয়ে যায় সদ্য কুঁড়ি ফুটে বের হওয়া সফেদ আলমন্ডগুচ্ছ গুলো ,  কি অনাবিল শুভ্রতা ,  কি শান্তির সুবাতাস বয়ছে নীলরঙা দৃশ্যপটের স্ফুটিত পুষ্পমঞ্জরীতে ।  জীবজগৎ নিয়েও ছিল ভ্যান গগের অপরিসীম কৌতুহল ,  টেবিলে উল্টানো কাঁকড়া বা   ফলখেকো সোনালী বাদুড়ের উপর চিত্রকর্মতো ছিলই ,  সেই সাথে প্রথমবারের মত দেখলাম ক্ষুদে মাছরাঙা নিয়ে রঙধনুর সাত রঙে আঁকা তার অনন্যসাধারণ কাজটি ।  পাখিপ্রেমী হওয়াতেই হয়ত আলাদা করে সময় দিলাম কোন নাম না জানা স্রোতস্বিনীর উপরে নলখাগড়ার বনে বসে থাকা বর্ণময় ক্ষুদে পাখিটির চিত্রকর্মের সামনে ।  বহমান জলধারা ,  তার উপর সৃষ্ট প্রতিবিম্বে ভ্যান গগের আঁকার বৈশিষ্ট্য স্পষ্ট ।  পাশ থেকে এক শিল্পপ্রেমী বলে উঠল -  আরে ,  এ যে পৃথিবীর সবচেয়ে দামী মাছরাঙা ! 
আছে শ্রমজীবী মানুষদের নিয়ে আঁকা তার অমর চিত্রমালা ,  ভ্যান গগ মনে করতেন খেটে খাওয়া কর্মরত মানুষদের নিয়ে চিত্রকর্ম এতো কম হবার কারণ তাদের ক্যানভাসে ফুটিয়ে তোলা অত্যন্ত কঠিন ,  অধিকাংশ শিল্পী বুড়ো ধনী আর সুন্দরী মডেলদের এঁকেই আত্নতুষ্টিতে ভুগতেন ,  কিন্তু ভ্যান গগের ছিল দৃঢ় সংকল্প আর পাগলপারা ইচ্ছে ।  মজুরদের পাশে থেকে রোদে পুড়ে বৃষ্টিতে ভিজে তিনি আমাদের উপহার দিয়েছেন বীজবপনরত কৃষকের সংগ্রাম ,  কাস্তে হাতে নিড়ানিরত কিষান ,  কখনও বা ব্যস্ত লাঙ্গল নিয়ে ।  
তার ত্রিভূবনবিদিত ল্যান্ডস্কেপগুলো নিয়ে নতুন করে আর কিছু বলার নেই ,  বিশেষ করে জীবনের শেষ বছরগুলোতে  ( ১৮৮৯ - ১৮৯০ )  আঁকা অপরূপ নৈসর্গিক দৃশ্যের কিছু ক্যানভাসে ফুটিয়ে তোলা হয়েছে তীব্র হলুদ আর গাঢ় নীলে মেশানো অপরূপা পৃথিবী ।  আকাশের মেঘ ও নক্ষত্র আঁকতে ভ্যান গগের দক্ষতা ছিল সমসাময়িক শিল্পীদের মাঝে সবচেয়ে বেশী ,  কিন্তু সেই চিত্ত চঞ্চল করা ভালো লাগায় ভরানো চিত্রকর্মগুলো ছড়িয়ে ছিটিয়ে আছে সারা বিশ্বে ।  ভ্যান গগ জাদুঘরে আছে অন্যান্য শিল্পীদের ঈর্ষনীয় সংগ্রহ ,  বিশেষ করে সমসাময়িক জগদ্বিখ্যাত চিত্রকর -  ক্লদ মনে ,  এদুয়ার মানে ,  ক্যামিল পিসারো ,  সেউরাত ,  বানার্ড ,  কর্বেট ,  তুলুস - লোত্রেক প্রমুখের ।  তবে সবচেয়ে বিখ্যাতগুলো আঁকা তার অতি প্রিয়জন ইম্প্রেশনিজমের আরেক দিকপাল পল গগ্যাঁর আঁকা আত্ন - প্রতিকৃতি আর সূর্যমুখীর সিরিজ অংকনরত ভ্যান গগ ,  ভ্যান গগের ও পল গগ্যাঁর বন্ধুত্ব নিয়ে রচিত হয়েছে অনেক কিংব্দন্তীর । 
বিশাল সংগ্রহশালার  প্রায় শেষ পর্যায়ে চলে এসেছি ,  অবাক হয়ে ভাবছি মাত্র ৩৭ বছরের জীবনে এত নিখাদ শিল্প সৃষ্টি করা  সম্ভব হল কোন তীব্র নেশায় ,  এমন সময় সামনের দেয়াল থেকে যেন লাফ মেরে সামনে এসে দাঁড়াল বহুল পরিচিত মাঝারি আকারের একটা ক্যানভাস ,  যা প্রথম দেখেছিলাম সেই সপ্তম শ্রেণীতে পড়ার সময় খবরের কাগজে -  সোনালী গমের ক্ষেত ,  দূরে অবারিত উম্মুক্ত নীলাকাশ আর ক্ষেতের মাঝখান দিয়ে উড়ে চলেছে একদল কালো কুৎসিত কাক ।  জীবনের আলো ঝলমলে হাসি ঝরানো ক্ষেতে কেন মৃত্যুদূতনামিয়ে আনলেন শিল্পী ?  কি এমন গোপন কষ্ট ছিল তার এই বসুধরার প্রতি ,  কি সেই চাপা বিষণ্ণ অভিমান !  ধারনা করা হয় ,  হুইটফিল্ড উইথ ক্রোজ নামের এই অতিবিখ্যাত পেইন্টিংটাই ছিল তার  জীবনের শেষ কাজ ।  এটি শেষের পরপরই এক অজানা কারণে আত্নহননের জন্য নিজের উপর গুলি চালান তিনি ,  তাৎক্ষণিক ভাবে মৃত্যু তাকে ছিনিয়ে না নিলেও সেই আঘাতে কিছুদিন পরে না - দেখা ভুবনে যাত্রা করেন ক্ষ্যাপা চিত্রকর ।  থেমে যায় জীবনের গাঢ় রঙে রাঙ্গানো ক্যানভাসের উপর তুলির আঁচড় ।  কিন্তু ভিনসেন্ট ভ্যান  গগ বেঁচে আছেন এবং থাকবেন কোটি কোটি শিল্পপ্রেমীর মনে অভিমানী প্রস্থানকারী হিসেবে নয় ,  আলো ঝরানো প্রাণ ভরানো চিত্রকর্মের চিত্রশিল্পী হিসেবে ।  সেই জন্যই তো তার স্বদেশের আমস্টারডামের এই জাদুঘরটি পরিণত হয়েছে শিল্প প্রেমিকদের জন্য অবশ্যদ্রষ্ট এক মহা তীর্থক্ষেত্রে ।   -  -  -  -  -  -  -  -  -  তারেক অণু
 











বাঁশিওয়ালার হ্যামিলন



১২৮৪ সাল ।  মধ্যযুগের জার্মানির ছায়া ঘেরা ,  পাখি ডাকা ,  শান্তিময় ক্ষুদে এক পাহাড়ি শহর হ্যামিলনে দেখা দিল আচমকা মহা উপদ্রব -  ইদুর !  হাজার হাজার ,  লক্ষ লক্ষ সুবিশাল ইদুরের পাল ,  তাদের অত্যাচারে বেড়াল তো বেড়াল ,  মানুষের অস্তিত্ব টেকানোই দায় হয়ে পড়ল সেই পাহাড় ঘেরা উপত্যকায় ।  অবশেষে রূপকথার গল্পের মত দেখা দিলেন মহান ত্রাতা ,  নানা বর্ণের ডোরাকাটা রঙচঙে নকশাদার পোশাক পরা এক বাঁশিওয়ালা ।  নির্দিষ্ট পরিমাণ অর্থের বিনিময়ে সে আশ্বাস দিল বিনাশ করে ছাড়বে ইদুরের দলকে । 
 প্রতিশ্রুতি মোতাবেক ব্যবস্থার অংশ হিসেবে ঝোলা থেকে এক অদ্ভুত বাঁশি বের করে অদ্ভুততর সুর সৃষ্টি করে চলল অবিরত ,  সেই মোহনীয় সুরেই মাতোয়ারা হয়ে দিকবিদিক ভুলে ইদুরের দল শুরু করল তার পিছু চলা ।  এক পর্যায়ে খরস্রোতা ভাইজার নদীর কিনারে এসে চতুর বাঁশিওয়ালার চালে সমস্ত ইদুরের পাল লাফিয়ে পড়তে লাগল সেই বহমান হিমশীতল জলে ,  খড়কুটোর মত ভেসে গেল তারা দূর কোন অঞ্চলে অথবা খরস্রোতা অথৈ জলের নিচে ঘটল সলিল সমাধি ।  হামিলন হল ইদুর মুক্ত । 
এবার পাওনা চুকানোর পালা ,  কিন্তু বেকে বসল শহরের নগরকর্তা ,  প্রতিস্রুতিবদ্ধ অর্থের চেয়ে অনেক কম দিয়েই বিদায় করতে চাইলেন সেই বাঁশিওয়ালাকে ,  সেই বা নেবে কেন এত কম মজুরী ?  দুকথা নগরকর্তাকে শুনিয়ে অদ্ভূত লোকটা বলে গেল এর প্রতিশোধ নেবে সে ,  হ্যামিলনের লোককে কাঁদিয়ে ছাড়বে । 
 অবশেষে সেন্ট জন ও পলের দিবসে  ( ধার্মিক উৎসবের উপলক্ষ )  শহরের সকলে যখন গির্জায় তখন অতর্কিতে হাজির হল বাঁশিওয়ালা ,  পরনে সেদিন তার শিকারির সবুজ বেশ , হাতের কৃষ্ণবর্ণের অন্য বাঁশীতে অদ্ভুত এক মোহময়ী সুর ,  সেই সুর কানে যাওয়া মাত্রই কি যেন হয়ে গেল শহরের কোমলমতি শিশু - কিশোরদের !  সকলে যেন জীয়নকাঠির ছোয়ায় হঠাৎ জেগে উঠে নাচতে নাচতে ছুটল অদ্ভুতুড়ে খ্যাপাটে বাঁশিওয়ালার পানে ,  পরে তার পিছু পিছু অদূরের পাহাড়ের দিকে । 
 অভিভাবকদের শত হাঁকডাক ,  নগরকর্তার চিৎকার কিছুই যে আর কানে যাচ্ছে না তাদের ,  গ্রীক পুরাণের সাইরেনদের মত পাগল করা সুরের মত তারা হয়ে গেছে বাঁশিওয়ালার সুরের বশ ,  একে একে ১৩০ জন নিষ্পাপ বালক - বালিকা চলে গেল পাহাড় পেরিয়ে চোখের আড়ালে ,  কেবল এক পঙ্গু বালক অনেক পেছনে পরে যাওয়ায় ফিরে এল একাকী ।  হ্যামিলনের বুকে আবার  নেমে আসা দীর্ঘশ্বাস আর বুক ফাটা আর্তনাদের চাক্ষুষ সাক্ষী সে ।  প্রতিশোধ নিয়েই ছাড়ল সেই পাগলাটে বাঁশিওয়ালা ! 
এই হল পৃথিবীর অন্যতম জনপ্রিয় রূপকথা হ্যামিলনের বাঁশিওয়ালার সারাংশ ,  দেশ থেকে দেশান্তরে ছড়িয়ে পড়বার সময় এর কলেবর ব্যপক হারে বৃদ্ধি যেমন পেয়েছে ,  তেমনি হয়েছে নানা ঘটনার সংযোগ - বিয়োগ ।  কোথাও ফেলে যাওয়া পঙ্গু বালক পরিণত হয়েছে তিনটি অন্ধ ,  বধির ও পঙ্গু বালকে ,  কোথাও হারিয়ে যাওয়া শিশুর দল মাথা ঠুকে মরেছে পাহাড়ের গুহায় -  কিন্তু মোদ্দা কাহিনী সব প্রায় একই রকম ।  
আমাদের প্রাইমারী স্কুলের বইতে ছিল এই কাহিনী আর সেই সাথে প্রবাদ প্রতিম শিল্পী হাশেম খানে ঝকঝকে জীবন্ত অলংকরণ শিশুমনের কল্পনাকে দিয়ে ছিল বহুগুণে বাড়িয়ে ।  সেই প্রথম জার্মানি নামের দেশটার সাথে পরিচয় ,  আর সেই সুবাদে জার্মানির প্রথম শহর হিসেবে মাথার কোষে কোষে গেথে যায় হ্যামিলন নামটি ।  গত কয়েক বছরে শিল্প - সাহিত্য - বিজ্ঞানের দেশ জার্মানিতে পা ফেলার সুযোগ হয়েছে বেশ কবার -  নানা ঘটনায় -  নানা উছিলায় -  কার্ল মার্ক্সের বাড়ী থেকে আইনস্টাইনের বিশ্ববিদ্যালয় ,  বিটোফেনের জন্মস্থান থেকে হিটলারের বাঙ্কার ,  ফুটবল বিশ্বকাপের উম্মাদনা থেকে ফ্রাঙ্কফুর্টের বইমেলা ,  বাভারিয়ার পর্বত ,  ব্ল্যাকফরেস্টের বন ,  রাইন নদীর অববাহিকা কিছুই বাদ পড়ে না ,  কিন্তু ছোঁয়া ছোঁয়া করেও কোনবারই যাওয়া হয় না বাচ্চাবেলার স্বপ্নের শহর হ্যামিলনে । 
 গেলবারে তাই পণ করেই গাড়ীর স্টিয়ারিঙে বসেছিলাম -  হ্যামিলন এবার যেতেই হবে ।  লোয়ার সাক্সনী রাজ্যের বড় শহর হ্যানোভারের অল্প দূরেই পাহাড় ঘেরা বিখ্যাত এই প্রতিবেশী ,  আমাদের যাত্রাপথ থেকে বেশ খানিকটা দূরে হলেও ঘুরপথে ঠিকই হাজির হলাম এক পাহাড়ি সন্ধ্যায় ,  গোধূলির মৃদু আলো যায় যায় করছে ।  দূর দিগন্ত পর্যন্ত দখল করে আছে  সবুজে ছাওয়া পাহাড় সারি  ,  সূর্যদেবের উপস্থিতি ম্রিয়মান হলেও লক্ষণীয় এমন সময়ে আমাদের প্রবেশ হ্যামিলনে । 
 ম্যাপ আর গাইড বই দেখে বার কয়েক ভুল রাস্তায় গোত্তা খেয়ে যখন নদীর পাশের হোটেলটিতে পৌছেছি ততক্ষণে আলোর  সহোদরা শত্রু অন্ধকার তার রাজত্বে বেশ জাকিয়ে বসেছেন ।  হোটেল রিসেপসনিস্টের টেবিলে চোখ যেতেই সহযাত্রীরা লাফিয়ে উঠল তিন হাত ,  ডাই করে ফেলে রাখা এক গাদা মরা ইদুর !  চামড়ায় কেমন একটা ফ্যাকাসে হলদেটে ভাব ,  গা গুলিয়ে আসার জোগাড় ।  দেঁতো হাসি দিয়ে আমাদের উদ্ধার করল ছোকরা রিসেপসনিস্ট ল্যুদভিগ ,  জানাল এগুলো তাদের তৈরি চামড়ার ইদুরের মডেল ,  নেহাত পর্যটকদের কাছে বিক্রির জন্য ।  বোঝা যায় ইদুর ও বাঁশিওয়ালা এই শহরের বিশাল বিজনেস আইটেম ,  মূল আকর্ষণ । 
 আর হবে নাই বা কেন ,  সারা বিশ্বের কোন দেশের শিশুরা এই গল্পটা শোনেনি ?  গ্রীম ভাইদের রূপকথা ,  গ্যেটে আর ব্রাইনিং - এর অমর পংক্তিমালায় এই ঘটনা পরিভ্রমণ করেছে সারা পৃথিবী ,  জাকিয়ে বসেছে স্বপ্নময় শিশুমনে ।  ব্যাগপত্র রেখে নদীর তীরে খানিকটা হেটে চললাম পেটপূজোর আশায় ।  যদিও চারিদিকে ঝকেঝকে তকতকে রাস্তাঘাট ,  নদীর পাড়ে ইদুরের চিহ্নমাত্র নজরে আসল না ,  মনের কোণে যেমন খুশীর বান ডেকেছে এতদিনের হ্যামিলন ভ্রমণের স্বপ্নপূরণ হওয়ায় ,  ঠিক তেমনি আঁধারে ঢাকা ক্ষুদে গলি - তস্যগলি পার হতে গেলেই শরীর কেমন যেন ছম ছম করে উঠছে ।  বলা তো যায় না ,  হয়ত কোন মোড়েই দেখব বিশালাকায় এক লোক ,  আমাদের অপেক্ষায় ঠাই দাড়িয়ে আছে তার বাঁকানো শিঙ্গা হাতে !  আর কে না জানে ,  সব কিংবদন্তীর পিছনেই খুব ছোট্ট হলেও একটা সত্য ঘটনা সাধারণত থেকেই যায় । 
 ৮৫১ খ্রিস্টাব্দে তৈরি এক ধর্মাশ্রমকে ঘিরে গড়ে ওঠা ছোট গ্রামই আস্তে আস্তে ক্ষুদে শহরের রূপ নেয় দ্বাদশ শতাব্দীতে ,  এখনো শহরকেন্দ্রে রেনেসাঁ আর প্রাক - রেনেসাঁ যুগের স্থাপত্যগুলো সগর্বে দাড়িয়ে আর সুবিশাল জার্মানির হিসেবে হ্যামিলন এখনো এক ছোট শহরের গণ্ডিতেই আছে ,  জনসংখ্যা মাত্র ৬০ হাজার ,  যদিও পর্যটকের অভাব নেই কোন সময়েই । 
খাবারের দোকানেও দেখা গেল কিংবদন্তীর বাঁশিওয়ালার উপরে রঙ ঝলমলে পুস্তিকার সমারোহ ,  জানা গেল গ্রীষ্মের প্রতি সপ্তাহেই সেই রূপকথার উপর ভিত্তি করে মঞ্চনাটক অনুষ্ঠিত হয় শহর কেন্দ্রে ,  আর বিশেষ বিশেষ দিনে মনোরঞ্জনের জন্য শহরময় হেটে বেড়ায় রহস্যময় এক আগন্তক ,  পরনে কখনো রঙদার ডোরাকাটা পোশাক বা পুরনো সবুজ বস্তা ধরনের আলখেল্লা ,  হাতে সেই সুপরিচিত বাঁশি । 
কিন্তু আসলে কি প্রোথিত ছিল এই রূপকথার গভীরে ,  কেন হ্যামিলন ঘিরেই তৈরি হল শিশুহীন সমাজের বিষাদময় ভয়ালচিত্র !  শহরে রক্ষিত ১৩৮৪ সালের প্রাচীন নথিতেও উল্লেখ আছে -  আমাদের সন্তানেরা  আজ একশ বছর হল আমাদের ছেড়ে বিদায় নিয়েছে !  !  শতাব্দী প্রাচীন গবেষণাপত্রগুলো জোড়া লাগালে হয়ত সেই গুমোট রহস্যে খানিকটা আলোকরশ্মি ফেলা সম্ভব ,  আর সেখান থেকেই জানা যায় হয়ত সেই সময়ে কোন অজানা কারণে শহরের সমস্ত শিশু মৃত্যুবরণ করেছিল ,  হয়ত বা মরণব্যধি প্লেগে অথবা অন্য কোন রোগে ,  হয়তো বা প্রাকৃতিক বিপর্যয়ে -  ভূমিধ্বস বা পাথরধ্বসে । 
 অনেকেই আশঙ্কা করে থাকেন কোন ধর্মোম্মাদ হয়ত ফুসলিয়ে কোমলতিদের নিয়ে গিয়েছিল ধর্মযুদ্ধ ক্রুসেডে অংশ নেবার জন্য ,  আর ডোরাকাটা পোশাকের বাঁশিওয়ালা ছিল মৃত্যুর প্রতীক ,  কোন দিন ফিরে না আসা শিশুদের বাবা - মার দুঃখ - বেদনার কল্পরূপ ।  মৃত্যু বা ভয়াবহ রোগকে মানুষ হিসেবে কল্পনা করার চল তো ছিল বা আছে বিশ্বের সব জায়গাই - ই ,  চিন্তা করে দেখুন আমাদের অঞ্চলের শেতলা বা ওলাওঠা দেবীর কথা ।  আর নিবিড় গবেষণায় প্রকাশ পায় গল্পের আদিরূপে ইদুরের পালের কোন অস্তিত্বই ছিল না ,  কোন উর্বর মস্তিস্ক থেকে এই ধারনা বের হয়ে গল্পের ফাকে চিরতরে জায়গা করে নেয় ১৫৫৯ সালে  !  এত মতের মধ্যে কোনটা যে সত্য তা সম্ভবত চিরতরে হারিয়ে গেছে কালের অতল গর্ভে এর স্রষ্টাদের মতই । 
পরদিন কাকভোরেই বের হয়ে পড়লাম হ্যামিলনের নদী ,  পাহাড় ও শহরের সৌন্দর্য উপভোগের আশায় ।  শহরের যে প্রান্তেই যায় না কেন ইদুর অথবা বাঁশিওয়ালা অথবা হারিয়ে যাওয়া শিশুদের কোন না কোন স্মারক ছিল সব জায়গাতেই ।  অবশেষে নগরভবনের সামনের খোলা চত্বরটিতে দেখা মিলল এইখানকার সবচেয়ে বিখ্যাত ধাতব ভাস্কর্যের ,  লম্বাকৃতির এক বাঁশিওয়ালা শুন্যে বাঁশীতে ফু দিচ্ছে ,  তার পিছনে অনুসরণরত আনন্দে উদ্বেল কিশোর - কিশোরীরা ,  সবগুলো ভাস্কর্য প্রমাণ আকৃতির ।  ততক্ষণে সূর্যের আলো ছড়িয়ে পড়েছে উপত্যকার বুকে ,  ভাস্কর্যের সামনের খোলা আঙ্গিনায় জমে উঠেছে রকমারি পণ্যের দোকানগুলো ।  আমাদেরও দূর গন্তব্য বাভারিয়ার পর্বতে যাবার সময় হয়ে এসেছে ,  বাঁশিওয়ালার মূর্তির পানে চেয়ে কেবল অবাক বিস্ময়ে বললাম -  কি তোমার  এই অপার রহস্য ,  শিশুকাল থেকে শুরু করে আজ পর্যন্ত নানা কল্পনার জাল বুনেই চলেছ মনের গহনে ,  আমরা কি কোনদিনই জানতে পারব না তোমার সত্যিকারের পরিচয়  !  ! 

ছবি :  


 

 

 

 

 

 








আফ্রিকার বুনো প্রান্তরে 



খানিক আগেই এবড়ো - থেবড়ো লাল ধুলোর রাস্তা ছেড়ে মসৃণ কালো পীচ ঢালা পথে উঠেছি ,  প্রচণ্ড রৌদ্রে সহযাত্রীরা  সবাই অস্থির হয়ে উঠলেও ভাল রাস্তার কারণে বাহনের গতি খানিকটা বৃদ্ধি পাওয়ায় সবাই খুশী ,  এমন সময় বলা নেই -  কওয়া নেই বেমাক্কা ধা করে এক সজোর ব্রেক চেপে দাড়িয়ে পড়ল আমাদের চার চাকার গাড়ী !  ঘটনা কি  ?  তিতিবিরক্ত হয়ে সামনে পিছনে মাথা ঘোরাতেই একই উৎসুক্য আর বিরক্তিভরা চাহনি চোখে পড়ল ,  একেবারে ট্রাফিক জ্যাম হয়ে গেছে সরু রাস্তাটায়  ।  কারণ জানা গেল ক্ষনিক পরেই -  এক পাল বুনো হাতি !  এক পাল সত্যিকারের বুনো আফ্রিকান হাতি এসে দাঁড়িয়েছে আমাদের রাস্তায় ,  সাথে আবার গোটা তিনেক বাচ্চা হাতি !  তারা তাদের ক্ষুদে শুঁড় নাচাতে নাচাতে আপন কাজে ব্যস্ত ,  বড়রাও ব্যস্ত গদাইলস্করি চালে আশেপাশের গাছের ডাল ভেঙ্গে মুখে পুরতে ,  মাঝে মাঝে ধান ঝাড়া কুলার চেয়েও বৃহদাকৃতির কানগুলো মন্থর গতিতে নাচিয়ে পোকা তাড়াচ্ছে ,  কখনো বা শুঁড় দিয়ে শাসন করছে ছোট্টদের ।  মনুষ্যপ্রজাতির দিকেই যত অবজ্ঞা তাদের ,  ভ্রুক্ষেপের সময় - ই নেয় ।  অবশেষে মতি পাল্টাল ঐরাবতের দল ,  কয়েক মিটার চওড়া রাস্তাটি পার হতে পাক্কা চল্লিশ মিনিট সময় নিয়ে সেধোল বিশাল ঘাসবনের মধ্যে । 

 আমাদের যাত্রা আবার শুরু ,  দুপাশে দিগন্ত পর্যন্ত বিস্তৃত সোনালী ঘাসের বন  ,  ঘাসের আধিপত্য শেষ হলে সেখানে পাথরের রাজত্ব শুরু ,  বিশাল গিরিগুলো দম্ভ ভরে জানান দিচ্ছে তাদের সুউচ্চ অস্তিত্ব ,  মাঝে মাঝে বাবলার কাঁটাঝোপ ।  আমরা চলেছি দক্ষিণ আফ্রিকার অন্যতম বিখ্যাত ন্যাশনাল পার্ক পিলান্সবার্গের ভিতর দিয়ে ।  চলুন পাঠক ,  ক্ষনিকের জন্য হারিয়ে যায় আশৈশব শুনে আসা আফ্রিকার বুনো প্রান্তরে । 

পিলান্সবার্গ ন্যাশনাল পার্ককে বলা হয় দক্ষিণ আফ্রিকার একমাত্র সংরক্ষিত উদ্যান যা কোন বড় নগরীর অতি কাছে অবস্থিত ।  স্বর্ণশহর খ্যাত আলোকিত মহানগরী জোহান্সবার্গ থেকে সড়ক পথে মাত্র ঘণ্টা দেড়েকের পথ ।  আবার প্রমোদনগরী বলে খ্যাত সানসিটির অবস্থান এর ঠিক পাশেই ।  তাই এই জাতীয় উদ্যানটি পর্যটকদের কাছে অতি আকর্ষণীয় আফ্রিকার বিখ্যাত বিগ ফাইভের আশায় অর্থাৎ এককালে শিকারিদের কাছে সবচেয়ে মর্যাদাপূর্ণ পাঁচটি পশু বুনো পরিবেশে দেখার জন্য ।  সিংহ ,  বুনো মহিষ ,  গণ্ডার ,  চিতাবাঘ ও  হাতি ,  এই হল আফ্রিকার বিগ ফাইভ ।  এই সমস্ততো এন্তার রয়েছেই ,  সেই সাথে যোগ হয়েছে জিরাফ ,  জেব্রা ,  বন্যবরাহ ,  নানা জাতের হরিণ ,  বানরের এক বিশাল সংগ্রহ এই ৫৫ , ০০০ হেক্টরের বিস্তৃত এলাকা জুড়ে ।  আর আমার মত পাখি পর্যবেক্ষকদের মূল আকর্ষণ এখানে বছর জুড়ে দেখতে পাওয়া ৩৬০ প্রজাতির পাখি ,  যার অল্প কিছু পরিযায়ী ,  বাকিরা সারা বছর স্থায়ী ভাবেই বসবাসরত । 
 আফ্রিকার বিখ্যাত সূর্যোদয়ের সাথে সাথেই রওনা দেয়া হল জোবার্গ থেকে  ( স্থানীয়দের কাছে জোহান্সবার্গের সংক্ষেপিত রূপ )  ,  পথে নানা ফ্যাঁকড়ায় পড়ে মূল ফটক দিয়ে ভিতরে যেতে যেতেই সূর্য মাথার উপরে ,  বন্য প্রাণী পর্যবেক্ষণের জন্য তা খুব একটা ভাল সময় নয় ,  আগেই জেনেছিলাম বুনো পশুপাখি আপন পরিবেশে অবলোকনের সবচেয়ে ভাল সময় সূর্যোদয়ের পর পর আর সূর্যাস্তের ঠিক আগে আগে যখন জলপানের তাগিদে কোন জলাধারের চারিপাশে অপেক্ষাকৃত খোলামেলা এলাকায় পশুর পাল অপেক্ষা করে ।  এত কড়া রোদে সাধারণত তৃণভোজী ও মাংসভোজী দুই ধরনের প্রাণীরাই একটু গাছের ছায়ায় বা ঝোপের আড়ালে বিশ্রামের সন্ধানে থাকে ।  লাল মাটির রাস্তা ,  ধুলো উড়িয়ে আমাদের রাঙ্গিয়ে দিচ্ছে প্রতিক্ষণে ,  রাস্তার দুই পাশ থেকেই শুরু হয়েছে সোনালী ঘাসের দঙ্গল ,  একপাল সিংহ অনায়াসেই লুকিয়ে থাকতে পারে পথের পাশেই ,  ঘুণাক্ষরেও টের পাবার কোন উপায় নেই ।  বেশ খানিকক্ষণ মন্থর গতিতে চলার পর দূরের উচু পাহাড় আসে নজরসীমায় আর তখনই মোলাকাত ঘটে তাদের সাথে যাদের জন্য স্বেচ্ছায় সূর্যের ক্রোধে দগ্ধ হওয়া ।  ঘাসের বন যেখানে হালকা হতে হতে প্রায় মিলিয়ে গেছে ,  সেই পাহাড়ের পাদদেশে মনে হল কোন মহান শিল্পীর আপন হাতে মনের সবটুকু মাধুরী মিশিয়ে আকা একপাল সত্যিকারের জেব্রা ! 

 বাচ্চাবেলার ইংরেজি ওয়ার্ড বুকের শেয অক্ষর জেড - এ যে জেব্রা আঁকা থাকে তার সাথে মিরপুর চিড়িয়াখানার জেব্রার এমন কোন পার্থক্য চোখে পড়ে নি ,  কিন্তু এই বুনো পরিবেশে টগবগে জন্তুগুলোকে সহজাত ভঙ্গিমায় চলতে দেখে তাদের অপরিমেয় প্রাণপ্রাচুর্যের খানিকটা অনুভব করা যায় ,  আর প্রথমেই মাথায় প্রশ্ন আসে জেব্রার কোনটা আসল রঙ আর কোনটা ডোরা ,  সাদা না কালো ?  বিজ্ঞানীরা পাথর খুড়ে জীবাশ্ম বাহির করে প্রমাণ করেছেন জেব্রা আসলে আদিকালে কালোই ছিল ,  পরবর্তীতে এই উম্মুক্ত প্রান্তরে বসবাসের কারণে তাপপরিবহন ও শিকারি শ্বাপদদের চোখে ধোঁকা দেওয়াসহ নানা কারণে এই সাদা ডোরার উদ্ভব । 


 জেব্রার পালের সাথেই রয়েছে বিশাল আকারের ওয়াইল্ডবিস্টগুলো ,  প্রায় ঘোড়ার সমান উচু এক জাতের হরিণ ।  গাড়ী থামিয়ে একটু কাছে যাবার চেষ্টা করা মাত্রই দলের মদ্দা সর্দার প্রবলভাবে মাথা ঝাকিয়ে এমন এক ঘড়ঘড়ে বজ্রনিনাদ করল ,  বুঝে গেলাম আর কাছে যাওয়া নিরাপদ নয় ।  যতই ঘাস খাওয়া গোবেচারা মনে হোক ,  এমন এক পাল ওয়াইল্ডবিস্ট তেড়ে এলে আমাদের পলকা গাড়ী বাদামের খোসার মত কুড়মুড়িয়ে গুড়িয়ে যাবে পথের লাল ধুলোয় । 


 পথের ধারেই চুপচাপ বহমান এক নালায় দেখা হল বিশালাকৃতির আফ্রিকান মাছরাঙার সাথে ,  রংধনুর সাত রং পালকে মেখে সে নিরীহ বোকারামের মত বসে ছিল বটে কিন্তু মুহূর্তের মাঝে দেখি হঠাৎ ঝরা পাতার মত ঢলে পড়ে সে চলে গেল জলের গভীরে ,  যখন ডানা ঝাপটাতে ঝাপটাতে আগের ডালেই এসে বসল ,  তার ঠোটে ধরা রসালো একখানা মাছ ! 
চারিপাশের বুনো আদিম পরিবেশে বিমুগ্ধ আমরা ,  এই তো আমার আফ্রিকা ,  যে আফ্রিকা মানসপটে একে দিয়েছিলেন হেনরি রাইডার হাগার্ড ,  এডগার রাইজ বারোজ ,  জন হান্টার ,  বিভূতিভূষণ বন্দোপাধ্যায় ।  শ্বাপদসংকুল অরণ্য ,  মোহময়ী রূপে আবিষ্ট করে রাখে প্রবেশকারীকে ,  বাওবাব গাছের মাথায় প্রতিসন্ধ্যেয় ঘটে অপূর্ব সূর্যাস্ত ।  পরতে পরতে রহস্য ,  অজানালে জানার আহ্বান ।   এক প্রান্তে দেখা মিলল একদল ভেলভেট বানরের সাথে সাথে ,  তারা দর্শনার্থীদের কাছে থেকে নানা বাঁদরামির মাধ্যমে খাবার সংগ্রহের আশায় উম্মুখ ,  কিন্তু এ ব্যপারে আছে কড়া বিধিনিষেধ ।  বানরের দলের সাথে ছিল দুটো হলদে ঠোট ধনেশ পাখি ,  বিশাল পাখিগুলোর গোটা শরীরের পালক সাদাকালোর বাহারি রঙে রাঙ্গানো ।  যাত্রাপথে পরে দৃশ্যপটে হাজির হয়েছিল পৃথিবীর অন্যতম অদ্ভুতদর্শন পাখি ভূমি ধনেশ বা গ্রাউন্ড হর্নবিল ,  বিশালদেহী এক পাখি যার মুখমণ্ডলের চারপাশের অল্পকিছু টকটকে লাল চামড়া ব্যতীত গোটা শরীরই কুচকুচে কালো মোলায়েম পালকে ঢাকা ,  কেমন ভাবে লাফিয়ে লাফিয়ে পথ চলছে মূলত স্থলচারী বিহঙ্গরাজ্যের এই বিস্ময় । 

 নজরে আসে লাজুক মায়াকাড়া স্প্রিংবক হরিণেরা ,  মানব উপস্থিতি টের পেয়েই বিশাল একেকটা লাফ দিয়ে চম্পট দিল তারা আপাত নিরাপদ আশ্রয়ের সন্ধানে ।  এভাবে সারাদিনে প্রায় ১২ প্রজাতির হরিণ জাতীয় প্রাণীর সাথে দেখা হল আড়ালে - আবডালে ,  আর ছুটন্ত গণ্ডারের আবছা আকৃতিতে দূরবীন ফোকাস করার আগেই তা সময়ের সাথে পাল্লা দিয়ে হতে থাকে আবছাতর ।  অভিজ্ঞ চালক গাড়ির মুখ ঘুরিয়ে নেয় ক্রুদ্ধ গণ্ডারের যাত্রাপথের বিপরীত পানে ।  
এর মধ্যে দিনের মধ্যভাগে ঘটে গেল দিনের সবচেয়ে স্মরণীয় দুটি ঘটনা , প্রথমেই দেখা মিলল বনের রাজার ,  যদিও নোবেল বিজয়ী জীব বিশেষজ্ঞ ও প্রিয় লেখক কনরাড লোরেঞ্জ তার এক বইতে উদাহরণ দিয়ে বুঝিয়েছেন মানুষ অনেক প্রাণী সম্পর্কে ভাল ভেবে না জেনেই বিশেষ বিশেষ উপাধি দিয়ে দিয়েছে ,  সিংহ কোন ভাবেই বনের রাজা নয় ,  কারণ সে বনে বাস করে না !  সারাটা জীবনই সিংহরা অতিবাহিত করে সাভান্না জাতীয় তৃণভূমিতে আর মরুভূমিতে ।  অপেক্ষাকৃত দুই তরুণ সিংহ সদ্যশিকার করা প্রাণীর মাংস উদরপূর্তি করছে হুমহাম করে ,  পালের গোদারাও নিশ্চয়ই রয়েছে আশে - পাশেই ,  তাদের বিরক্ত করার উৎসাহ বা সাহস কোনটাই না দেখিয়ে  সোজা চললাম ন্যাশনাল পার্কের মাঝের বিশাল হ্রদটাতে ,  ১৩০ কোটি বছর আগে জন্ম নেওয়া এই মৃত আগ্নেয়পর্বতময় এলাকাটিতে বেশ কিছু হ্রদ আছে । 

 নিরাপত্তা জনিত কারণে গাড়ী থেকে নামা কড়াকড়ি ভাবে নিষেধ ,  দূরবীন দিয়ে তাকাতেই চোখে পড়ল দিনের সেরা উপহার -  শিকাররত আফ্রিকান মেছো ঈগল ,  আমার সবচেয়ে প্রিয় আফ্রিকান শিকারী পাখি ।  প্রাতঃনমস্য ডেভিড অ্যাটেনবরোর তথ্যচিত্রে কত দেখেছি এই ভয়াল শিকারীর নিখুঁত শিকারের দৃশ্য ,  আজ চোখের সামনে তার কার্যকলাপ দেখে মনে হল মাছের রাজ্যে ত্রাস ছড়াতে একমাত্র অসপ্রে বা কালিগাল মেছোচিল ছাড়া এর আর কোন যোগ্য প্রতিদ্বন্দ্বী নেই ।  এর অপূর্ব মরিচা রঙের পালকে রোদ প্রতিফলিত হয়ে বারংবার জীবনানন্দের সোনালী চিলের কথা মনে করিয়ে দেয় ।  সূর্যের প্রতাপ ক্রমশই বাড়ছে ,  সেদিনের মত ক্ষান্তি দিয়ে ফেরার পথে ।  লালধুলোর এবড়ো - থেবড়ো রাস্তা ছেড়ে কেবল কালো পীচের আস্তর দেওয়া মসৃণ রাস্তায় উঠেছি এমন সময়ই সামনে একপাল বুনো হাতি ,  যে কথা বলেছি শুরুতেই !  !   জয়তু আফ্রিকা ,  ধন্য আমাদের ভ্রমণ  ! 






প্রমদারঞ্জন রায় - এর  ” বনের খবর ” 




বাঘকেও ওনাকে না খেয়ে ফিরে যেতে হল ।   
উনি হচ্ছে সুচিৎ ,  লেখকের এক কর্মচারী ,  বনের মাঝে তাকে ধরার জন্য বাঘ এসেছে টের পেয়ে সুচিৎ ,  তাবুর মধ্য সেঁধিয়ে ছিল ,  তখন লেখক সেই মুহূর্তের বর্ণনা দিলেন এই বলে যে  -  বাঘকেও সুচিৎকে না খেয়ে ফিরে যেতে হল ।   এমন বিপদঘন মুহূর্তের কথা এমন প্রাঞ্জল রসঘন ভাবে পড়ে কেন যেন রয়েল বেঙ্গল টাইগার দেখে অজ্ঞান হবার আগমুহূর্ত পর্যন্ত লালমোহন গাঙ্গুলীর বর্ণনা মনে হচ্ছিল ।  খানিকটা একই রকম রকম ঝরঝরে সুখপাঠ্য ভাষা ,  রোমাঞ্চঘন ,  ফেলুদার মত জনমনিষ্যি না থাকলেও প্রতি পাতার প্রায় সব প্যারাতেই কোন না কোন  পশু - পাখি - গাছ এসে হাজির । 
 বলছিলাম সদ্য পড়ে শেষ করা শত বর্ষ আগে লেখা প্রমদারঞ্জন রায় - এর  ” বনের খবর ”  বইটির কথা ।  উল্লেখ্য ,  প্রমদারঞ্জন রায় ছিলেন উপেন্দ্রকিশোর রায়চৌধুরীর আপন ভাই ,  সেই সুবাদে সুকুমার রায়ের কাকা ও সত্যজিতের ঠাকুরদা ,  তাই তাদের ভাষা রীতির অসামান্য সারল্যে মিল কোন কাকতাল ঘটনা নাও হতে পারে ,  হয়ত রায় পরিবারের যারা লেখালেখির চেষ্টা করেছেন তাদের রীতিটাই এমন ছিল !   ” বনের খবর ”  প্রথম ছাপাও হয়েছিল সন্দেশ পত্রিকায় ।  আবার প্রমদারঞ্জন রায় ছিলেন শিশুসাহিত্যের অতি জনপ্রিয় লেখক লীলা মজুদারের বাবা  ,  সন্দেহ নেই শিশু লীলার মনে দূর দেশের অ্যাডভেঞ্চারের ও প্রকৃতির গন্ধ খোঁদাই করে দিয়েছিলেন বাবা প্রমদারঞ্জন ।  
 ” বনের খবর ”  ঠিক বনের বই নয় ,  শিকার কাহিনী নয় ,  প্রকৃতির বর্ণনা নয় ,  জীবনকাহিনী নয় ,  জীবজন্তু নিয়ে বইও নয় ।  এটি একজন জরিপকারক  (  সার্ভেয়ার )  - এর দূরদেশে শ্বাপদসংকুল পরিবেশে চলার কাহিনীর ,  ১৮৯৯ - ১৯২০ এই বছরগুলোতে  প্রমদারঞ্জন রায় সরকারি জরিপে দুর্গম ব্রহ্মদেশ ,  লুশাই পাহাড় ,  শানরাজ্য এমনকি চট্টগ্রাম এবং সিলেট  (  শ্রীহট্ট )  কিভাবে টিকে ছিলেন সেই বাঘ - ভালুক - অজগর -  গণ্ডারের রাজ্যে তারই এক মুনমুগ্ধকর আয়না ,  যা হাতে নিলে চলে যেতে হয় মন্ত্রমুগ্ধের মত সেই বনজ লতা - ঘাসের জগতে ,  যেখানের অবিচ্ছেদ্য অংশ হিসেবে আছে বুনো জন্তু ,  তাদের সাথে মানুষের যুদ্ধের এবং সহাবস্থানের কথা ।  সেই সাথে মরুময় বেলুচিস্তান অঞ্চলের ১৯০৪ - ১৯০৫ সালের অভিজ্ঞতা আছে বোনাস হিসেবে ।  
যেখানে লেখক অবলীলায় বলেছেন ,  যারা জরিপের কাজ করে ,  তাদের মধ্যে অনেককে  ভারি ভয়ঙ্কর সব জায়গায় ঘুরে বেড়াতে হয় ।  সেই সব জায়গায় হাতি ,  মহিষ ,  বাঘ ,  ভাল্লুক আর গণ্ডার চলাফেরা করে ,  আবার যেখানে সেই - সব নেই ,  সেখানে তাদের চেয়েও হিংস্র আর ভয়ানক মানুষ থাকে ।  প্রায় কুড়ি - বাইশ বছর এইসব জায়গায় ঘুরে কত ভয়ই পেয়েছি ,  কত তামাশাই দেখেছি । 
সরকারি জরিপের কাজে অনেক লোককে দলে দলে নানা জায়গায় যেতে হয় ।  এক  - একজন কর্মচারীর উপর এক  - একটা দলের ভার পড়ে ।  তাঁর সঙ্গে জিনিসপত্র বইবার জন্য  ,  হাতি ,  গোরু ,  ঘোড়া ,  খচ্চর ও উট ,  আর জরিপ করবার জন্য সার্ভেয়ার ,  আমিন ,  খালাসি ও চাকর - বাকর বিস্তর থাকে ।  বনের মধ্যে থাকতে হয় তাঁবুতে ।  লোকজনের বাড়ির কাছে থাকা প্রায়ই ঘটে ওঠে না ,  এক - এক সময় এমনও হয় যে চারদিকে কুড়ি - পঁচিশ মাইলের মধ্যে আর লোকালয় নেই ।  বন এমনই ঘন আর অন্ধকার যে তার ভিতর অনেক সময় সূর্যের আলো প্রবেশ করে না; চলবার পথ ,  জঙ্গল কেটে তৈরি করে নিতে হয় ,  তবে অগ্রসর হওয়া যায় ।  যদি জানোয়ারের রাস্তা ,  বিশেষত হাতির রাস্তা  ,  পাওয়া গেল তো বিশেষ সুবিধার কথা বলতে হবে । 
এমনি বিশ্রী জায়গা ! প্রথম - প্রথম এইসব জায়গায় সহজেই ভয় হত ।  আমার মনে আছে প্রথম বছর যখন শান স্টেটে যাই ,  আমার তাঁবুর সামনে বসে একটা বাঘ ফোঁস - ফোঁস করে নিশ্বাস ফেলছিল ,  আমি তো শুনে বড়োই ব্যস্ত হয়েছিলাম ।  তারপর ,  এর চেয়েও কত বড়ো - বড়ো ঘটনায় পড়েছি কিন্তু তেমন ব্যস্ত কখনো হইনি । 
 ” বনের খবর ”  - এ সবচেয়ে বেশী খবর দেওয়া হয়েছে বাঘের ।   মানে রয়েল বেঙ্গল টাইগারের মানুষ শিকারের ,  আবার মানুষের বাঘ শিকারের ,  বার্মার বাঘ ধরার ফাঁদের নিটোল বর্ণনা ,  বাঘ দেখে জনৈক ফুলবাবুর অজ্ঞান হয়ে যাওয়ার সময় করা মলত্যাগের কারণে উৎসরিত দুর্গন্ধের গল্প ,  আবার কুলিদের কারো হরিণ কারো বা কচ্ছপের ডাক শুনে বাঘ বলে ভয় পাওয়ার হাসিময় বর্ণনা ,  কিন্তু অধিকাংশ সময়ে লেখক যখন না জেনেই বাঘকে অনুসরণ করেছেন বা ঘাপটি মেরে লুকিয়ে থাকা বাঘ লাফ দিয়ে পড়েছে কুলির উপরে ,  কোন সর্দারজী আবার বাঘের মাথায় বাঁশ দিয়ে আঘাত করে উদ্ধার করেছেন আক্রান্ত সুহৃদকে ,  তখন গা ছমছমের সাথে সাথে ঘাম দিয়ে জ্বর ছাড়ে যেন ।  
আছে অনেক অনেক হাতির গল্প ,  বুনো হাতি ,  পোষা হাতি ,  মত্ত হাতি ,  খুনি হাতি ,  তাদের দলের বর্ণনা ,  একজায়গায় লেখক স্বয়ং বলেছেন ,  অনেক রাত্রে খচ্চরগুলোর ছুটোছুটিতে সকলের ঘুম ভেঙে গেছে ।  ব্যাপারখানা কী ?  এই ভেবে যেমন একজন খালাসি তাবুর দরজা ফাঁক করে গলা বের করেছে ,  আর অমনি দেখে -  ওরে বাবারে ,  এয়া বড়ো দাঁতওয়ালা হাতি ,  তার পিছনে আরও হাতি ।  সে আস্তে আস্তে সকলকে সাবধান করে দিয়ে যেমন তাঁবুর পিছন দিয়ে বেরোতে যাবে অমনি হাতিও তাবুর ওপর এসে পড়ল ।  তখন সকলে গড়িযে গড়িয়ে খাদের ভিতর ঢুকে কোনো রকমে প্রাণ বাঁচাল ,  আর হাতিগুলো সেই রাস্তায় চলে কাল  ।  তাঁবু - টাবু যা কিছু তাদের সামনে পড়েছিল ,  সব তারা শুঁড় দিয়ে ছুড়ে ছুড়ে খাদের মধ্যে ফেলে দিয়ে গেল ।  খচ্চরগুলোও রাস্তার উপর বাঁধা ছিল তারা সকলে দড়ি - টড়ি ছিঁড়ে পালাল ,  শুধু একটা খচ্চর মজবুত নতুন দড়ি দিয়ে বাঁধা ছিল ,  সে বেচারা পালাতে পারেনি ।  হাতিরা সেটাক পা দিযে মাড়িয়ে একেবারে পিষে দিয়ে গেল । 
ভালুকের গুহায় না জেনে চলে গেছেন লেখক জরিপ করার সময় ,  কখনো মুখোমুখি হয়েছেন ভীম গণ্ডারের ,   হনুমান মাতা - র সন্তান প্রেম দেখে হয়েছেন আপ্লুত ,  খাদ্যের প্রয়োজনে করেছেন হরিণ শিকার ,  অজগরের মুখ থেকে টেনে বের করতে দেখেছেন শিকার হয়ে যাওয়া হনুমানকে ।  সবকিছুর উপরে স্থান দিতে হয় তাঁর সরল বর্ণনাকে ,  বুনো শূকরের আক্রমণের ভয়াবহতা বোঝাতে বলেছেন -  এমন একরোখা গোঁয়ার জন্তু বুঝি আর নেই ,  তাই লোকে বলে শুয়োরের গোঁ ।  যেমন মেজাজ ,  তেমনি তেজ আর তেমনিই তাঁর শক্তি ,  যতক্ষণ তাঁর শরীরে প্রাণ থাকে ততক্ষণ ওই সর্বনেশে গোঁ সে ছাড়ে না ।  আমাদের দেশে বলে  ” বাঘ - শিকারির ভাত রেঁধো ।  শুয়োর - শিকারির রেঁধো না ।  ”  সে যে ফিরে আসবে তাঁর কোন নিশ্চয়তাই নেই !   অথচ এই বইতেই অন্তত এক ডজন মানুষের বাঘের পেটে যাবার ঘটনা লিপিবদ্ধ করা আছে ।   
প্রমদারঞ্জনের দিনলিপি থেকে বাদ যায় নি মানুষও ,  নানা দেশের হরেক কিসিমের মানুষ ,  কেউ কেউ আবার মানুষখেকো ,  এক জায়গায় বার্মার শান কুলিদের রান্না নিয়ে লিখেছেন  - কী করে রান্না করে ?  একটা লম্বা কাঁচা বাঁশের চোঙার একটি বাদে সমস্ত গাঁটগুলিকে ফুটো করে ,  সেটাকে ধুয়ে পরিষ্কার করে নিয়ে ,  তাতে আবশ্যক মতো চাল পুরে ,  জল ভরে ,  ঘাস - পাতা দিয়ে মুখটা বন্ধ করে একটা গাছে হেলান দিয়ে দাঁড় করিয়ে রেখে দেয় ।  তিন - চার ঘণ্টা অমনি থাকে ,  তারপর ওই চোঙাটা ধুনির আগুনে ঝলসায় ।  চারদিকে বেশ ঝলসানো হলে চোঙাটি জায়গায় - জায়গায় পুড়ে যায় -  সেটাকে ধুনি থেকে বার করে  রেখে দেয় ।  ঠান্ডা হলে পর দা দিয়ে আস্তে আস্তে বাঁশটাকে চিরে ফেলে আর তার ভিতর থেকে দিব্যি একটা ভাতের পাশ বালিশ বার হয়ে আসে ।  সেটা চাকা - চাকা করে কেটে সকলে ভাগ করে নেয় ,  আর নুন ,  লঙ্কা ,  শুকনো মাছ বা মাংস উপকরণ দিয়ে খায় ।  গরমের দিনে কখনো বা ঝিঁঝি পোকা ধরে ,  আগুনে পুড়িয়ে তার চাটনি করে খায় ।  ঝিঁঝি পোকা নাকি অতি উপাদেয় ! 
পাখি শিকারের বর্ণনা আছে অল্প ,  বরং ঢের বেশী আছে পাখির বর্ণনা ।  গগনবেড়ের  ( পেলিক্যান )  মাংসের স্বাদ যে অতি অখাদ্য চামড়ার মত সেটি তাঁর বর্ণনাতেই পাই ।  তবে মনের আনন্দে শিকারের উল্লেখ তিনি করেন নি ,  একমাত্র কুলিদের খাবারের সরবরাহ মেটাতে মাঝেসাঝে ,  এবং মানুষকে বিপদ থেকে উদ্ধার করতে গুলি চালিয়েছেন ।  আর মনে রাখতে হবে সেই সময়ে সারা বিশ্বেই বুনো জীবদের কী চোখে দেখা হত ।  
বইটা পড়া শুরু করেছিলাম কাল রাতে ,  শেষ করার আগ পর্যন্ত নামিয়ে রাখতে পারি নি ।  পটলের সমান জোঁকের বর্ণনায় যেমন মুখ কুচকেছি ,  হেসে ফেলেছি উল্লুকের বাঁদরামিতে ,  বাঘের ডোরার আভাসে হয়েছি রোমাঞ্চিত ,  তার চেয়ে অনেক অনেক গুণ বেশী হয়েছি ব্যথিত ,  সেই সবুজ ভরা অতীতের গল্পে ।  এগুলো আজ শুধুই গল্প ,  সেই বন নেই ,  নেই কোন জন্তু ,  আজ সবখানেই মানুষের রাজ্য ।   তারপরও জিম করবেটেরও বেশ আগে এমন স্বাদু রোমন্থন জানিয়ে দেয় আমাদের প্রাচুর্যময় অতীত নিয়ে ,  আর তার জন্য সকল ধন্যবাদ প্রাপ্য অকুতোভয়  প্রমদারঞ্জন রায়ের যিনি বইয়ের শেষ লাইন শেষ করেছেন এই বলে  -  এর পরের বছর আমি কলকাতায় বদলি হয়ে গেলাম আর জঙ্গলের কাজের সঙ্গে আমার সাক্ষাৎ সম্পর্ক ঘুচে গেল ।  সুতরাং আমার বক্তব্যও এখানে শেষ হয়ে গেল ।  

কিন্তু শেষ হইয়াও হইল না শেষ ।  শত বছর আগে লেখা অসামান্য কাহিনীতে আমাদের মনে বুনে দিয়ে গেছেন তিনি প্রকৃতি সম্ভোগের উদাত্ত আহ্বান ,  বনের প্রতি ভালবাসা ,  অজানার প্রতি পা বাড়ানোর উৎসাহ ।   এমন বই বাংলায় আর দুটি আছে কিনা জানা নেই ।    ” বনের খবর ”  একটি অবশ্যপাঠ্য জীবনকাহিনী ।  
  (  সচলায়তনের অন্যতম সচল কলমটি তাঁর ,   নিবিড় প্রকৃতিপ্রেমিক মানুষটির জীবজগতকে একই সাথে খুঁটিয়ে দেখার ও চমৎকার ভাষায় বর্ণনা করার দক্ষতা আমায় মুগ্ধ করেছে অনেক অনেক বার ,  যেমন মুগ্ধ করেছে ঝিনাইদহের সীমান্ত এলাকার কাঁদামাটি ও ভাষার গন্ধ নিয়ে আসা এই মুক্তমনা ,  অতি পরোপকারী তরুণের চিন্তা - চেতনার গভীরতা ও অসঙ্কোচ প্রকাশের দুরন্ত সাহস -  আব্দুল গাফফার রনি ভাই ,  এই সামান্য পোস্টটি আপনার জন্য ।  
প্রমদারঞ্জন রায়ের  ” বনের খবর ”  - এর কথা প্রথম জানতে পারি রনি ভাইয়ের কাছেই ,  উনিই আমার অতি উৎসাহ লক্ষ্য করে এর বাংলাদেশী সংস্করণটি  (  অ্যাডর্ণ প্রকাশনীর )  উপহার দেন ।  পরে কাঁটাবনের  ” মধ্যমা ”  বইয়ের দোকানে যেয়ে ভারতীয় সংস্করণ ,  যা লালমাটি প্রকাশন থেকে ছাপা দেখে মুগ্ধ হয়ে সেটিও কিনে ফেলি যার মলাটে জ্বলজ্বল করছে সত্যজিৎ রায়ের আঁকা রয়েল বেঙ্গলের মুখ ।  

আর বইটির অন্যতম প্রাণ অবশ্যই ভিতরে ব্যবহৃত শ্যামলকৃষ্ণ বসুর স্কেচ এবং স্বয়ং প্রমদারঞ্জনের আঁকা ড্রয়িং ।  অদ্ভুতভাবে লালমাটির সংস্করণটি ছাপা ,  হার্ড - কভার বাঁধাই ,  আকৃতি সব দিক থেকেই অনেক গুণ শ্রেয়তর হলেও দাম বেশ কম অন্যটির তুলনায়  !   নিজে পড়ুন ,  কিশোর - কিশোরীদের উপহার দিন এই অসাধারণ বইটি ) 






মেরুজ্যোতির আলোয় স্নান




প্রথম প্রথম উত্তরের দেশে গেলে যা হয় ,  অবাক হয়ে প্রকৃতি -  মানুষ -  যন্ত্র দেখি !  পরিযায়ী হাঁসের ডানার কাঁপন বুকে মাঝে গিয়ে বাজে ।  নীল হ্রদের মাছেরা নিয়ে যায় কোন অজানা দেশে ।  সবচেয়ে বেশী অভিভূত হই সূর্যের কাজ কারবারে ,  গ্রীষ্মে সে ২২ ঘণ্টা দর্শন দেয় ,  কিন্তু শীত আসলে কোন অজানা গুহায় শেয়ালের মত সেধোয় কে জানে !   তখন আঁধারের রাজ্য ,  আর রাজত্ব তুষার শুভ্রতার ,  কনকনে বাতাসের ,  হিম স্পর্শের ।  আর অপার্থিব মেরুজ্যোতির ,  যদি সে দর্শন দেয় ।  
মেরুজ্যোতি সাধারণত Northen Light বা Ploar Light  নামেই পরিচিত ,  উত্তরের মেরুজ্যোতিকে Aurora borealis আর দক্ষিণের মেরুজ্যোতিকে Aurora Australis বলা হয় ,  যদিও বাংলায় হয়ত মেরুজ্যোতির চেয়ে অরোরা বললেই মানুষ বেশী চিনবেন ।   মেরিজ্যোতি কী  ,  কেন ঘটে ,  কোথায় ঘটে ইত্যাদি নিয়ে বাস্তব অভিজ্ঞতা মিলিয়ে চমৎকার এক নোট লিখেছিলেন ফিনল্যান্ডের বসবাসরত হাচল ইয়াসীন ,  সেটি এই লেখার শেষ জুক্ত করে দিলাম ,  আজ মূলত শোনাব সেটি প্রথম দেখার অভূতপূর্ব অভিজ্ঞতার কথা ,  অরোরার গানের কথা ! 

Aurora Australis 
বিশ হাজার লোকের নিরিবিলি শহর ভারকাউসে থাকি ,  ২০০২ এর শেষদিকে যেয়েই প্রথমে সেই শহরের তারা দেখে আর পাখি পেছনে দৌড়ায় এমন মানুষদের সাথে সখ্য হয়ে গেছে ,  বিশেষ কিছু দেখা যাবার সম্ভাবনা থাকলে তারাই ফোন করে ডেকে নিয়ে যায় ।  মুশকিল হচ্ছে বছরের যে সময়টা আবহাওয়া অতি চমৎকার থাকে ,  স্রেফ নেংটি পড়েই কয়েক মাস কাটিয়ে দেওয়া যায় সেই সময় আকাশে থাকে সদা প্রহরামান সূর্যদেব ,  তার উপস্থিতিতে রাতের সব তারা দিনের আলোর গভীরে লুকোয় ,  কাজেই নক্ষত্র পর্যবেক্ষণের জন্য একমাত্র শীতকালই ভরসা ,  যখন ঘন আঁধার ছড়িয়ে থাকে অমোচনীয় কালীর মত উত্তুরে আকাশে ।  কিন্তু তখন সমস্যা হচ্ছে ঠাণ্ডা ,  মোলায়েম শীতের বাতাস নয় ,  নিষ্ঠুর করাল হিম যাতে মানবজীবন হয়ে পড়ে বিপর্যস্ত ।  সেই ঠাণ্ডার মাঝে কিছু নিশিতে পাওয়া মানুষের সাথে সাথী হয়ে যেতাম অনন্ত নক্ষত্র বীথি দেখতে HärkäMäki  ( ষাঁড়ের পাহাড় )  নামের এক পাহাড়ি বনে ,  ভারকাউস থেকে ৩৫ কিমি দূরে অবস্থিত ,  মূল কারণ ছিল অবশ্যই শহরের আলোক দূষণ এবং ধুলো দূষণ এড়ানো ।  সাথে থাকত পেল্লাই এক টেলিস্কোপ  (  দশ হাজার ইউরো দাম ছিল তার দশ বছর আগেই !  )  আর ছবি তোলার ক্যামেরা ।  সেটা দিয়েই প্রথম অ্যান্ড্রোমিডা গ্যালাক্সি দেখার অসহনীয় আনন্দ অনুভব করি ,  চেনা -  অচেনা তারা ,  নীহারিকা ,  গ্যালাক্সি দেখি ।  সাধারণত রাত আটটার দিকে আমাদের যাত্রা শুরু হত ,  তবে তাপমাত্রা হিমাঙ্কের নিচে ২০ ডিগ্রি সেলসিয়াস হলে সেদিন সমস্ত কিছু বাতিল করতে হত ,  ওত বেশী ঠাণ্ডায় টেলিস্কোপ পরিচালনা করা যায় না ।  
এমন এক রাতে যখন একরত্তি কিন্তু আলো ঝলমলে শহর ছাড়িয়ে তুষারশুভ্র আঁধারকালো  বনে ঢুকেছি তখনি সহযাত্রী মারক্কু নিসসিনেন বলে উঠল ,   ” আহহা আজ মনে হয় অরোরা দেখা যাবে ,  ধুর !  কেঁচে গেল আমাদের সমস্ত আয়োজন ”  ! মনে মনে তো আমি খুশীতে বাগবাগ ,  আজ পর্যন্ত অরোরা কেবল ছবি আর ভিডিওতেই দেখেছি ,  বাস্তবজীবনে তাঁকে দেখার জন্য কত লক্ষ মানুষ এই উত্তরের দেশে আসে ফি বছর ,  আর সেখানে নিজে থেকেই এসে ধরা দেবে সেই অশরীরী সৌন্দর্য ,  এর চেয়ে ভাল আর কী হতে পারে ।  আস্তে করে মারক্কুকে বললাম ,  অরোরা দেখা গেল কী সমস্যা !   সে মহা চটে বলল ,  ” আরেহ  ,  সারা আকাশ তো অরোরা দখল করে নেবে ,  তারা দেখব কীভাবে !  ”  

 ( ছবি  -  নাবিল আশরাফ ) 
পুরো পথ পাড়ি দেবার আগেই আকাশে বেশ একটা ঝলমলে পান্না সবুজ আভা ফুটে উঠল ,  আমরা পাহাড় চুড়োয় যেতে যেতে তা হয়ে গেল মহাবিশ্বব্যাপী ।  সে এক বর্ণনার অতীত বিষয় ।  আলগোছে আকাশের এক প্রান্ত থেকে আরেক প্রান্তে চলে যাচ্ছে সবুজ রশ্মির ঝালর ,  ইচ্ছে মত বাক নিচ্ছে ,  এলোমেলো চলছে ,  কখনো উপর দিকে ধাইছে কখনও দিগন্ত পানে  !  মনে হচ্ছে জীবন আছে সেগুলোর । 

 সত্যি কথা বলতে সেই নির্জন হিম অরণ্যে বরফের গাদায় দাঁড়িয়ে মাথার উপর ছুটন্ত মেরুজ্যোতি দেখে গাঁয়ে কাঁটা দিয়ে উঠেছিল সেদিন ।  কেমন যেন হাহাকার করা অশরীরী একটা ব্যাপার ,  অতৃপ্ত কিছু যেন ছুটে বেড়াচ্ছে মহাকাশে অজানা আক্রোশে  ,  লেলিহান সবুজ শিখায় যেন পুড়ে যাচ্ছে ব্রহ্মাণ্ড ।  কিন্তু তার সদা পরিবর্তনশীল সৌন্দর্য পুরোই মাতাল করে দেয় ,  একটা স্বপ্ন স্বপ্ন আমেজ তৈরি করে ,  জেগে আছি নাকি কোন স্বর্গের সুধাকাননে দাঁড়িয়ে ভেলকিবাজি দেখছি  তা নিয়ে দ্বিধা তৈরি নয় আপন মনে ।  

আর দেখা গেছিল দিগন্তে সৃষ্ট আধাবলয় ,  যা বেশ বিরল মনে শুনলাম ফিনিশ বন্ধুদের কাছে । 

কিন্তু প্রকৃতির খাম খেয়ালীপনার তখনও বাকী ,  সবুজ বিশ্বের মাঝে ফুঁটি ফুঁটি বেগুনী বিন্দু দেখা দিতে থাকল ,  একসময় সেগুলো দখল করে  অন্য বিশ্বের লাল রশ্মির দল ।  লাল অরোরা দেখা বিশাল সৌভাগ্যের বিষয় ,  অরোরা অবলোকনকারীদের শতকরা ৯৫জনই ঘুরে ফিরে সবুজ রঙাটাই দেখে থাকে ।  

তখন যে কি আনন্দ হল ,  মনে হল বিশাল কিছু একটা জয় করে ফেলেছি একই রাতে এত সব দুর্লভকে প্রত্যক্ষ করে ।  তখন ক্যামেরা ছিল না ,  একটু খচখচ করছিলাম বটে  ,  আবার এও ঠিক যে ছবি তোলার দিয়ে মনোযোগ না দেওয়ায় আকণ্ঠ ও আশরীর ঊপভোগ করেছিলাম সেই সাররিয়েল সূক্ষ সৌন্দর্য ,  ভাল লাগায় ও ভালবাসায় ।  নিজেকে মনে হচ্ছিল কোন নিঃসঙ্গ গ্রহচারী যে মুগ্ধ সদ্য ল্যান্ড করা কোন অজানা গ্রহের প্রাকৃতিক বিস্ময়ের ঝলকানিতে ।  

এরপর আরও অসংখ্যবার অরোরা দেখেছি ,  লাল -  বেগুনী -  সবুজ আলোর স্নিগ্ধ হয়েছি এমনকি বিশ্বের উত্তরতম জনবসতি স্পিটসবের্গেনে যেয়ে শুনলাম শীতের সেখানের অরোরা এতই তীব্র হয় যে তাতে বই পড়ার কাজ দিব্যি চলে যায় !  কিন্তু প্রথমবার সে অসীমকে ছোঁয়ার যে অব্যক্ত অনুভূতি  ,  তার তুলনা আর কোথাও পাই নি ।  

 ( হারকামাকিতে  আমাদের টেলিস্কোপ ও অরোরা ) 
অরোরা নিয়ে নিচের তথ্যগুলো হাচল ইয়াসীনের নোট থেকে নেওয়া -                         
সূর্যেও অগ্ন্যুৎপাত ঘটে ,  ঘটে বিস্ফোরণ এবং সূর্যের গায়েও আছে কালো কালো দাগ ,  যার নাম  ‘ সৌর কলঙ্ক ’ ; অর্থাৎ কলঙ্ক কেবল চন্দ্রের একক সম্পদ নয় ।  খালি চোখে আমরা সূর্যের দিকে তাকাতে পারিনা বিধায় সৌর কলঙ্কের এই দাগগুলো আমরা দেখতে পাই না ।  এই সৌর কলঙ্কে রয়েছে তীব্র শক্তিশালী চৌম্বকক্ষেত্র ।  সুর্যের বিস্ফোরণ সাধারণতঃ ঘটে সৌরকলঙ্কের কাছাকাছি ,  কেননা এই বিস্ফোরণের সঙ্গে চৌম্বকক্ষেত্রের সম্পর্ক রয়েছে নিবিড় ।  বিস্ফোরণ ব্যাপক হলে সূর্যের পৃষ্ঠদেশ থেকে বেরিয়ে আসে রঞ্জনরশ্মি এবং প্রোটন ,  ইলেকট্রন ইত্যাদি পারমানবিক আয়নিত  ( তড়িৎ পরিবাহীকৃত )  কণিকা ।  ধাবমান এই কণিকাগুলো যখন পৃথিবীর উপরিস্থিত বায়ুমন্ডলে চলে আসে ,  তখন তা পৃথিবীর দুই মেরুর চৌম্বকক্ষেত্রে আকর্ষিত হয় এবং সেখানকার বায়ুস্থিত গ্যাসীয় কণাগুলোকে প্রবল ঘর্ষণের দ্বারা জ্বালিয়ে দেয় ।  সেই থেকে সৃষ্ট হয় জাজ্বল্যমান আলোকের এই প্রভা । 
                       উত্তর মেরুর কাছাকাছি থাকি বলে যে রঙের খেলা দেখি তা -  নর্দান লাইট ।  তবে দক্ষিন মেরুর আকাশেও আলোর এমন আকস্মিক ক্রীড়া দৃশ্যমান ।  অরোরা - র বাংলা নামটি হচ্ছে মেরুজ্যোতি ।  এই মেরুজ্যোতি বা অরোরা দু ’ ধরণের হয় -  অরোরা বোরেয়ালিস  ( Aurora Borealis )  যা দৃশ্যমান ৫০ ডিগ্রি উত্তর অক্ষাংশে; সহজ করে বলতে গেলে বিষুববৃত্ত হতে ৫০ ডিগ্রি উত্তর কৌণিক দূরত্বের অঞ্চলব্যপী  ( উত্তর মেরু সংলগ্ন )  এবং অরোরা অস্ট্রালিস  ( Aurora Australis )  দেখতে পাওয়া যায় ৫০ ডিগ্রি দক্ষিন কৌণিক দূরত্বের অঞ্চলে  ( দক্ষিন মেরু সংলগ্ন ) ; বিষুববৃত্ত হচ্ছে নিরক্ষবৃত্তের সমান্তরাল আকাশস্থ কাল্পনিক বৃত্ত; আর নিরক্ষবৃত্ত পৃথিবীর দুই মেরু থেকে সমদূরত্বে অবস্থিত পৃথিবীকে বেষ্টনকারী কাল্পনিক বৃত্তরেখা ।  আরেকটু পরিস্কার করে বলতে গেলে অরোরা বোরেয়ালিস  ( Aurora Borealis )  বা নর্দান লাইট দেখা যায় সাধারণত যুক্তরাষ্ট্রের আলাস্কা ,  কানাডার পশ্চিমাংশ ,  স্কটল্যান্ড ,  স্ক্যান্ডিনেভিয়্যান কয়েকটি দেশ অর্থাৎ ফিনল্যান্ড ,  সুইডেন ,  নরওয়ে এছাড়াও রাশিয়ার উত্তরাংশ -  এই অঞ্চলগুলোতে ।  অন্যদিকে দক্ষিন আমেরিকার দক্ষিনাংশ ,  অস্ট্রেলিয়ার দক্ষিনে তাসমানিয়া ও নিউজিল্যান্ড থেকে অরোরা অস্ট্রালিস  ( Aurora Australis )  বা সাউদার্ন লাইট দৃশ্যমান ।  মেরুজ্যোতি কবে ও কখন আকাশ রাঙাতে পারে তার পূর্বাভাস দেয়া দূরুহ ।  সাধারণতঃ নির্জন ,  নাগরিক কৃত্রিম আলো বর্জিত ,  মেঘমুক্ত আকাশে এই জ্যোতি দেখতে পাওয়া যায় ।  সাউদার্ন এর তুলনায় নর্দান লাইট অধিক দেখা যায় ।  উল্লেখিত স্থানগুলো ছাড়াও হঠাৎ হঠাৎ অন্য কোথাও মেরুজ্যোতি দেখা যেতে পারে ।  কিছুদিন আগে সুইটজারল্যান্ডেও দেখা গেছে ।  মূলতঃ সৌর উদ্গীরণের বৃদ্ধি ,  সৌর কলঙ্কের বৃদ্ধি এবং সৌরবায়ুর গতিবৃদ্ধি ঘটলে মেরুজ্যোতির বিচরণ ক্ষেত্রও ব্যাপকতর হয় । 


                       বর্ণময় এই আলোকবন্যায় যেসব রঙ উদ্ভাসিত হয় ,  সেগুলো হচ্ছে -  লাল ,  গোলাপী ,  সবুজ আর নীল ।  বর্ণের এই তারতম্য অরোরার উচ্চতা এবং পৃথিবীর বায়ুমন্ডলের বিন্যাসের উপর নির্ভরশীল ।  ভূপৃষ্ঠ হতে ৯০ থেকে ১৫০ কিঃমিঃ উপরের বায়ুস্থিত অক্সিজেনের কারণে সবুজ ও হলুদাভ মিশ্রণের জ্যোতি দেখা যায় এবং ১২০ কিঃমিঃ উচ্চতার বায়ুস্তিত হাইড্রোজেন ও ১৫০ কিঃমিঃ এর উপরে অক্সিজেন লালাভ মেরুজ্যোতির হেতু । 
                       মহাকাশে ঘটমান অনেক কর্মকান্ডই পৃথিবীর উপর বিরুপ প্রতিক্রিয়ার সৃষ্টি করে ।  অরোরা - র ক্ষেত্রে তা সর্বদা নিশ্চিত নয় ।  ১৮৪৩ অব্দে জ্যোতির্বিজ্ঞানী  হেনরিশ শোয়াবে আবিস্কার করেছিলেন যে ১১ বছর পরপর সৌরকলঙ্ক সংখ্যার হ্রাস - বৃদ্ধি ঘটে ,  যাকে বলে সৌরকলঙ্ক চক্র ।  যখন সৌরকলঙ্কের সংখ্যা বেয়ারা ধারায় বাড়তে থাকে ,  তখন মেরুজ্যোতির আবির্ভাবও বৃদ্ধি পেয়ে থাকে ।  এসব ক্ষেত্রে অর্থাৎ মেরুজ্যোতি অতিদীর্ঘকালীন এবং অতিমাত্রায় আবির্ভূত হলে কিছু কিছু বিক্ষিপ্ত প্রতিক্রিয়ার প্রমান পাওয়া গেছে; যেমন -  রেডিও ও বিদ্যুৎ ট্রান্সমিশনে ব্যাঘাত ,  কৃত্রিম উপগ্রহের কক্ষপথ বিচ্যুতি ইত্যাদি; তবে প্রতিক্রিয়ার হার খুব একটা বেশী আদৌ নয় । 
                       দূর অতীতে মানুষের চেতনাশক্তির দৌড় ছিল চোখের দেখার মধ্যেই সীমাবদ্ধ ,  জ্ঞানের পরশে চেতনার বৃদ্ধি তখন ঘটে ওঠেনি ।  আকাশ ছিল সবার কাছে অলৌকিকতায় পূর্ণ এক মহাবিস্ময় ।  আকাশ থেকে বৃষ্টি পড়ে ,  রোদের তাপ ও আলো আসে ,  আকাশে চাঁদ - তারা - সূর্য ওঠে ,  আকাশ কখনও ফরসা আবার কখনও অন্ধকার; এইসব দেখে তাদের বিশ্বাস ছিল আকাশই সমস্ত কিছুর নিয়ন্ত্রক কিংবা সবকিছু যিনি নিয়ন্ত্রণ করছেন ,  তাঁর বাস ঐ চির অধরা গগনদেশে ।  বিভিন্ন প্রাকৃতিক বিষয়কে অলৌকিকতার স্নো - পাউডার মেখে সমাজপতিরা সাধারণ মানুষের  ’ পরে চাপিয়ে দিত; প্রতিষ্ঠিত হতো সমাজপতিদের অধিকার ,  তৈরী হতো সৃষ্টি ও স্রষ্টা তত্বের ভ্রান্ত যত ধারণা ।  অগনিত সেসব অলৌকিক ও পৌরাণিক ঘটনার মাঝে অরোরা নিয়েও আছে অদ্ভূতুড়ে তবে মজাদার নানান গপ্পো ।  অরোরা বা মেরুজ্যোতি এখন যেমন দেখা যায় ,  হাজার - লক্ষ বছর আগেও ,  পুরাণগর্ভা যুগেও দেখা যেত ।  এখন বিজ্ঞানের কল্যানে মেরুজ্যোতির বাস্তব চিত্র আমাদের জ্ঞাত ।  সে উপায় কি তখন ছিল ?  তাই প্রযুক্তিহীন সেই যুগের কাল্পনিক তত্ত্বগুলোকে স্বীকার না করলেও অবজ্ঞা করাও উচিৎ নয় । 
                       অরোরা - র আদিতম বর্ণনা পাওয়া যায় মেডিটেরেনিয়্যান অঞ্চল এবং প্রাচীন চৈনিক মতবাদগুলো থেকে ।  ভৌগলিক অবস্থানুযায়ী যদিও তারা হয়তো এক কি দুই বার অরোরা প্রত্যক্ষ করেছেন ।  অনেকেই মনে করেন চীন ও ইয়োরোপের প্রাগৈতিহাসিক ড্রাগন - কিংবদন্তী মেরুজ্যোতির বিন্যাস হতেই উদ্ভূত ।  প্রখ্যাত গ্রীক দার্শনিক নমস্য এরিস্টটল এই আলোকের বর্ণনায় অবশ্য কোনো অলৌকিকতার দ্বারস্থ হননি; পৃথিবীরই কোনো উৎস হতে উৎসারিত আলোক শিখার সঙ্গেই তিনি এর তুলনা করেছেন ।  রোমান - রা মেরুজ্যোতির নাম দিয়েছিলেন  ‘ চাশমাতা ’  বা স্বর্গ - গুহার মুখ ।  বৃটিশ ক্ষুদ্র - দ্বীপপুঞ্জীয় অঞ্চলে এর নাম ছিল  ’ Nimble men ’  এবং  ’ Merry dancers ’  -  এগুলো স্থানীয় রুপকথার চরিত্রসকল; সেখানকার মাঝি ও জেলেরা ভাবতো  ’ Merry dancers ’  অধিক গতিময় হলে আবহাওয়া বৈরী হওয়ার সম্ভাবনা থাকে ।  প্রাচীন এস্তোনিয়্যানরা এই আলোকজ্যোতিকে ভাবতো ক্রীড়ারত তিমি ,  কখনওবা কুমির ।  অস্ট্রেলিয়্যান আদিবাসীরা মনে করতো এই আলোর ভেল্কি আকাশে দেবতাদের নৃত্যের দৃশ্য ।  স্ক্যান্ডিনেভিয়্যান আদিবাসী অর্থাৎ  ‘ সামি ’  - গণ মেরুজ্যোতিকে স্থান দিয়েছিলেন সমীহ এবং শ্রদ্ধার আসনে; তারা একে ভাবতেন দ্বন্দ নিরসনের শক্তি স্বরুপ ।  নর্স  ( উচ্চারণান্তরে  ‘ নর্সে ’  )  পুরাণ মতে  ‘ এসগার্ড ’  অর্থাৎ দেবতাদের বাসস্থান  এবং পৃথিবীর মধ্যে সংযোগ রক্ষার্থে একটি সেতু আছে ,  যার নাম -   ‘ বিফ্রস্ট ’ ; আর স্বয়ং দেবতারাই এই সেতুর রক্ষক ও প্রহরী ।  পুরাণ লেখক অরোরা নতুবা রঙধনু দর্শনোত্তরই হয়তো এই কাল্পনিক সেতুর ধারনায় উপনীত হয়েছিলেন । 

 আবার নর্স পুরাণে এমনও দেখা যায় ,  দেবেশ্বর ওডিন - এর কিছু সহায়তাকারী মহিলা যোদ্ধা ছিল ,  যাদের বলা হয় -  ভালকারি; এই ভালকারিদের উপর দায়িত্ব ছিল যুদ্ধ শেষে যুদ্ধক্ষেত্র থেকে সেইসব মৃতযোদ্ধাদের সনাক্তকরণ যাদের গন্তব্য হবে  ‘ ভালহাল্লা ’ ; একচক্ষু দেবরাজ ওডিনের বাসস্থান হলো ভালহাল্লা ,  যাকে অনেকে স্বর্গ বলেও অভিহিত করেন ।  এই ভালকারিগন যখন কর্ম সম্পাদনে যুদ্ধক্ষেত্রে আসতেন তখন তাদের ঢাল হতে আলোক কিরণ প্রতিফলিত হতো ,  আর প্রতিফলিত সেই কিরণই অরোরা ।  স্ক্যান্ডিনেভিয়্যান পুরাণ মতে এও জানা যায় ,  অরোরার জ্যোতি মূলতঃ ভাইকিং দেবী ফ্রেইয়া হতে উদ্গীরিত বিভা ।  ফিনিশ  (  ফিনল্যান্ড ভিত্তিক )  পুরাণ বিশ্বাসে পৌরাণিক অগ্নি - শৃগালের উল্লেখ আছে ,  যার বিচরণ ছিল উত্তর ফিনল্যান্ডের ল্যাপল্যান্ড - এ ।  এই অগ্নি শৃগাল তার লেজের পুচ্ছ দ্বারা আকাশের জলীয় বুদবুদ ঝেড়ে নিত ,  আর তখন অগ্নি সেই বুদবুদের উপর প্রতিফলিত হয়ে তৈরী হতো মেরুজ্যোতি ।  এই শিয়াল সংক্রান্ত ব্যাখ্যা দু ’ তিন জায়াগায় দু ’ তিন রকমের পাওয়া যায় ।  আরে বাবা ,  পৌরাণিক ব্যাখ্যায় মতবিরোধতো থাকেই ।  মহাদেব ঔরসে দূর্গাগর্ভজাত পুত্র গনেশ - এর মস্তক হাতির মস্তকের মত কেন হলো ,  সে নিয়েও অনেক মতবাদ আছে ।  যাইহোক এ যাত্রায় প্রাচীর ডিঙ্গিয়ে ফের প্রতীচ্যে যাই ।  তৎকালীন স্থানীয় আদি আমেরিকানগন বিশ্বাস করতো অরোরার শ্রবনশক্তি কার্যকর ।  কেউ অরোরাকে উদ্দেশ্য করে শিস বাজালে তাকে আকাশে উড়িয়ে নিতে অরোরা নীচে চলে আসতো ,  আবার নিম্নমূখী অরোরার প্রতি হাত তালি দিলে তা আকাশে ফিরে যেত । 
 অনেকে আবার এও মনে করেন ,  মেরুজ্যোতির বিকাশ কালে সো - সো শব্দ হয় ।  বিজ্ঞান এখনও তার প্রমান পায়নি ।  তবে আমার ধারনা ,  যেহেতু অরোরা সাধারনতঃ অপেক্ষাকৃত নির্জন এবং গাছপালায় ঘেরা অঞ্চল থেকে বেশী দেখা যায় ,  তাই সেইসব গাছপালা বাতাসে দুলতে দুলতে যে শব্দ তৈরী করে তা থেকেই এমনতর বিশ্বাসের জন্ম ।  এমনি আরো অসংখ্য ভ্রান্ত বিশ্বাস আছে অরোরা কে ঘিরে ।  এসব বিশ্বাসের মাঝে পারস্পরিক বিরোধিতাও বিদ্যমান ।  আমি আবারো এ বিষয়ে আমার মত জানাচ্ছি ,  সে যুগে প্রযুক্তি নির্ভর বিজ্ঞান ছিল না ,  তাই তাদের ধারণাগুলো নিয়ে হাস্য পরিহাসের কোনো কারণ নেই ।  তারা একদিন ভাবনার পালে হাওয়া লাগিয়েছিল বলেই ভাবতে ভাবতে আজ আমরা এতদূর পৌঁছুতে পেরেছি । 
 

                       ফিনল্যান্ডস্থিত  ‘ নর্দান লাইট রিসার্চ সেন্টার ’  থেকে প্রকাশিত একটি সংকলন পড়ে জানলাম ,  প্রতিবছর এই উত্তরী আলোকজ্যোতি দর্শনে প্রচুর পর্যটকের সমাগম ঘটে এই দেশটিতে ।  সৌভাগ্যক্রমে অনেকে দেখতে পায় আর অনেকে গুচ্ছের কড়ি জলে ফেলে বিনাদর্শনেই ফিরে যায়; কেননা অরোরা - র আবির্ভাব সম্পর্কে পূর্বাভাস দেয়া সম্ভব নয় ।  এই সমস্যা নিরসনে বিজ্ঞানীরা জোর চেষ্টা চালিয়ে যাচ্ছেন ।  পুরাণগর্ভা যুগকে মূর্খ ,  অজ্ঞান আখ্যা দিয়ে আমরা অনেকেই হেয় করি ।  বলতে বাঁধা নেই প্রত্যেহ সূর্যোদয় থেকে সূর্যাস্ত এবং সূর্যাস্ত থেকে সূর্যোদয়াবধি আপাদমস্তক বিজ্ঞানের নির্মল জলে স্নান করেও এখনও আমরা অনেকেই পৌরাণিকতার জালেই আবদ্ধ ।  উদাহরণ স্বরুপ -  জ্যোতিশ বিশ্বাস; একটু পড়ালেখা করলেই জানা যায় যে  ‘ কসমিক রে ’  বা মহাজগতিক রশ্মির কোনো রঙ নেই ,  তবু সেইসব ভ্রান্ত ধারণার রঙ থেকে বাঁচতে কিংবা রঙগুলোকে কাজে লাগাতে গোটা বিশ্বের অনেকেই অঙ্গুলিতে বিভিন্ন পাথরের আংটি পরিধান করেন ,  আর জ্যোতিশিদের পকেট ও খ্যাতি তর তর করে ফুলে ফেপে ওঠে । 
 আমেরিকার কিছু প্রাচীনপন্থী মানুষ বিশ্বাস করেন অরোরা কুকর্মেরই একটি ফল ,  আর কুকর্মটি হচ্ছে জাপান কতৃক পার্ল হারবারে বোমা বিস্ফোরণ ।  পূর্বোল্লিখিত সংকলনটি পড়ে এও জানলাম অনেক পর্যটক শুধুমাত্র মেরুপ্রভা দর্শনার্থেই ফিনল্যান্ডে আসেনা ,  কারো কারো মনে এমনও কুসংস্কার বিরাজমান -  মেরুজ্যোতির আবির্ভাবকালে নারী - পুরুষের সংগমের ফলে নারী গর্ভবতী হলে নির্ঘাত পুত্র সন্তান জন্মাবে ।  এই বিশেষ কারণে আগত পর্যটকদের বিশেষ একটি সংখ্যা বিবাহিত কিংবা অবিবাহিত দম্পতি; তাদের উদ্দেশ্য মেরুজ্যোতির আশীর্বাদপুষ্ট মধুচন্দ্রিমা ।  আহ !  শুধু প্রাচ্যে নয় ,  প্রতীচ্যেও এখনও পুত্র সন্তানদের কদর রয়ে গেল ।  এ প্রসঙ্গে সংকলন রচয়িতা যা লিখেছেন ,  তা পড়ে যা বুঝলাম ,  তা হচ্ছে -  পুত্র বা কন্যা জন্মাবার ক্ষেত্রে নারী - পুরুষের শারীরিক কিংবা আরো স্পষ্ট করে বলতে গেলে পুরুষের শুক্রানু এবং নারীর ডিম্বকোষের যে মিলন ,  অর্থাৎ xx এবং xy ক্রোমোজমের যে আনপ্রেডিক্টেবল বিক্রিয়া ,  তার উপর সংগমকরণ স্থান কখনই কোনো প্রভাব ফেলতে পরে না ,  তা সে ফুলশয্যা মেরুজ্যোতিতে জ্যোতির্ময় ফিনল্যান্ডই হোক আর অমাবস্যার আধারময় কামরূপ কামাখ্যা ।  সর্বক্ষেত্রে পুত্র বা কন্যা জন্মাবার সম্ভাবনা একই ,  অর্থাৎ ফিফটি - ফিফটি । 
                       সবকিছুর অন্তে যা বুঝলাম এবং জানলাম ,  তা হলো অরোরা বা মেরুজ্যোতি প্রকৃতির নিছক একটি ঘটনা ,  মহাবিশ্বের প্রাকৃতিক একটি উপলক্ষ্য মাত্র ।   ।  ।   আর এটি শুধু পৃথিবীতেই নয় ,  মঙ্গল ও শনি গ্রহেও দেখা গেছে ।  

 ( শনির অরোরা ) 
  (  পোস্টে ব্যবহৃত দুইটি সবুজ অরোরার ছবি ফিনল্যান্ডে বসবাসকারী তরুণ আলোকচিত্রগ্রাহক নাবিল আশরাফের তোলা ।  ভিনগ্রহের অরোরারগুলোসহ কয়েকটি ছবি নাসার ওয়েবপেজ থেকে নেওয়া ।  বাকী গুলো মহাকাশ বিষয়ক ওয়েব বিশেষ করে ভারকাউসের সেই আকাশ দেখার ক্লাব Warkauden Kassiopea থেকে নেওয়া ,  এখন পর্যন্ত অরোরার ছবি তোলা হয় নাই আমার  ,  আশা করি তাঁকে ফ্রেমবন্দী করতে পারব  নিকট ভবিষ্যতে ।  
আমার এক পাগলী বন্ধু আছে যে নিজেই নিজের নাম নিয়েছে আমাদের আকাশের সবচেয়ে উজ্জল নক্ষত্রের নামে -   ” লুব্ধক ”  ।  শীতকালে তো উত্তর গোলার্ধের সবখান থেকেই লুব্ধক নক্ষত্রের দেখা মেলে ,  আর বেশী উত্তরে গেলে আকাশ ছাওয়া অরোরার ।  এই পোস্টটি আমার সেই বন্ধু লুব্ধক মিমের জন্য । 
 ভালো থেকো বন্ধু ,  কারণে -  অকারণে  !   ) 






কী ঘটেছিল চুলু ওয়েস্ট পর্বতে  ?  




এম এ মুহিত বর্তমানে বাংলাদেশের সবচেয়ে অভিজ্ঞ পর্বতারোহী ,  একমাত্র বাংলাদেশী হিসেবে মাউন্ট এভারেস্ট শিখরে দুইবার আরোহণ ছাড়াও ৮০০০ মিটারের আরও দুইটি পর্বত চৌ য়ু এবং মানাসলু তিনি জয় করেছেন ।   ( উল্লেখ্য যে বিশ্বে ৮০০০ মিটার উচ্চতার পর্বত আছে মাত্র ১৪টা ,  সবই হিমালয়ে ।  এগুলোতে আরোহণ পর্বতারোহণের গ্র্যান্ড স্ল্যাম হিসেবে ধরা হয় ।   )  এছাড়াও ২০১০ সালে এভারেস্টে একবার ,  ও গত বছর কাঞ্চনজঙ্ঘায় ও শিশাপাংমায় তার দুইটি আরোহণ অভিযান ছিল যা সফলতার মুখ দেখে নাই ।  আর ৬০০০ মিটারের ৫টা পর্বত শৃঙ্গ তিনি আরোহণ করেছেন  ।  
এম এ মুহিতের প্রথম পর্বতারোহণ অভিযান ছিল  ২০০৭ সালে মে মাসে বি এম টি সি  ( Bangla Mountaineering and Trekking Club )  - র  চুলু ওয়েস্ট অভিযান ,  যেখানে সহযাত্রী হিসেবে ছিলে ক্লাবের সদস্য সজল খালেদ  ( প্রয়াত )  ,  মুসা ইব্রাহীম ও নূর মোহাম্মদ ।  দলনেতা ছিলেন সজল খালেদ ।   গতকাল ৭১ টিভিতে ২০১০ সালে মুসা ইব্রাহীমের এভারেস্ট শিখর বিজয় নিয়ে বিতর্ক ও সন্দেহ আছে এবং সংবাদ প্রচার কালে মুসা ইব্রাহীম বলেন  –  পাহাড়ে জালিয়াতি বাংলাদেশে প্রথম শুরু করেছিল সজল খালেদ ও এম এ মুহিত ,  সেটি ৬ ৪১৯ মিটার  ( ২১ , ০৫৯ ফুট )  উঁচু চুলু ওয়েস্ট শিখরে ।    

 ( চুলুর সাথে  ) 
এই বিষয়ে এম এ মুহিত ,  নূর মোহাম্মদ এবং বি এম টি সির প্রতিষ্ঠাতা ইনাম আল হকের সাক্ষাৎকার  এবং নিয়ে মুসা ইব্রাহীমের লিখিত রেকর্ড থেকে    ( দুই ধরনের লেখা দুই টি ভিন্ন জায়গায় ছিল ,  এবং নেপালে অবস্থানরত অবস্থায় দৈনিক প্রথম আলোতে নিয়মিত অভিযানের বর্ণনা দিয়ে ফিচার লিখেছিলেন ।  )  সেই পর্বতে কী হয়েছিল ,  কেন এবং কীভাবে সেটা সোজা ভাষায় ব্যাখ্যা করার জন্যই এই পোস্ট  -  -  - 
http :  /  / www . youtube . com / watch ? v = 1am0Olqixw4
 (  এখানে গতকালের অনুষ্ঠান  )  
বি এম টি সি - র  সদস্যরা  কাঠমান্ডু  পৌঁছানোর পর তাদের সাথে আগের পরিকল্পনা মতই দেখা হয় দার্জিলিংয়ে হিমালয়ান মাউন্টেনিয়ারিং ইন্সটিটিউটের  ( HMI  )  মুসা ইব্রাহীমের ব্যাচমেট ও বন্ধু তরুণ শেরপা সারিন প্রকাশ প্রধানের সাথে ,   অভিযানের এই সমস্ত কিছু ব্যবস্থা কার বিনিমিয়ে সে বিনা খরচে অভিযানে যোগদান করে ।   যে  তাদের নিয়ে যায় সোম বাহাদুর তামাং নামের পর্বতের গাইডের কাছে ,  এবং যাত্রা শুরু হয় হিমালয়ের দিকে ।  

 ( চুলু ওয়েস্ট অভিযানের ছবি  ) 
আপনার সবাই জানেন সজল খালেদ ভাই কয়েক মাস আগে মাউন্ট এভারেস্ট জয়ের পরে শিখর থেকে নামার এক পর্যায়ে মৃত্যুবরণ করেন ।  এই অভিযান নিয়ে তার সাথে অনেকবার কথা হয়েছে অতীতে ,  তার মতই দলের অন্য দুই সদস্য মুহিত এবং নূরও নিশ্চিত করেছেন পুরো অভিযানে দলনেতা সজল খালেদের সাথে সারেন প্রকাশের কারণে মুসা ইব্রাহীমের সাথে উদ্ভুত মন কষাকষি  (  সারেন ছিল দলের Food Manager ,  যাবতীয় বাজেট তার হাতে ।  অন্যদের সাক্ষ্যে মনে হচ্ছে সে কিছু টাকা  এখান থেকে সেভ করে নিজের পকেটে ভরার চেষ্টা করছিল ,  তার দেওয়া বাজেট এবং গাইডের ফির পার্থক্য থেকেই সন্দেহ শুরু হয় ,  পরে সারা পথ শুধু ডাল - ভাত খেতে খেতে ক্লান্ত অভিযাত্রীরা শক্তি অর্জনের জন্য মুরগীর মাংস সহ অন্যান্য খাবার কেনার জন্য বললে সারেন বারবার টাকা কম ,  টাকা নাই এমন কথা বলে এড়িয়ে যাচ্ছিলেন ,  এমনকি একবার তার অনুমতি ছাড়া কেনা মুরগীর দাম দিতে অস্বীকৃতি জানায়  )  চলছিল সারা অভিযানময় ,  যা মুসা ইব্রাহীমের প্রথম আলোর নিয়মিত কলাম এবং এই লেখাতে দেখতে পাবেন ।  কিন্তু একজন প্রয়াত সহঅভিযাত্রী স্মৃতির প্রতি শ্রদ্ধা দেখিয়ে সেই তিক্ত সব ঘটনা লিপিবদ্ধ করতে চাচ্ছি না ,  এবং পাঠকও আশা করি ব্যাপারটা বুঝবেন ।  
বিএমটিসি চুলু ওয়েস্ট জয় করেনি  –  মুসা ইব্রাহীম
১৬ মে ,  ২০০৭ ।  তখন মধ্য রাত ঘড়ির কাঁটা ১টা ছুঁই ছুঁই করছে ।  বাংলা মাউন্টেনিয়ারিং অ্যান্ড ট্রেকিং ক্লাবের  ( বিএমটিসি )  তিন সদস্য  দলনেতা সজল খালেদ  ( মোহাম্মদ খালেদ হোসেন )  ,  এম এ মুহিত ও নূর মোহাম্মদ ঘুম থেকে উঠে চুলু ওয়েস্ট পর্বত চূড়া আরোহণের জন্য তৈরি হলেন ।  আর আমি শারীরিক অসুস্থতার অজুহাতে তাঁবু থেকে বের হলাম না ।  অজুহাত বলছি এ কারণে যে ট্রেইলে গত ১০ দিনে যেসব ঘটনা ঘটেছে ,  তাতে দলনেতার ওপর আর আস্থা রাখা সম্ভব হচ্ছিল না ।  ক্লাইম্বিং গাইড সোম বাহাদুর তামাং আগেই তার পর্বতারোহণের সামর্থ ও জ্ঞান নিয়ে সন্দেহ পোষণ করেছেন ।  লেডার থেকে বেস ক্যাম্পে যাওয়ার সময় এক ফাঁকে তিনি বলছিলেন ,  সজল খালেদ জার্মানিতে নাকি বহু পর্বতে আরোহণ করেছে ।  আমাকে সে বহু গল্প বলল ।  কিন্তু কয়েকটা জায়গায় আমার সন্দেহ আছে । 
 [ u ]  [ i ] দেখা যাক ,  চুলু ওয়েস্ট পর্বতে চূড়ান্ত আরোহণের সময়ই হয়তো এই সন্দেহ দূর হয়ে যাবে ।  এর মধ্যে ১৫ মে চুলু ওয়েস্ট ক্যাম্প ওয়ান থেকে হাই ক্যাম্প - এর মাঝে এক পর্বতের গায়ে রোপ ফিক্স করে ফিরে এসে তার সেই সন্দেহাতীত মন্তব্য করলেনÑ যে অভিযানের দলনেতা হাঁটু দিয়ে পর্বতারোহণ করে ,  তাকে তোমরা দলনেতা বানালে কেন ?  ঘটনা হলো পর্বতের যে অংশে সিঙ্গেল জুমার ক্লাইম্বিং করা যায় শরীরকে পর্বতের সঙ্গে প্রায় পঁয়তাল্লিশ ডিগ্রিতে রেখে ,  সেখানে সজল খালেদ হাঁটু দিয়ে ক্লাইম্ব করেছে ।  সোম বাহাদুর বর্ণনা করছিলেন তাকে জিজ্ঞেস করলাম যে আইস বুটের ওপর না দাঁড়িয়ে তুমি হাঁটু ব্যবহার করছ কেন ?  জবাবে সে বলল ,  আমাকে তো কেউ বলে নি যে কিভাবে সিঙ্গেল জুমার ক্লাইম্ব করতে হবে ।  ১৫ মে দুপুরের খাবারের পর থেকে সন্ধ্যার আগ পর্যন্ত সারিনের সঙ্গে সোম বাহাদুরের তাঁবুতেই কাটালাম বহু সময় ।  তখনই আলাপে ওই ঘটনা জানালেন সোম ।  তার সঙ্গে ভোররাতে ঘুম থেকে উঠে চুলু ওয়েস্ট পর্বত জয়ের বিভিনড়ব বিষয় নিয়ে কথাবার্তা হলো ।  অভিযানের সদস্যদের কার কি অবস্থা ?  কার পারফরমেন্স কেমন ?  চুলু ওয়েস্ট পর্বত জয়ের ক্ষেত্রে কতটুকু সময় লাগতে পারে ইত্যাদি ইত্যাদি ।  পরের দিনটিই সেই বহু কাঙ্খিত দিনচুলু ওয়েস্ট পর্বত জয়ের আকাঙ্খা পূরণের দিন ।  অথচ দলের বাকি তিন সদস্য তাঁবুতেই শুয়ে আছে ।  সন্ধ্যার পরপরই রাতের খাওয়া সেরে নেয়া হলো ।  তাঁবুতে স্লিপিং ব্যাগের মধ্যে ঢুকে পুরো দিনের কর্মকা -  পর্যালোচনা করছিলাম ।  সেই সঙ্গে মনে পড়ল ফ্রে পর্বতে অভিযানের কথা ।  তখন কেনো এবারের দলনেতাকে চিনতে পারিনিতার এবারের কাজকর্ম কেমন যেন অপরিচিত ঠেকছে ।  কোথায় যেন গরমিল । 
সেই সঙ্গে সোম বাহাদুর তামাংয়ের এই অভিজ্ঞতা বর্ণনার পর শেষ মুহূর্তে নিজেকে প্রত্যাহার করে নিলাম ।  তবে সেটা ঘোষণা দিয়ে নয় ।  এবং প্রকৃত কারণ ব্যাখ্যা করেও নয় ।  মনে মনে ভাবলাম ,  যার সঙ্গে যতো বিরোধই থাক না কেন ,  দেশে ফিরে তা মিটমাট করে নেয়া যাবে ।  যে কাজে এসেছি ,  তা আগে ভালোয় ভালোয় শেষ করি ।  এমন চিন্তা থেকে সবাইকে জানালাম ,  আমার মাথাব্যথা শুরু হয়েছে ।  সুতরাং আমার পক্ষে যাওয়া সম্ভব নয় ।  নেপাল থেকে এ অভিযানে যোগ দেয়া বন্ধু সারিন দলনেতার সঙ্গে মতবিরোধের কারণে বহু আগেই দল ত্যাগ করতে চেয়েছিল ।  সেসব ছেলেমানুষি বিরোধ নয় ।  শুধু আমার অনুরোধেই দু ’ বার সে সিদ্ধান্ত পাল্টেছে ।  যাই হোক ।  রাত আড়াইটার দিকে নুডুল সুপ ও চা খেয়ে এবং পর্বতারোহণের জন্য প্রয়োজনীয় সরঞ্জাম পরে নিয়ে সোম বাহাদুর সজল ,  মুহিত ,  নূর ও সারিনকে নিয়ে ওয়েস্ট পর্বত চূড়ার দিকে রওয়ানা দিল ।  তাঁবুতে শুয়ে শুয়ে আমি তাদের যাওয়া দেখছিলাম ।  তখন ভোররাত প্রায় সাড়ে চারটা ।  কিচেন - টেন্ট থেকে আসা চুলার হিসহিসানি থেমে গেছে ।  চারদিক একেবারে নিস্তব্ধ ।  নিস্তব্ধতা এমনই যে একটা পাথরকণা গড়িয়ে পড়লেও তার শব্দ কানে আসবে ।  হঠাৎ সোম বাহাদুর আর সজলের জোরে চিৎকার কানে এল ।  ঘটনা কি ?  কান খাড়া করলাম ।  যে উচ্চতা থেকে শব্দ আসছিল ,  বুঝতে পারলাম তখন পর্বতের যেখানে রোপ ফিক্স করা হয়েছিল ,  সেখানে সবাই পৌঁছেছে ।  সবাই নূর মোহাম্মদের নাম ধরে কি যেন বলছে ।  পরে ভোরের আলো ফুটতেই পোর্টারদের কেউ একজন আমার তাঁবুর কাছে এসে  ‘ নূর ফিরে আসছে ’  বলে শোরগোল তুলতেই তাঁবু থেকে বের হতেই হলো ।  দেখলামÑ ঠিকই নূর ফিরে আসছেন ,  কিন্তু মনে হচ্ছে যেন ক্লান্তিতে তার পা চলছে না ।  তাঁবুর কাছে এলে তিনি ফিরলেন কেন জিজ্ঞেস করতেই বললেন ,  প্রায় ঘণ্টা দুয়েক পর দল ফিক্সড রোপের প্রান্তে পৌঁছে ।  এখান থেকেই সরঞ্জাম ব্যবহার করে টেকনিক্যাল ক্লাইম্বিং শুরু করার কথা ।  সবাই একের পর এক জুমার ক্লাইম্বিং করে উঠছিলাম ।  কিন্তু সবার ওঠার গতি ছিল খুবই ধীর ।  তাই উঠতে সময় লাগছিল ।  আমি ছিলাম সবার শেষে ।  ওরা ওপরে উঠে গিয়ে আমাকে ডাকাডাকি করছিল যে আমি ঠিক আছি কি না ?  আমিও সময়মতোই কথা বলছিলাম ।  কিন্তু ওখানে পর্বতের গা একটু ওভারহ্যাং ধরনের ।  তাই আমার কথা ওরা শুনতে পারছিল না ।  এভাবে ধীরে ধীরে মূল দল থেকে খানিকটা বিচ্ছিনড়ব হয়ে পড়লাম ।  এরপর সজল ফিরে যেতে বলায় দলের স্বার্থে ক্যাম্প ওয়ানে ফিরে এসেছি ।  সেই পর্বতের গা থেকে চুলু ওয়েস্ট চূড়ার পথ বেশ লম্বা ।  পুরোটাই গ্লেসিয়ার ।  ক্যাম্প ওয়ান থেকে পুরো পথই চোখে পড়ে ।  এমনকি চূড়াও ।  কাজেই তাঁবু থেকে বের হয়ে গ্লেসিয়ার ,  চুলু ওয়েস্ট চূড়া এবং ঘড়ির কাঁটার দিকে নজর রাখছিলাম যে কখন কোথায় কাকে দেখা যায় ।  নূর যে জায়গা থেকে ফিরে এসেছে ,  তার উচ্চতা প্রায় ১৯ হাজার ফুট ।  আর বাকি সদস্যরা পর্বতের যে গায়ে ট্র্যাভার্স করছিল ,  তার উচ্চতা প্রায় সাড়ে ১৯ হাজার ফুট ।  ক্যাম্প ওয়ান করা হয়েছিল প্রায় ১৮ হাজার ফুট উচ্চতায় । 
 তখন সকাল সাতটা ।  নজরে এল সোম বাহাদুরকে ।  একটু পরে সারিন ।  এর পরপর সজল ও মুহিত ।  তারা সবাই সেই পর্বতের গায়েই ঘুরপাক খাচ্ছে ।  ঘড়ি দেখছি আর ভাবছি ,  ওদের তো এখন গ্লেসিয়ার পাড়ি দিয়ে পর্বত চূড়ার পাদদেশে চলে যাওয়ার কথা ।  সোম বাহাদুরের হিসেব অনুযায়ী তাদের সেই অবস্থান থেকে গ্লেসিয়ার পাড়ি দিয়ে চুলু ওয়েস্টে আরোহণ করতে হলে কমপক্ষে চার ঘণ্টা সময় লাগার কথা ।  সে হিসাবে তাদের চুলু ওয়েস্ট আরোহণ করে ফিরতে ফিরতে তো বিকেল হয়ে যাবে ।  কিন্তু আবহাওয়া যেভাবে দুপুরের পর থেকে খারাপ হতে শুরু করে ,  তাতে ওরা বিপদে পড়বে না তো ?  এমন সব চিন্তার ফাঁকে ওপরের দিকে চোখ রাখছি যে ওরা কতদূর এগোল ?  এরপর সকালের প্রাতরাশ সারলাম ।  ক্যাম্প ওয়ানের আশপাশে কিছুটা ঘোরাঘুরি করলাম ।  সৌভাগ্যবশত হিমালয় পর্বতশ্রেণীর পাথরে সৃষ্ট একটা ফসিলও পেয়ে গেলাম ।  এরপরই হঠাৎ সেই পর্বতের গা থেকে উল্লাসধ্বনি ,  চিৎকার ভেসে এল ।  ঘড়িতে তখন সকাল ৮টা ।  সবাই দেখলাম যে পর্বতের গায়ে রোপ ফিক্স করা হয়েছিল ,  তার খানিকটা ওপরেই সজল ও মুহিত চিৎকার করছে ।  আমরা ক্যাম্প ওয়ানে থেকে যাওয়া সদস্য এবং পোর্টাররা সবাই অবাক ।  হঠাৎ এমন কি হলো যে তারা এমন উল্লাস করছে ?  কারণ সেই জায়গা থেকে চুলু ওয়েস্ট পর্বত বেশ দূরে ,  অনেক উঁচুতে ।  তাহলে ?  এসব প্রশেড়বর জবাব পাওয়া গেল যখন সবাইকে আরো অবাক করে দিয়ে মুহিত ,  এর পর সজল ও সোম বাহাদুর এবং সবশেষে সারিন ফিরে এল ।  সজল ফিরেই জানাল ,  সামিট করেছি ।  বললাম ,  আপনারা তো এই পর্বতের ওই মাথায় ছিলেন ,  আমি তো তাঁবুতে বসেই তা দেখেছি ।  আর চুলু ওয়েস্ট তো সেই ওইখানে ।  তাহলে আপনাদের সামিট হয় কিভাবে ?  এরপর তার ব্যাখ্যা  ‘ আমরা যে উচ্চতায় উঠে যে জায়গাটিতে পৌঁছেছি ,  এর পরপরই গ্লেসিয়ারের শুরু ।  কিন্তু শুরুর মুখেই গ্লেসিয়ার ধ্বসে যাওয়ায় চুলু ওয়েস্টের দিকে আর যাওয়া যায় না ।  কাজেই আমরা যে জায়গাটিতে পৌঁছেছি ,  সেটাই ছিল চুলু ওয়েস্ট পর্বতের বর্তমান  ‘ সামিট পজিশন ’  ।  কাজেই আমাদের সামিট হয়েছে ।  ’  সে মুহূর্তে এ নিয়ে আর তর্ক বাড়ালাম না ।  বিশ্রাম ও খাওয়া - দাওয়া শেষে কিছুক্ষণ পরেই পুরো তাঁবু প্যাক আপ করে আমরা নামতে শুরু করলাম ।  বেস ক্যাম্পে দক্ষিণ কোরিয়ার এক পর্বতারোহীর সঙ্গে সাক্ষাত হলো । 
 শুভেচ্ছা বিনিময়ের পর আমাদেরকে  ‘ কোল্ড টি ’  পানের অনুরোধ করল ।  এ সময়ে তার আর গাইডের সঙ্গে বিভিনড়ব তথ্য বিনিময় করছিলাম ।  আমাদের যেতে কতো সময় লাগল ,  কিভাবে কিভাবে গেলাম ইত্যাদি ।  তার গাইডের কাছে জানতে চাইলাম ,  চুলু ওয়েস্ট পর্বতের সামিট পজিশন বদলে গেছেÑ এমন কোনো তথ্য তার জানা আছে কি না ?  গাইড মাথা নেড়ে নেতিবাচক উত্তর জানাল ।  আগে থেকে মনে গেঁথে থাকা প্রশড়বটা তখন ডালপালা মেলতে শুরু করেছিলÑ আসলেই কি চুলু ওয়েস্ট জয় করেছি আমরা ?  না কি এটা প্রোপাগা - া হিসেবে চালানো হবে ?  এসব প্রশেড়বর উত্তর আর কারো কাছে পাওয়া সম্ভব কি ?  এসব চিন্তা মাথায় নিয়ে একই ট্রেইলে ফিরতি পথ ধরলাম ।  এ নিয়ে আর কোনো কথা হলো না ।  নেপাল মাউন্টেনিয়ারিং অ্যাসোসিয়েশণ থেকে সার্টিফিকেট সংগ্রহ করা হলো ।  নূর মোহাম্মদও সার্টিফিকেট পেল ।  এমনকি যে আমি তাঁবুতে বসেছিলাম ,  সেই আমিও চুলু ওয়েস্ট জয়ের সার্টিফিকেট পেলাম ।  হায় চুলু ওয়েস্ট !  দেশে ফিরলাম সবাই ।  এখানে তখন চুলু ওয়েস্ট জয়ের ডামাডোল বাজছে ।  বিএমটিসি ’ র ভাইস চেয়ারম্যান ইনাম আল হককে ব্যাপারটা জানানোর পরও সেই ডামাডোল বন্ধ হয় নি ।  বরং শুক্রবার ,  ৮ জুন ২০০৭ তারিখে প্রেস কনফারেন্স করা হলো জাতীয় প্রেস ক্লাবে ।  এখানে অবশ্য বলা হলো সজল ও মুহিত চুলু ওয়েস্ট জয় করেছে ,  বাকি দু ’ জন করতে পারে নি ।  এরপর ২০ জুন মাসের তৃতীয় বুধবার ইনাম আল হকের বাসায় মাসিক মিটিংয়ে চুলু ওয়েস্ট অভিযানের স্লাইড দেখানো সময় সজল খালেদ বর্ণনা করছিল এভাবেÑ  ‘ এটা হলো আমাদের সামিটের ছবি ।  আমরা ১৬ মে অফিসিয়ালি চুলু ওয়েস্ট জয় করি ।  ’  তখন থেকেই দেশের অ্যাডভেঞ্চারপ্রেমীদের মধ্যে ব্যাপারটা নিয়ে শুরু হয় কানাঘুষা ।  এরপর নেপালের সারিন ই - মেইলে চুলু ওয়েস্ট অভিযানের বৃত্তান্ত সবিস্তারে জানানোর পরই ব্যাপারটা খোলাসা হয় ।  ই - মেইলে সারিন জানায় ,  বিএমটিসি চুলু ওয়েস্ট জয় করে নি ।  এবং ২০০৭ সালের ১২ ডিসেম্বর কাঠমা - ু থেকে ঢাকায় আসার পর দেশের অ্যাডভেঞ্চারপ্রেমীদের কাছে সারিন সরাসরি ব্যাখ্যা করার পর বিএমটিসি ’ র টিম যে চুলু ওয়েস্ট জয় করেনি ,  এ নিয়ে আর কোনো সন্দেহ থাকে না ।  তখন সারিনের কাছেই জানতে পারিÑ ক্যাম্প ওয়ানের পর চুলু ওয়েস্ট পর্বতচূড়ায় যাওয়ার পথে প্রায় সাড়ে ১৯ হাজার ফুট উচ্চতাবিশিষ্ট পর্বতের গায়ে পৌঁছে সজল ও মুহিত যে আনন্দোল্লাস করেছে চুলু ওয়েস্ট জয় করেছে বলে ,  তা ছিল সজলের পরিকল্পিত ।  এবং যেহেতু সজলের সঙ্গে তার সম্পর্ক তখন ভালো নয় ,  তাই সে এর কোনো প্রতিবাদ করে নি ।  আর এভাবেই প্রাথমিকভাবে প্রতিষ্ঠিত হয়ে যায় যে বিএমটিসি চুলু ওয়েস্ট জয় করেছে ,  আদতে যা ছিল মিথ্যা দাবি ।  [  / u ]  [  / i ] 
অবশ্য এই লেখার আগের বি এম টিসির মুখপাত্র পত্রিকা শিখর পেরিয়েতে মুসা ইব্রাহীম নিজেই অন্য ভাবে শিখর জয়ের গল্প শুনিয়েছিলেন -  

সেই অভিযানের আগের সজল খালেদ এবং মুসা ইব্রাহীমে ভারতীয় সশস্ত্র বাহিনীর আমন্ত্রণে ফ্রে পিক অভিযানে গিয়েছিলেন কিন্তু নূর মোহাম্মদ ও এম এ মুহিতের সেইটিই ছিল প্রথম উচ্চ শিখর অভিযান ,  যেখানে এক তাবুতে মুসা এবং সজল ,  অপর তাবুতে মুহিত ও নূর থাকতেন ।  গাইড ,  সারেন ও অন্যরা আলাদা আলাদা তাবুতে থাকত ।   যেহেতু মুসা ইব্রাহীমের উপরের লেখাতে যাত্রা পথের অনেক কিছুরই বিবরণ আছে ,  তিনি অসুস্থ হয়ে যাবার অজুহাত দেখিয়ে তাবুতে ছিলেনা তাও উল্লেখ আছে  (  যদিও বাকী ৩ জন অন্য কথা বলেছেন ,  কিন্তু সেটা প্রাসঙ্গিক নয় বিধায় টানছি না )  কেবল নেই চূড়ার কাছে কী হয়েছিল - 

 ( চুলুর পথে  ) 
গ্লেসিয়ারের যে খানে পাথরধ্বস ,  বরফধ্বস বা যে কোন প্রাকৃতিক কারণে যে দুরতিক্রম্য ফাটলের সৃষ্টি হয়েছিল সেখানে গাইড সোম বাহাদুর তামাং বলেছিল যেহেতু মূল সামিটে  ( ৬ ৪১৯ মিটার বা ২১ , ০৫৯ ফুট )  যাওয়া আর সম্ভব না ,  এইটাই অফিসিয়াল সামিট যা মূল সামিট থেকে ৫০ মিটার  ( ১৫০ ফিট )  নিচে   ।  সেখানে অবস্থিত কিছু দণ্ড ,  রঙ ঝলমলে প্রেয়ার ফ্ল্যাগ  দেখিয়ে সোম বাহাদুর বলেন  ,  এই যে দেখ পতাকা বাঁধবার দণ্ড ,  এইখানে এসেই অন্য অভিযাত্রীরা পতাকা উড়িয়ে ছবি তুলে Official Summit করেন ।  ব্যস ,  অভিযাত্রীরা খুশি হয়ে ,  ছবি তুলে ,  আনন্দ নিয়ে নিচের দিকে নেমে যান ।   


  ( অফিসিয়াল সামিটের সেই ছবি  ,  বামে এম এ মুহিত ,  ডানে সজল খালেদ  ) 
অবশ্য ক্যাম্পে ফেরার পর যাত্রা পথের এই অবস্থা শুনে মুসা ইব্রাহীমও সামিট করার ইচ্ছা পোষণ করেন এবং বলেন সম্ভব হলে দলের সবাইকে নিয়েই আবার পরের দিন অভিযানটির পুনরাবৃত্তি করতে ।  কিন্তু অন্যদের ক্লান্তি ও দলের সময়ের অভাবে ইত্যাদির কারণে সেটা আর সম্ভব হয় নি ।  পরে কাঠমান্ডুতে এসে দলের চারজনের নামেই শিখর জয়ের সার্টিফিকেট এনে দেন সোম বাহাদুর তামাং ।   অভিযাত্রীরা ঢাকায় ফিরে আসার পরে প্রেস কনফারেন্সে বলা হয় সজল এবং মুহিত শিখরে পৌঁছেছেন  কিন্তু জয় হয়েছে পুরো দলের ।  
এর মধ্যে কাঠমান্ডুতে সারেনের সাথে খাবার ও অন্যান্য বাপারের অভিযাত্রীদের কথা কাটাকাটি হলে সবাইকে অবাক করে মুসা ইব্রাহীম নিজ দলের ও দেশের সহযাত্রীদের বাদ দিয়ে তার ব্যাচ মেটের পক্ষ নিয়ে কথা বলেন যার জের চলতে থাকে ঢাকাতেও ।  এক পর্যায়ে মুসা বি এম টি সি - র প্রতিষ্ঠাতা ইনাম আল হককে জানান সজল ও মুহিত আসলে চুলু ওয়েস্টের শিখরে পৌঁছান নি ,  কিছুটা নিচ থেকেই চলে এসেছে ।  সারেনের কাছে ই - মেইল পাঠিয়ে এর সত্যতা জানতে চাইলে সে সজল খালেদের নামে ব্যপক বিষেদাগার করলেও লিখিত ভাবে জানিয়েছিল যে তারা Official Summit  করেছে ।   ( ইমেইলের কপি আছে আমার কাছে ) 
প্রতিষ্ঠানের মাঝে এমন মন কষাকষি ও অস্বস্তিকর পরিস্থিতির কারণে সকলের বক্তব্য শুনে ইনাম আল হক মুসা ইব্রাহীমের সর্বত সাফল্য কামনা করে তাঁকে নতুন একটি প্রতিষ্ঠান গড়ে অ্যাডভেঞ্চার চালিয়ে যাওয়ার জন্য উৎসাহ নিয়ে বি এম টি সি থেকে পদত্যাগ করতে অনুরোধ করেন ।  এই পরে মুসা গড়ে তোলেন নিজের সংগঠন ।  
মজার ব্যাপার হচ্ছে প্রায় সাড়ে তিন বছর আগে হিমু ভাইয়ের নেয়া এই সাক্ষাৎকার এম এ মুহিত স্পষ্ট বলেছিলেন অনভিজ্ঞ বিধায় তারা তাদের গাইডের প্রতারণার শিকার হয়েছেন ,  অফিসিয়াল সামিট বলে কিছু নাই আসলে পর্বতে  !  এই ব্যাপারে দায়ভার স্বীকার করার বর্ণনা চাইলেই শুনতে পারেন লিঙ্কে ক্লিক করে ।  
কে এই সোম বাহাদুর তামাং ? 
যার নামে প্রথম আলোতে লেখা হয়েছিল সোম বাহাদুর মাউন্ট এভারেস্টকে হাতের তালুর মত চেনেন যদিও আজ পর্যন্ত সেখানে ওঠা হয় নি তার  (  এমন হাস্যকর কথা জীবনে খুব কম শুনেছি যদিও  )  ,  যে পরবর্তীতে মুসা ইব্রাহীমের সাথে বিতর্কিত সবগুলো  পর্বত অভিযানে ছিল  (  লাংসি সি রা ,  অন্নপূর্ণা ৪ এবং এভারেস্ট )  ।   লাংসি সি রা এবং অন্নপূর্ণায় কী হয়েছিল এইটা জানতে পড়ুন এই পোস্ট ,  এবং সোম  বাহাদুরের এই সমস্ত জালিয়াতি ও প্রতারণা নিয়ে তো পর্বতারোহী মীর শামছুল আলম বাবুর কথা শুনলেনই কালকের অনুষ্ঠানে ।     
http :  /  / www . youtube . com / watch ? v = Z9gkJ6bIOkw
আসল কথা হচ্ছে কেউ যদি চুলু ওয়েস্ট অভিযান নিয়ে জল ঘোলা করতে চায় ,  তার জন্য স্পষ্ট বলা হচ্ছে বি এম টি সি সেই শৃঙ্গ জয় করে নি ,  কিন্তু গাইডের প্রতারণার ফাঁদে পা দিয়ে অনভিজ্ঞ দলটি মনে করেছিল তারা সামিট করেছে ,  যেটা এম এ মুহিত অনেক আগেই স্বীকার করেছেন ।  
পর্বতে উঠতে হলে ফেসবুকে ,  ব্লগে ,  খবরের কাগজে ঝড় তোলার চেয়ে অনেক বেশী গুরুত্বপূর্ণ হচ্ছে অনুশীলন করা ,  পর্বতে যাওয়া ,  এবং তার চেয়েও বেশী গুরুত্বপূর্ণ একটি বড় মনের অধিকারী হওয়া । 






ল্য সাগ্রাদা ফ্যামিলিয়া এবং অ্যান্তোনি গাউডির অন্যান্য সৃষ্টি




শুনতাম তাজমহল করতে ২২ হাজার শ্রমিকের ২০ বছর লেগেছিল ,  তাতেই মোঘল রাজকোষ আর জনগণের ত্রাহি ত্রাহি অবস্থা !  আর সেইখানে যদি ২০০ বছর লাগে কোন স্থাপত্য গড়তে তাহলে কী অবস্থা হবে ?  চোখ কপালে তুলে নিশ্চয়ই ভাবছেন ২০০ বছরে রাজা তো রাজা ,  রাজত্ব পর্যন্ত বিলীন হয়ে যায় কালের গর্ভে ,  আর কোথাকার কোন স্থাপত্য !  কিন্তু আসলেই এমন একাধিক অবিশ্বাস্য কীর্তি আছে মানুষের ,  যা গড়তে লেগেছে কয়েকশ বছর ,  প্রজন্মের পর প্রজন্ম !  আর তাদের মধ্যে একটির নির্মাণ কাজ চলছে এখনো  ,  যার শুরু হয়েছিল ১৮৮২ সালে ,  ধারণা করা হচ্ছে আধুনিক সমস্ত প্রযুক্তি নিয়েও শেষ করতে চলে যাবে আরও কয়েক দশক ,  এদিকে মূল স্থপতি অ্যান্তোনি গাউডি না ফেরার দেশে চলে গেছেন ১৯২৬ সালেই ,  কিন্তু বিপুল কর্মযজ্ঞ থেমে নেই ,  চলছে তার দিয়ে যাওয়া নকশা মোতাবেকই ।  চলুন ঘুরে সবাই সেই কালের সাক্ষী ,  অতীত ,  বর্তমান ও ভবিষ্যতের সন্ধিক্ষণ ,  অতুলনীয় ল্য সাগ্রাদা ফ্যামিলিয়া উপাসনালয় থেকে ।  

কোথায় সেই ল্য সাগ্রাদা ফ্যামিলিয়া ?  
বার্সেলোনা মহানগরীতে ।  
কিন্তু কোন দেশে ?  স্পেন ? 
ভুলেও এই ভুলটি করবেন না  !  
বার্সেলোনা মানে হচ্ছে ক্যাটালানিয়া ,  আপনি এসেছেন ক্যাটলান রাজ্যে ,  স্পেন নামের রাষ্ট্রের অন্তর্ভুক্ত তা ম্যাপে হলেও মানুষের মনে নয় ।  তাদের হিসাব খুব সহজ ,  আমরা হাজার বছরের বেশি সময় স্বাধীন ছিলাম ,  ঐ নচ্ছার স্প্যানিয়ার্ডগুলো আমাদের মেরে কেটে দখল করেছে মাত্র ৩০০ বছর আগে ,  কাজে কাজেই আমরা এখনো ক্যাটালান ,  এবং যে কোন যুগে নিজেদের রাষ্ট্র ফিরে পেতেও পারি ।  তাই আপনি এখন ক্যাটালানিয়ায় ,  এবং বিশ্বের সর্বকালের অন্যতম শ্রেষ্ঠ স্থপতি অ্যান্তোনি গাউডি একজন কাটালান ।  
 

খেলাপাগলদের বার্সেলোনার ন্যু ক্যাম্প আর অলিম্পিক ভিলেজ ,  রৌদ্র প্রত্যাশীদের জন্য উষ্ণ বেলাভূমি ,  ভোজনরসিকদের জন্য ফোর ক্যাটসসহ হাজার জাত - বেজাতের রেস্তোরাঁ ,  শিল্পবোদ্ধাদের জন্য পিকাসো জাদুঘরসহ নানা শিল্প সংগ্রহ থাকলেও বার্সেলোনায় প্রায় প্রতিদিনি সবচেয়ে বেশি মানুষের জমায়েত ঘটে   ল্য সাগ্রাদা ফ্যামিলিয়ার মূল ফটকে ,  যেখানে দাঁড়ালেই হয়ত সেই মূল্যবান দিনটির দুই - দুইটি ঘণ্টা টিকেটের অপেক্ষায় ব্যয় হবে অতি মন্থর ভাবে ,  আর যদি লিফট বেয়ে উপরের অংশে দাঁড়িয়ে গির্জা এবং তিলোত্তমা নগরীটির দিকে সপ্রশংস দৃষ্টি বোলাতে চান সেখানেও খরচ হবে বিস্তর সময় ও সামান্য অর্থ ।  তাই আমার ও ভ্রমণসঙ্গিনীর টিকেট ইন্টারনেটের মাধ্যমে আগেই কাটা ছিল ,  কমলালেবুর আভাময় এক ক্যাটালান সকালে হোটেল থেকে বেরিয়ে পদব্রজে সোজা সেঁধিয়ে গেলাম উপাসনালয়ের অভ্যন্তরে ,  অপেক্ষমাণ হাজার দর্শনার্থীর বক্রদৃষ্টির সামনে ।  
১৮৮২ খ্রিষ্টাব্দে শুরু হয় এই মহাযজ্ঞ জোসেফ মারিয়া বোকাবেইয়া নামে এক পুস্তক ব্যবসায়ীর হাত ধরে ,  ভ্যাটিকান সিটি ভ্রমণের পর যিনি স্বপ্ন দেখেছিলেন ক্যাটালানিয়ায় এক দারুণ গথিক স্থাপত্য গড়ে উঠবে ,  যা আকর্ষণ করবে বিশ্ববাসীর দৃষ্টি ।  প্রারম্ভে মূল স্থপতি অন্যজন থাকলেও পরের বছরই তাতে যোগ দেন ঈশ্বরের স্থপতি খ্যাত আন্তনি গাউডি এবং ১৮৮৪ সালে তিনি নিয়োগ প্রাপ্ত হন মূল স্থপতি হিসেবে ।   দীর্ঘ চার দশক কাজের পরে ১৯২৬ সালের গাউডির মৃত্যুর সময়ে স্থাপত্যটির এক - চতুর্থাংশও নির্মাণ করা সম্ভব হয় নি ,  এবং সেই নির্মাণ কাজ চলছে এখনো ,  যেখানে মিলেছে ক্যাটালান ,  গথিক এবং আর্ট নুয়েভোর স্থাপত্যধারা ।   

দেখলাম আধুনিক প্রযুক্তির দান আকাশ ছোঁয়া বেশ কটি ক্রেন এবং অন্যান্য নানা সরঞ্জাম ,  এদের সাহায্য নিয়েও নির্মাণযজ্ঞ চলছেই দশকের পর দশক ,  মাঝে বলা হচ্ছিল  গাউডির মৃত্যু শতবার্ষিকীতে ২০২৬ সালে শেষ করা হবে নির্মাণ কাজ ,  এবং তাতে প্রতিফলিত হবে গাউডির স্বপ্ন ।  কিন্তু ইতিমধ্যেই বলা হয়েছে অন্তত আরও ২ বছর লাগবে সম্পূর্ণ কাজ শেষ হতে ,  এবং তারপরেও বলা সম্ভব হচ্ছে না গাউডির আদি নকশা অনুযায়ী ,  অত্যাধুনিক যন্ত্রপাতি দিয়েও ২০০ বছরে কাজটি শেষ হবে তো !  যে কারণে স্থানীয় অনেক মানুষই এই মন্দার বাজারে এমন ব্যয়বহুল নির্মাণ কাজের হাতি পোষার বিরুদ্ধে ,  যদিও সেই কারণেই ফি বছর আসছে মিলিয়ন পর্যটক ।  আবার নির্মাণ শেষ হলে এটি বিশ্বের সবচেয়ে উঁচু চার্চ ।  

এক নজরে গির্জাটি বুঝে ওঠা বেশ কঠিন ,  মনে হয় বড়সড় একটা জিগস পাজল ছড়িয়ে ছিটিয়ে আছে ,  একদিকে ভাঙ্গাচোরা ,  তো অন্যদিকে বেশ সাজানো গোছানো ।  একই দেয়ালের দুটি পাশাপাশি অংশ হয়ত কয়েক যুগ আগে পরে নির্মিত ,  ফলে একদিক রোদ - ঝড় - বৃষ্টিতে হয়ে গেছে কালের সাক্ষী জমকালো কৃষ্ণ বর্ণের ,  আবার অন্যদিক সদ্য মোড়ক খোলা আনকোরা বইয়ের মত ,  অনাগত ক্লেদ ও গর্বময় ভবিষ্যতের অপেক্ষায় ।  তবে হ্যাঁ ,  সকল দর্শনার্থীকে দুইটি একইসাথে করতে সক্ষম ভুবন নন্দিত এই কলাগৃহ ,  যা হচ্ছে কিংকর্তব্যবিমূঢ় এবং চক্ষুচড়কগাছ ! 

 বিশেষ করে তার মূল ফটকের সামনে দাঁড়িয়ে ,  অবশ্য বিশালাকার বিস্ময়টির মূল ফটক বা সামনের façade আসলে তিনটি ,  যার প্রতিটিতে খোদাই করা আছে বাইবেলের নানা বিষয়ভিত্তিক কাহিনী ,  এবং অবশ্যম্ভাবী ভাবেই গাউডির অন্যতম বৈশিষ্ট্য প্রকৃতি ,  যেমন একটি ফটকের দুই মূল স্তম্ভের নিচেই আছে দুটি কাছিম ,  যা কিনা জল ও ডাঙ্গার প্রতীক ,  প্রস্তরীভূত কাল ও অপরিবর্তনীয় বস্তুর প্রতীক আবার ,  অন্য দুটি স্তম্ভের সাথে আছে পরিবর্তনের প্রতীক ক্যামেলিয়ন গিরগিটি !  

তবে প্রকৃতির আসল ছোঁয়া পেতে আপনাকে প্রবেশ করতে হবে মূল প্রার্থনাঘরে যেখানের বিশালাকার স্তম্ভগুলোর গা বেয়ে শীর্ষে নজর ঠেকলে অভিভূত হয়ে নিজেকে আবিষ্কার করবেন কংক্রিটের মোহময় বৃক্ষে নিচে ,  সোনালি ডালপালা ছড়িয়ে দিব্যি এক কুঞ্জবনের আবহ গড়ে তুলেছে সে ছাদের আশ্রয়ে ,  কারণ সে একা নয় ,  বরং এখানের প্রতিটি স্তম্ভই একটি বনস্পতির প্রতীক ।  

তার মধ্যে আবার কিছু নির্মাণাধীনগুলোর শেষ প্রান্ত স্বর্ণালী হবার কারণ হিসেবে জানা গেল সেখানে নিখাঁদ সোনা ব্যবহার করা হয়েছে জৌলুস ,  স্থায়িত্ব ,  আবেদন ও বিস্ময় বাড়াতে এবং জাগাতে ।  

দৃষ্টিনন্দন সব শিল্প কর্ম তৈরি করা হয়েছে জানালার বর্ণীল কাঁচ দিয়ে ,  তার গ্রহণযোগ্যতা আবার শত গুণে বাড়িয়ে দেয় সগৌরবে প্রবেশ করা অবারিত সূর্যকিরণ ,  ভিতরে গড়ে উঠে একের পর এক জাদুমুহূর্ত ,  সাররিয়েল সঙ্গীতের মত ।  মানুষের সৃষ্টির প্রতি মুগ্ধতায় ,  মানুষের কল্পনাশক্তির অপরিমেয় ক্ষমতায় শ্রদ্ধা ফিরিয়ে নিয়ে আসে এমন অমর কীর্তি ,  হোক না তা নির্মাণাধীন ,  হোক না তা কোন কল্পিত দেবতার উদ্দেশ্যে নির্মিত ।  

বেজায় মানুষের ভিড় ,  সকলেই কৌতূহলের আবীর মেখে ভুরু কুঁচকে বোঝার চেষ্টা করছে কী ছিল গাউডির মনের গহনে ,  কিন্তু থিতু হয়ে উপভোগের সময় কম ,  বরং গুটি গুটি এগোতেই হচ্ছে সবসময় ।  এরই ফাঁকে লিফট বেয়ে উঠে গেলাম অন্য ধরনের স্তম্ভশীর্ষগুলোর খুব কাছে ,  সেখানে যেমন আমাদের স্বাগতম জানালো প্রস্তরপায়রা ,  তেমনি নয়নাভিরাম বার্সেলোনা ।  

সেখানেও নজরে আসল গাউডির অনন্য সৃষ্টির দিকে ,  ঝুড়ি ভর্তি ফলের আদলে গড়া দুর্দান্ত সব স্থাপত্যের ।  যাদের বর্ণচ্ছটা মুগ্ধ করে আমাদের ,  সেই সাথে জানালা এবং বারান্দাগুলোর অসাধারণ সহাবস্থান করে চমকিত ।  


এত জটিল অথচ মনোমুগ্ধকর সরল স্থাপত্যগুলো অবলোকন করে প্রথমে কিছুতেই বুঝতে পারি না কেন এগুলো নির্মাণের জন্য শত বছরও যথেষ্ট নয় ,  আবার অল্পক্ষণ চিন্তা করলে মনে হয় কালজয়ী হতে হলে হয়ত এই পরিমাণ সময় ,  শ্রম ,  মেধা দিতেই হয় ,  তাইই যদি না হবে তাহলে আপাতজটিল এই স্থাপত্যকলা কেন আমাদের মত কোটি জ্ঞানহীন মানুষের মনে মুগ্ধতার আবেশ আনতে পারে ।  সবচেয়ে বেশি ভাল লাগল নিচে নামার সময় প্যাঁচানো সিঁড়ি দেখে ,  বিশেষ ধরনের শামুকের  ( মোলাস্ক )  খোলসের আদলে গড়া সিঁড়ি দেখে কেমন যেন গায়ে কাঁটা দিয়ে উঠে ,  ব্ল্যাকহোলের কথা মনে হয় !  পাক খেয়ে খেয়ে যেন বিশ্বব্রহ্মাণ্ড চলে যাচ্ছে সেই অতল কৃষ্ণকেন্দ্রে ,  যার থেকে মুক্তি নেই কোনকিছুর ,  এমনকি আলোরও !  

আবার বাহিরে এসে কয়েক দিক ফ্যাল ফ্যাল করে চেয়ে  ,  বোঝার ব্যর্থ চেষ্টা করে সিনর গাউডিকে বিশাল এক স্যালুট দিয়ে রওনা দিলাম তার আরেক অমর কীর্তির উদ্দেশ্যে ,  যার নাম  কাসা মিইয়া বা ল্য পেদ্রেরা ।  

আন্তনি গাউডির সাতটি সৃষ্টি ইউনেস্কো কতৃক ওয়ার্ল্ড হেরিটেজ সাইট বা বিশ্ব সম্পদ ঘোষিত হয়েছে ,  যার মধ্যে অন্যতম ১৯০৬ থেকে ১৯১২ সালের মাঝে নির্মিত এই নন্দিত ভবনটি ।  ভার্জিন মেরির ভক্ত গাউডি চেয়েছিলেন এই কাজটি যেন বিশ্বাসের প্রতীক হিসেবে গড়ে ওঠে ,  সেই সাথে ভবনের ভিতর এবং বাহির থেকে যত বেশি সম্ভব বাঁক  ( Curve )  নির্মাণের কাজ সফল হয়েছিল তার ,  ফলে ভবনের অনেক কক্ষেই মাপমত আসবাবপত্র স্থাপন করা সম্ভব হয় নি !  

মূল ফ্লোরের প্রয়োজনীয় সমস্ত আসবাবপত্রের নকশা অবশ্য গাউডি নিজেই করেছিলেন ,  তা নিয়ে ভবন নির্মাণের জন্য অর্থের যোগানদাতা মিসেস মিইয়া একটি পিয়ানো বসাবার জায়গার অভাবের কথা উল্লেখ করলে স্পষ্টভাষী গাউডি বলেছিলেন  –  বেহালা বাজালেই হয় !  

সেই সাথে গাউডির একান্ত ইচ্ছা ছিল কাসা মিইয়ার বাসিন্দারা যেন একের অপরের পরিচিত হয় ,  বন্ধু হয় ,  তাই এখানে লিফট আছে প্রতি একতলা অন্তর অন্তর ,  যাতে এক তলার লোক অন্য তলায় যেয়ে লিফটের জন্য অপেক্ষা করতে করতে অন্য তলার বাসিন্দাদের সাথে মোলাকাতের সুযোগ পায় ।  এমন বাঁকময় ভবন সম্ভবত আর একটিও নেই পৃথিবীতে ,  আর তার অভ্যন্তরে প্রবেশের সাথে সাথেই বাঁকের সাথে সাথে নজর কাড়ল ঝলমলে সব রঙের ব্যবহার !  যত্রতত্র ,  সবখানে !  সেই সাথে একটুকরো বাঙময় ,  বাঁকময় নীলাকাশ ।  

কোন এক তলাতে অমর স্থপতির প্রতিকৃতি ,  তার নানা কাজের নমুনা , 


 যদিও সে দিয়ে আমরা ঘিরে রয়েছি বার্সেলোনায় সারাক্ষণই !  কাসা মিইয়ার আকৃতি যেমন মুগ্ধ করল আমাদের ,  তেমনি বিস্মিত করল তার ছাদ !  একেবারেই অন্যধরনের ডিজাইনে তৈরি করা এক গাদা চিমনি আর স্কাইলাইটের সমন্বয়ে গঠিত এক অন্যভুবন ।  
সেখানে ব্যবহার করা হয়েছে কোথাও ভাঙ্গা বোতল ,  কোথাও মার্বেল ,  কোথাও চুনাপাথর । 



 নানা চিমনী ,  স্তম্ভের সাথে স্থান পেয়েছে সুদৃশ্য সব আর্চ ,  যার ভিতর দিয়ে দেখা যাচ্ছে গাউডির ম্যাগনাম ওপাস -  ল্য সাগ্রাদা ফ্যামিলিয়া ! 

এমন অদ্ভুতুড়ে ছাদে কাটিয়ে দেয়া যায় অনেক অব্যক্ত সন্ধ্যা - দিবস - রজনী ,  কিন্তু বরাবরের মতই হাতে সবই আছে ,  অফুরন্ত না হলেও পর্যাপ্ত ,  কিন্তু নেই সময় !  তাই সময়ের সদ্ব্যবহারের জন্য জোরসে কদম চালিয়ে শহরের আরেকদিকে গাউডির আরেক অনন্য সৃষ্টি পার্ক গুয়েল ।  

১৯০০ সালে যাত্রা শুরু হওয়া নয়নাভিরাম স্থাপত্যময় উদ্যানটির নির্মাণ কাজ শেষ হয় ১৯১৪ সালে ,  এবং এইখানেরই এক বাড়ি কিনে তাতে বসবাস শুরু করেন স্বয়ং গাউডি ,  যেখানে তিনি কাটিয়েছেন জীবনে শেষ বিশটি বছর ,  যে বাড়ি আজ পরিণত গাউডি জাদুঘরে ।   পার্ক গুয়েল এক রূপকথার রাজ্য ,  স্থাপত্যকলার জটিল হিসেব আর কৌশলের চেয়ে সেখানে জীবনের রংঝলমলে দিকই বেশি নজরে আসে ।  গাছের আদলে নির্মিত দেয়ালে পাখির কৃত্রিম বাসা তৈরি করে দিয়েছিলেন গাউডি স্বয়ং ,  আজও এই পার্ক ভর্তি থাকে কয়েক ধরনের টিয়াসহ নানা জাতের পাখিতে ।  

বসার মূল বেঞ্চ গাউডি বানিয়েছিলেন অজানা কোন সমুদ্র দানবের দীর্ঘ দেহের আদলে ,  স্থানে স্থানে ব্যবহার করেছেন দুর্লভ টাইলস ,  মোজাইক ।  

আপন মনের সৃষ্টি সুখের উল্লাসে মেতে প্রাণ নিয়ে এসেছেন ইট - কাঠ - পাথরের ভাস্কর্যেও ।  


বেশি দৃষ্টি কেড়েছে বহুবর্ণ সরীসৃপ স্যালাম্যান্ডার ,  এমন বিখ্যাত স্যালাম্যান্ডার মনে হয় না ভূভারতে আর আছে ।  শহরের উদ্যানের মাঝে গাউডির সৃষ্টিশীল মনের বাস্তব রূপ জল সরবরাহের পথে মুগ্ধতা কুড়াচ্ছে সকলের ,  কখনো সরীসৃপ রূপে ,  কখনো বিহঙ্গরূপে । 






দূরে ভূমধ্যসাগরের সুনীল আমাদের হাতছানি দেয় ,  সারাদিন বিস্ময়ের ভারে এবং সৌন্দর্য শোষণে অক্লান্ত মনের কাছে তার আবেদনও নিছক ফেলনা নয় ।  হোটেলে ফেরার আগে লোনা জলে একটু সাঁতার হয়ত নতুন উৎসাহ যোগাবে রাতের ক্যাটালানিয়াকে বুঝতে ,  সেই মোতাবেকই সাত তাড়াতাড়ি করে বাসে চেপে যাওয়া হল সমুদ্রের পাড়ে ,  পথে বাস থেকেই নজরে আসল আন্তনি গাউডির আরেক মাস্টারপিস কাসা বাতিও  (   Casa Batlló )  , 

 আরেক রূপকথার সোনার দেয়াল ,  রূপার ছাদের চেয়েও বর্ণময় বহুরঙা ভবনটি আগামীতে যাবার তালিকায় রেখে অতিমানব সেই স্থপতির উদ্দেশ্যে শুধু শত সহস্র কুর্নিশ করে চলি মনে মনে ।  
  (  গাউডির কাজ নিয়ে উৎসাহীরা এই  অ্যালবামে উকি দিয়ে কিছু ডিটেইলস ছবি দেখতে পারবেন ।  আমি মুগ্ধ দর্শক ,  স্থাপত্য আর শিল্পকলার চিরনবীন ছাত্র ,  তাই গাউডি নির্মিত বিশ্বের বিস্ময়গুলোর ভিতরের রহস্য ,  কার্য ,  কারণ ,  নির্মাণ প্রক্রিয়া অভিজ্ঞ স্থপতিদের হাতেই ছেড়ে দিলাম ।  কেবল রেখে গেলাম ভবঘুরের মুগ্ধতার বয়ান ।  
আমার বন্ধু ,  ভবিষ্যতের স্থপতি তানজিলা আহমেদের  (  যে কিনা সচলায়তনে মাঝে মাঝে উঁকি দেয়  ' দ্বিতীয় সুবর্ণরেখা '  নামে )  জন্মদিন আজ ,  এই পোস্টটি তার জন্য ।  
শুভ জন্মদিন তানজিলা ।   ) 






