একটা ভূতের গল্প  |  

আমি তখন ঢাকা কলেজে ইন্টারমিডিয়েটে পড়ি ,  হোস্টেলে থাকি ।  বাবা কুমিল্লার ডিএসপি ,  ঠাকুরপাড়ায় বিশাল দোতলা বাসা ।  বাসার সামনে মাঠ ,  পাশে পুকুর ।  হোস্টেলে থাকতে থাকতে যদি মন কেমন কেমন করে ,  তাহলে বিআরটিসির বাসে করে কুমিল্লায় বাসায় চলে আসি ।  এক - দুই দিন থেকে আবার ফিরে যাই ।  সেরকমভাবে আমি হুট করে কুমিল্লা এসেছি ,  আমি একা নই ,  আমার সঙ্গে আমার কলেজের বেশ কয়েকজন বন্ধু আছে ।  আমার বড় ভাই হুমায়ূন আহমেদ তখন ঢাকা বিশ্ববিদ্যালয়ে পড়ে ,  বাসায় এসে দেখি সেও আছে ।  বাসায় অনেক মানুষ থাকলে যা হয় তাই হলো ,  সারা দিন গল্পগুজবে কেটে গেল ।  আমাদের বাসায় গল্পগুজব হলে ঘুরেফিরে সেটা ভূতের গল্পে গিয়ে জায়গা নেয় ।  আমার বাবার এসব ব্যাপারে খুব কৌতূহল ,  তাই বাসাভর্তি ভূত - প্রেত ,  জ্যোতিষচর্চা এসবের বই ।  আমরা সব ভাইবোন জীবনের কোনো না কোনো পর্যায়ে হাত দেখেছি ,  প্ল্যানচেট করে চক্রে বসে ভূত নামিয়েছি ।  কাজেই এবারও গল্পগুজব ভূতের গল্পে আটকা পড়ে গেল ।  তখন আমার কলেজের বন্ধুরা বড় ভাই হুমায়ূন ভাইকে ধরে বসল ,  তাদের ভূত এনে দেখাতে হবে ।  হুমায়ূন আহমেদ রাজি হলো — ঠিক হলো রাত ১২টায় চক্রে বসা হবে ।  সময় কাটানোর জন্য আমি আর আমার বন্ধুবান্ধব সেকেন্ড শো সিনেমা দেখতে গিয়েছি ।  আমরা যে খুব সিনেমার পোকা তা নয় ,  কিন্তু বড় ভাইয়ের উৎসাহে গিয়েছি ,  ভালো ছবি নাকি দেখাচ্ছে ।  রাতে বাসায় ফেরার পর ভূত নামানোর জন্য আমরা চক্রে বসেছি ।  দোতলা বাসার নিচের তলায় কেউ থাকে না ,  সেখানে একটা বড় ঘর পরিষ্কার করা হয়েছে ।  মেঝেতে পরিষ্কার চাদর বিছানো হয়েছে ,  আমরা সবাই হাত - মুখ ধুয়ে পরিষ্কার হয়ে গোল হয়ে বসেছি ।  বড় ভাই হুমায়ূন আহমেদ ঘরের চারকোনায় চারটা মোমবাতি জ্বালিয়ে দিল ,  মোমবাতির মৃদু আলোতে একটা ভৌতিক পরিবেশ চলে এসেছে ।  আমরা কেউ জোরে কথা বলছি না ।  হুমায়ূন আহমেদ আমাদের ফিসফিস করে নিয়মকানুন বলে দিল ,   ‘ তোমরা কেউ ভয় পাবে না ।  প্রেতাত্মা যদি চলে আসে ,  আমাদের কারও ওপর সেটা ভর করবে ।  তার সঙ্গে শান্তভাবে কথা বলবে ।  ’  আমার এক বন্ধু জিজ্ঞেস করল ,   ‘ এসেছে কি না কেমন করে বুঝব ?  ’   ‘ অনেকভাবে বোঝা যায় ।  হয়তো মোমবাতিগুলো নিভে যাবে ।  হয়তো ঘরে একটা তীব্র গন্ধ পাবে ,  ঘরটা শীতল হয়ে যাবে ।  হয়তো কেউ একজন থরথর করে কাঁপতে থাকবে ।  ’  তার থমথমে গলার স্বর শুনেই আমাদের হাত - পা ঠান্ডা হয়ে যায় ।  হুমায়ূন আহমেদ বলল ,   ‘ তোমরা সবাই এখন পরকাল নিয়ে চিন্তা করো ,  মৃত কোনো মানুষের আত্মাকে আহ্বান করো ।  ’  আমরা গোল হয়ে বসে অন্যের হাত ধরে মৃত মানুষের আত্মাকে আহ্বান করতে থাকি ,  ঘরের ভেতরে আমাদের নিঃশ্বাস ছাড়া আর কোনো শব্দ নেই ।  হঠাৎ একটা বিচিত্র ব্যাপার ঘটতে থাকে ,  মোমবাতিগুলো হঠাৎ করে নিভু নিভু হয়ে যায় আর একসঙ্গে সব মোমবাতি নিভে গেল ।  বড় ভাই হুমায়ূন আহমেদ ফিসফিস করে বলল ,   ‘ এসেছে !  কেউ একজন এসেছে !  কিছু একটা এসেছে ।  কেউ ভয় পাবে না ।  ’  তখন ভয়ে হাত - পা আমাদের শরীরের ভেতর সেঁধিয়ে যাচ্ছে ।  আর কী আশ্চর্য ,  ঠিক তখন শুনতে পেলাম বাসার পাশে যে গাছ ,  সেই গাছের ডাল নড়তে শুরু করেছে ,  জানালার মাঝে গাছের ডালগুলো জীবন্ত প্রাণীর মতো হুটোপুটি খাচ্ছে ।  আমরা ভয় পেয়ে আর্তচিৎকার করে উঠি ,   ‘ কী হচ্ছে ?  কিসের শব্দ ?  ’  হুমায়ূন আহমেদ বলল ,   ‘ চলো ।  বাইরে গিয়ে দেখি ।  ’  আমাদের কারও বাইরে যাওয়ার সাহস নেই ,  তার পরেও হুমায়ূন আহমেদের পিছু পিছু বাইরে এলাম ।  আবছা অন্ধকার ,  কোথাও বাতাস নেই ,  তার মাঝে শুধু একটা গাছের ডাল জীবন্ত প্রাণীর মতো নড়ছে ,  হুটোপুটি খাচ্ছে ।  ভয়ে আতঙ্কে অস্থির হয়ে আমরা একজন আরেকজনকে ধরে কাঁপছি ।  বড় ভাই হুমায়ূন আহমেদ বলল ,   ‘ ভয় পাবে না ।  কেউ ভয় পাবে না — হক ভাইকে ডেকে তুলে আনি ।  ’  হক ভাইয়ের পুরো নাম আবদুল হক ,  বাবার অফিসের অর্ডারলি ,  বাসার সামনে ছোট একটা আলাদা টিনের ঘরে থাকেন ।  ধর্মভীরু মানুষ ,  কারও সাতেপাঁচে নেই ।  আমাদেরও মনে হলো ,  এই আতঙ্কময় মুহূর্তে তাঁকে ডেকে আনলে মন্দ হয় না ,  আমরা তাঁর ঘরের কাছে গিয়ে দরজায় ধাক্কা দিলাম আর সঙ্গে সঙ্গে একটা বিচিত্র ব্যাপার ঘটল ।  হক ভাই দরজা খুলে গুলির মতো বের হয়ে এলেন ,  গোঙাতে গোঙাতে এগিয়ে এলেন ।  আমরা ভয়ে ভয়ে জিজ্ঞেস করলাম ,   ‘ কী হয়েছে হক ভাই ,  কী হয়েছে ?  ’  হক ভাই কথা বলতে পারেন না ,  ভয়ে থরথর করে কাঁপছেন ,  অনেক কষ্ট করে বললেন ,   ‘ আ আ আমার ঘরে …  ’   ‘ আপনার ঘরে কী ?  ’   ‘ আমার ঘরে একটা মানুষ ।  ঘরের ছাদের সমান লম্বা ।  নিচু হয়ে তাকিয়ে আছে ।  হায় আল্লাহ !  ’  ঠিক তখন হঠাৎ করে গাছের ডাল ভয়ংকরভাবে একটা ঝাঁকুনি দিয়ে উঠল ,  তারপর হঠাৎ চারদিক নীরব হয়ে গেল ।  হুমায়ূন আহমেদ কাঁপা গলায় বলল ,   ‘ আমার মনে হয় একটা খারাপ প্রেতাত্মা চলে এসেছে ,  আমরা আর কিছু না করে এখানেই শেষ করে দিই ।  ’  আমরা মাথা নাড়লাম ,   ‘ হ্যাঁ ।  আর কিছু করার দরকার নেই ।  ’   ‘ যার যার মতো গিয়ে ঘুমিয়ে পড়ো ।  কাউকে কিছু বলার দরকার নেই ।  ’  আমি ভয়ে থরথর করে কাঁপতে কাঁপতে ওপরে গেলাম ,  গরমের দিন ।  ফ্যান চালিয়ে ভাইবোনেরা মেঝেতে শুয়ে ঘুমিয়ে আছে ।  আমি গুটিসুটি মেরে তাদের দুই দিকে ঠেলে একটু জায়গা করে শুয়ে পড়লাম ।  ভোরবেলা ঘুম থেকে উঠে দেখি আমাদের কাউকে চেনা যায় না ।  ভয়ে আতঙ্কে একেকজনের উদ্ভ্রান্ত চেহারা ,  উষ্কখুষ্ক চুল ,  চোখ গর্তে ঢুকে গেছে ,  রক্তশূন্য ফ্যাকাশে মুখ ।  আমরা ঢাকায় ফিরে এলাম ।  আমার অন্য বন্ধুদের কথা জানি না ,  কিন্তু আমি পাকাপাকিভাবে ভীতু হয়ে গেলাম ।  রাতে ঘুমাতে পারি না ,  চোখ বন্ধ করলেই মনে হয় মাথার কাছে ছাদের সমান লম্বা একটা মানুষ তীব্র চোখে আমার দিকে তাকিয়ে আছে ,  চোখ দুটো ধকধক করে জ্বলছে ।  যারা ভূতের গল্প শুনতে পছন্দ করে ,  তাদের জন্য বলছি ,  গল্পের বাকি অংশটুকু পড়ার প্রয়োজন নেই ।  এখন পর্যন্ত যেটুকু বলা হয়েছে ,  তার প্রতিটি অক্ষর সত্যি — অবিশ্বাস্য হতে পারে ,  কিন্তু সত্যি । 
অনেক দিন পর বাসার সবার সঙ্গে কথা হচ্ছে ,  আমি কী একটা প্রসঙ্গে সহজ - সরল হক ভাইকে নিয়ে একটা কথা বলেছি ।  আমার মা মুখ টিপে হাসলেন ,  বললেন ,   ‘ হক ভাইকে বেশি সহজ - সরল মনে হচ্ছে ?  অ্যাকটিং দেখে তো সেটা বলিসনি !  ’   ‘ অ্যাকটিং !  ’  আমি অবাক হয়ে বললাম ,   ‘ কিসের অ্যাকটিং ?  ’  তখন সবাই হি হি করে হাসতে শুরু করে ।  সেই ভয়ংকর ভৌতিক রাতটি ছিল হুমায়ূন আহমেদের নেতৃত্বে বাসার সবার সম্মিলিত একটা ষড়যন্ত্রের ঘটনা ।  আমাদের জোর করে সেকেন্ড শো সিনেমা দেখতে পাঠিয়ে বাসায় ব্যবস্থা করা হয়েছে ।  গাছের ডালের সঙ্গে দড়ি বেঁধে দোতলায় ভাইবোনেরা সেটা ধরে টেনে গাছ নড়িয়েছে ।  হুমায়ূন আহমেদের পরিচালনায় হক ভাই অনবদ্য অভিনয় করেছেন ।  আমি আমতা আমতা করে বললাম ,   ‘ মোমবাতি ?  মোমবাতি কেমন করে নিভে গেল ?  ’  হুমায়ূন আহমেদ হাসল ,   ‘ খুবই সোজা ।  মোমবাতির সুতাটা কেটে রাখা হয়েছে ।  ঠিক সময়মতো নিভে গেছে ।  ’  আমি হতবাক হয়ে হুমায়ূন আহমেদ আর তার বিশাল ষড়যন্ত্রীর দল আমার বাবা - মা ভাইবোনের দিকে তাকিয়ে রইলাম ।  হুমায়ূন আহমেদের এ রকম গল্প একটি - দুটি নয় ,  শত শত !  জীবনটা একঘেয়ে হলে সেটা মেনে নিতে হবে কে বলেছে ?  জীবনটাকে চোখের পলকে রঙিন করা যায় ,  চমকপ্রদ করা যায় — তার মতো সেটা কে পারত ?  কেউ না । 
