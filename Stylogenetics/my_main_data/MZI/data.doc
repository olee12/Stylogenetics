বাজিয়ে যাই ভাঙা রেকর্ড 



১ . 
বেশ কয়েক বছর আগে একজন তরুণের সঙ্গে দেখা হয়েছিল ,  সে আমার পা ছুঁয়ে সালাম করে বলল ,   ‘ আমি অমুক ।  ’  বলাই বাহুল্য ,  আমি তার নাম থেকে তাকে চিনতে পারলাম না ।  তখন তরুণটি বলল ,   ‘ আপনি আমার বাবাকে চিনতে পারেন ।  নকল করার সময় ধরে ফেলেছিলেন বলে একটা ছাত্র চাকু মেরে আমার বাবাকে খুন করে ফেলেছিল ।  ’ 
সঙ্গে সঙ্গে আমি তরুণটিকে চিনতে পারলাম ।  তার শিক্ষক বাবার হত্যাকাণ্ডের খবরটি খবরের কাগজে ছাপা হয়েছিল ।  নকল ধরার জন্যে একজন শিক্ষককে খুন করে ফেলার ঘটনাটি শুধু আমার নয় ,  সারাদেশের সব মানুষের বিবেককে নাড়া দিয়েছিল ।  একজন ছাত্র যখন পরীক্ষায় নকল করা শেখে এবং সেটাকে তার অধিকার মনে করে ,  তখন সেটা খুবই বিপজ্জনক হতে পারে । 
এই মুহূর্তে আমার সেই ঘটনাটি মনে পড়ছে এবং আমি এক ধরনের তীব্র হতাশায় দীর্ঘশ্বাস ফেলছি ।  মাত্র কয়েক বছর আগেও পরীক্ষায় নকল করা বিষয়টি বলতে গেলে ছিল না ,  এক - দুইজন নকলবাজ আর খুনি প্রায় এক পর্যায়ের অপরাধী ছিল ।  আমার মনে হয় ,  এই সরকারের আমলে শিক্ষার নামে এই দেশের যতবড় সর্বনাশ হয়েছে ,  আর কখনও এত বড় সর্বনাশ হয়নি ।  পরীক্ষায় আগেও কখনও কখনও ঢালাওভাবে বড় ধরনের নকল হয়েছে ,  কিন্তু আগে কখনও শিশুদের সেই নকল উত্সবে শামিল করা হয়নি ।  মাত্র পিএসসি এবং জেএসসি পরীক্ষা শেষ হয়েছে ।  এই দেশের প্রায় ৩০ লাখ ছেলেমেয়ে পিএসসি এবং ২০ লাখ ছেলেমেয়ে জেএসসি পরীক্ষা দিয়েছে ।  এবং আমরা সবাই জানি এই পরীক্ষাগুলো এখন আর সত্যিকারের পরীক্ষা নয় — এগুলো এখন এক ধরনের প্রহসন ,  বড়জোর উত্কট রসিকতা ।  ছোট ছোট শিশুরা বড়দের মতো নকল করা শেখেনি ,  তাই তাদের নকল করতে সাহায্য করার জন্যে শিক্ষকেরা এগিয়ে আসছেন ,  তাদের উত্তর বলে দিচ্ছেন ,  কাগজে উত্তর লিখে একজন একজন করে সবাইকে ধরিয়ে দিচ্ছেন ।  অন্যায় এবং অপরাধ করার হাতেখড়ি হয়ে যাচ্ছে একজন শিশুর ।  সেই হাতেখড়িটি হচ্ছে শিক্ষাকে উপলক্ষ করে ।  আমরা জানি ,  এই পরীক্ষাগুলোতে ঢালাওভাবে সবাই পাস করে যাবে — এবং নানা ধরনের যাচাই জরিপ এবং গবেষণা করে দেখা গেছে এই বয়সী ছেলেমেয়েদের যখন যেটুকু জানা দরকার ছেলেমেয়েরা তার ধারে - কাছে নেই ।  অর্থাৎ পরীক্ষাগুলো আসলে ছেলেমেয়েদের মূল্যায়ন করতে পারে না ।  তাহলে এত হই - চই করে এত বড় দক্ষযজ্ঞ করে ,  সবাইকে এত কষ্ট দিয়ে কেন খামোকা এই পরীক্ষাগুলো নেওয়া হয় ?  সবচেয়ে বড় কথা ,  এই দেশের শিশুদের অন্যায় করতে শেখানো ছাড়া এই পরীক্ষাগুলো নিয়ে কী লাভ হচ্ছে ? 
আমাদের দেশের ছেলেমেয়েদের লেখাপড়া নিয়ে যারা খোঁজখবর রাখেন ,  তারা এই বিষয়গুলো জেনে কখনও হতাশা অনুভব করেন ,  কখনও ক্ষুব্ধ হয়ে যান ।  আমার জন্য বিষয়টি আরও অনেক বেশি বেদনাদায়ক ,  কারণ আমি একইসঙ্গে অপরাধবোধে ভুগতে থাকি ।  কারণ ,  এই সরকার যখন জোট সরকারকে নির্বাচনে হারিয়ে দেশ পরিচালনার দায়িত্ব নিয়েছে তখন শিক্ষা নিয়ে নানা ধরনের পরিকল্পনা করার সময় দেশের অনেক বড় বড় শিক্ষাবিদদের সঙ্গে আমাকেও ডেকেছিল ।  আমাকে সরকার কিংবা মন্ত্রণালয়ের পক্ষ থেকে যখন যে দায়িত্ব দেওয়া হয়েছিল ,  আমি আমার সাধ্যমতো সেই দায়িত্ব পালন করার চেষ্টা করেছি  ( বড় বড় মিটিংয়ে অন্য সবাই ঢাকা শহরের এক জায়গা থেকে অন্য জায়গায় যেতেন — আমাকে যেতে হতো সিলেট থেকে ট্রেনে - বাসে - গাড়িতে )  ।  আমাদের দেশের শিক্ষানীতি প্রণয়ন কমিটিতেও অন্য অনেকের সঙ্গে আমিও একজন সদস্য ছিলাম ।  আমি মনে করি ,  আমাদের দেশের জন্যে সেই শিক্ষানীতিটি যথেষ্ট চমত্কার একটা শিক্ষানীতি ছিল ,  কিন্তু দুর্ভাগ্যক্রমে সেই শিক্ষানীতির ওপর আমাদের না জানিয়ে কাঁচি চালানো হয়েছে ।  আমরা যে খসড়া শিক্ষানীতিটি মন্ত্রণালয়কে জমা দিয়েছিলাম ,  সেখানে মাত্র দুটি পাবলিক পরীক্ষার কথা বলা হয়েছিল ।  যে শিক্ষানীতিটি গ্রহণ করা হয়েছে ,  সেখানে কিভাবে কিভাবে জানি তিনটি পাবলিক পরীক্ষার কথা চলে এসেছে ।  যদি শিক্ষা মন্ত্রণালয়ের আমলারাই এত শিক্ষাবিদ থেকে বেশি জানেন এবং বোঝেন ,  এবং তাদের ইচ্ছামতো পাবলিক পরীক্ষার সংখ্যা বাড়িয়ে দিতে পারেন — তাহলে কেন এত শিক্ষাবিদকে একটা শিক্ষানীতি প্রণয়ন করতে দিলেন ?  সবচেয়ে মজার কথা হচ্ছে ,  শিক্ষানীতিতে তিনটি পাবলিক পরীক্ষার কথা বলা হলেও আমরা সবাই জানি এই দেশের ছেলেমেয়েদের একটি নয় ,  দুটি নয় ,  এমনকি তিনটিও নয় ,  চার - চারটি পাবলিক পরীক্ষা দিতে হয় !  যারা এই সিদ্ধান্তগুলো নেন ,  আমার কেন জানি মনে হয় ,  তাদের ছেলেমেয়েরা আমাদের দেশের মূল ধারার শিক্ষা ব্যবস্থায় লেখাপড়া করে না ,  তারা সম্ভবত ইংরেজি মাধ্যমের ও - লেভেল কিংবা এ - লেভেলে পড়াশোনা করে ।  তাই সাধারণ ছেলেমেয়েদের দুঃখ - কষ্ট - যন্ত্রণার কথা তারা কোনওদিন টের পান না ,  কিংবা সেটা নিয়ে মাথা ঘামান না । 
পিএসসি এবং জেএসসি পরীক্ষাতে ছোট শিশুদের নকল করতে শেখানোই যে আমাদের বর্তমান শিক্ষাব্যবস্থার একমাত্র সমস্যা — তা কিন্তু নয় ।  আমরা সবাই জানি ,  পরীক্ষার প্রশ্নপত্র ফাঁস এখন মোটামুটি নিয়মিত ঘটনা হয়ে গেছে ।  মাত্র কিছুদিন আগে মেডিক্যাল ভর্তি পরীক্ষার প্রশ্নপত্র ফাঁস হয়েছে ।  সরকার তোতাপাখির মতো বলে গেছে যে ,  আসলে প্রশ্নপত্র ফাঁস হয়নি ।  আমাদের দেশের বড় বড় শিক্ষাবিদেরা নিজেদের উদ্যোগে তদন্ত করে নিশ্চিত হয়েছেন যে ,  আসলেই প্রশ্ন ফাঁস হয়েছে — কিন্তু তাতে ঊনিশ - বিশ কিছু হয়নি ।  ফাঁস হয়ে যাওয়া প্রশ্নে যারা পরীক্ষা দিয়েছে ,  তারাই সবার আগে মেডিক্যালে ভর্তি হয়েছে ।  যারা সারাবছর মনোযোগ দিয়ে লেখাপড়া করেছে ,  দুর্বৃত্তরা এই দেশে তাদের স্বপ্ন পূরণ করতে দেয়নি ।  কমবয়সী ছেলেমেয়েদের জীবনের শুরুতে এই ভয়ঙ্কর অভিজ্ঞতাটুকু তাদের যে হতাশার দিকে ঠেলে দিয়েছে ,  তার দায়িত্ব কে নেবে ?  এই দেশে পদ্মা ব্রিজ তৈরি হচ্ছে ,  এই দেশে বঙ্গবন্ধু স্যাটেলাইট মহাকাশে পাঠানো হবে ,  এই দেশে নিউক্লিয়ার বিদ্যুৎ কেন্দ্র তৈরি হবে ,  কিন্তু যে ছেলেটি বা মেয়েটির জীবনের সব স্বপ্ন এই দেশ কেড়ে নিয়েছে — তার কাছে এর কোনও গুরুত্ব নেই ।  আমাদের এই দেশটি গড়ে তুলবে নতুন প্রজন্ম ,  এখন যারা শিশু - কিশোর - কিশোরী কিংবা তরুণ - তরুণী ।  তারা যদি এখন বুঝে যায় ,  এই দেশে সততার মূল্য নেই ,  এই দেশ আসলে অসৎ অপরাধী দুর্বৃত্তের ,  তাহলে তারা কোন আশায় ভবিষ্যতের দিকে তাকিয়ে থাকবে ?  একটি দেশের সরকার যে এত অবহেলায় একটা জাতির ভবিষ্যৎকে ধুলোয় মাড়িয়ে দিতে পারে ,  সেটি নিজের চোখে দেখেও আমার বিশ্বাস হয় না । 
যখন প্রশ্নপত্র ফাঁস হয় না ,  তখনও কি পরীক্ষা ভালো হয় ?  না ,  আমরা এখন সেটিও দাবি করতে পারি না ।  আমাদের দেশে লেখাপড়া নিয়ে যে বাণিজ্য হয় ,  সেরকম বাণিজ্য বুঝি আর কোথাও হয় না ।  দেশে যখন সৃজনশীল প্রশ্ন পদ্ধতি শুরু হয়েছিল ,  ঠিক তখনই সৃজনশীল গাইড বই বের হতে শুরু করল ।  এর থেকে বড় রসিকতা আর কী হতে পারে ?  দেশে যখন এরকম ঘটনা ঘটে ,  তখন সাধারণত সংবাদমাধ্যম বিষয়টি নিয়ে হইচই শুরু করে । বিষয়টি দশজনের চোখে পড়ে ,  দুর্বৃত্তরা তখন পিছিয়ে যায় ।  আমাদের দেশে সেটি কখনও হবে না ।  কারণ ,  এই দেশের যত বড় বড় পত্রিকা রয়েছে ,  তারা নিজেরাই তাদের পত্রিকায় গাইড বই ছাপিয়ে যাচ্ছে ।  দেশে গাইড বই বেআইনি ,  কিন্তু যখন সবার সামনে পত্রিকাগুলো তাদের পত্রিকায় দিনের পর দিন গাইড বই ছাপিয়ে যাচ্ছে ,  তখন তাদের বিরুদ্ধে কথা বলার একটি মানুষও খুঁজে পাওয়া যায় না ! 
এই দেশের ছেলেমেয়েদের সঙ্গে আমার এক ধরনের যোগাযোগ আছে ,  কিছু একটা অঘটন ঘটলেই তারা আমার কাছে সেটা নিয়ে অভিযোগ করে ।  তাই যখন সৃজনশীল গাইড বই বের হতে শুরু করল এবং শিক্ষকেরা সেই গাইড বই থেকে প্রশ্ন তুলে দিয়ে তাদের ছাত্রছাত্রীদের পরীক্ষা নিতে শুরু করল ,  তখন ছেলেমেয়েরা আমার কাছে নানাভাবে অভিযোগ করতে শুরু করল ।  আমি তখন তাদের বলেছি ,  স্কুলের পরীক্ষায় একজন শিক্ষক গাইড বই থেকে প্রশ্ন তুলে দিতেই পারে ,  এবং একজন ছেলে বা মেয়ে গাইড বই মুখস্থ করে সেই প্রশ্নের উত্তর দিয়ে সেই শিক্ষকের কাছে ভালো নম্বর পেয়েও যেতে পারে ।  কিন্তু তাতে কিছু আসে যায় না !  কারণ ,  যে পরীক্ষাগুলো তাদের ভবিষ্যৎ নির্ধারণ করবে ,  সেই পরীক্ষায় কখনওই কোনও গাইড বই থেকে কোনও প্রশ্ন দেওয়া হবে না ।  গুরুত্বপূর্ণ শিক্ষকেরা সেই প্রশ্নগুলো প্রথমবারের মতো তৈরি করবেন এবং পৃথিবীর কেউ আগে সেই প্রশ্নগুলো দেখবে না ।  কাজেই গাইড বই মুখস্থ করে কখনওই সেই প্রশ্নের উত্তর দেওয়া যাবে না ।  সেই প্রশ্নের উত্তর দেওয়ার জন্যে ছেলেমেয়েদের পাঠ্যবইটা মন দিয়ে পড়তে হবে ,  তার বিষয়বস্তুটা বুঝতে হবে ।  কাজেই গাইড বই নামক এই কুৎসিত বিষয়টা একটা ছেলে বা মেয়ের জীবনে কোনও ভূমিকা রাখবে না । 
ঠিক তখন একটা ভয়ানক ঘটনা ঘটল ,  আমি দেখতে পেলাম পাবলিক পরীক্ষার প্রশ্নগুলো গাইড বই থেকে নেওয়া শুরু হয়েছে ।  সৃজনশীল পরীক্ষার মতো এত সুন্দর একটা পরীক্ষা পদ্ধতি মুহূর্তের মাঝে আমাদের শিক্ষাব্যবস্থাকে ধূলিসাৎ করে দিল ।  সৃজনশীল পদ্ধতি শুরু করার আগে ছেলেমেয়েরা শুধু পাঠ্যবই মুখস্থ করত ,  এখন তারা পাঠ্যবই এবং একাধিক গাইড বই মুখস্থ করে ।  একটা ছেলে বা মেয়ের সৃজনশীলতা যাচাই করার আর কোনও উপায় থাকল না ! 
এখানেই যদি শেষ হয়ে যেত তাহলেও একটা কথা ছিল ,  এখানেই কিন্তু শেষ নয় ।  সারা পৃথিবীতে স্কুলে কিংবা কলেজে ছেলেমেয়েরা ক্লাস করে ,  সেখানে শিক্ষকেরা পড়ান ।  আমাদের দেশে শিক্ষকেরা ক্লাসরুমে পড়ান না ,  তারা প্রাইভেট পড়ান ,  একসঙ্গে অনেককে নিয়ে ব্যাচে পড়ান ।  একেকটা ব্যাচে কোনও একটা ঘরে অনেক ছেলেমেয়ে গাদাগাদি করে থাকে ,  এবং শিক্ষকেরা আন্তরিকভাবে তাদের পড়ান ,  কারণ পড়ানোর জন্যে তারা ছাত্রছাত্রীদের কাছ থেকে নগদ টাকা নেন ।  আমি সাংবাদিক নই ,  তাই অনুসন্ধান করে একজন শিক্ষক ঘণ্টাখানেকের মাঝে কত টাকা কামাই করে ফেলেন ,  সেটা বের করতে পারব না ।  কিন্তু যারা ব্যাচে পড়ে তারা বলেছে টাকার পরিমাণ পঞ্চাশ থেকে সত্তুর হাজার টাকা হতে পারে ।  আমি যতদূর জানি বেশিরভাগ শিক্ষকই নাকি এরকম ,  কিন্তু এখনও একজন দুজন শিক্ষক আছেন যারা প্রাইভেট পড়ান না ,  ব্যাচে পড়ান না ,  তারা সত্যিকারের শিক্ষকের মতো ক্লাস রুমে এসে পড়ান ।  এই সব শিক্ষকের জীবন খুব কষ্টের ,  ভালো ভালো স্কুল - কলেজে তারা টিকতে পারেন না ,  তাদের শক্তিশালী সহকর্মীরা তাদের মফস্বলে বদলি করে দেন । 
এই দেশের স্কুল - কলেজের ছেলেমেয়েদের জীবন খুবই বিচিত্র ।  তারা কোনও একটি স্কুল কিংবা কলেজের ছাত্র কিংবা ছাত্রী ,  কিন্তু তাদের লেখাপড়া হয় কোচিং সেন্টারে কিংবা কোনও একজন শিক্ষকের বাসায় ।  ছাত্র কিংবা ছাত্রীরা এর মাঝে কোনও অস্বাভাবিকতা খুঁজে পায় না ,  বাবা - মায়েরা এটাকেই নিয়ম বলে মেনে নিয়েছেন ।  কোচিং সেন্টারগুলোর রমরমা ব্যবসা যখন পরীক্ষার প্রশ্ন ফাঁস হয় ,  তখন মাঝে মাঝে কোনও কোনও কোচিং সেন্টারের নাম শুনতে পাই ।  কিছুদিন আগে একটি কোচিং সেন্টারের মালিক আমার সঙ্গে দেখা করতে এসেছেন ।  সৌজন্যের কথা শেষ করে বললেন ,   ‘ আমার একটা কোচিং সেন্টার আছে ,  সেখানে একটা অনুষ্ঠান করব ।  আপনাকে প্রধান অতিথি হিসেবে নিতে চাই ।  ’ 
আমি কিছুক্ষণ তার মুখের দিকে তাকিয়ে থেকে বললাম ,   ‘ যদি দেশের পকেটমাররা একটা সংগঠন তৈরি করে তাদের বার্ষিক ডিনারে আমাকে প্রধান অতিথি হিসেবে নিতে চায় ,  আমার কি যাওয়া উচিত হবে ?  ’ 
ভদ্রলোক একেবারে থতমত খেয়ে বললেন ,   ‘ না ।  উচিত হবে না ।  ’ 
আমি বললাম ,   ‘ তাহলে আমারও আপনার কোচিং সেন্টারের অনুষ্ঠানে যাওয়া উচিত হবে না ।  কারণ আমার কাছে কোচিং সেন্টার আর পকেটমারের সংগঠন মোটামুটি একই ব্যাপার !  ’ 
ভদ্রলোক খুবই মনঃক্ষুণ্ন হয়ে চলে গেলেন ।  আমি জানি ,  আমার এই লেখাটা পড়ে দেশের অনেক মানুষ মনঃক্ষুণ্ন হবেন ,  বলবেন ,   ‘ হতে পারে কোচিং সেন্টার বিষয়টা ভালো না ,  তাই বলে তাকে পকেটমারের সঙ্গে তুলনা করতে হবে ?  ছিঃ ছিঃ ছিঃ ।  ’ 
স্কুল - কলেজের কোচিংয়ের পাশাপাশি ভর্তি কোচিং বলেও একটা অন্য রকম কোচিং আছে ।  রাস্তাঘাটে ,  দেয়ালে ভর্তি কোচিংয়ের বিজ্ঞাপন দেখি ।  বিশ্ববিদ্যালয়ের নাম দিয়ে ভর্তি কোচিং করা হয় ।  মেডিক্যাল কোচিং করার জন্যে বাংলাদেশের প্রত্যন্ত শহর থেকে ছেলেমেয়েরা ঢাকা চলে এসে বাসা ভাড়া করে থাকে ।  অথচ আমরা সবাই জানি ,  পুরো ব্যাপারটা একটা প্রতারণা ছাড়া আর কিছু না ।  পুরো দেশটা কিছু প্রতারকের হাতে আটকা পড়ে আছে । 
অথচ কত সহজেই এই পুরো ব্যাপারটার নিষ্পত্তি করা যেত ।  এইচএসসি পরীক্ষা শেষ হওয়ার এক সপ্তাহের ভেতর যদি ভর্তি পরীক্ষা নিয়ে নেওয়া যেত ,  তাহলে চোখের পলকে এই পুরোপুরি অর্থহীন কোচিং ব্যবসার মূল উত্পাটন করে দেওয়া যেত ! 
আমি যখন এটা লিখছি তখনও বিশ্ববিদ্যালয়ের ভর্তি পরীক্ষা চলছে ।  বাবা - মায়েরা তাদের ছেলেমেয়েদের নিয়ে এক শহর থেকে অন্য শহরে ভর্তি পরীক্ষা দিয়ে বেড়াচ্ছেন ।  সেখানে তাদের থাকার জায়গা দূরে থাকুক ,  বাথরুমে যাওয়ার সুযোগ পর্যন্ত নেই ।  একটা বিশ্ববিদ্যালয়ে ভর্তি পরীক্ষা দিয়ে তারা বাসে উঠে সারারাত জার্নি করে অন্য কোনও অচেনা শহরে গিয়ে হাজির হন ।  তাদের খাওয়া নেই ,  ঘুম নেই ,  শ্রান্ত ক্লান্ত বিধ্বস্ত ,  তার মাঝে তারা ভর্তি পরীক্ষা দেয় । এর চাইতে নিষ্ঠুর কোনও ব্যাপার আমার চোখে পড়ে না ।  এবং আমাদের দেশের কিশোর কিশোরী তরুণ তরুণীদের সঙ্গে এই নিষ্ঠুরতাগুলো কারা করছে ?  করছে বিশ্ববিদ্যালয়ের শিক্ষকেরা ।  কেন করছে ?  শুধু কিছু বাড়তি টাকার জন্যে !  শুধু বাড়তি কিছু টাকার জন্যে !  !  শুধু বাড়তি কিছু টাকার জন্যে !  !  !   ( না একই বাক্য তিনবার লেখাটি কোনও মুদ্রণপ্রমাদ নয় ।  আমি ইচ্ছে করে লিখেছি ,  যেন যারা পড়ছেন তারা বিষয়টি জানেন )  । 
খুব সহজেই সব বিশ্ববিদ্যালয় মিলে একটি সমন্বিত ভর্তি পরীক্ষা নেওয়া সম্ভব ।  আমাদের দেশের বড় বড় বিশ্ববিদ্যালয়গুলো যেহেতু টাকার লোভ ছেড়ে এই ধরনের একটা ভর্তি প্রক্রিয়ার মাঝে যেতে রাজি নয় ,  তাই আমরা একবার ছোট দুটি বিশ্ববিদ্যালয় মিলে প্রক্রিয়াটা শুরু করেছিলাম ।  উদ্দেশ্য ছিল সবাইকে দেখানো ,  কাজটি কত সহজ ।  এবং সেটি দেখে পরেরবার হয়তো আরও বিশ্ববিদ্যালয় এগিয়ে আসবে ।  প্রায় সব আয়োজন শেষ করার পরও সেটি করা যায়নি ,  কারণ এই দেশের বামপন্থী রাজনৈতিক দলগুলো তার বিরুদ্ধে আন্দোলন শুরু করে দিল ।  আমি তাই এই দেশের বামপন্থী রাজনৈতিক দলের নেতাদের ,  বড় বড় কমিউনিস্টদের খুঁজে বেড়াই জিজ্ঞেস করার জন্য ,   ‘ আপনারা না দেশের শোষিত মানুষের কষ্ট লাঘব করার জন্যে রাজনীতি করেন !  তাহলে এই কমবয়সী কিশোর - কিশোরীরা কী দোষ করেছে ?  তাদের কষ্ট একটুকু কমানোর জন্যে চেষ্টা করা হলে আপনারা কোন যুক্তিতে তার বিরুদ্ধে ঝাঁপিয়ে পড়েন ?  ’ 
আমি এই প্রশ্ন করার জন্যে এখনও কাউকে খুঁজে পাইনি । 
২ . 
আমি যেহেতু ছোটদের জন্যে লেখালেখি করি ,  তাই ছোট ছেলেমেয়ে আমার কোনও লেখা দেখলেই এটা তাদের জন্য লেখা মনে করে সেটা পড়ে ফেলার চেষ্টা করে বলে শুনেছি ।  আমার এই লেখাটাও যদি তাদের চোখে পড়ে যায় এবং তারা যদি এটা পড়ে ফেলে তাহলে তাদের খুব মন খারাপ হবে ।  কারণ এই পুরো লেখাটিতে এখন পর্যন্ত আমাদের দেশের লেখাপড়া নিয়ে একটি ভালো কথা লেখা হয়নি ।  এই দেশের লেখাপড়ার ব্যাপারে বলার মতো ভালো কথা একটিও নেই ,  সেটাও তো সত্যি নয় ।  যেমন এই দেশের প্রায় ত্রিশ লাখ ছেলেমেয়ে পিএসসি পরীক্ষা দেয় এবং তার মাঝে ছেলে ও মেয়ে প্রায় সমান সমান ।  সত্যি কথা বলতে কী ছেলে থেকে মেয়েদের সংখ্যা একটু বেশি ।  জেএসসি পরীক্ষা দেয় প্রায় বিশ লাখ ,  এসএসসি পরীক্ষা দেয় পনেরো লাখ এবং এইচএসসি পরীক্ষা দেয় প্রায় দশ লাখ ছাত্র - ছাত্রী ।  যদি হিসাব করি তাহলে দেখব ,  শুধু স্কুল আর কলেজেই তিন কোটি ছেলেমেয়ে লেখাপড়া করে ।  সবাই যখন ঠিক করে লেখাপড়া করবে তখন কী একটা অসাধারণ ব্যাপার ঘটবে ।  সেটি কি কেউ চিন্তা করে দেখেছে ? 
এইতো সামনে ইংরেজি নববর্ষ ।  তখন দেশের সব ছাত্রছাত্রীর হাতে নতুন বই তুলে দেওয়া হবে ।  জানুয়ারির এক তারিখ স্কুলের ছেলেমেয়েরা তাদের নতুন বইগুলো বুকে চেপে ধরে মুখে বিশাল একটা হাসি নিয়ে বাড়ি ফিরে যাচ্ছে ।  এর থেকে সুন্দর দৃশ্য পৃথিবীতে আর কী হতে পারে ?  শুধু তাই নয় ,  পাঠ্যবইগুলো আগের তুলনায় অনেক ভালো হয়েছে ।  ছাত্রছাত্রীরা আর কিছু না পড়ে যদি শুধু পাঠ্যবইগুলো মন দিয়ে আগাগোড়া পড়ে ,  তাহলেই কিন্তু লেখাপড়ার পুরোটুকু হয়ে যাবে ।  তাদের প্রাইভেট টিউটর কোচিং কিংবা ব্যাচে পড়তে যেতে হবে না !  গাইড বই যদি ভুলেও খুলে না দেখে ,  তাহলে তো কথাই নেই । 
আমি নিশ্চিত ,  আগে হোক পরে হোক আমাদের দেশের লেখাপড়ার বিষয়টা ঠিক হয়ে যাবে ।  তার প্রধান কারণ তার জন্যে তো এই মুহূর্তে আলাদা করে কিছু করতে হবে না ।  ছেলেমেয়েদের আমরা শুধু একটুখানি উত্সাহ দেব ,  তাদের মাথার ভেতরের মস্তিষ্কটাকে একটুখানি উসকে দেব ,  হাতে নতুন নতুন বই তুলে দেব ,  শিক্ষকদের একটু খানি সম্মান দেব ।  এর বেশি তো আমরা কিছু চাইছি না ।  একটা দেশে ,  সেই দেশের মানুষ কি আমাদের সেইটুকুও দেবে না ? 
নিশ্চয়ই দেবে ।  যদি না দেয় ,  আমি আমার ভাঙা রেকর্ডটি বাজিয়েই যাব ! 





ঘটনা কিংবা দুর্ঘটনা 



১ . 
গত কয়েক বছর হলো ঈদের বেশ কিছুদিন আগে থেকে শুরু করে ঈদ শেষ হওয়ার বেশ কিছুদিন পর পর্যন্ত আমি এক ধরনের আতঙ্ক অনুভব করতে থাকি ।  আমার ধারণা ,  আমি একা নই ,  আমার মতো আরও অনেকের ভেতরেই এই ভীতিটা কাজ করে ।  ঈদের আগে আমি ভয়ে ভয়ে থাকি ।  কারণ মনে হতে থাকে ,  যে কোনোদিন আমি খবরে দেখব জাকাত নিতে গিয়ে মানুষ পায়ের চাপায় মারা যাচ্ছে ।  ঈদের পর ভয়ে ভয়ে থাকি ,  কারণ মনে হতে থাকে ,  খবরে দেখব ঈদের ছুটিতে বাড়িতে যাওয়ার সময় কিংবা ছুটি শেষে ফিরে আসার সময় গাড়ি অ্যাক্সিডেন্ট বা লঞ্চডুবিতে মানুষ মারা যাচ্ছে ।  আমার মনে হয় ,  এই বছরটা বাড়াবাড়ি রকমের খারাপ ছিল ।  এ দেশে এখন একটা শাড়ি বা লুঙ্গির জন্য একজনের জীবন দেওয়ার অবস্থা নেই ।  তারপরও একজন - দুইজন নয় ,  ২৭ জন মানুষ এই বছর ডাকাতের শাড়ি - লুঙ্গির জন্য প্রাণ দিয়েছে ।  আর গাড়ি অ্যাক্সিডেন্টে ঈদের ছুটিতে এ বছর যত মানুষ মারা গেছে সেটি যে কোনো হিসাবে ভয়ঙ্কর ।  আমি যদিও অ্যাক্সিডেন্ট  ( দুর্ঘটনা )  শব্দটা ব্যবহার করেছি কিন্তু আমরা সবাই জানি ,  কোনো হিসাবেই এগুলো অ্যাক্সিডেন্ট বা দুর্ঘটনা নয় ।  যে  ‘ ঘটনা ’  এড়ানো সম্ভব সেটা মোটেও দুর্ঘটনা নয় ।  যদি এ দেশের মানুষ শুধু খুবই সহজ কিন্তু নিয়ম - কানুন মেনে চলত ,  তাহলে এ রকম সম্পূর্ণ অপ্রয়োজনীয় মৃত্যুর সংখ্যা অনেক কমিয়ে নিয়ে আসা যেত ।  আমাদের দেশে যারা রাস্তাঘাটে চলাফেরা করেন ,  তারা সবাই এ কথাটা স্বীকার করবেন ।  
ঢাকা গেলে আমি যেখানে থাকি সেটি ট্রেন লাইনের খুব কাছে ।  আমি বাসার বারান্দা থেকে প্রতি পাঁচ মিনিটে একটি ট্রেনকে যেতে কিংবা আসতে দেখি ।  ঈদের ঠিক আগে আগে এই ট্রেনগুলো দেখলে মাথা ঘুরে যায় ।  তখন ট্রেনের কাঠামোটাও দেখা যায় না ,  মানুষ এবং মানুষে সেটা ঢেকে থাকে ।  ট্রেনের ছাদে শুধু যে দুঃসাহসী কিছু মানুষ থাকে তা নয় ,  সেখানে শিশু ও মহিলা থাকে ।  এবারের যাত্রাটি অন্যবার থেকে ভিন্ন ছিল ।  কারণ যারা সেখানে বসেছিল ,  তারা নিশ্চিতভাবে প্রবল বৃষ্টি মাথায় নিয়ে তাদের যাত্রাটি শেষ করেছে । 
একজন মানুষ ঈদের ছুটিতে বাড়িতে যাওয়ার জন্য কেমন করে এত বড় ঝুঁকি নেয় ,  আমি সেটি নিয়ে বিস্ময় প্রকাশ করতে পারি না ।  কারণ আমি নিজে যখন বিশ্ববিদ্যালয়ের ছাত্র তখন ট্রেনের ভেতরে খুব বেশি ভিড় ছিল বলে ট্রেনের ছাদে বসে মহানন্দে ভ্রমণ করেছি  ( ট্রেনের ছাদে দাঁড়িয়ে যখন প্রাকৃতিক দৃশ্য দেখছি ,  তখন নিচে দাঁড়ানো কিছু মানুষ আতঙ্কিত হয়ে হাত নেড়ে আমাদের দৃষ্টি আকর্ষণ করছিল ।  তাদের দৃষ্টি অনুসরণ করে সামনে চোখ ফেরানোর কারণে নিচু হয়ে ঝুলে থাকা ইলেকট্রিক তারটা চোখে পড়েছিল এবং শেষ মুহূর্তে বসে পড়ার কারণে সেই তারের আঘাতে ট্রেনের ছাদ থেকে ছিটকে নিচে পড়ে যাওয়ার অভিজ্ঞতাটি পেতে হয়নি ।  আমার জীবনে এ রকম নির্বুদ্ধিতার তালিকা অনেক দীর্ঘ )  ।  একাত্তর সালে আমি এবং বড় ভাই হুমায়ূন আহমেদ মা এবং অন্য ভাইবোন থেকে বিচ্ছিন্ন হয়ে ছিলাম ।  দেশ স্বাধীন হওয়ার পর তাদের সঙ্গে মিলিত হওয়ার জন্য দীর্ঘ পথ পাড়ি দিয়েছিলাম ।  কখনও হেঁটে ,  কখনও বাসের ছাদে বসে ।  নিচু হয়ে থাকা গাছের ডালে ছাদে বসে থাকা প্যাসেঞ্জারদের যেন ধাক্কা খেতে না হয় ,  তার দায়িত্ব নিয়েছিল সদ্য যুদ্ধ থেকে ফেরা একজন বাচ্চা মুক্তিযোদ্ধা ।  দূর থেকে একটা নিচু গাছের ডাল দেখলেই সে চিৎকার করে উঠত  ‘ অ্যামবুশ !  ’  এবং আমরা ছাদে বসে থাকা সবাই অ্যামবুশ করতাম ,  অর্থাৎ মাথা নিচু করে ফেলতাম !  যখন বয়স কম থাকে তখন কীভাবে জানি নিজের ভেতরে একটা নিশ্চিত ধারণা হয়ে যায় ,   ‘ আমার কিছু হবে না !  ’  আমি বিশ্ববিদ্যালয়ের ছাত্র ,  একজন দায়িত্বশীল মানুষ হয়ে যেহেতু এ ধরনের অসংখ্য পাগলামো করেছি ,  আমার মতো অন্যরা কেন করবে না ?  তাই ঈদের আগে যখন দেখি ট্রেনের ছাদে বসে অসংখ্য মানুষ ,  মহিলা ,  শিশু ,  পরিবার বৃষ্টিতে ভিজে ভিজে বাড়ি যাচ্ছে ,  আমি তাদের দোষ দিতে পারি না ।  শুধু মনে মনে খোদার কাছে দোয়া করে বলি ,  খোদা সবাইকে সুস্থ দেহে বাড়ি পেঁৗছে দাও ।  অপেক্ষা করি একদিন বাংলাদেশ আরেকটু সচ্ছল একটা দেশ হবে ।  তখন কাউকে বাস কিংবা ট্রেনের ছাদে করে বাড়ি যেতে হবে না ।  রাষ্ট্র আইন করে এটা বন্ধ করে দিতে পারবে । 
এ দেশের পথেঘাটে যারা চলাফেরা করেছে ,  তাদের সবারই ছোট - বড় কোনো না কোনো দুর্ঘটনার কবলে পড়ার অভিজ্ঞতা হয়েছে ।  আমার হয়েছে ।  বেশ কয়েক বছর আগে সিলেট থেকে গণিত অলিম্পিয়াডে যোগ দেওয়ার জন্য কুমিল্লা যাচ্ছি ।  প্রচণ্ড কুয়াশায় একটা ভাড়া করা মাইক্রোবাসে আমরা কয়েকজন বসে আছি ।  কুয়াশার কারণে যেহেতু পথঘাট দেখা যাচ্ছে না ,  আমি পুরোপুরি সজাগ থেকে ড্রাইভারের গতিবিধি দেখছি ।  ব্রাহ্মণবাড়িয়ার কাছাকাছি যখন পেঁৗছেছি তখন হঠাৎ কথা নেই বার্তা নেই গাড়ির ড্রাইভার প্রচণ্ড বেগে তার গাড়ি দিয়ে সামনে একটা ট্রাককে মেরে বসল ।  মনে হলো বিকট শব্দে গাড়িটি টুকরো টুকরো হয়ে গেল ।  ভেতরে সবাই আমরা সামনে ছিটকে পড়েছি ।  আমার পাশে বসা আমাদের একজন সহকর্মী তার সিট থেকে প্রায় উড়ে গিয়ে সামনের উইন্ডশিল্ডে গিয়ে আঘাত করলেন ।  আমি দেখলাম ,  মাথায় প্রচণ্ড আঘাত পেয়েছেন ,  মাথা থেকে ঝরঝর করে রক্ত পড়ছে ।  মাইক্রোবাসের দরজা খুলে সবাই কোনোমতে বের হয়েছে ।  যে সহকর্মী মাথায় আঘাত পেয়েছেন তার অবস্থা খুব খারাপ ।  অন্য সবাই কমবেশি পেলেও কারও আঘাত গুরুতর নয় ।  আমরা মাথায় আঘাত পাওয়া সহকর্মীকে নিয়ে ব্যস্ত হয়ে পড়লাম ।  অ্যাক্সিডেন্টে হাত - পা ভাঙা এক ব্যাপার ,  মাথায় আঘাত পাওয়া সম্পূর্ণ অন্য ব্যাপার ।  আহত সহকর্মীকে এই মুহূর্তে হাসপাতালে নেওয়া দরকার ।  ভোরবেলা কুয়াশা - ঢাকা পথের পাশে একটা দুর্ঘটনাকবলিত গাড়ি ,  পথের পাশে মাথায় আঘাত নিয়ে একজন রক্তাক্ত আহত যাত্রী শুয়ে আছেন ।  আমি দেখলাম ,  রাস্তা দিয়ে গাড়ি ছুটে যাচ্ছে ,  পাশ দিয়ে যাওয়ার সময় গতি কমিয়ে বিষয়টা কৌতূহল নিয়ে দেখছে; কিন্তু সাহায্য করার জন্য কেউ থামছে না ।  একটা দামি কালো পাজেরো পাশ দিয়ে যাওয়ার সময় গতি কমিয়ে আমাদের সবাইকে এক নজর দেখে চোখের পলকে অদৃশ্য হয়ে গেল । 
কী করব বুঝতে না পেরে আমি রাস্তার মাঝখানে দাঁড়িয়ে গাড়ি থামানোর চেষ্টা করছি ।  শেষ পর্যন্ত একটা ট্রাককে থামাতে পারলাম ।  ট্রাকের ড্রাইভার আমাদের আহত সহকর্মীকে কাছাকাছি হাসপাতালে পেঁৗছে দিতে রাজি হলেন ।  আমরা কোনোমতে তাকে ট্রাক ড্রাইভারের পাশের সিটে বসিয়ে কাছাকাছি উপজেলা স্বাস্থ্য কমপ্লেক্সে নিয়ে গেলাম ।  সেখানে এই কাকভোরেও একজন ডাক্তার আছেন ।  রোগী পরীক্ষার বিছানায় একজন শুয়ে আছেন ।  কাছে গিয়ে দেখা গেল ,  সেটি একজনের মৃতদেহ ।  তাকে ধরাধরি করে নিচে নামিয়ে আমাদের সহকর্মীকে সেখানে শোয়ানো হলো ,  ডাক্তার তাকে পরীক্ষা করে আমাদের আশ্বস্ত করলেন ।  ততক্ষণে চারদিকে খবর ছড়িয়ে গেছে ,  দেখতে দেখতে অনেকে এগিয়ে এলেন সাহায্যের জন্য ।  তবে যে বিষয়টি আমি কখনও ভুলিনি ,  প্রয়োজনে সবার আগে সাহায্যের জন্য এগিয়ে এসেছেন একজন ট্রাক ড্রাইভার এবং তার হেলপার ।  আমি সেই ট্রাক ড্রাইভারের নম্বর নিয়ে রেখেছিলাম ।  ইচ্ছা ছিল সবকিছু ঠিকঠাক হওয়ার পর তার সঙ্গে যোগাযোগ করে আমি ভালোভাবে কৃতজ্ঞতা জানাব ।  আমার অগোছালো স্বভাবের কারণে টেলিফোন নম্বরটি হারিয়ে ফেলেছি বলে আর কখনও তাকে ঠিক করে কৃতজ্ঞতা জানাতে পারিনি । 
আমি অনেকবার লক্ষ্য করেছি ,  বড় ধরনের বিপদের সময় খুব সাধারণ মানুষরা সাহায্যের জন্য সবার আগে এগিয়ে আসে ।  একবার ডিপার্টমেন্টে কাজ করছি ,  তখন হঠাৎ কিছুদিন আগেও আমার ছাত্র ছিল সে রকম একজন সহকর্মীর ফোন এসেছে ।  ফোন ধরতেই শুনি সে হাউমাউ করে কাঁদছে ।  একটু শান্ত হয়ে বলল ,  সে দুটি বাসের একেবারে মুখোমুখি সংঘর্ষের ভয়াবহ অ্যাক্সিডেন্টে পড়েছে  ( সেই অ্যাক্সিডেন্টে ১৬ জন মারা গিয়েছিল )  ।  এই মুহূর্তে হাসপাতালের অসংখ্য আহত যাত্রীর মাঝে পড়ে আছে ।  তার সঠিক চিকিৎসার জন্য যোগাযোগ করে কোনোভাবে ঢাকায় ভালো হাসপাতালে পাঠানোর ব্যবস্থা করা হয়েছিল ।  তার কাছে শুনেছিলাম ,  অ্যাক্সিডেন্টের পর জ্ঞান ফিরে পেয়ে আবিষ্কার করল ,  একজন রিকশাওয়ালা তাকে জানালা দিয়ে টেনে কোনোভাবে বের করে তাকে হাসপাতালে পেঁৗছে দিয়েছেন ।  তার হাতে তার ব্যাগটাও ধরিয়ে দিয়েছেন ।  তারপর ছুটে গেছেন অন্য আহতদের উদ্ধার করে হাসপাতালে পেঁৗছে দেওয়ার জন্য ।  তিনি কারও জন্য অপেক্ষা না করে নিজ দায়িত্বে একের পর এক আহত যাত্রীদের হাসপাতালে পেঁৗছে দিয়েছেন ।  আমি ঠিক করেছিলাম ,  সুস্থ হওয়ার পর আমার সেই ছাত্রকে নিয়ে আমরা সেই ছোট শহরে গিয়ে খুঁজে খুঁজে সেই রিকশাওয়ালাকে বের করে তার হাত ধরে কৃতজ্ঞতা জানিয়ে আসব ।  নানা কাজে ব্যস্ত থাকার অজুহাতে সেই কাজটিও করা হয়নি ।  যদি সত্যি করতে পারতাম সেটি কী সুন্দর একটা গল্প হতে পারত ! 
২ . 
দেশে কীভাবে রাস্তাঘাট ঠিক করা যায় কিংবা কীভাবে দুর্ঘটনা নিয়ন্ত্রণ করা যায় ,  আমি মোটেও তার এক্সপার্ট নই ।  কিন্তু যেহেতু আমাকে এ দেশের রাস্তাঘাটে অসংখ্যবার যেতে - আসতে হয়েছে ,  অসংখ্য বিষয় দেখতে হয়েছে ,  তাই নিজের অভিজ্ঞতাটুকু একটু লিখছি । 
আমার কাছে কোনো পরিসংখ্যান নেই; কিন্তু তারপরও আমার ধারণা ,  বাংলাদেশে গাড়ি দুর্ঘটনায় যত মানুষ মারা যায় ,  তার একটা বড় অংশ হচ্ছে পথচারী ।  বড় হাইওয়ে অনেক জায়গায় প্রায় মানুষের বাড়ির উঠানের ওপর দিয়ে চলে গেছে ।  ছোট বাচ্চারা দৌড়াদৌড়ি করছে ,  বাড়ির মেয়েরা কলসি দিয়ে পানি আনছে ।  ছেলেরা গরু নিয়ে যাচ্ছে এবং তাদের সবার গা ঘেঁষে অতিকায় বাস - ট্রাক একশ ’  - দেড়শ ’  কিলোমিটার বেগে হুশহাশ করে ছুটে যাচ্ছে ।  এক ধরনের আতঙ্ক নিয়ে দেখতে হয় ,  বড় বড় বাস - ট্রাকের ভেতর দিয়ে ছোট একটা শিশু হাইওয়ে পাড়ি দিয়ে যাচ্ছে এবং খুব কাছেই তাদের বাবা - মা গল্প করছেন ।  খোলা জায়গার অভাব ,  তাই ধান শুকানোর জন্য হাইওয়েকে ব্যবহার করাকে কষ্ট করে মেনে নিতে রাজি আছি; কিন্তু বাস - ট্রাকের তোয়াক্কা না করে সেই ধান পা দিয়ে মাড়াই করার দৃশ্য খুবই ভয়ঙ্কর ।  যে বিষয়টি আমার কাছে একেবারে অবিশ্বাস্য মনে হয় সেটি হচ্ছে ,  যখন একজন মানুষ মোবাইল টেলিফোনে কথা বলতে বলতে কোনো দিকে না তাকিয়ে হাইওয়ের একপাশ থেকে অন্যপাশে পার হয়ে যায় ।  তাদের হাঁটার ভঙ্গিতে সবসময়ই এক ধরনের শৌর্যবীর্য এবং অহঙ্কার থাকে ,  বাস - ট্রাককেই তাদের সমীহ করে কোনোভাবে পাশ কাটিয়ে যেতে হয় ।  আমি নিশ্চিত ,  সবসময় সেটি সম্ভব হয় না এবং সম্পূর্ণ বিনা কারণে এ রকম অসংখ্য দুঃসাহসী পথচারী মারা পড়েন ।  আমার মনে হয় ,  সাধারণ পথচারীদের জোর করে হলেও বোঝানো উচিত যে ,  একটা চলন্ত বাস - ট্রাক বা গাড়ি মোটেও তাচ্ছিল্য করার কিছু নয় ।  স্কুলে বাচ্চাদের বইয়ে পথঘাটে কেমন করে চলা উচিত তার ওপর কোনো পাঠ্যসূচি আছে কিনা জানি না ।  যদি না থাকে সেটি মনে হয় চমৎকার একটা পাঠ্যসূচি হতে পারে । 
তবে এটি প্রায় নিশ্চিতভাবে বলা যায় ,  আমাদের দেশের দুর্ঘটনার সবচেয়ে বড় কারণ হচ্ছে বেপরোয়া ড্রাইভার ।  ট্রাকগুলোতে যে পরিমাণ মালপত্র বোঝাই করা সম্ভব সবসময়ই তার থেকে অনেক বেশি বোঝাই করা হয় বলে তারা সেভাবে ছোটাছুটি করতে পারে না ।  অনেকটা ধীরগতিতে রাস্তা দখল করে যেতে থাকে; কিন্তু বাস ড্রাইভাররা হচ্ছে সবচেয়ে বেপরোয়া ।  তাদের ড্রাইভিং দেখে আমার সবসময়ই মনে হয় ,  এই ড্রাইভারদের শৈশবের স্বপ্ন ছিল প্লেনের পাইলট হওয়ার; কিন্তু তা না হয়ে তাদের হতে হয়েছে বাসের ড্রাইভার ।  শৈশবের স্বপ্নটা কখনও ভুলতে পারেনি ।  তাই প্রতি মুহূর্তে চেষ্টা করে বাসটিকেই কোনোভাবে উড়িয়ে নিয়ে যেতে !  একটা সেকেন্ড সময় বাঁচানোর জন্য তারা নিজের এবং অন্যদের জীবনের ওপর যে পরিমাণ ঝুঁকি নেয় ,  সেটা বিশ্বাস করা কঠিন ।  যারা বাংলাদেশের হাইওয়েতে যাতায়াত করেছেন তারা সবাই এক বাক্যে স্বীকার করবেন ,  আমাদের দেশের গাড়ি ওভারটেক করার প্রক্রিয়াটি হচ্ছে সারা পৃথিবীর মাঝে সবচেয়ে ভয়ঙ্কর ।  সারা পৃথিবীতে একটা নিয়ম মেনে চলা হয় সেটি হচ্ছে ,  রাস্তার এক পাশ দিয়ে গাড়ি যাবে; অন্য পাশ দিয়ে বিপরীত দিকের গাড়ি আসবে ।  আমাদের দেশের অলিখিত নিয়ম হচ্ছে ,  যে গাড়ি সাইজে বড় সে রাস্তার যে কোনো দিক দিয়ে যাবে কিংবা আসবে ,  কেউ তাকে কিছু বলতে পারবে না ।  অর্থাৎ যে গাড়ি সাইজে যত বড় ,  রাস্তায় তার তত বেশি অধিকার ।  বিপরীত দিক থেকে গাড়ি এলে পৃথিবীর কোথাও ওভারটেক করে না ,  আমাদের দেশে সেটি নিয়মিতভাবে করা হয় ।  বিপরীত দিকের গাড়িটির সাইজ যদি ছোট হয় ,  তাহলে বড় গাড়িটির জন্য তাকে রাস্তা ছেড়ে দিতে হয় ,  রাস্তা থেকে পাশের খানাখন্দেও নেমে যেতে হয় । 
এ ধরনের অচিন্তনীয় বিপজ্জনক ওভারটেক সৃষ্টিকর্তার হস্তক্ষেপের কারণে বেশিরভাগ সময়েই কাজ করে ,  মাঝে মধ্যে কাজ করে না এবং তখন আমরা জানতে পারি ,  দুটি বাসের মুখোমুখি সংঘর্ষ হয়েছে ।  দশ ,  বিশ কিংবা ত্রিশজন অসহায় প্যাসেঞ্জার সম্পূর্ণ বিনা কারণে মারা গেছেন ।  এর জন্য কারও কোনো দায়দায়িত্ব নেই ।  আমরা শুধু মৃত্যুর সংখ্যাটি পত্রপত্রিকায় দেখি; কিন্তু যারা সারা জীবনের জন্য পঙ্গু হয়ে গেছেন ,  চিকিৎসার খরচ দিতে গিয়ে পুরো পরিবার সর্বস্বান্ত হয়ে গেছে ,  সংসারে উপার্জনের কোনো মানুষ নেই বলে পুরো পরিবারটি পথে বসেছে ,  তার খোঁজ কখনও পাই না । 
এখন আমাদের বেশিরভাগ হাইওয়ে এক রাস্তার ।  দেশের অর্থনীতি যত ভালো হবে এই রাস্তাগুলোর তত উন্নতি হবে ।  মাঝখানে ডিভাইডার দিয়ে দুই রাস্তার হাইওয়ে হবে এবং এই ভয়ঙ্কর ওভারটেকগুলোর বিপদ কমে আসবে ।  কিন্তু যতদিন সেটি না হচ্ছে ততদিন আমাদের এই রাস্তা এবং এই ড্রাইভারদের নিয়ে বেঁচে থাকতে হবে ।  কেন জানি আমার মনে হয় ,  আমরা কখনও আমাদের ড্রাইভারদের নিরাপদে গাড়ি চালানোর বিষয়টি শেখানোর চেষ্টা করিনি ।  মনে আছে ,  একবার আমি একটা বাসের ড্রাইভারকে খুবই বিনয়ের সঙ্গে আস্তে গাড়ি চালাতে অনুরোধ করেছিলাম ।  বাসের ড্রাইভার একটু অবাক হয়ে আমার দিকে তাকিয়ে বলল ,   ‘ স্যার ,  আপনি একমাত্র মানুষ যে আমাকে আস্তে গাড়ি চালাতে বলেছেন !  অন্য সব প্যাসেঞ্জার আমি যত জোরে গাড়ি চালাই তারা তত খুশি !  ’  ড্রাইভারের বক্তব্য কতটুকু সত্যি ,  কতটুকু অতিরঞ্জিত আমি কখনও যাচাই করে দেখতে পারিনি । 
বেশ কয়েক বছর আগে একটা বড় অ্যাক্সিডেন্টে অনেক মানুষ মারা যাওয়ার পর আমি ড্রাইভার ,  ড্রাইভিং ,  ড্রাইভিং টেস্ট ,  ড্রাইভিং লাইসেন্স এসব বিষয়ে খোঁজখবর নিয়েছিলাম ।  তখন আমি একটা বিচিত্র বিষয় আবিষ্কার করেছিলাম ।  ড্রাইভিং লাইসেন্স নেওয়ার জন্য যে লিখিত পরীক্ষা দিতে হয় সেই পরীক্ষার প্রস্তুতির জন্য সরকার থেকে প্রকাশিত কোনো বই নেই ।  ব্যক্তিগতভাবে লেখা একটা বই রয়েছে এবং সেই বইয়ে ড্রাইভিংয়ের নিয়ম - কানুনের সঙ্গে গাড়ির কলকব্জা এবং যন্ত্রপাতি নিয়ে অনেক তথ্য আছে ।  বইটি পড়ে আমার মনে হয়েছিল ,  আমাদের ড্রাইভিং টেস্ট নিশ্চয়ই একই সঙ্গে গাড়ির ড্রাইভার এবং গাড়ির মেকানিক হওয়ার টেস্ট !  শুধু তাই নয় ,  বইয়ের উপস্থাপনা যথেষ্ট জটিল ।  এ দেশের অল্প শিক্ষিত মানুষের জন্য সেই বই পড়ে ড্রাইভিং টেস্ট পাস করা মোটেও সহজ নয় । 
পৃথিবীর সব দেশেই এই বিষয়গুলো সরকার নিয়ন্ত্রণ করে ।  খুব সহজ ভাষায় সুন্দর করে ড্রাইভিং টেস্ট নেওয়ার জন্য ছোট চটি বই থাকে ।  যারা ড্রাইভিং শিখতে চায় তাদের সবাইকে প্রথমে এই ছোট চটি বই পড়ে একটা লিখিত পরীক্ষায় পাস করতে হয় ।  আমেরিকায় গাড়ি চালানো শেখার আগে আমাকেও এই বই পড়ে একটা লিখিত পরীক্ষা দিতে হয়েছিল ।  বইটি উল্টেপাল্টে দেখে আমি লিখিত পরীক্ষা দিয়েছিলাম এবং পরীক্ষা শেষে আমাকে জানানো হলো ,  আমি পরীক্ষায় ফেল করেছি ।  আমার জীবনে সেটি প্রথম এবং এখন পর্যন্ত একমাত্র পরীক্ষা ফেল ।  তখন টের পেয়েছিলাম পরীক্ষায় ফেল করলে খুবই অপমানবোধ হয় ।  দ্বিতীয়বার পরীক্ষা দিতে যাওয়ার আগে আমি সেই বইটি শুধু উল্টেপাল্টে না দেখে খুঁটিয়ে খুঁটিয়ে পড়েছিলাম । 
আমার ধারণা ,  যেহেতু আমাদের ড্রাইভারদের বেশিরভাগই ড্রাইভিংয়ের অত্যন্ত মৌলিক কিছু বিষয় কখনোই শেখে না ,  তারা শুধু গাড়িটিকে চালাতে শেখে এবং নিয়ন্ত্রণ করতে শেখে ,  তাই তারা অহেতুক নিজেকে এবং প্যাসেঞ্জারদের নিয়ে ভয়ঙ্কর ঝুঁকিগুলো নিয়ে থাকে ।  তাদেরকে চোখে আঙুল দিয়ে দেখিয়ে দেওয়া হলে অনেকে নিশ্চয়ই নিরাপদে গাড়ি চালানোর চেষ্টা করবে । 
আমি সারা জীবন মানুষের ভেতরকার শুভবোধকে গুরুত্ব দিয়ে এসেছি ।  যখন কোনো নিষ্ঠুর অ্যাক্সিডেন্টে সম্পূর্ণ অকারণে অনেক মানুষ মারা যায় ,  আমরা সবসময়ই তার জন্য দোষী মানুষটাকে খুঁজে বের করে তার একটা শাস্তি দিয়ে বিষয়টুকু শেষ করতে চাই ।  বেশিরভাগ সময়েই ড্রাইভার হচ্ছে সেই দোষী মানুষ; কিন্তু গাড়ির মালিক এই ড্রাইভারকে ঘুমানোর সুযোগ দিয়েছেন কিনা ,  তাকে নিরাপদে গাড়ি চালানোর পরিবেশটুকু তৈরি করে দিয়েছেন কিনা তার খোঁজ নিই না ।  নিজে যেহেতু দীর্ঘদিন গাড়ি চালিয়েছি তাই আমি জানি ,  দুই ঘণ্টা টানা গাড়ি চালানোর পর খানিকক্ষণ বিশ্রাম নেওয়া কত জরুরি ।  আমরা কি আমাদের দেশে ড্রাইভারদের কখনও সেই বিশ্রামটুকু দিই ?  ধরেই নিই ,  একজন গাড়ির ড্রাইভার আসলে গাড়িটির মতোই একটা মেশিন ! 
আমাদের দেশের পথে অকারণে এত মানুষ মারা যায় ,  তাদের জন্য এই পুরো ব্যাপারটা কি আরও অনেক গুরুত্ব নিয়ে দেখা উচিত না ?  আরও একটু বাস্তব চোখে ?  আরও একটু সহমর্মিতা নিয়ে ?  অসহায় মানুষদের আর কতদিন এভাবে মারা যেতে দেব ? 





প্রিয় রাজন 



১ . 
রাজনের বিষয়ে কিছু একটা লেখার জন্য আমি হাতে কলম এবং কিছু কাগজ নিয়ে গত কয়েক ঘণ্টা চুপচাপ বসে আছি ,  কিছু লিখতে পারছি না ।  কী লিখব ?  কীভাবে লিখব ?  আমি যেটাই লিখি সেটাই কি এখন পরিহাসের মতো শোনাবে না ? 
রাজনকে সিলেটের কুমারগাঁওয়ে পিটিয়ে হত্যা করা হয়েছে ।  আমাদের বিশ্ববিদ্যালয়টি কুমারগাঁওয়ে ,  সেই অর্থে আমিও কুমারগাঁওয়ের বাসিন্দা ।  তাকে যেখানে পিটিয়ে হত্যা করা হয়েছে সেই জায়গাটি আমার বাসা থেকে কিলোমিটার খানেক দূরে হবে ।  সাত ভাইয়ের যে পরিবারের কয়েক ভাই মিলে রাজনকে পিটিয়ে হত্যা করেছে ,  আমার পরিচিতরা তাদেরকে চিনে ।  সংবাদমাধ্যম ছাড়াও স্থানীয় মানুষদের কাছে আমার এই অবিশ্বাস্য রকমের নিষ্ঠুর ঘটনাটির কথা শুনতে হচ্ছে ।  আমি দুর্বল মনের মানুষ ,  এ রকম ঘটনা শুনতে পারি না ।  কম্পিউটারের স্ক্রিনে তার হত্যাকাণ্ডের ভিডিও লিংক দেওয়া আছে ।  আমার পক্ষে সেটি দেখা সম্ভব নয় ।  খবরটিও আমি দীর্ঘ সময় পড়ার সাহস পাইনি ,  আস্তে আস্তে পড়েছি ।  এই দেশে ,  এই সমাজে ,  এই এলাকায় এ রকম একটি ঘটনা ঘটেছে  –  আমি এই দেশ ,  এই সমাজ এবং এই এলাকার মানুষ ,  তীব্র একটা অপরাধবোধ আমাকে যন্ত্রণা দিচ্ছে ।  আমি দেখিনি ,  শুনেছি ,  সামাজিক নেটওয়ার্কে এই ঘটনার জন্য ভয়ঙ্কর একটি প্রতিক্রিয়া হয়েছে ।  আমি সান্ত্বনা পাওয়ার চেষ্টা করছি ,  সারাদেশের মানুষের বিবেক এমনভাবে নাড়া দিয়ে উঠুক ,  যেন ভবিষ্যতে এই দেশের মাটিতে এ রকম ঘটনা আর না ঘটে ।  
সামিউল ইসলাম রাজন ১৩ বছরের এক কিশোর ।  কিংবা কে জানে তাকে হয়তো কিশোর না বলে শিশু বলাই বেশি যুক্তিযুক্ত ।  আমি যে সামান্য লেখালেখি করি তা এই বয়সী শিশু - কিশোরদের জন্য ,  তাদের চিন্তা - ভাবনার জগৎটি আমার পরিচিত ।  আমি অনুমান করতে পারি ,  এই দেশের এই বয়সের সচ্ছল কিশোর - কিশোরীদের জীবন থেকে তার জীবনটা অনেক ভিন্ন ।  তাদের দরিদ্র সংসারে এই ১৩ বছরের কিশোরটি রিকশাভ্যানে সবজি বিক্রি করে সাহায্য করত ।  সে যদি সচ্ছল পরিবারের সন্তান হতো তাহলে তার বিরুদ্ধে রিকশাভ্যান চুরি করার মতো এত বড় একটা অপবাদ দিয়ে এ রকম নৃশংসতা করা সম্ভব হতো না ।  সংবাদমাধ্যমে এই নৃশংসতার আরও সম্ভাব্য কারণের কথা উঠে আসতে শুরু করেছে ।  আমি সেগুলো লেখা দূরে থাকুক ,  মুখেও উচ্চারণ করতে পারব না । 
তাকে নৃশংসভাবে হত্যা করার যে প্রক্রিয়াটি সামাজিক মাধ্যমে আপলোড করা হয়েছে সেটি দীর্ঘ ২৮ মিনিটের ।  টানা ২৮ মিনিট একটা শিশুর ওপর অমানুষিক অত্যাচার করা সম্ভব ,  সেটি আমাদের বিশ্বাস করা কঠিন ।  এই পুরো প্রক্রিয়াটি তামাশা করতে করতে এবং বিদ্রূপ করতে করতে যত্ন করে ভিডিও করার মানসিকতা কারও থাকতে পারে ,  সেটি আমরা কল্পনাও করতে পারি না ।  নিজেরাই সেই ভিডিওটি দশজনকে দেখানোর জন্য সামাজিক নেটওয়ার্কে আপলোড করে দিতে পারে ,  সেটি নিজের চোখে দেখেও আমি বিশ্বাস করতে পারি না ।  এটি আপলোড করার পর সেখানে কতগুলো  ‘ লাইক ’  পড়ে ,  সেটি দেখাই কি তাদের মনের বাসনা ছিল ?  তাদের সেই মনের বাসনা কি পূরণ হয়েছে ? 
মানুষের ভেতরে আশ্চর্যরকম একটা জীবনী শক্তি থাকে ।  বেঁচে থাকার জন্য মানুষের শরীর বিস্ময়করভাবে চেষ্টা করে ,  আমি সেটা জানি ।  ১৯৭১ সালে রাজাকার বাহিনী কিংবা পাকিস্তান মিলিটারির হাতে ভয়ঙ্করভাবে নির্যাতিত হয়েছে ,  এ রকম অনেকের সঙ্গে আমি কথা বলেছিলাম  ( অনেকেই জানে না ,  আমার বড় ভাই হুমায়ূন আহমেদও ১৯৭১ সালে পাকিস্তান সেনাবাহিনীর টর্চার সেলে অত্যাচারের শিকার হয়েছিল ।  ঠিক ছাড়া পাওয়ার পরপর সে আমাদের তার অভিজ্ঞতার কথা বলেছিল ।  এরপর সারা জীবন আর সেটি নিয়ে মুখ খোলেনি ।  শারীরিক নির্যাতন করা মানুষের জন্য এত অবমাননাকর যে ,  যারা এর ভেতর দিয়ে গিয়েছে তারা কখনও সেটি নিয়ে কথা বলতে চায় না )  ।  আমি মিলিটারির হাতে ধরা পড়া আমার মুক্তিযোদ্ধা বন্ধুর কাছ শুনেছি ,  টর্চার সেলে মার খেতে খেতে তারা যন্ত্রণায় অজ্ঞান হয়ে যেত আবার জ্ঞান ফিরে আসত আবার অত্যাচারে জ্ঞান হারাত ।  তবু বেঁচে থাকার অদম্য ইচ্ছাশক্তি তাদেরকে বাঁচিয়ে রাখত ।  স্বাধীনতার পর রক্ষী বাহিনীর হাতে মার খাওয়া মানুষের কাছেও আমি একই গল্প শুনেছি ।  একবার আমন্ত্রিত হয়ে মুর্শিদাবাদে গিয়ে এক সময়কার নকশাল আন্দোলনের কয়েকজন নেতার সঙ্গে পরিচয় হয়েছিল ।  তারাও সেই একই অভিজ্ঞতার কথা বলেছেন ।  প্রচণ্ড নির্যাতনে শরীরের প্রত্যেকটা হাড় ভেঙে মৃত হিসেবে ফেলে রাখার পরও শুধু মানুষের অদম্য জীবনীশক্তির জোরে তারা বেঁচে গিয়েছিলেন । 
আমাদের ছোট্ট রাজনেরও নিশ্চয়ই বেঁচে থাকার সেই অদম্য জীবনীশক্তি ছিল ।  বেঁচে থাকার জন্য তার আকুতিটুকু ২৮ মিনিটের পৃথিবীর নিষ্ঠুরতম ভিডিওটিতে রয়ে গেছে; কিন্তু সে বাঁচতে পারেনি ।  তার ছোট্ট শরীরটাতেই ৬৪টি আঘাতের চিহ্ন ।  ওইটুকু শরীরে ৬৪টি আঘাতের চিহ্ন থাকার জায়গাটুকু কোথায় ?  চিহ্ন ছাড়া আঘাতের সংখ্যা কত ?  আমি সেটা কল্পনাও করতে চাই না । 
দেশে আইনের বিচার নেই বলে মানুষ নিজের হাতে আইন তুলে নিয়ে এ ধরনের ঘটনা ঘটাচ্ছে বলে এক ধরনের ব্যাখ্যা দেওয়ার চেষ্টা করা হচ্ছে ।  এ ধরনের ব্যাখ্যা কি এই অমানুষিক নির্যাতনের পক্ষে এক ধরনের সাফাই নয় ?  যুক্তিটা অনেকটা এ রকম  –   ‘ পুলিশের উচিত এই বয়সী শিশুকে এ ধরনের অপরাধের জন্য পিটিয়ে মেরে ফেলা ।  পুলিশ যেহেতু মারবে না তাই আমরা পিটিয়ে মেরে ফেললাম ।  ’  কী ভয়ানক কথা !  রাজনের ঘটনাটি আমাদের সামনে এসেছে বলে আমরা সবাই এত বিচলিত হয়েছি; কিন্তু আমরা কি সারা জীবনে আমাদের চারপাশে এ রকম অসংখ্য ঘটনা দেখিনি ?  চোর ধরা পড়েছে শুনলে কি একেবারে নিপাট ভদ্রলোকরাও চোরকে এক দফা পিটিয়ে হাতের সুখ মিটিয়ে নেন না ?  আইন করে স্কুলের ছাত্রছাত্রীদের গায়ে হাত তোলা নিষিদ্ধ করে দেওয়ার পরও কি শিক্ষকরা ছাত্রদের গায়ে হাত তুলে যাচ্ছেন না ?  গৃহকর্ত্রীরা বাসার কাজের মেয়ে হিসেবে একেবারে অবোধ শিশুকে কি একেবারে রুটিনমাফিক গরম খুন্তির ছেঁকা দেন না ?  আমাদের দেশের সব পত্রপত্রিকা কি  ‘ গণপিটুনি ’  কিংবা  ‘ গণধোলাই ’  শব্দটি ব্যবহার করেনি ?  এই শব্দটি দিয়ে কি আমরা এই প্রক্রিয়াটির প্রতি প্রচ্ছন্ন এক ধরনের সমর্থন প্রকাশ করি না ? 
কাজেই সমস্যাটা অনেক গভীর ,  হয়তো এর সহজ ব্যাখ্যা নেই ।  হয়তো এর ব্যাখ্যা মানুষের জন্য গ্লানিময় ,  তাই হয়তো আমরা সত্যিকারের ব্যাখ্যাটি জেনেও না জানার ভান করি ।  কিন্তু এই কথাটি তো সত্যি ,  রাজন যদি সমাজের উঁচু তলার একটি শিশু হতো ,  তাহলে এত সহজে তাকে এভাবে নির্যাতন করার দুঃসাহস কেউ দেখাত না ।  মানুষের মনের গ্লানিময় অন্ধকার জগৎ কিংবা রক্তের মাঝে মিশে থাকা নিষ্ঠুরতার বীজ হয়তো আমরা সরাতে পারব না কিন্তু মানুষ হয়ে অন্য মানুষকে সম্মান দেখানোর খুব সহজ বিষয়টি তো আমরা চেষ্টা করলে আমাদের শিশুদের মনের মাঝে গেঁথে দিতে পারি ।  সবাই একটা দেশের বা সমাজের নেতৃত্ব দেয় না ,  যারা দেয় তাদেরকে লক্ষ্য করে কেন সজ্ঞানে আমরা এই প্রক্রিয়াটুকু শুরু করি না ?  আমি চোখের সামনে দেখেছি ,  বাংলাদেশ আর মুক্তিযুদ্ধকে ভলোবেসে পুরো একটি প্রজন্ম গড়ে উঠেছে ।  তাহলে মানুষকে ভালোবেসে কেন নতুন একটা প্রজন্ম গড়ে উঠতে পারে না ? 
মৃত্যুর পূর্বমুহূর্তে শিশু রাজনের মনের ভেতর ঠিক কী চিন্তা কাজ করেছিল আমরা কোনোদিন জানতে পারব না কিন্তু অনুমান করতে পারি ,  এই নিষ্ঠুর পৃথিবীর প্রতি এক গভীর অভিমান তার বুকের ভেতর হাহাকার করে গিয়েছিল ।  আমরা কি কখনও এই হাহাকার থেকে মুক্তি পাব ? 
২ . 
ঈদের ঠিক আগে আগে এমন একটি মন খারাপ করা বিষয় নিয়ে লিখতে মনে চাইছিল না কিন্তু আমি জানি দশজনের সঙ্গে ভাগ করে নিলে মনের কষ্টটা কমে আসে ।  আমি তাই শুধু আমার মনের কষ্টটা সবার সঙ্গে ভাগাভাগি করে নিতে চাইছি । 
ঠিক এই মুহূর্তে আমি মন ভালো করা একটি খবর পেয়েছি ।  ঈদের আনন্দের সঙ্গে সঙ্গে সবার সঙ্গে এটাও ভাগাভাগি করে নিই ? 
আমরা সবাই জানি ,  আমাদের ক্রিকেট টিম কি দাপটের সঙ্গে সারা পৃথিবীর সব দেশের মাঝে নিজেদের জায়গা করে নিয়েছে ।  আমরা কি জানি ঠিক সে রকম আমাদের অলিম্পিয়াড টিমের কিশোর - তরুণরা একইভাবে বাংলাদেশের পতাকা পৃথিবীর বুকে তুলে ধরতে শুরু করেছে ?  পদার্থ বিজ্ঞানে একটা ব্রোঞ্জ মেডেল পেয়েছে ।  গণিতে একটি রূপা এবং চারটি ব্রোঞ্জ ।  আন্তর্জাতিক গণিত অলিম্পিয়াডে এক লাফে ২০ ধাপ এগিয়ে আমরা এখন পৃথিবীর ৩৩তম দেশ ।  এটি কি কম কথা ? 





শহীদ জননীর জন্যে ভালোবাসা 



এক . 
২৬ জুন শহীদ জননী জাহানারা ইমামের মৃত্যু দিবস ছিল ।  আমার বিশ্বাস হয় না দেখতে দেখতে একুশ বছর কেটে গেছে ।  মনে হয় এই তো মাত্র সেদিন নিউইয়র্ক ,  নিউজার্সিতে সভা - সমিতি করে গাড়ি করে তাঁর সাথে আমি ঘুরে বেড়িয়েছি ।  যুদ্ধাপরাধীর বিচারের আন্দোলনে যিনি ইস্পাতের মতো কঠিন ,  সিংহের মতো শক্তিশালী ,  সেই একই মানুষ ব্যক্তিগত পরিবেশে নিরিবিলি কথা বলার সময় একেবারেই সহজ - সরল ।  নিজের কথা বলতে গিয়ে একটু পরে পরে তিনি বাচ্চা মেয়ের মতো খিল খিল করে হেসে ওঠেন ।  মাঝে মাঝেই মনে হয় আমার কত বড় সৌভাগ্য আমি শহীদ জননী জাহানারা ইমামের মতো একজন মানুষের স্নেহ পেয়েছি । 
যুদ্ধাপরাধীদের বিচারের দাবিতে যখন শাহবাগে গণজাগরণ মঞ্চের আন্দোলন শুরু হয়েছিল তখন নূতন প্রজন্মের তরুণেরা সেখানে শহীদ জননী জাহানারা ইমামের বিশাল একটি ছবি লাগিয়েছিল ।  আমার মনে হতো সেই ছবির জাহানারা ইমাম এক ধরনের স্নেহ নিয়ে শাহবাগের লক্ষ লক্ষ তরুণ - তরুণীর দিকে তাকিয়ে আছেন ।  মনে আছে একদিন সন্ধ্যে বেলা মোমবাতি জ্বালানোর একটি কর্মসূচী ছিল ।  শাহবাগে লক্ষ লক্ষ মোমবাতি মিটিমিটি করে জ্বলছে এবং তার মাঝে শহীদ জননী জাহানারা ইমামের বিশাল প্রতিকৃতি স্মিত হাসিতে সবার দিকে তাকিয়ে আছেন সেরকম একটি ছবি আছে ।  আমি মাঝে মাঝেই সেই ছবিটি দেখি ,  আমার খুব ভালো লাগে ।  মনে হয় শহীদ জননী জাহানারা ইমাম সত্যিই আমাদের সাথে আছেন; সত্যি সত্যি আমার দিকে তাকিয়ে বলছেন ,   ‘ আমি বলেছিলাম না ,  এই দেশের মাটিতে একদিন যুদ্ধাপরাধীর বিচার হবেই হবে !  ’ 
মৃত্যুর ঠিক আগে আগে নিউইয়র্ক ,  নিউজার্সি এলাকায় আমরা বেশ কয়েকজন সারারাত গাড়ি চালিয়ে মিশিগান স্টেটের ডেট্রয়েটের হাসপাতালে তাকে দেখতে গিয়েছিলাম ।  তখন তার কথা বন্ধ হয়ে গেছে ,  মুখে কিছু বলতে পারেন না ,  কিছু বলতে চাইলে কাগজে লিখে দেন ।  এক সাথে বেশি ভিজিটর যাওয়া নিষেধ ,  তার ছেলে জামী আমাদের দুজন দুজন করে নিয়ে গেছে ।  আমি যখন গিয়েছি তখন ধবধবে সাদা একটা বিছানায় তিনি চুপচাপ বসে আছেন ।  আমাদের দেখে মৃদু হাসলেন এবং তখন আমার সাথে যে ছিল সে ভেউ ভেউ করে কাঁদতে শুরু করল ।  জাহানারা ইমাম কাগজে লিখলেন ,   ‘ এখন কান্নার সময় না ,  এখন হাসার সময় ।  ’ 
কাগজে লিখে লিখে আমাদের সাথে কথা বললেন ।  এক সময় আমাদের সময় শেষ হয়ে গেল ,  তখন আমরা বিদায় নিয়ে চলে এলাম ।  আমরাও জানি তিনিও জানেন আমাদের আর দেখা হবে না ।  মনে আছে তখন কাগজে লিখেছিলেন ,  এই দেশের মাটিতে যুদ্ধাপরাধীর বিচার হবেই হবে ।  কাগজগুলো কার কাছে আছে ,  কোথায় আছে ,  কে জানে ! 
তার কয়েকদিন পরই শহীদ জননী মারা গেলেন ।  মারা যাওয়ার আগের মাসগুলো তিনি চিকিৎসার জন্যে তার ছেলের কাছে থাকেন ।  তার মন ভালো করার জন্যে আমি তাকে মাঝে মাঝে ছোটখাটো উপহার পাঠাতাম ।  একবার আমাদের পাঠানো একটা উপহারের প্যাকেট পেয়ে তিনি খুব খুশি হয়ে আমাকে একটি চিঠি পাঠিয়েছিলেন ।  চিঠিটি আমি সযত্নে রক্ষা করেছিলাম ।  তবে বাসার অসংখ্য কাগজপত্রের ভিড়ে সেটি হারিয়ে গিয়েছিল ।  সেদিন বইপত্র গোছাতে গোছাতে হঠাৎ করে সেই চিঠিটি আমি আবার খুঁজে পেলাম ।  সেটি পড়ে আমার বুকটা কেমন জানি টন টন করে উঠল ।  আমাদের কাছে লেখা একান্তই ব্যক্তিগত চিঠি; কিন্তু তারপরও আমি সেটা পাঠকদের জন্যে তুলে দিই ।  শহীদ জননী লিখেছেন  : 
স্নেহের জাফর ও ইয়াসমিন , 
তোমাদের পাঠানো প্যাকেটটা এমন সময়ে আজ বিকেলে পেলাম -  যখন আমার মনের অবস্থা যাকে বলে all time low সেই পর্যায়ে ।  কারণটা হল -  প্রথম থেকে জানতাম ৬ সপ্তাহের রেডিয়েশন থেরাপি দেয়া হবে Five days a week ,  মোটমাট ৩০ treatments .  হঠাৎ গত সপ্তাহে ডাক্তার বললেন ,  ২৫ treatments দেব ।  হিসেব করে দেখা গেল -  ৩০ ডিসেম্বর ২৫তম রে - থেরাপি নেয়া শেষ হবে ।  বাড়িসুদ্ধ সবাই খুশি ।  আজ হঠাৎ ডাক্তার বললেন -  না ,  ৩০টাই নিতে হবে ।  যেটা শেষ হবে ৭ জানুয়ারি  ( ছুটিছাটা বাদে )  ।  রাগ এবং হতাশা দুটোই প্রবল হয়েছে ।  এমন সময় তোমাদের পাঠানো অপূর্ব উপহার সামগ্রী এলো ,  যার মধ্যে সর্বশ্রেষ্ঠ হচ্ছে তোমাদের চিঠিটি ।  আসলে ,  জাফর -  তোমার অনুভবের গভীরতাটাই আমাকে অভিভূত করেছে সবচেয়ে বেশি । 
গতবারও তুমি আমাকে একটি চমৎকার বাঁধানো লেখার খাতা দিয়েছিলে  ( এবং কলমও )  ।  আসলে আমি এত কাটাকুটি করে লিখি ,  এত revise করি যে ,  এত সুন্দর বাঁধানো খাতায় লিখতে সাহস হয় না ।  তবু তোমার অনুভূতির প্রগাঢ় প্রকাশ হিসেবে খাতাটা আমার কাছে রইবে । 
অক্টোবরে এখানে এসেই লাইব্রেরি থেকে মরিসনের বই আনতে বলেছিলাম ফ্রিডাকে ।  একমাত্র Tar Baby ছাড়া অন্য সব বই বাইরের ।  তার মানে সবাই এখন নিয়ে পড়ছে ।  Tar Baby র জায়গায় জায়গায় ভাষার এমন মনোমুগ্ধকর বুনন -  পড়তে পড়তে অভিভূত হয়ে গেছি ।  আমি ওর সব বই এখনো পড়িনি -  তবু মনে হয় ওর ভাষার যাদুময়তা ওর লেখার অন্যতম asset - 
সাদীর গান একপিঠ শোনা হল -  অন্য পিঠের একটি গানের প্রথম লাইনটি এইমাত্র কানে ঠেকল -   ‘ আমার পথে পথে পাথর ছড়ানো ’  ।  পুরো গানটায় এখন মনোযোগ দিতে পারছি না ।  তবে প্রথম লাইনটাই মনে দাগ কেটে দিল -  আমারও পথে পথে বাধার পাথর ছড়ানো । 
বাচ্চা দুটিসহ তোমাদের দুজনকে অনেক দোয়া ও ভালবাসা জানিয়ে শেষ করছি । 
 –  খালাম্মা
২১ ডিসেম্বর ,  ৯৩
মিশিগান
দুই . 
শহীদ জননী জাহানারা ইমামকে একটা কথা কখনো বলা হয়নি ।  আমরা যখন ছোট ছিলাম তখন আমাদের পরিবারের সবার খুবই প্রিয় বই ছিল আমেরিকায় লরা ইঙ্গলস ওয়াইল্ডারের লেখা বইগুলো ।  তখন ইংরেজী পড়া শিখিনি ,  তাই বাংলা অনুবাদ পড়েছি ।  এখনও আমার স্মৃতির মাঝে জ্বলজ্বল করে  ‘ ঘাসের বনে ছোট্ট কুটির ’  নামের সেই বইটা ।  আমি জানতাম না এই বইগুলো আসলে শহীদ জননী জাহানারা ইমাম অনুবাদ করেছেন ।  আমার খুব আফসোস হয় ,  তাঁকে কখনও বলতে পারিনি তাঁর অনুবাদ করা বইগুলো আমাদের সব ভাইবোনকে ছেলেবেলায় কতো আনন্দ দিয়েছে ! 
তাকে আরও একটা কথা কখনো বলা হয়নি ,  সেটি হচ্ছে তার ছেলে রুমী আর আমি ঢাকা কলেজে সহপাঠী ছিলাম !  রুমীর কথা সবাই জানে ,  বাংলাদেশে  ‘ একাত্তরের দিনগুলো ’  বইটি পড়েনি এরকম মানুষ আর কতোজন আছে ?  আমিও রুমীর কথা জানি ,  রুমীর মা বলে আমরা সবাই তাকে শহীদ জননী বলি ।  অথচ আমি কখনো রুমীর ছবি ভালো করে দেখিনি ।  কিছুদিন আগে রুমীর ভালো একটা ছবি দেখে আমি চমকে উঠেছিলাম ,  কারণ ঢাকা কলেজে আমরা একসাথে পড়েছি ।  আমি ছিলাম মফস্বল থেকে আসা হাবাগোবা একজন ছাত্র; রুমী ছিল প্রাণশক্তিতে ভরপুর তেজস্বী একজন ছেলে !  তখন ঊনসত্তরের গণআন্দোলন চলছে ,  কলেজে লেখাপড়া সেরকম হয়নি ,  যখন হয়েছে তখনও আমি পাবলিক লাইব্রেরিতে বসে গল্পের বই পড়ে সময় কাটিয়েছি ।  ঢাকা কলেজের সহপাঠীদের সাথে বন্ধুত্ব হয়েছে ঢাকা বিশ্ববিদ্যালয়ে গিয়ে; কিন্তু রুমীর আর ঢাকা বিশ্ববিদ্যালয়ে যাওয়া হয়নি ।  একাত্তরে সে শহীদ হয়েছিল ।  রুমী আর আমি সহপাঠী জেনে একটি মেয়ে কয়দিন আগে আমাকে লিখেছে ,  রুমী বেঁচে থাকলে সে আমাকে যেরকম জাফর স্যার বলে ডাকে ,  রুমীকেও নিশ্চয়ই সেভাবে রুমী স্যার বলে ডাকতো ।  কিন্তু এখন রুমী তাদের কাছে রুমী স্যার নয় ,  সে কম বয়সী একজন তরুণ ,  আজীবন সে কম বয়সী তরুণীদের বুকের দীর্ঘশ্বাস হয়ে রুমী হিসেবে বেঁচে থাকবে । 
আমি শহীদ জননী জাহানারা ইমামকে এই কথাগুলোও বলতে পারিনি । 
তিন . 
শহীদ জননী জাহানারা ইমামের দ্বিতীয় ছেলে জামীর সাথে আমার পরিচয় হয়েছিল মিশিগানে ।  বছর তিনেক আগে সে আমার সাথে যোগাযোগ করে অনুরোধ করেছিল জাহানারা ইমামের আত্মজৈবনিক  ‘ অন্যজীবন ’  বইটি চারুলিপি প্রকাশনী থেকে নূতন করে প্রকাশিত হবে ।  আমি কী তার ভূমিকা লিখে দিতে পারব ?  কী আশ্চর্য একটি অনুরোধ ,  শহীদ জননী জাহানারা ইমামের লেখা একটা বইয়ের ভূমিকা লিখব আমি ?  আমার মতো একজন মানুষ ? 
আমি বইটির ভূমিকা লিখেছিলাম ।  আমরা সংগ্রামী তেজস্বী জাহানারা ইমামকে চিনি তার তীব্র গণআন্দোলনের নেতৃত্বের ইতিহাস থেকে ।  কিন্তু কেউ কী জানে তিনি এক সময় যখন ছোট একটা বালিকা ছিলেন তখন কী ভাবতেন ,  যখন কিশোরী ছিলেন তখন কী করতেন ?   ‘ অন্যজীবন ’  বইটিতে সেই বালিকা ,  কিশোরী আর তরুণী জাহানারা ইমামের ছবিটুকু আঁকা আছে ।  আমি আমার মতো করে তাঁর সেই বইয়ের ভূমিকা লিখে দিয়েছিলাম ।  তাঁর মৃত্যুদিবসে আমার বার বার তাঁর কথা মনে পড়ছে ।  আমার কেন জানি ইচ্ছে করছে ,  সেই বইটির ভূমিকাটি পাঠকদের সাথে একটু ভাগাভাগি করে নিই । 
 ‘ অন্যজীবন ’  ,  জাহানারা ইমাম
ভূমিকা
অনেক দিন আগের কথা ,  নিউইয়র্কের একটি অনুষ্ঠানে শহীদ জননী জাহানারা ইমাম এসেছেন ।  আমার খুব ইচ্ছে তার সাথে একটু পরিচিত হই ।  যখন তার আশেপাশে কেউ নেই তখন কুণ্ঠিতভাবে তার কাছে গিয়ে নিজের পরিচয় দিয়ে বললাম ,  আপনি আমাকে চিনবেন না ।  আমার বড় ভাই হচ্ছে হুমায়ূন আহমেদ -  জাহানারা ইমাম আমাকে থামিয়ে দিয়ে বললেন ,  আমি তোমাকেও চিনি ।  আমি তোমার বইও পড়েছি -  তারপর তিনি আমার বই নিয়ে খুব দয়ার্দ্র কিছু কথা বললেন ।  শহীদ জননীর কথাগুলো আমার জীবনে খুব বড় ভূমিকা পালন করেছিল ।  আমি তখন তখনই ঠিক করেছিলাম আমার লেখা কেউ পড়ুক আর নাই পড়ুক আমি এখন থেকে নিয়মিত লিখে যাব !  তারপর আমি খুব একটা সাহসের কাজ করে ফেললাম ,  মুক্তিযুদ্ধের ওপর লেখা আমার কয়েকটি গল্পের একটা পা - ুলিপি তাঁর হাতে দিয়ে তাঁকে অনুরোধ করলাম কিছু একটা লিখে দিতে ।  শহীদ জননী জাহানারা ইমাম আমার বইটির জন্যে খুব সুন্দর কয়টি কথা লিখে দিয়েছিলেন ।  তার সেই কথাগুলো পেছনের মলাটে লিখে যখন বইটি প্রকাশিত হল ,  তখন আমার মনে হল সেই লেখাটি আমার জন্যে অনেক বড় সম্মান ,  সেই বইটি আমার জীবনের খুব বড় একটি সম্পদ । 
আজ আমি শহীদ জননীর অন্যজীবন বইটির ভূমিকা লিখতে বসেছি ,  আমি কি কাউকে বোঝাতে পারব এটি আমার জন্যে কতো বড় সম্মান ?  তিনি যদি আজ বেঁচে থাকতেন তাহলে কী আমার এই দুঃসাহস দেখে ফিক করে হেসে দিতেন না ? 
বইটির নাম অন্যজীবন ,  জাহানারা ইমাম শুরুতেই বলে দিয়েছেন ,  পরিণত জীবনে তিনি যখন তার জীবনের প্রথম দশকের দিকে তাকান তখন তার বিশ্বাসই হতে চায় না যে ,  সেটি তার নিজের জীবন ।  আমরা যখন পড়ি তখন পাঠক হিসেবেও কিন্তু বিষয়টা টের পেতে শুরু করি ।  আত্মজৈবনিক বই কিন্তু শুরুতে উত্তমপুরুষে লেখা হয়নি ।  জাহানারা ইমাম জুড়ু নামে একটা বালিকার কথা বলে গেছেন ,  যে খুব ধীরে ধীরে  ‘ আমি ’  হয়ে উঠেছে ।  নিজেকে বাইরে থেকে দেখার এই পদ্ধতিটি আমার কাছে অভিনব মনে হয়েছে ।  অন্যজীবনে নিজের চরিত্রটি যে অন্যের জীবন সেটি এভাবেই যেন অনেক স্পষ্ট হয়ে উঠেছে । 
বইটিতে আজ থেকে সত্তুর কিংবা আশি বছর আগের জীবনের একটা ছবি উঠে এসেছে ।  সেই ছবি কখনো একটি শিশু বা বালিকার চোখে দেখা ,  কখনো বা পরিণত জাহানারা ইমামের চোখে দেখা ।  লেখার মাঝে অনেক বিষয় উঠে এসেছে ,  তবে নিঃসন্দেহে আলাদাভাবে যে বিষয়টি চোখে পড়বে সেটি হচ্ছে ত্রিশ এবং চল্লিশ দশকের মেয়েদের বেড়ে ওঠা ।  ছোট ছোট অসংখ্য ঘটনা দিয়ে একটি অপূর্ব কাহিনী গেঁথে তোলা হয়েছে ,  যার ভেতরে বৈচিত্র্যের ছড়াছড়ি ।  মাকে বাবা বাংলা লেখাপড়া শেখানোর চেষ্টা করেছেন সেই বিষয়টিই কেউ মানতে রাজি নন ।  আবার রক্ষণশীল সেই পরিবারের মায়ের হাতে পিস্তল ,  রাতের অন্ধকারে চোরকে প্রতিহত করতে গুলি ছুড়তে দ্বিধা করছেন না ।  কঠিন পর্দার কারণে মহিলাদের গরুর গাড়িতে আটকে রেখে প্রাণের ঝুঁকি নিয়ে নদী পারাপার করছে ।  সেই মহিলারাই বিয়ের অনুষ্ঠানে কোমর দুলিয়ে নেচে চলছে ।  গায়ে হলুদ অনুষ্ঠানে উন্মত্তের মতো কাদা ছোড়াছুড়ি ,  রং ছোড়াছুড়ি করছে । 
শহীদ জননী জাহানারা ইমামের কর্মজীবন ছিল শিক্ষাবিদের জীবন ।  সেদিক দিয়ে বিবেচনা করলে তার শিক্ষা জীবনের শুরুটি ছিল যথেষ্ট চিত্তাকর্ষক ।  ক্লাস সিক্স শেষ করে আর লেখাপড়া করবেন না বলে মনস্থির করে ফেলেছেন ।  কেউ যখন তাকে লেখাপড়া করাতে রাজি করতে পারছেন না তখন হঠাৎ করে নিজে থেকেই আবার লেখাপড়ায় আগ্রহ ফিরে পেলেন ।  কারণটি বিচিত্র ,  তিনি খবরের কাগজে বিজয়লক্ষ্মী পন্ডিতের ছবি দেখে মুগ্ধ হয়ে গেলেন ।  মুগ্ধতা যতটুকু না বিজয়লক্ষ্মী পন্ডিতের বিদ্যাবুদ্ধি আর পান্ডিত্যে ,  তার থেকে বেশি তার হাতকাটা ব্লাউজ আর বব ছাঁটা চুলে !  ভারতবর্ষের মানুষ বিজয়লক্ষ্মী পন্ডিতকে কতোটুকু স্মরণ রেখেছে কিংবা ভবিষ্যতে কতোটুকু স্মরণে রাখবে আমরা জানি না ।  কিন্তু আমরা নিঃসন্দেহে নিশ্চিতভাবেই বলতে পারি ,  বাংলাদেশের মানুষ শহীদ জননীর কথা কখনোই ভুলে যাবে না ।  আজ থেকে সত্তুর বছর আগের সেই কিশোরী বালিকাটি কী কখনো সেটা কল্পনা করেছিল ? 
অন্যজীবন বইয়ের যে অংশটুকু আমাকে সবচেয়ে বেশি আলোড়িত করেছে সেটি হচ্ছে -  কৈশোরে তার বই পড়ার তীব্র আগ্রহ ।  স্কুল শেষ করেই রবীন্দ্র রচনাবলীতে ডুবে গেছেন ,  বিছানার নিচে লুকিয়ে বঙ্কিমের কপালকুন্ডলা পড়ছেন ।  ছোট বয়সে বড়দের  ‘ নভেল ’  পড়ার কারণে নিগৃহীত হচ্ছেন ,  তবু কোনোমতেই নিজেকে থামাতে পারছেন না ।  বইয়ের জন্যে তীব্র আকর্ষণের কাছে সব যুক্তি সব বাধা - নিষেধ তুচ্ছ হয়ে যাচ্ছে । 
আমরা দেখি ,  ছটফটে একটা কিশোরী সাইকেলে করে শহর চষে ফেলছে ।  তার আনন্দ আমাদের স্পর্শ করে ।  আবার দেখতে পাই হঠাৎ করে বড় হয়ে যাওয়ার অপরাধে তাকে শাড়ি পরিয়ে ঘরের ভেতর বন্দী করে ফেলা হয়েছে ।  সেই যাতনাটুকুও সমানভাবে আমাদের ব্যথিত করে । 
অন্যজীবন বইয়ের শেষ অংশে জাহানারা ইমাম তরুণী হয়ে উঠেছেন ।  তার জীবনে প্রায় একই সাথে রাজনীতি আর প্রেম এসে দেখা দিয়েছে ।  আমরা আবিষ্কার করি প্রেমকে সম্মান দেখাতে গিয়ে তিনি রাজনীতিকে বিসর্জন দিয়েছেন ।  সেজন্য তার ভেতরে অস্পষ্ট বেদনাবোধ ।  এই বইয়ে উল্লেখ নেই ,  কিন্তু আমরা জানি শেষ জীবনে যুদ্ধাপরাধীদের বিচারের জন্য তার নেতৃত্বে সারাদেশে তীব্র গণআন্দোলন গড়ে উঠেছিল ।  আমরা জানি না তরুণ বয়সে রাজনীতিকে বিসর্জন দেয়ার সেই অতৃপ্তিটুকু শেষ বয়সে পূর্ণ হয়েছিল কিনা !  কিন্তু আমরা অন্তত এটুকু জানি তার এই ভূমিকাটির জন্যে এই দেশের মানুষ তাকে বুকের ভেতরে ঠাঁই দিয়েছে । 
অন্যজীবন বইটিতে এই অসাধারণ মানুষটিকে আমরা ছটফটে শিশু ,  প্রাণোচ্ছল কিশোরী আর মায়াবতী তরুণী হিসেবে দেখতে পাই ।  মানুষটি নেই কিন্তু এই ছটফটে শিশু ,  প্রাণোচ্ছল কিশোরী আর মায়াবতী তরুণীটি তো আমাদের চোখের সামনে আছেন ।  সত্যি মানুষ থেকেও বেশি সত্যি এই শিশু ,  এই কিশোরী আর এই তরুণীকে আমরা কেমন করে ভুলব ? 
মুহম্মদ জাফর ইকবাল
১০ জানুয়ারি ২০১২
এটি ছিল  ‘ অন্যজীবন ’  বইয়ের ভূমিকা ! 
৩০ - ৬ - ১৫





আমস্টারডাম 



১ . 
আমস্টারডাম শহরে প্রথম দিন ভোরবেলা বের হয়েছি ,  আমাদের সাথে আমার ছেলে ।  ঝলমলে একটা শহরে হাসিখুশি সুখী মানুষের ভিড় ।  তার মাঝে হাঁটতে হাঁটতে আমার ছেলে আমাকে খুব মূল্যবান একটা তথ্য দিল; বলল :   “ যখন কফি খাবার ইচ্ছে করবে ,  খবরদার কফি শপে ঢুকবে না ।  ” 
আমি এবং আমার স্ত্রী অবাক হয়ে জিজ্ঞেস করলাম :   ‘  ‘ কেন ?  ” 
আমার ছেলে বলল :   ‘  ‘ কারণ কফি শপ হচ্ছে গাঁজা খাওয়ার দোকান ।  কফি খেতে হলে যাবে ক্যাফেতে ।  ” 
আমার ছেলে তার পুরনো মডেলের বাবা মাকে বোকা বানানোর চেষ্টা করছে কী না সেটা সাথে সাথেই পরীক্ষা করে দেখার সুযোগ হল ।  শহরের ব্যস্ত রাস্তায় একটু পরে পরেই কফি শপ; সেখানে কেউ কফি খাচ্ছে না ।  ঢুলু ঢুলু চোখে গাঁজা টানছে ।  অতি বিচিত্র একটি দৃশ্য । 
আমস্টারডামে অবশ্যি এটি মোটেও বিচিত্র নয় ,  এখানে গাঁজা খাওয়া আইনসম্মত ব্যাপার ।  যারাই দেশ বিদেশ ,  বিশেষ করে ইউরোপের খোঁজখবর রাখেন তারা সবাই জানেন ,  হল্যান্ডে টিউলিপ ফুলের ছড়াছড়ি ।  ইউরোপের বড় বড় শিল্পীরা প্রায় সবাই উইন্ড মিলের সামনে বিশাল বিশাল টিউলিপ বাগানের ছবি এঁকেছেন ।  কাজেই আমস্টারডামে ফুলের বিশাল নার্সারি থাকবে সেটি মোটেও অবাক হবার কিছু নয় ।  কিন্তু সেই অপূর্ব নার্সারির অসংখ্য ফুলের গাছ ,  গাছের চারা ,  ফুলের বীজের মাঝে বড় একটা জায়গা দখল করে আছে গাঁজার গাছ ।  সেখানে নানা ধরনের গাঁজার চারা বিক্রি হচ্ছে এবং মানুষজন আগ্রহ নিয়ে সেগুলো কিনছে । 
আমস্টারডামের মতো এত সুন্দর একটা শহরের বর্ণনা দেবার সময় প্রথমেই গাঁজার গল্প দিয়ে শুরু করা মনে হয় ঠিক হল না ।  কিন্তু কেউ যেন মনে না করে যে ,  এই পুরো শহরটিতে অসংখ্য গাঁজাখোর মানুষ সারাক্ষন ঢুলু ঢুলু লাল চোখে বিড় বিড় করে কথা বলতে ইতস্তত হাঁটাহাঁটি করছে ।  এটি খুবই আনন্দমুখর নিরাপদ একটি শহর ।  আমি এবং আমার স্ত্রী আমাদের ছেলেমেয়েদের নিয়ে সিনেমা দেখে গভীর রাতে নিশাচর শিল্পীর সুমধুর ট্রাম্পেট শুনতে শুনতে বাসায় ফিরে এসেছি ।  একবারও মনে হয়নি পথেঘাটে কোথাও নিরাপত্তার কোনো অভাব আছে । 
আমস্টারডামে শুধু যে প্রকাশ্যে গাঁজা বিক্রি হয় তা নয় ,  আরও নানা ধরনের নেশার জিনিসপত্র খোলা দোকানে কেনা যায় ।  খরিদ্দার অবশ্যি বেশিরভাগই পৃথিবীর নানা দেশ থেকে আসা ট্যুরিস্ট ।  আমস্টারডামের দেখাদেখি আমেরিকার অনেক শহরেও আজকাল গাঁজা বিক্রি আইনসিদ্ধ করে দেওয়া হয়েছে ।  আমি যে শহরে আমার পিএইচডি করেছি সেই সিয়াটল শহরটি এ রকম একটি শহর । 
তবে আমি একটি হিসাব মিলাতে পারি না ।  এখন আমেরিকার নানা শহরে এই মাদকগুলো আইনসিদ্ধভাবে কেনা যায় ,  কিন্তু আজ থেকে বিশ পঁচিশ বছর আগে এগুলোসহ কাউকে ধরা হলে তাকে সারাজীবনের জন্যে জেলে বন্দি করে রাখা হত ।  নিশ্চয়ই এ রকম অসংখ্য মানুষ এখনও জেলে জীবন কাটিয়ে দিচ্ছে ।  রোনাল্ড রিগানের আমলে মাদকমুক্ত সমাজ তৈরি করার নামে বেছে বেছে কালো মানুষদের এই আইনগুলোর আওতায় শাস্তি দেওয়া হয়েছে ।  যারা পৃথিবীর খবর রাখেন তারা নিশ্চয়ই জানেন ,  মার্কিন যুক্তরাষ্ট্রে এখনও কী অবলীলায় পথেঘাটে কালো মানুষদের গুলি করে মেরে ফেলা হয় । 
২ . 
বিদেশভ্রমণ নিয়ে একেকজনের একেক ধরনের শখ থাকে ।  আমার সে রকম কোনো শখ এখন আর নেই ।  শুধু একটি এখনও রয়ে গেছে; সেটি হচ্ছে ,  আর্ট মিউজিয়াম দেখা ।  আমস্টারডামে এসে আবিষ্কার করলাম ,  এখানে খুব সুন্দর সুন্দর আর্ট মিউজিয়াম আছে ।  ছোট বাচ্চারা যেভাবে তাদের পছন্দের চকলেট বা আইসক্রিম বাঁচিয়ে বাঁচিয়ে একটু একটু করে খায় ,  আমিও প্রায় সেভাবেই এই মিউজিয়ামগুলো দেখেছি । 
প্রথমে দেখতে গিয়েছি মডার্ন আর্টের মিউজিয়াম ।  গিয়ে দেখি ,  আমাদের কী সৌভাগ্য ,  হেনরি মাতিসের একটা বিশেষ প্রদর্শনী চলছে ।  হেনরি মাতিস শেষ বয়সে রঙিন কাগজ কেটে কেটে আঠা দিয়ে লাগিয়ে লাগিয়ে অনেক ছবি তৈরি করেছেন ।  উজ্জ্বল রংয়ের সেই ছবিগুলোর ছাপ অনেকবার বইপত্রে ও ইন্টারনেটে দেখেছি ।  আমাদের দেশে কবিতার বইয়ের প্রচ্ছদ তৈরি করতে প্রচ্ছদশিল্পীরা উদারভাবে সেই ছবিগুলো ব্যবহার করেন ।  সেই বিখ্যাত ছবিগুলোর অনেকগুলো এখানে ছিল ।  দেখে অন্য এক ধরনের অভিজ্ঞতা হয়েছে । 
যেহেতু মিউজিয়ামটি মডার্ন আর্টের ,  কাজেই সেখানে অতিবিচিত্র কিছু শিল্পকর্ম ছিল ।  যেমন ,  একটা ছোট টেবিলে একটা অত্যন্ত ময়লা চাদর ভাঁজ করে রাখা ।  দেওয়ালে অনেক বড় করে এই শিল্পকর্মটি ব্যাখ্যা করা আছে –  এটাকে দেখে তুচ্ছ একটা ময়লা চাদর মনে হলেও শিল্পী যে অসংখ্য ময়লা চাদর দেখে দেখে শেষ পর্যন্ত এটা বেছে নিয়েছেন এবং এর ভাঁজ করার মাঝেও যে অন্য এক ধরনের শিল্প লুকিয়ে আছে সেটা গুরুত্ব দিয়ে লেখা আছে ।  তবে আশার কথা ,  এই ধরনের শিল্পকর্মের গ্যালারিগুলো একেবারে ফাঁকা ।  কেউ সেগুলো দেখতে যান না ।  সাধারণ দর্শকদের বোকা বানানো মোটেই সহজ নয় ।  তাদের কাছে যেটা ভালো লাগে তারা সেটা ভিড় করে দেখে ,  মন দিয়ে দেখে । 
মাঝে মাঝেই আমি পরিচিতদের একটা পেইন্টিং দেখে বলতে শুনি :   “ এটা কী ছবি ?  কিছুই তো বুঝি না !  ’  ’  তাদেরকে জানিয়ে রাখি ,  যারা ছবি বোঝার চেষ্টা করে তারা ছবি উপভোগ করতে পারে না ।  কাজেই কেউ যেন ছবি বোঝার চেষ্টা না করে ।  ভালো লাগলে প্রাণ ভরে উপভোগ করুক ,  ভালো না লাগলে পাশের পেইন্টিংয়ে চলে যাক ।  ছবিটা বোঝাই যদি গুরুত্বপূর্ণ হত তাহলে ফটোগ্রাফি আবিষ্কার হওয়ার পর পৃথিবী থেকে ছবি আঁকার ব্যাপারটা উঠে যেত ! 
মডার্ন আর্টের মিউজিয়াম দেখার কয়েক দিন পরে গিয়েছি জগদ্বিখ্যাত ভ্যান গয়ের মিউজিয়াম দেখতে ।   ( ভ্যান গয়ের নামের প্রকৃত উচ্চারণ বাংলা বর্ণমালা ব্যবহার করে লেখা সম্ভব নয় –  আমি তার চেষ্টাও করছি না ।  )  যারা পৃথিবীর বড় বড় শিল্পীর কথা পড়েছে তারা সবাই তাঁর নাম শুনেছে ।  আমিও শুনেছি এবং পৃথিবীর অনেক বড় বড় মিউজিয়ামে তাঁর আঁকা পেইন্টিংও দেখেছি ।  তার ছবিগুলো দেখে দেখে মোটামুটিভাবে তার ছবি আঁকার ধরসের সাথে পরিচিত ছিলাম ।  এই মিউজিয়ামে এসে অন্য ধরনের ছবিগুলো দেখে আমার নূতন এক ধরনের অভিজ্ঞতা হল । 
এই জগদ্বিখ্যাত শিল্পীর কিন্তু শিল্পী হওয়ার কোনো পরিকল্পনা ছিল না ।  সাতাশ বছর বয়সে হঠাৎ করে ঠিক করলেন ছবি আঁকবেন ।  প্রথম কয়েক বছর ছবি আঁকা শিখলেন; তারপর ছবি আঁকতে শুরু করলেন ।  বছর দশেক ছবি আঁকার পর এক ধরনের মানসিক সমস্যা হতে শুরু করল ।  তখন একদিন গুলি করে আত্মহত্যা করে নিজের জীবনটি শেষ করে দিলেন । 
এখন তাঁর একেকটা ছবি ষাট পঁয়ষট্টি মিলিয়ন ডলারে বিক্রি হয় ।  যখন তিনি বেঁচে ছিলেন ,  তখন তাঁর একটি ছবিও বিক্রি হয়েছে বলে জানা নেই ।  তার অর্থকষ্টের নমুনাও এই মিউজিয়ামে আছে ।  নূতন ক্যানভাস কেনার পয়সা নেই বলে একই ক্যানভাসের দুই পাশে দুটি ভিন্ন ছবি এঁকে রেখেছেন ।  ভ্যান গয়ের মিউজিয়ামে এখন দুই পাশের দুটি ভিন্ন ছবি দর্শকদের দেখানোর জন্যে অনেক রকম কায়দা - কানুন করতে হয়েছে ।  শুধু তাই নয় ,  মডেলকে দেওয়ার মতো টাকাপয়সা নেই বলে বার বার নিজের ছবি এঁকেছেন । 
আমরা যারা ভ্যান গয়ের সম্পর্কে একটু আধটু খোঁজখবর রাখি তারা সবাই জানি ,  তিনি নিজের কান কেটে ফেলেছিলেন ।  কেন কেটেছিলেন সেটা আমার কাছে একটা রহস্যের মতো ছিল ,  কোনো একজন বান্ধবীকে সেই কাটা কান উপহার দিয়ে এসেছিলেন সে রকম শুনেছিলাম ।  এই মিউজিয়ামে এসে প্রকৃত ঘটনা জানতে পারলাম ।  পল গগাঁ নামে আরেক বিখ্যাত শিল্পী একবার তাঁর সাথে দেখা করতে এলেন ।  দুজনের চমৎকার বন্ধুত্বপূর্ণ সময় কাটানোর কথা ছিল ।  কিন্তু কীভাবে কীভাবে যেন দুজনের ভেতর ঝগড়া লেগে গেল এবং সেই ঝগড়া এমন পর্যায়ে চলে গেল যে ,  ভ্যান গ রেগেমেগে এক সময় তাঁর কানের এক টুকরো কেটে ফেললেন ।  কান কাটার পর তাঁর অনেকগুলো আত্মপ্রতিকৃতিতে দেখা যায় তাঁর কাটা কান ব্যান্ডেজ করে রাখা । 
ভ্যান গ বেশিরভাগ সময় খুবই সাধারণ চাষী - শ্রমিকের ছবি এঁকেছেন ।  তাদের জীবনটা তাঁর কাছে খুবই আন্তরিক এবং খাঁটি মনে হত ।  এবার একই সাথে মাতিস আর ভ্যান গয়ের ছবি দেখার সুযোগ হয়েছে ।  মাতিসের জীবন মনে হয় ছিল ভ্যান গয়ের উল্টো ।  তাঁর একজন সহকারী মেয়ে একবার ছুটিতে গ্রামে সময় কাটিয়ে এসেছে ।  রোদে পুড়ে গায়ের রং তামাটে হয়ে এসেছে ।  তাকে দেখে মাতিস খুবই বিরক্ত হলেন ।  তার কারণ রোদে পোড়া মেয়েটিকে তখন  ‘ চাষা ’  মেয়ের মতো লাগছে ।  একজন ছবি আঁকার জন্যে  ‘ চাষা ’  মেয়েদের খুঁজে বেড়িয়েছেন; অন্যজন শুধু দেখতে  ‘ চাষা ’  মেয়েদের মতো লাগছে বলেই বিরক্ত হয়ে যাচ্ছেন ।  দুজন শিল্পীর মানসিকতায় কত পার্থক্য । 
আমস্টারডামের সবচেয়ে বড় আর্ট মিউজিয়াম হচ্ছে রাইক্স মিউজিয়াম ,  এটি দেখেছি সবার শেষে ।  মিউজিয়ামে ছোট ছোট গ্যালারি থাকে ।  আমার সব সময় মনে হয় ,  ভুলে বুঝি কোনো একটা গ্যালারি না দেখে চলে আসব ।  সেই গ্যালারিতেই পৃথিবীর সবচেয়ে সুন্দর ছবিটা না দেখা থেকে যাবে ।  সেটা যেন না হয় তার চেষ্টা করতে গিয়ে ঘুরে ঘুরে সবকিছুই বারবার দেখা হয়ে যায় । 
এই মিউজিয়ামের শিল্পীরা তুলনামূলকভাবে একটু আগের ।  আমার দুজন প্রিয় শিল্পী র‌্যামব্রান্ট এবং ভারমিয়ারের অনেক ছবি এই মিউজিয়ামে আছে ।  যখন আমি ঢাকা কলেজের ছাত্র ,  তখন ক্লাস ফাঁকি দিয়ে পাবলিক লাইব্রেরিতে এসে বই পড়তাম ।  সেখানকার একটা কাঁচে ঢাকা সেলফে র‌্যামব্রান্টের আঁকা ছবির একটা খুব সুন্দর বই ছিল ।  আমি পাবলিক লাইব্রেরিতে গেলেই সেই বই বের করে তার আঁকা ছবিগুলো দেখতাম ।  ছবিগুলো আমার স্মৃতির মাঝে গাঁথা হয়ে আছে ।  এত দিন পর রাইক্স মিউজিয়ামে সেই ছবিগুলো দেখে আমার অন্য এক ধরনের আনন্দ হয়েছে । 
রাইক্স মিউজিয়ামের সবচেয়ে বড় ছবিটি র‌্যামব্রান্টের আঁকা ।  ছবির দুই পাশে দুইজন প্রহরী সব সময় ছবিটি পাহারা দিচ্ছে ।  সবচেয়ে বিচিত্র ব্যপার হচ্ছে ,  এই ছবিটি আরও বড় ছিল ,  কোনো একটা দেয়ালে ফিট করার জন্যে ছবির একটা বড় অংশ কেটে ফেলে দিয়ে ছবিটি ছোট করা হয়েছে ।  কাটা অংশটি রক্ষা করা হয়নি ,  কিন্তু পুরো ছবিটা দেখতে কেমন ছিল তার একটা ছোট ছবি দর্শকদের জন্যে রাখা আছে ।  দর্শকেরা সেই ছবি দেখে এবং দীর্ঘশ্বাস ফেলে । 
পৃথিবীর সব বড় বড় শহরের আকর্ষণ হচ্ছে তার আর্ট মিউজিয়াম ।  ঢাকা শহর থেকে বড় শহর পৃথিবীতে আর কয়টা আছে ?  তাহলে আমাদের ঢাকা শহরে কেন অসাধারণ একটা আর্ট মিউজিয়াম তৈরি করতে পারি না ?  ইউরোপিয়ান ছবির একটা ধরন আছে ,  আমরা সেগুলো দেখে  ‘ আহা উঁহু ’  করি ।  কিন্তু আমাদের দেশের ছবিরও যে একটা নিজস্ব ধরন আছে ,  সেগুলো নিয়েও যে গর্ব করা যায় ,  সেটা কেন যেন মনে রাখি না । 
যাই হোক ,  আমস্টারডামের আর্ট মিউজিয়ামে অসংখ্য ছবি উপভোগ করতে গিয়ে সম্পূর্ণ নূতন একটি বিষয় দেখে এসেছি ,  তার বর্ণনা না দিলে মিউজিয়াম দেখার অভিজ্ঞতা অসম্পূর্ণ থেকে যাবে ।  ভ্যান গয়ের মিউজিয়ামে ছবি দেখতে দেখতে হঠাৎ একটা খোলা জায়গায় উপস্থিত হয়েছি ,  যেখানে অনেকগুলো কফিনের মতো বাক্স দাঁড় করিয়ে রাখা আছে ।  মানুষজন সেখানে ঢুকে তার দরজা বন্ধ করে বসে আছে ।  বিষয়টা কী বোঝার জন্য বাক্সগুলোর বর্ণনা পড়ে চমৎকৃত হলাম ।  মিউজিয়ামে ছবি দেখতে দেখতে যদি মানুষজন ক্লান্ত হয়ে যায় তাহলে এই কফিনের মতো বাক্সে ঢুকে দরজা বন্ধ করে অন্ধকার করে কিছুক্ষণ বসে থাকে ।  তারপর ক্লান্তি থেকে মুক্ত হয়ে আবার নূতন উদ্যমে ছবি দেখা শুরু করে । 
মানুষজন খুবই গুরুত্ব নিয়ে এভাবে নিজেদের ছবি দেখার ক্লান্তি থেকে মুক্ত করছিল ।  কিন্তু আমার কাছে পুরো প্রক্রিয়াটাকে একটা কৌতুকের চেয়ে বেশি কিছু মনে হয়নি । 
৩ . 
আমস্টারডাম শহরটি ছবির মতো সুন্দর ।  পুরো শহরটি অর্ধবৃত্তাকার খাল এবং কেন্দ্রমুখী রাস্তা দিয়ে নিখুঁত পরিকল্পনা করে তৈরি করা ।  শহরের প্রাচীন ইউরোপিয়ান বিল্ডিংগুলো দেখে মুগ্ধ হয়ে যেতে হয় ।  মানুষগুলো দীর্ঘদেহী ।  সারা শহরে ফুলের ছড়াছড়ি ।  কিন্তু আমাকে মুগ্ধ করেছে অন্য একটি বিষয়; সেটি হচ্ছে ,  এই শহরের মানুষের যাতায়াত করার সবচেয়ে বড় মাধ্যম হচ্ছে বাইসাইকেল ।  ছোট বাচ্চা থেকে আশি বছরের বুড়ো - বুড়ি ,  সবাই সাইকেল চালিয়ে যাচ্ছে ,  আসছে ।  শহরের প্রত্যেকটা রাস্তার পাশে পায়ে হাঁটার জন্যে ফুটপাত; তার পাশে সাইকেলের জন্যে আলাদা রাস্তা এবং সেই রাস্তা ধরে শহরের সব মানুষ সাইকেল চালিয়ে যাচ্ছে । 
যেহেতু সবাই জন্ম থেকে সাইকেল চালায় ,  তাই দেখে মনে হয় সবাই বুঝি সাইকেল চালানোয় এক্সপার্ট ।  এক হাতে নিজের সাইকেল ধরে অন্য হাতে আরেকটি সাইকেল চালিয়ে নিয়ে যাচ্ছে কিংবা এক হাতে নিজের সাইকেল এবং অন্য হাতে চাকালাগানো স্যুটকেস টেনে নিয়ে যাচ্ছে কিংবা সাইকেলের হ্যান্ডেল ছেড়ে দিয়ে দুই হাতে স্মার্টফোনে  ‘ টেক্সটিং ’  করতে করতে যাচ্ছে কিংবা হ্যান্ডেল ছেড়ে দিয়ে দুই হাতে নাচের মুদ্রা প্র্যাকটিস করতে করতে যাচ্ছে –  আমস্টারডাম শহরের সাইকেল চালকদের জন্যে  ‘ এগুলো ’  খুবই নিয়মিত কিছু দৃশ্য । 
যেহেতু এই শহরের সবকিছুই সাইকেল চালিয়ে করা হয় ,  তাই এখানে সাইকেলের নানা ধরনের বিবর্তন ঘটেছে ।  সবচেয়ে সুন্দরটি হচ্ছে ছোট শিশুদের নিয়ে সাইকেল চালানো ।  সাইকেলের সামনে ছোট বাচ্চাদের বসার মতো একটি ওয়াগন এবং মায়েরা তাদের বাচ্চাদের সেখানে আরামে এবং নিরাপদে বসিয়ে সাইকেল চালিয়ে নিয়ে যাচ্ছে । 
আমস্টাররডামে সাইকেলের এই বিশাল দক্ষযজ্ঞ দেখে আমাদেরও সাইকেল চালানোর শখ হল ।  তাই একদিন সাইকেল ভাড়া করে নিয়ে আমি ,  আমার স্ত্রী এবং পুত্র ও কন্যা মিলে একটা পার্কে সাইকেল চালিয়ে বেড়ালাম ।  পুত্র ও কন্যার আলাদা সাইকেল; আমার এবং আমার স্ত্রীর জন্যে একটি ট্যানডেম বাইসাইকেল ।  একই সাইকেলে দুইজন ,  একজন সামনে এবং একজন পিছনে ,  দুজনে মিলে সেই সাইকেল চালানো হয় –  ভারি মজার ব্যাপার । 
আমস্টারডামে সাইকেলের এই বিশাল আয়োজন দেখে আমি মোটামুটি নিশ্চিত হয়েছি যে ,  আমাদের দেশের ট্রাফিক জ্যাম থেকে শুরু করে যাতায়তের সব সমস্যা এই সাইকেল দিয়ে সমাধান করে ফেলা সম্ভব ।  সরকার থেকে যদি ঢাকা শহরের সব গুরুত্বপূর্ণ রাস্তার পাশে পাশে সাইকেল চালিয়ে যাওয়ার জন্যে একটুখানি জায়গা আলাদা করে রেখে দেওয়ার একটা সিদ্ধান্ত নেওয়া হয় ,  তাহলেই দেশে একটা বিপ্লব হয়ে যাবে ।  আমি লক্ষ্য করেছি ,  আমাদের তরুণেরা আজকাল অনেক বেশি সাইকেলে চড়ছে ।  আমাদের বিশ্ববিদ্যালয়েই ছাত্র এবং ছাত্রীরা সমানভাবে সাইকেল চালিয়ে আসছে –  এর থেকে সুন্দর বিষয় আর কী হতে পারে ? 
সাইকেল জনপ্রিয় করার জন্যে বাংলাদেশে নিশ্চয়ই অনেক সংগঠন দাঁড়িয়ে গেছে ।  এবার আমস্টারডাম থেকে ঘুরে যাবার পর আমি ঠিক করেছি ,  এই সংগঠনগুলো খুঁজে বের করে তাদের সাথে একটু কাজ করতে হবে । 
৪ . 
আমার এই লেখাটি পড়ে সবার নিশ্চয়ই ধারণা হতে পারে ইউরোপের চমৎকার একটি শহর নিয়ে আমার ভেতরে বুঝি শুধু এক ধরনের মুগ্ধ বিস্ময় ।  এটি পুরোপুরি সত্যি নয় ।  আমি যখন চারিদিকে তাকাই ,  এই ইউরোপীয় শহরের সভ্যতার ইতিহাস কিংবা ঐশ্বর্য দেখি তখন সব সময় মনে পড়ে ,  এই দেশগুলো আমাদের দেশগুলোকে কলোনি করে কয়েক শত বৎসর আমাদের সকল সম্পদ লুণ্ঠন করে নিজেদের সম্পদ গড়ে তুলেছে ।  এখন আমাদের দেশগুলোর জন্যে তাদের ভেতরে এক ধরনের প্রচ্ছন্ন অবহেলা এবং তাচ্ছিল্য ।  আমস্টারডামে থাকা অবস্থাতেই খোঁজ পেয়েছি আমার পরিচিত একজন এখানে কোনো একটা প্রশিক্ষণে আসার চেষ্টা করেছিল ।  শেষ পর্যন্ত ভিসা পায়নি বলে আসতে পারেনি । 
আমি এবং আমার স্ত্রী যেদিন আমস্টারডামে প্লেন থেকে নেমেছি ,  তখন বাংলাদেশের একটি বিশ্ববিদ্যালয়ের একজন অধ্যাপক এখানকার একটি বিশ্ববিদ্যালয়ের আমন্ত্রণে একটি কোর্স পড়াতে একই প্লেনে এসেছেন ।  যখন ইমিগ্রেশনের ভেতর দিয়ে যাচ্ছি ,  তখন তিনি আমার পাশের কাউন্টারে দাঁড়িয়েছেন ।  আমার পাসপোর্টটিতে চোখ বুলিয়ে সেটি আমাকে ফিরিয়ে দিয়েছে ।  কিন্তু আমি লক্ষ্য করলাম ,  পাশের কাউন্টারের মানুষটি চোখে একটা ম্যাগনিফাইং গ্লাস লাগিয়ে বাংলাদেশের অধ্যাপকের পাসপোর্টের ভিসাটি খুঁটিয়ে খুঁটিয়ে পরীক্ষা করছে । 
এই দেশের প্রখ্যাত একটি বিশ্ববিদ্যালয়ের আমন্ত্রণে তাদের ছাত্রছাত্রীদের একটি কোর্স পড়ানোর জন্য আসা আমাদের একটি বিশ্ববিদ্যালয়ের একজন অধ্যাপককে যদি সন্দেহ করা হয় যে ,  তিনি পাসপোর্টে একটা জাল ভিসা লাগিয়ে এই দেশে ঢুকে যাবার চেষ্টা করছেন ,  তাহলে সেই অপমান আমরা কেমন করে সহ্য করব ? 
আমি স্বপ্ন দেখি ,  ভবিষ্যতে কোনো একদিন আমার দেশ পৃথিবীর বুকে মাথা তুলে দাঁড়াবে ।  আমাদের ভবিষ্যৎ প্রজন্ম যখন আমাদের এই সবুজ পাসপোর্টটি হাতে নিয়ে বিদেশ যাবে ,  তাদেরকে আমাদের মতো এই অপমান আর সহ্য করতে হবে না । 





দেশের বাইরে দেশ 



১ . 
পৃথিবীর অন্য সব মানুষের মতোই আমারও বেড়াতে খুব ভাল লাগে ।  যত সময় যাচ্ছে নানা কাজে ততই ব্যস্ত হয়ে যাচ্ছি আর আমার ঘুরে বেড়ানোর জগতটি ততই ছোট হয়ে যাচ্ছে ভেবে একটু মন খারাপ হয় ।  প্রথম প্রথম যখন নানা ধরনের অলিম্পিয়াড শুরু করা হয়েছিল তখন সেগুলো দাঁড় করানোর জন্যে সব জায়গায় ঘুরে বেড়িয়েছি ।  ট্রেনের একটা বগিতে কিংবা একটা মাইক্রোবাসে সবাই মিলে গাদাগাদি করে বসে এই দেশের এক প্রান্ত থেকে অন্য প্রান্ত ঘুরে বেড়ানোর মতো আনন্দ আর কোথায় পাওয়া যাবে ?  সাধারণত যাদের সাথে যাই তারা প্রায় সবাই কম বয়সী তরুণ ।  কোথায় থাকবো কী খাব সেগুলো নিয়ে কখনোই মাথা ঘামাতে হয় না ।  তাদের ঘাড়ে সব দায়িত্ব চাপিয়ে দিয়ে আমি ঘুরে বেড়ানোর আনন্দটা উপভোগ করি । 
কিন্তু যখন দেশের বাইরে যেতে হয় তখন হঠাৎ করে ঘুরে বোড়ানোর বিষয়টি আনন্দের বদলে কেমন জানি বিভীষিকার মতো হয়ে ওঠে ।  বিদেশে যেতে হলে ভিসা নিতে হয় ।  বাংলাদেশের মানুষকে ভিসা নিতে হলে যে অসম্মানের ভেতর দিয়ে যেতে হয় ,  সেরকমই মনে হয় আর কোনো দেশের মানুষকে সহ্য করতে হয় না ।  এই অসম্মানগুলো যে শুধু সাদা চামড়ার বিদেশী মানুষরা করে তা নয় ,  এম্বেসি বা হাইকমিশনের বাংলাদেশী দারোয়ান কর্মচারী বা নিরাপত্তা কর্মীরাও দুর্ব্যবহার করা শিখে যায় । 
আমি মোটামুটিভাবে নিশ্চিত এই দেশের মানুষেরা যারাই বিদেশে যাওয়ার জন্যে কোনো না কোনো দেশের ভিসা নিতে গিয়েছে ,  তাদের সবারই কোনো না কোনোভাবে অসম্মানিত বোধ করার অভিজ্ঞতা হয়েছে ।  এই গরমের ছুটিতে আমার নেদারল্যান্ড যাওয়ার পরিকল্পনা ছিল ,  প্লেনে ওঠার মাত্র কয়েক ঘণ্টা আগে পাসপোর্ট ভিসা পেয়েছি ।  ভিসা প্রক্রিয়া করার মানুষজন আমাকে চেনে ।  তাদের নিয়ম ভেঙ্গে কয়েক ঘণ্টা আগে আমার হাতে পাসপোর্ট তুলে দিতে রাজি হয়েছিলেন বলে আসলে শেষ পর্যন্ত প্লেনে উঠতে পেরেছিলাম ।  সবার এরকম সৌভাগ্য হয় না -  আমাদের ছাত্র অনন্ত ঠিক আমার মতোই ভিসা নিতে গিয়েছিল ।  সে ভিসা পায়নি বলে জঙ্গীরা তাকে কুপিয়ে হত্যা করার সুযোগ পেয়েছিল ।  বাকি জীবন আমি যখনই কোনো দেশের ভিসা নিতে যাব আমার এই ঘটনার কথা মনে পড়বে এবং আমি এক ধরনের ক্ষোভ অনুভব করব । 
দেশের বাইরে যাওয়ার ব্যাপারটি আগের থেকে অনেক সহজ হয়েছে ।  ই - টিকেট হওয়ার কারণে আজকাল শুধু পাসপোর্ট নিয়ে রওনা দেয়া যায় ।  কয়েক বছর আগে অস্ট্রেলিয়া যাওয়ার সময় আবিষ্কার করেছিলাম ,  সে দেশের ভিসাটিও ডিজিটাল অর্থাৎ পাসপোর্টে ছাপ মারতে হয় না ।  আমি জীবনে প্রথমবার যখন দেশের বাইরে যাওয়ার সময় প্লেনে উঠেছিলাম ,  তখন দেশের অর্থনীতির অবস্থা ছিল খুবই খারাপ ।  কেউ বিশ্বাস করবে কী - না জানি না তখন  ‘ মাত্র দশ ডলার হাতে নিয়ে রওনা দিতে হতো ।  এখন কেউ যদি  “ মালদার পার্টি ”  হয় সে সাত হাজার ডলার নিয়ে রওনা দিতে পারে !  যাই হোক এরকম নানা ধরণের সুবিধে থাকার পরও আমি সব সময়েই দুরু - দুরু বক্ষে যাত্রা শুরু করি । 
আমাদের দেশের বিদেশ যাওয়ার যাত্রীদের বেশিরভাগই হচ্ছে প্রবাসী শ্রমিক ।  কাজেই যখনই আমরা প্লেনে উঠতে যাই সব সময়েই আমরা তাদের দেখা পাই ।  আগে একটি সময় ছিল যখন তাদের অনেকেই ইমিগ্রেশানের কার্ডটিও ঠিক করে পূরণ করতে পারত না ।  আমি যতবার গিয়েছি অসংখ্য শ্রমিকের কার্ড পূরণ করে দিয়েছি -  আজকাল সেটি করতে হয় না ।  এই প্রবাসী শ্রমিকদের দেখে আমি সবসময়েই একটু কষ্ট অনুভব করি ।  আপনজনদের দেশে রেখে তারা একা একা বিদেশে পাড়ি দেয় ।  সাধারণ একজন শ্রমিক হিসেবে নির্বান্ধব সেই দেশগুলোতে তাদের নিশ্চয়ই খুব নিরানন্দ একটি জীবন কাটাতে হয় । 
এই গরমের ছুটিতে আমার এবং আমার স্ত্রীর নেদারল্যান্ড যাওয়ার কথা ।  যখনই আমার কোথাও প্লেনে যেতে হয় আমি এক ধরনের দুর্ভাবনায় থাকি যে ,  কিছু একটা ঝামেলার কারণে আমার ফ্লাইট মিস হয়ে যাবে !  তাই সব সময়েই অনেক আগে ভাগে এয়ারপোর্টে গিয়ে বসে থাকি ।  এবারেও গিয়েছি এবং গিয়ে দেখেছি আমার আগেই অসংখ্য যাত্রী লাইনে এসে দাঁড়িয়েছে ।  এক নজর দেখেই বোঝা যায় তাদের প্রায় সবাই প্রবাসী শ্রমিক ।  এই শ্রমিকেরা যখন একটু একটু করে লাইন ধরে অগ্রসর হচ্ছে তখন এয়ারলাইন্সের এক কর্মকর্তা আমাকে এবং আমার স্ত্রীকে লাইন থেকে বের করে নিয়ে ফার্স্ট ক্লাস এবং বিজনেস ক্লাস প্যাসেঞ্জারদের সামনে দাঁড় করিয়ে দিল ।  যখন সবাই দীর্ঘ লাইনে দাঁড়িয়ে আছে তখন তাদের সবাইকে ডিঙিয়ে আগে চলে যাওয়ার বিষয়টি আমাদের খুব বিব্রত করে ,  কিন্তু এ ধরনের ঘটনা আমার জন্যে নতুন নয় এবং অতীত অভিজ্ঞতা থেকে জানি এখানে আপত্তি করে লাভ হয় না এবং চেষ্টা করলে পরিবেশটা আরও বিব্রতকর হয়ে যায় । 
তবে সত্যিকার বিব্রতকর অবস্থার মুখোমুখি হলাম যখন আমরা প্লেনে উঠছি তখন ।  বড় প্লেনে পেছন থেকে যাত্রী বোঝাই করে আনা হয় ,  সেটি করার জন্যে সিট নম্বর ধরে যাত্রীদের ডাকা হয় ।  প্রবাসী শ্রমিকদের অনেকে সেটা ধরতে পারে না এবং কেউ কেউ তাদের ডাকার আগেই প্লেনে ওঠার চেষ্টা করে ।  এটি এমন কিছু গুরুতর বিষয় নয় এবং এক দুইজন তাদের ডাকার আগেই প্লেনে উঠে গেলে এমন কিছু মহাভারত অশুদ্ধ হয়ে যায় না ।  এমিরাতসের সেই ফ্লাইটে মনে হলো ,  এতে তাদের মহাভারত অশুদ্ধ হয়ে গেল এবং তাদের কর্মকর্তা একজন যাত্রীকে যাচ্ছেতাইভাবে বকাবকি শুরু করে দিলেন ।  অপ্রস্তুত কমবয়সী সেই শ্রমিক মুখ কাচুমাচু করে বলল ,   “ স্যরি ”  ।  আর যায় কোথায় ,  এমিরাতসের সেই কর্মকর্তা একেবারে তেলে বেগুনে জ্বলে উঠলেন ,  বললেন ,   “ আপনি যে স্যরি বলেছেন ,  স্যরি বানান করতে পারবেন ।  ” 
হতচকিত সেই শ্রমিক অবাক হয়ে সেই কর্মকর্তার দিকে তাকিয়ে রইলো ।  প্রবাসী সেই শ্রমিককে সবার সামনে অপমান করেই ভদ্রলোক থেমে গেলেন না ।  তাকে টেনে একটা চেয়ারে বসিয়ে নানা রকম অপমানসূচক কথা বলতে বলতে তাকে জানালেন ,  সে যতক্ষণ পর্যন্ত স্যরি শব্দটি ইংরেজীতে বানান করতে পারবে না ততক্ষণ তাকে প্লেনে উঠতে দেয়া হবে না । 
অসংখ্য যাত্রীর সামনে এই উৎকট বীভৎস নাটকটি করা হচ্ছে এবং আমি জানি আমাকে এই নাটকটির পরিসমাপ্তি ঘটাতে হবে ।  সে জন্যে অসংখ্য মানুষের সামনে আমাকে এখন এই নাটকে অংশ নিতে হবে ।  বাস্তব জীবনের এ ধরনের নাটকে আমি অংশ নিতে চাই না । 
দিগন্ত টেলিভিশনের একজন সাংবাদিক একবার আমার ইন্টারভিউ নিতে চেয়েছিল ।  আমি তাকে বলেছিলাম যে ,  রাজাকার টাইপ টেলিভিশন চ্যানেলে আমি ইন্টারভিউ দিই না ,  যদি সে কখনো অন্য চ্যানেলে চাকরি নেয় আমি তাকে খুঁজে বের করে ইন্টারভিউ দেবো ।  কিছুদিন পর আমি খবর পেলাম আমার সেই বক্তব্য ইউটিউবে দেখানো হচ্ছে এবং সুশীল বুদ্ধিজীবী সমাজ আমার এই  “ সংকীর্ণ ”  দৃষ্টিভঙ্গির জন্যে আমাকে নানাভাবে গালমন্দ করছেন ।  এমিরাতস এয়ারলাইন্সের বোর্ডিং গেটে আমি যে নাটকে অংশ নিতে যাচ্ছি ,  সেটাও হয় তো কাল - পরশু ইউটিউবে দেখানো হবে । 
আমি এবং আমার স্ত্রী যখন যাত্রীদের পিছু পিছু এগিয়ে যাচ্ছি তখন হঠাৎ করে দেখলাম একজন মহিলা যাত্রী দাঁড়িয়ে গিয়ে এমিরাতসের কর্মকর্তাকে তীব্র ভাষায় আক্রমণ করলেন ।  আমি যে ভাষায় বলতাম তার থেকে আরও অনেক গুছিয়ে এবং আরও অনেক তীব্র ভঙ্গিতে ।  শুধু তাই না ,  সেই মহিলা ঘোষণা করলেন ,  আপনাকে এই মুহুর্তে এই যাত্রীর কাছে ক্ষমা চাইতে হবে ।  এমিরাতসের কর্মকর্তা সাথে সাথে যাত্রীর হাত ধরে ক্ষমা চাইতে শুরু করলেন ।  ভদ্রমহিলা গেট দিয়ে চলে যাওয়ার পর এমিরাতসের কর্মকর্তা মুহুর্তে আগের রূপে ফিরে গেলেন ।  চেয়ারে কাচুমাচুভাবে বসে থাকা প্রবাসী শ্রমিককে হুংকার দিয়ে বললেন ,   “ এই মহিলা ইন্ডিয়ান !  ইন্ডিয়ান মহিলা বাংলাদেশের কী জানে ?  কিছু জানে না !  ”  ইত্যাদি ইত্যাদি ।   ( আসলে তিনি মোটেও ইন্ডিয়ান মহিলা ছিলেন না ,  তিনি বাংলাদেশের এবং প্লেনের ভেতরে তার সাথে পরে কথা হয়েছে )  । 
যাই হোক ,  আমি যখন শেষ পর্যন্ত কাচুমাচুভাবে বসে থাকা প্রবাসী শ্রমিকের কাছে পৌঁছালাম ,  তখন এমিরাতসের সেই কর্মকর্তা আমাকে দেখতে পারলেন ,  চিনতে পারলেন এবং আমার জন্যে কিছু করার জন্যে খুব ব্যস্ত হয়ে পড়লেন ।  আমি তাকে উপেক্ষা করে চেয়ারে অপরাধীর মতো বসে থাকা কম বয়সী প্রবাসী শ্রমিকটির পিঠে হাত রেখে বললাম ,   “ দেখেন ,  আপনার মোটেই স্যরি শব্দটির বানান জানার প্রয়োজন নেই  ( এই ভদ্রলোক আপনার সাথে যে ব্যবহার করেছেন আমি তার জন্যে ক্ষমা চাই ।  আপনারা বিদেশে গিয়ে কষ্ট করে টাকা রোজগার করে দেশে পাঠান বলে আমাদের দেশের অবস্থা এতো ভাল হয়েছে ,  আপনি আসেন ,  প্লেনে উঠেন ”  ইত্যাদি ইত্যাদি । 
একটু পরেই সেই কর্মকর্তা প্লেনের দরজার কাছাকাছি এসে আমার কাছে ক্ষমা চাওয়ার চেষ্টা করলেন ।  আমি তাকে বললাম ,  আমাদের দেশের জিডিপি এখন তেরোশত ডলার হয়েছে ,  ব্যাংকের রিজার্ভ বিলিওন বিলিওন ডলার ।  তার কারণ হচ্ছে এই প্রবাসী শ্রমিকরা তাদের জীবনপাত করে বিদেশে পরিশ্রম করে ।  যখন দেখি তাদের কৃতজ্ঞতা না জানিয়ে অসম্মান করা হয় ,  সেটি আমাদের খুব ব্যথিত করে ।  ভদ্রলোক আমার কথাটি শুনলেন কিন্তু বিশ্বাস করলেন কী - না বুঝতে পারলাম না ।  এই তুচ্ছ প্রবাসী শ্রমিকদের নিয়ে তার খুব একটা মাথাব্যথা নেই  ,  তিনি আমাকে খুশি করার জন্যে ব্যস্ত । 
প্লেনে ঢুকে আমি এবং আমার স্ত্রী আমাদের সিট খুঁজে বের করে বসেছি ।  তখন এমিরাতসের সেই কর্মকর্তা সারা প্লেন খুঁজে আমাদের বের করে আবার আমার কাছে তার ব্যবহারের জন্যে ক্ষমা চাওয়ার চেষ্টা করলেন ।  আমি আবার তাকে বললাম ,  আমাদের আলাদাভাবে সম্মান দেখানোর কিছু প্রয়োজন নেই ,  আমরা আমাদের মতো চলতে ফিরতে পারি ।  যারা আমাদের দেশের অর্থনীতিকে সচল রাখছে তাদের একটু সাহায্য দরকার ,  তাদের একটুখানি সম্মান দরকার ।  ভদ্রলোক আমার কথাটি বুঝতে পারলেন কী - না আমি বুঝতে পারলাম না । 
প্লেনে বসে বসে আমি চারদিকে মাথা ঘুরিয়ে ঘুরিয়ে দেখেছি প্রায় সবাই বাংলাদেশের প্রবাসী শ্রমিক ।  প্লেনের কেবিন ক্রু কিংবা এয়ার হোস্টেসের একজনও বাংলায় কথা বলতে পারে না ।  এই দেশের প্রবাসী শ্রমিকদের কষ্ট করে উপার্জন করা লাখ লাখ টাকা এই এয়ারলাইন্সগুলো নিয়ে নিচ্ছে ,  কিন্তু তাদের সাহায্য করার জন্যে তাদের কোনো মাথাব্যথা নেই । 
বাংলাদেশের অংশটুকু পার হয়ে আমি যেই মুহূর্তে অন্য দেশের উদ্দেশে রওনা দিয়েছি সাথে সাথে সেই দেশের ভাষায় কথা বলতে পারে সেরকম কেবিন ক্রু প্লেনে যাত্রীদের সেবা করার জন্যে উঠে এসেছে ।  আমাদের এই প্রবাসী শ্রমিকরা কারও দয়া - দাক্ষিণ্যের ওপর নির্ভর করে এই প্লেনে উঠেনি ।  তারা শতভাগ মূল্য দিয়ে এই টিকেট কিনেছে ।  তাহলে তারা পৃথিবীর অন্য যে কোনো দেশের যাত্রীদের মতো তাদের প্রাপ্য সেবাটুকু কেন পাবে না ? 
২ . 
এয়ারপোর্টে প্রবাসী শ্রমিক নিয়ে আমার অভিজ্ঞতাটুকু কিন্তু মোটেও বিচ্ছিন্ন ঘটনা নয় ।  আমরা যারাই বিদেশে কোথাও যাওয়ার জন্যে কখনো না কখনো প্লেনে উঠেছি তারা সবাই কোনো না কোনোরূপে এই ঘটনাগুলো দেখেছি ।  শুধু যে বিদেশী এয়ারলাইন্সের কর্মচারী - কর্মকর্তারা আমাদের দেশের প্রবাসী শ্রমিকদের সাথে দুর্ব্যবহার কিংবা অসম্মান করে তা নয় ,  আমাদের দেশের মানুষদের হাতেও তাদের প্রতিটি পদক্ষেপে হেনস্থা করা হয় । 
আমি একবার ফিলিপাইন গিয়েছিলাম ।  ফিলিপাইনেরও অসংখ্য শ্রমিক বাইরে কাজ করে ,  তাদের দেশের অর্থনীতিকে সাহায্য করে ।  সেই দেশের মানুষ অকৃতজ্ঞ নয় ।  তারা তাদের দেশের প্রবাসী শ্রমিকদের সুবিধার জন্যে এয়ারপোর্টে সম্পূর্ণ আলাদাভাবে একটা ব্যবস্থা করে রেখেছে ।  আমরা আমাদের দেশে কেন সেরকম কিছু করতে পারি না ?  যারা শরীরের ঘাম পায়ে ফেলে আমাদের জন্যে বৈদেশিক মুদ্রা আনছে ,  যে বৈদেশিক মুদ্রা ক্রেডিট কার্ড ভরে আমরা দেশে -  বিদেশে ফুর্তি করে বেড়াই ,  সেই শ্রমিকদের আমরা প্রাপ্য সম্মানটুকু দেব না ,  সেটা তো হতে পারে না । 
আমি যতদূর জানি ,  আমাদের দেশের আশি লাখ থেকে এক কোটি মানুষ বিদেশে কাজ করে ।  সুইজারল্যান্ড ,  ডেনমার্ক ,  নরওয়ে; এ রকম ইউরোপের দেশের জনসংখ্যা আমাদের প্রবাসী শ্রমিকদের সংখ্যা থেকে কম !  অন্যভাবে বলা যায় ,  আমাদের বাংলাদেশ নামে যেরকম একটা ভূখণ্ড আছে ,  একটি দেশ আছে ,  দেশের মাটি আছে তার বাইরেও আমাদের আরও একটি বাংলাদেশ আছে ।  সেই দেশের মাটি নেই কিন্তু সেই দেশের মানুষ আছে ।  দেশের বাইরের সেই দেশ কী আমাদের বিশাল একটি সম্পদ নয় ?  সেই সম্পদকে কেন তাহলে আমরা এভাবে অবহেলা করি ? 
আমাদের নিজস্ব একটি এয়ারলাইন্স আছে ।  পত্রপত্রিকা পড়লে মনে হয় এই এয়ারলাইন্স তৈরি হয়েছে সোনা চোরাচালান করার জন্যে ।  প্রায় প্রতিদিনই দেখতে পাই ,  দেশের কোনো না কোনো এয়ারপোর্টে সোনার চোরাচালান ধরা পড়ছে ।  কোনোরকম গবেষণা না করেই বলে দেয়া যায় ,  বিশাল এই চোরাচালানের খুব ছোট একটি অংশ ধরা পড়ে ।  কাজেই আমাদের সবার অগোচরে নিশ্চয়ই বিশাল একটা চোরাচালানি হচ্ছে ।  খবরের কাগজ পড়লেই বোঝা যায় ,  এটি বিচ্ছিন্ন একজন যাত্রীর কাজ নয় ,  এটি পুরোপুরি প্রাতিষ্ঠানিক ব্যাপার । 
অথচ একেবারে কমনসেন্স দিয়ে বলে দেয়া যায় ,  আমাদের নিজস্ব এয়ারলাইন্স যদি ঠিক করে যে ,  তারা শুধু আমাদের প্রবাসী শ্রমিকদের আনা - নেয়া করবে তাহলেই তাদের আয় অন্য কিছু নিয়ে চিন্তা করতে হবে না ।  আমি অর্থনীতিবিদ নই ,  আমি বিমান বিশেষজ্ঞ নই ,  কিন্তু আমার এই কমনসেন্সের যুক্তিতে ভুল কোথায় কেউ কী বুঝিয়ে দেবে ? 
৩ . 
কিছুদিন আগে খবরের কাগজে দেখেছি ,  সৌদি আরবের সাথে আমাদের দেশের একটা চুক্তি হয়েছে ।  সেই চুক্তির আওতায় আমাদের দেশের মেয়েদের সৌদি আরবে গৃহপরিচারিকার কাজ করতে পাঠানো হবে ।  পুরো বিষয়টাকে সরকারের একটা বিশাল সাফল্য হিসেবে দেখানো হলেও খবরটি পড়ে আমার কেন জানি মন খারাপ হয়ে গেল ।  অনেকদিন আগে আমি প্লেনে করে কোথাও যাচ্ছিলাম ।  তখন আমার পাশে মধ্যপ্রাচ্যে গৃহপরিচারিকার কাজ করতে যাওয়া একটি মেয়ে বসেছিল ।  কম বয়সী খুবই সাধারণ একটি মেয়ে ।  একেবারে একা রওনা দিয়েছে ,  কোথায় যাবে কী করবে তার কিছুই জানে না ।  চোখেমুখে অনিশ্চিত একটা জীবন নিয়ে আতঙ্ক দেখে আমার বুকটা ভেঙে গিয়েছিল । 
সৌদি আরবের সাথে বাংলাদেশের গৃহপরিচারিকা পাঠানোর এরকম একটা চুক্তি হওয়ার অর্থ ,  এই দেশের অসংখ্য সহজ সরল মেয়েকে তাদের পরিবার ,  আপনজন থেকে বিচ্ছিন্ন করে বিদেশ বিভুঁইয়ে নির্জন নির্বান্ধব একটি নিরানন্দ জীবনে রাষ্ট্রীয়ভাবে পাঠিয়ে দেয় ।  আমি নিজেকে বুঝিয়েছিলাম ,  এই নিষ্ঠুর নিরানন্দ জীবনের পরিবর্তে তারা যে পরিমাণ টাকা উপার্জন করবে সেই টাকা হয় তো তার এবং তার আপনজনের জীবনে এক ধরনের সচ্ছলতা আর সমৃদ্ধি এনে দেবে ।  শেষ পর্যন্ত যখন টাকার পরিমাণটি জানতে পারলাম তখন আমি খুব হতাশ হয়েছিলাম ।  আমার মনে হয়েছিল ,  অল্প কিছু বৈদেশিক মুদ্রার জন্য আমরা আমাদের দেশের অসংখ্য মেয়েকে বিপদের দিকে ঠেলে দিচ্ছি ।  তাদের কী আমরা আমাদের দেশে প্রশিক্ষণ দিয়ে কোনো একটি সম্মানজনক জীবিকা উপহার দিতে পারতাম না ।  বিদেশের মোহে পড়ে আমাদের দেশের মানুষ নিজেদের ওপর কতো বড় বিপদ ডেকে আনতে পারে ,  গত কিছুদিনের ঘটনা দেখে সেটা আমাদের থেকে ভাল আর কে বলতে পারবে ? 
দেশের বাইরে আমাদের আরও একটি দেশ আছে ।  সেই দেশের মানুষ শুধু গতরে খাটবে ,  শুধু অপমান সহ্য করবে ,  শুধু হতদরিদ্র দেশের মানুষ হিসেবে পরিচিতি পাবে এবং আমরা সেটা নিয়ে খুশি থাকবো ,  সেটা তো হতে পারে না ।  কেন আমরা তাদের প্রশিক্ষণ দিয়ে প্রয়োজনীয় জনবল হিসেবে পাঠাতে পারব না ?  কেন তারা তাদের স্ত্রীকে পাশে ও সন্তানকে কোলে নিয়ে বিদেশে কাজ করতে যেতে পারবে না ?  শুধু তাদের পাঠানো টাকা দিয়ে আমরা বিলাসিতা করব ,  কিন্তু তাদের জীবন সুন্দর করার জন্যে কিছু করব না ,  সেটা তো হতে পারে না । 





প্রিয় অনন্ত …  



১ . 
সকালে একটা ক্লাশ শেষ করে এসে অফিসে মাত্র বসেছি ,  তখন আমার একজন সহকর্মী এসে আমাকে জানাল অনন্তকে কুপিয়ে মেরে ফেলেছে ।  তারা তিন ভাইবোন আমাদের বিশ্ববিদ্যালয়ে পড়াশোনা করেছে ,  অনন্তের বড় বোন আমার সরাসরি ছাত্রী ।  পাস করে দীর্ঘদিন আমার সঙ্গে একটা প্রজেক্টে কাজ করেছে ।  অনন্তের খবরটি শুনে আমি এক ধরনের শূন্যতা অনুভব করলাম । 
হাসপাতালে যেতে যেতে খবর পেলাম পোস্টমর্টেম করার জন্য অনন্তকে মর্গে নেওয়া হয়েছে ।  শুনে অনেকে অবাক হতে পারে ,  কিন্তু ওসমানী হাসপাতালের এই মর্গটিতে আমি অনেকবার এসেছি ,  আমি এবং আমার স্ত্রী এখানে অনেক সময় কাটিয়েছি ।  আমাদের বিশ্ববিদ্যালয়ের কোনো ছাত্রছাত্রীর যখন অপঘাতে মৃত্যু হয় বা আত্মহত্যা করে তখন সবার অজান্তে একটি নিষ্ঠুর প্রক্রিয়া শুরু হয় ।  মৃত ছেলেটি বা মেয়েটির মৃতদেহটি পুলিশি প্রক্রিয়ার লালফিতা থেকে মুক্ত করে তাদের আপনজনের হাতে তুলে দিতে হয় ।  কাজটি খুব সহজ নয় - আমি এবং আমার স্ত্রী মিলে অনেকবার করেছি ।  তাই হাসপাতালে গিয়ে পোস্টমর্টেমের ঘর খুঁজে পেতে কোনো অসুবিধে হয়নি ।  সেখানে অনেকে ম্লান বিষন্ন মুখে দাড়িয়েছিল ।  অনন্তের ভগ্নীপতির সঙ্গে দেখা হল ,  তিনি এবং তার স্ত্রী মিলে অনন্তকে একটি সিএনজি করে হাসপাতালে এনেছেন ।  কোনো অ্যাম্বুলেন্স নয় ,  কোনো গাড়ি নয়  –  একটি সিএনজি ।  ভগ্নীপতি জানালেন অনন্তকে কোনোমতে সিএনজিতে তোলার পর হঠাৎ তার চোখে পড়ল নিচে তার একটা কাটা আঙুল পড়ে আছে  –  সেটাও তুলে এনেছেন ।  আতংকিত মানুষ দূরে দাড়িয়ে দেখে ,  কেউ কাছে আসে না ।  অনেক কষ্টে একটা গামছা জোগাড় করে সেটা দিয়ে তার ছিন্ন ভিন্ন মাথাটি বেঁধে এনেছেন ।  যে মাথার ভেতর একটি মস্তিষ্কে একজন অত্যন্ত মেধাবী ,  বিজ্ঞানমনস্ক ,  দেশপ্রেমিক ,  হৃদয়বান এবং আধুনিক মানুষ গড়ে উঠছিল । 
অনন্তের ভগ্নিপতির কাছে জানতে পারলাম ,  অনন্ত তার জীবনের শেষ লেখাটি লিখেছে আমার জন্য ।  সিলেটের একজন এমপি আমাকে নিয়ে কিছু মন্তব্য করেছেন ,  অনন্ত সেই মন্তব্যগুলোর প্রতিবাদ করে খুবই গুছিয়ে একটা লেখা লিখে তার কম্পিউটার থেকে আপলোড করে ঘর থেকে বের হয়েছে কাজে যাওয়ার জন্য ।  বড় রাস্তায় তাকে চারজন মুখোশধারী মানুষ ধারালো চাপাতি দিয়ে আক্রমণ করেছে ।  অনন্ত তাদের আক্রমণ থেকে রক্ষা পাওয়ার জন্য তার বাসার দিকে ছুটে যাচ্ছিল ,  শেষ পর্যন্ত যেতে পারেনি ।  বাসার কাছাকাছি একটা পুকুর পাড়ে লুটিয়ে পড়েছে - চারজন মানুষ তাকে সেখানে কুপিয়ে হত্যা করেছে ।  ধারালো চাপাতি দিয়ে কুপিয়ে তার দুটি হাত কবজি থেকে আলাদা করে ফেলেছে ।  যে হাত দিয়ে সে বিজ্ঞানের কথা লিখত ,  দেশের কথা লিখত ,  স্বপ্নের কথা লিখত ।  সে হাত দিয়ে সে একটু আগে আমার জন্য তার ভালোবাসাটুকু প্রকাশ করেছে । 
পোস্টমর্টেম করে তার দেহটি একটা সাদা কাপড়ে মুড়িয়ে অ্যাম্বুলেন্সে করে তার বাসায় আনা হয়েছে ।  আমরা তার সঙ্গে সঙ্গে বাসায় এসেছি ।  খুব ভালো করে জানি তার বাবা - মা ,  ভাইবোন কাউকে শান্তনা দিয়ে বলার মতো একটি শব্দও নেই ,  তারপরও এসেছি তাদের সামনে মাথা নিচু করে থেকে এই সময় এই দেশে জন্মানোর অপরাধের গ্লানিটুকু তাদের সামনে মাথা পেতে নেওয়ার জন্য । 
অনন্তের বাবা শূন্য দৃষ্টিতে বিছানায় শুয়েছিলেন ,  মস্তিষ্কে স্ট্রোক করার পর অনেকটাই অসহায় ।  চারপাশে কী হয় বুঝতে পারেন না ,  আমরা যখন গিয়েছি তখনও সন্তানের মৃত্যুর খবরটি বুঝতে পারেননি ।  মা - ও খুবই অসুস্থ ,  অনন্তই তার বাবা - মাকে দেখে রাখত ।  আজকেও মা - বাবার সেবাটুকু শেষ করে কাজে বের হয়েছিল ।  অনন্তের দেহটি বারান্দায় শুইয়ে রাখা হল ,  মুখের কাপড়টি খুলে দেওয়ার পর আমরা শেষবার তাকে দেখতে পেলাম ।  পুরোপুরি রক্তশূন্য ফ্যাকাসে একটি দেহ ,  কিন্তু তার মুখমণ্ডলে আশ্চর্য এক ধরনের প্রশান্তির ছাপ ।  এই নিষ্ঠুর পৃথিবী এবং তার চেয়েও নিষ্ঠুর মানুষের বিরুদ্ধে সেই মুখে কোনো অভিযোগ নেই । 
একজন আমাকে তার ঘরটি দেখাল ,  টেবিলের ওপর স্তূপ করে রাখা বই ।  অনন্ত পড়তে ভালোবাসত ,  লিখতে ভালোবাসত ,  একটা পত্রিকার সম্পাদনা করত ।  অনন্তকে অচিন্তনীয় নিষ্ঠুরতায় হত্যা করা হয়েছে ।  তার অপরাধ সে বিজ্ঞানকে ভালোবাসত ,  যুক্তিতে বিশ্বাস করত এবং সম্ভবত সবচেয়ে বড় অপরাধ যে যুদ্ধাপরাধীদের বিচারের দাবিতে জন্ম নেওয়া গণজাগরণ মঞ্চের সঙ্গে তার একটা ঘনিষ্ঠ যোগাযোগ ছিল । 
অনন্তের বাসায় জানতে পারলাম যেদিন তাকে হত্যা করা হয়েছে ঠিক সেদিনই তার সুইডেনে একটা কনফারেন্সে বক্তৃতা দেওয়ার কথা ছিল ।  সমমনা মানুষদের সঙ্গে কিছুদিন সময় কাটাতে সে ভিসার জন্য আবেদন করেছিল ।  সুইডেন তাকে ভিসা দেয়নি - যদি ভিসা পেয়ে যেত তাহলে তাকে হয়তো এভাবে মারা যেতে হতো না ।  সুইডেন নামক এই রাষ্ট্রটির জন্য এখন আমার ভেতরে বিতৃষ্ণা ছাড়া আর কিছু অবশিষ্ট নেই । 
২ . 
২০১৩ সালের ফেব্রুয়ারি মাসে রাজীব হায়দারকে হত্যা করা হয়েছিল ।  পুলিশ তাদের হত্যাকারীদের দ্রুত ধরে ফেলেছিল ।  সম্ভবত সে কারণে অনেক দিন এরকম ঘটনা ঘটেনি ।  প্রায় দীর্ঘ দুই বছরের বিরতি দিয়ে অভিজিৎ রায়কে এই বছরের ফেব্রুয়ারিতে হত্যা করা হয়েছিল ।  তার হত্যাকাণ্ড চলাকালীন খুব কাছে বসে থাকা পুলিশ বাহিনীর এক ধরনের নির্লিপ্ত ভূমিকাটি আমাদের সবাইকে খুব বিস্মিত করেছিল ।  আমার বাবা পুলিশ অফিসার ছিলেন ,  আমি সেই ছোটবেলা থেকে শুনে এসেছি পুলিশ চাইলে যেকোনো অপরাধীকে ধরে ফেলতে পারে ।  অভিজিতের হত্যাকারীদের কিন্তু এখনও ধরা যায়নি ।  শুধু তাই নয় ,  আমরা আবিষ্কার করলাম সরকার অভিজিৎ থেকে একটা নিরাপদ দূরত্বে থাকছে ।  ধর্মান্ধ মানুষই হোক আর মুক্তচিন্তার মানুষই হোক সবার দায়িত্ব কিন্তু সরকারকে নিতে হবে ।  কিন্তু এক বিচিত্র কারণে সরকারের ধারণা হয়েছে অভিজিতের মতো মুক্তচিন্তার মানুষের জন্য সহমর্মিতা দেখালে যারা ধর্মকে নিয়ে রাজনীতি করে তাদের হাতে একটা সুযোগ তুলে দেওয়া হবে ।  সরকার ধর্ম নিয়ে কারও হাতে কোনো সুযোগ তুলে দেবে না বলে পণ করেছে । 
এর ফলে জঙ্গিদের সাহস বেড়েছে ,  অভিজিতকে হত্যা করার এক মাসের মঝে তারা ওয়াশিকুর রহমান বাবুকে হত্যা করেছে ।  এবারও পুলিশ নির্লিপ্ত ,  কিন্তু দুঃসাহসী পথচারী দু ’ জন হত্যাকারীকে হাতেনাতে ধরে ফেলেছে ।   ( যতবার এই দুঃসাহসী পথচারীর কথা উল্লেখ করা হয় ততবার তাদের দৈহিক গঠনের বিষয়টি সবাইকে মনে করিয়ে দেওয়া হয় - কোনো একটা বিচিত্র কারণে আমরা ভুলে যেতে বসেছি তাদের আসল পরিচয় যে তারা আমাদের মতো মানুষ )  ।  এতদিনে আমরা আস্তে আস্তে বুঝতে পারছি হেফাজতে ইসলাম থেকে স্বরাষ্ট্র দফতরকে যে ৮৪ জন ব্লগারের নাম দেওয়া হয়েছে ,  এই সরকার তাদেরকে পরিত্যাগ করেছে ।  এই রাষ্ট্রের কাছে তারা দেশের অধিবাসী নয় ,  তাদের মূল পরিচয় হচ্ছে তারা অভিশপ্ত ব্লগার ।  এই বিষয় নিয়ে আমাদের যেটুকু সন্দেহ ছিল প্রধানমন্ত্রীর পুত্র সেটুকুও নিরসন করে দিলেন এবং সঙ্গে সঙ্গে আমরা অনন্তকে হারালাম ।  এখন আমরা সবাই জানি এই অভিশপ্ত ব্লগারদের একজন একজন করে হত্যা করা হলেও সরকার একটুও বিচলিত হবে না ।  একজন মানুষকে হত্যা করতে হলে প্রথমে তাকে নাস্তিক বলে ঘোষণা করতে হবে ,  কিছুদিন প্রচারণা চালাতে হবে তারপর তাকে হত্যা করা হলে সরকার টুঁ শব্দটি করবে না । 
এখানে দুটি বিষয় লক্ষ করার মতো ।  প্রথম বিষয়টি হচ্ছে যাদের হত্যা করা হচ্ছে সবসময়েই তাদের প্রথমে নাস্তিক হিসেবে প্রচার করা হয়েছে ।  আমি সামাজিক নেটওয়ার্ক বা ইন্টারনেট ঘাঁটাঘাঁটি করি না ,  তাই কে কোন ব্লগে কী লিখেছে সেটা আমি জানি না ।  অনন্তকে হত্যা করার পর আমি খোঁজ নেওয়ার চেষ্টা করেছিলাম তাকে নাস্তিক বলার পেছনে আসলেই কোনো কারণ আছে কিনা ।  আমি যাদের সঙ্গে কথা বলেছি সবাই আমাকে জানিয়েছে অনন্তের লেখালেখি ছিল বিজ্ঞান নিয়ে ।  সে  ‘ যুক্তি ’  নামে একটা ম্যাগাজিন সম্পাদনা করত ,  ধর্ম নিয়ে আপত্তিকর কথা লিখত না ।  কে জানে হয়তো যুক্তি দিয়ে কথা বলাটিই অনেক বড় অপরাধ - যারা তাকে হত্যা করেছে তারা নিশ্চয়ই যুক্তিহীন অন্ধকার ধর্মান্ধ একটি দেশ তৈরি করার জন্য কাজ করে যাচ্ছে ।  যারা অনন্তকে হত্যা করেছে তাদের চোখে একটি বিষয়ে নিশ্চিতভাবে অনেক বড় অপরাধী ,  সেটি হচ্ছে গণজাগরণ মঞ্চের যুদ্ধাপরাধীদের বিচারের দাবিতে গড়ে তোলা আন্দোলনের একজন কর্মী ।  এই দেশে মুক্তিযুদ্ধকে বুকে ধারণ করা কারও কারও চোখে সেটি অনেক বড় একটি অপরাধ । 
দ্বিতীয় আরও একটি বিষয় আমাকে খুবই বিচলিত করছে ।  সেটি হচ্ছে এই হত্যাকারীরা যে গোপনে এসে একজনকে হত্যা করে আবার গোপনে সবার চোখের আড়ালে চলে যাচ্ছে তা নয় ।  তারা যাদের হত্যা করেছে তাদেরকে কিন্তু মোটামুটি প্রকাশ্যেই ভয়ভীতি দেখিয়ে এসেছে ।  ভবিষ্যতে যাদের হত্যা করবে তাদেরকেও আবার ভয়ভীতি দেখাতে শুরু করেছে ।  পুলিশের কাছে কোনো  ‘ ক্লু ’  নেই তারা কাউকে ধরতে পারছে না সেটি কিন্তু সত্যি নয় ।  সত্যি সত্যি যদি হত্যাকারীদের ধরার জন্য আন্তরিক ইচ্ছা থাকত তাহলে তদন্ত করার জন্য অনেক তথ্যই কিন্তু আছে । 
আমাদের দুর্ভাগ্য যেকোনো কারণেই হোক পুলিশ বা সরকারের যে এই দুর্ভাগা ব্লগারদের নিরাপত্তা নিয়ে কোনো মাথাব্যথা নেই সবাই সেটি জেনে গেছে ।  তাই কোনো একজন যখন নিশ্চিতভাবে হত্যার হুমকি পাচ্ছে তখনও সে সাহায্যের জন্য পুলিশের কাছে যাওয়ার সাহস পায় না । 
৩ . 
ব্লগ শব্দটি নিয়ে মনে হয় এই দেশের সাধারণ মানুষকে খুবই ভুল ধারণা দেওয়া হয়েছে !  ব্লগার শব্দটি দিয়ে একজন মানুষকে গালি দেওয়ার চেষ্টা করা হয় ।  তথ্যপ্রযুক্তির জগতে ব্লগ লেখা বলতে বোঝানো হয় অনেকটা ব্যক্তিগত ডায়রি লেখার মতো ।  আমরা কেউ যদি আমার ব্যক্তিগত ডায়রিটি সবাইকে পড়তে দিতাম তাহলে সেটা হতো অনেকটা ব্লগ লেখার মতো ।  কেউ যখন তার খাতায় বা নোট বইয়ে ডায়রি লেখে তখন সে ইচ্ছা করলেও একসঙ্গে অনেককে দেখাতে পারে না ,  কিন্তু ইন্টারনেটের জগতে সেটা পানির মতো সোজা ।  একজন মানুষ ব্লগে কিছু একটা লিখে পৃথিবীর সবাইকে সেটা দেখার সুযোগ করে দিতে পারে ।  সারা পৃথিবীতে এই মুহূর্তে একজন দু ’ জন নয় ,  হাজার হাজার বা লাখ লাখও নয় আক্ষরিক অর্থে কোটি মানুষ ব্লগ লেখে - যার অর্থ এই পৃথিবীতে এখন কোটি কোটি ব্লগার ।  কাজেই ব্লগার বলে একজন মানুষকে কীভাবে গালি দেওয়া যায় সেটা কোনোমতেই আমার মাথায় ঢুকে না ।  একজন মানুষকে  ‘ এমএ পাস ’  বলে গালি দিলে যেরকম হাস্যকর শোনায় ,  ব্লগার বলে গালি দিলেও সেটা একই রকম হাস্যকর শোনায় । 
আজকাল নাস্তিক এবং ব্লগার দুটি শব্দকে সমার্থক করে ফেলার জন্য খুবই চেষ্টা করা হচ্ছে !  অথচ মজার ব্যাপার হল ,  যদি আমাদের কখনও ইসলাম ধর্ম  ( বা অন্য কোনো ধর্ম )  নিয়ে কোনো জরুরি তথ্য বা বিশ্লেষণের দরকার হয় তখন আমরা সেটা খুঁজে পাই কোনো একজন ইসলামী চিন্তাবিদ ব্লগারের লেখা থেকে !  যারা তাদের অপছন্দের মানুষদের ব্লগার বলে গালি দেন তাদের জানা দরকার ইন্টারনেটে শুধু ইসলাম ধর্মের ওপরেই অসংখ্য ব্লগ আছে ।  অসংখ্য খাঁটি মুসলমান ব্লগার আছেন । 
সবার ব্লগই যে সাধারণ মানুষ আগ্রহ নিয়ে পড়ে তা নয় ।  ইন্টারনেটে অসংখ্য অর্থহীন অপ্রয়োজনীয় ব্লগ রয়েছে ।  একটা খবরের কাগজ যখন প্রকাশিত হয় তখন তার প্রকাশক আর সম্পাদকের কিছু দায়বদ্ধতা থাকে ,  তারা যেটা খুশি সেটা ছাপিয়ে ফেলতে পারেন না ।  ইন্টারনেটের জগতে নিজের লেখা প্রকাশ করার প্রক্রিয়াটা এত সহজ করে ফেলা হয়েছে যে এখানে যার যেটা ইচ্ছা সে সেটাই প্রকাশ করে ফেলতে পারে ।  মানুষটি যদি নিজে থেকে তার লেখালেখির ওপর এক ধরনের দায়বদ্ধতা বসিয়ে না দেয় তাহলে আর কিছুই করার নেই ।  আমরা এর একটা অশুভ রূপ এর মাঝে দেখতে শুরু করেছি ।  আমরা দেখেছি একজন মানুষ ব্যক্তিগত জীবনে চট করে আরেকজনের সঙ্গে দুর্ব্যবহার করে না ,  অশালীন কথা বলে না ,  গালাগালও করে না ।  কিন্তু ইন্টারনেটের জগতে অবলীলায় একে অন্যকে কুৎসিত ভাষায় গালাগাল করতে সঙ্কোচ বোধ করে না । 
আমরা সবাই দেখছি নতুন প্রজন্মের যারা আধুনিক মনের মানুষ ,  যারা মুক্তবুদ্ধির চর্চা করে তাদের সঙ্গে অন্ধকার জগতের মানুষদের এক ধরনের দ্বন্দ্ব শুরু হয়েছে ,  সেটি সামাজিক যোগাযোগের মাধ্যমগুলোতে খুবই স্পষ্ট ।  তাই নতুন প্রজন্মের আধুনিক তরুণ - তরুণীদের আমি প্রায় হাত জোড় করে অনুরোধ করব তারা যেন সুন্দর ভাষায় লেখে ।  তারা যেন কিছু একটা লিখে অকারণে কারও মনে কষ্ট না দেয় ।  কেউ যখন আমাকে আমার প্রিয় উক্তিটির কথা জিজ্ঞেস করে আমি সবসময় তাদেরকে ওমর খৈয়ামের কবিতার একটা লাইন শুনিয়ে দিই ,   ‘ কারো মনে দুখ দিও না করো বরং হাজার পাপ ।  ’  যার অর্থ কারও মনে দুঃখ দেওয়া হাজার হাজার পাপ করা থেকেও বড় পাপ । 
আমি লিখতে বসে আজকে অনন্ত বিজয়ের অভাবটি খুব তীব্রভাবে অনুভব করছি ।  সে কখনও কোনো মানুষের মনে দুঃখ দেয়নি ।  সে তার অসুস্থ বাবা - মায়ের সেবা করে গেছে ।  অনন্ত বিজ্ঞানের ছাত্র না হয়েও তার সংক্ষিপ্ত জীবনটিতে বিজ্ঞানের জন্য কাজ করে গেছে ।  খুবই কোমল স্বভাবের মানুষ - তার আপনজনের কাছে শুনেছি কোথাও পা ফেলার সময় যদি দেখেছে সেখানে একটা পিপড়া সে তার পা ’ টা অন্য জায়গায় ফেলে পিপড়াটাকেও রক্ষা করেছে । 
অথচ সেই মানুষটাকে কী অবলীলায় কিছু নিষ্ঠুর মানুষ মেরে ফেলল ! 
অনন্ত ,  তুমি যেখানেই থাক ,  ভালো থেকো । 





ভূমিকম্প  !  ভূমিকম্প  !  !  



১ . 
সেদিন একজন এসে আমাকে জানাল ,  ভূমিকম্প নিয়ে নাকি ফেসবুকে তুলকালাম কাণ্ড হচ্ছে ।  ফেসবুকের কাণ্ডকারখানা নিয়ে আমি খুব বেশি মাথা থামাই না ।  তবুও জানতে চাইলাম ,  তুলকালাম কাণ্ডটা কী রকম ।  যে খবর এনেছে সে আমাকে জানাল ,  নেপালের ভয়াবহ ভূমিকম্পের পরেই আলোচনা হচ্ছে যে ,  ভূমিকম্পটা নাকি বাংলাদেশের দিকে এগিয়ে আসছে ।  শিলিগুড়ি হয়ে সেটা নাকি যে কোনো সময় বাংলাদেশে ঢুকে দেশটাকে তছনছ করে দেবে ।  আলাপ - আলোচনায় শুধু আতঙ্ক আর আতঙ্ক । 
শুনে মনে হলো ,  ভূমিকম্প নিয়ে আমার কিছু একটা লেখা উচিত ।  আমি ভূমিকম্পের বিশেষজ্ঞ নই; কিন্তু আমি প্রায় পাঁচ বছর ভূমিকম্পপ্রবণ এলাকায় ছিলাম ।  ছোট - বড় - মাঝারি অসংখ্য ভূমিকম্পের মাঝে টিকে থাকতে হয়েছে ।  তখন যে বাস্তব অভিজ্ঞতাগুলো হয়েছে সেটা এখনও আমার কাজে লাগে । 
পিএইচডি শেষ করে আমি যখন পোস্টডক করার জন্য লস অ্যাঞ্জেলেস শহরের কাছে ক্যালটেকে যোগ দিয়েছি ,  তখন প্রথমেই আমাকে জানিয়ে দেওয়া হলো ,  এটা ভূমিকম্প এলাকা ।  খুব কাছে দিয়ে বিখ্যাত  ( কিংবা কুখ্যাত !  )  সান এড্রিয়াস ফল্ট লাইন গেছে ।  সেখানে যে কোনো মুহূর্তে রিখটার স্কেলে আট মাত্রা থেকে বড় একটা ভূমিকম্প হবে ।  কাজেই সবসময় সতর্ক থাকা ভালো ।  আমার ল্যাবরেটরির সামনেই আটতলা মিলিক্যান লাইব্রেরি ।  বিল্ডিংটা তৈরি করে সেটাকে নাকি ডানে - বামে - সামনে - পেছনে দুলিয়ে দেখা হয়েছে ,  আট মাত্রার ভূমিকম্প সহ্য করতে পারে কিনা !  পৃথিবীর সবাই ভূমিকম্পের মাত্রা মাপার রিখটার স্কেলের নাম শুনেছে ।  সেই স্কেলের নামকরণ হয়েছে ক্যালটেকের প্রফেসর রিখটারের নামে ।  ভূমিকম্প নিয়ে কী কী সতর্কতা নেওয়া উচিত ,  শুনতে শুনতে আমিও সতর্ক থাকা শিখে গেলাম ।  বড় ভূমিকম্পে বিল্ডিং ধসে তার নিচে চাপা পড়ে মারা যাওয়ার যেটুকু আশঙ্কা তার থেকে হাজার গুণ বেশি আশঙ্কা আচমকা কোনো ছোটখাটো ভূমিকম্পে ওপর থেকে কোনো ভারী জিনিস মাথার ওপর পড়ে মাথা ফাটিয়ে ফেলা ।  তাই দেখতে দেখতে আমি সতর্ক থাকা অভ্যাস করে ফেললাম ।  মাথার ওপর কিছু রাখি না ,  ল্যাবরেটরির যন্ত্রপাতি দেয়ালে হুক দিয়ে বেঁধে রাখি ।  তখন একটা টাইম প্রজেকশন চেম্বার তৈরি করছিলাম ।  তার ভেতরে বিশেষ আইসোটপের যে গ্যাস তার দাম ২৫০ হাজার ডলার ।  ভূমিকম্পে চেম্বার উল্টে পড়ে গ্যাস বের হয়ে গেলে সুইসাইড করতে হবে ।  তাই ওপর থেকে ক্রেন দিয়ে চেম্বারকে শিকল দিয়ে বেঁধে রাখি ।  আমার পুত্রসন্তানের বয়স তখন দুই বছর ।  সে বাসায় ঘুরে বেড়ায় ।  আচমকা ভূমিকম্পে তার ওপর শেলফ ,  আলমারি কিংবা টেলিভিশন পড়ে যেন না যায় সে জন্য সবকিছু দেয়ালের সঙ্গে বাঁধা ! 
আমার এত সতর্কতা বৃথা গেল না ।  হঠাৎ একদিন ভোরবেলা রিখটার স্কেলে ছয় মাত্রার ভূমিকম্প হানা দিল ।  ভূমিকম্পের হিসাবে সেটা মাঝারি; কিন্তু তার কেন্দ্র  ( এপিসেন্টার )  ছিল খুব কাছে ।  তাই আমরা সেটা খুব ভালোভাবে টের পেলাম ।  ছোট ছেলেকে বগলে নিয়ে সন্তানসম্ভবা স্ত্রীকে ধরে দোতলা থেকে নেমে ছুটতে ছুটতে বাইরে এসে দাঁড়িয়েছি ।  বাড়িঘর কাঁপছে ,  মাটি কাঁপছে ,  পায়ের তলা দিয়ে পানির ঢেউয়ের মতো তরঙ্গ ছুটে যাচ্ছে  –  সব মিলিয়ে অতি বিচিত্র একটা অভিজ্ঞতা ।  আমি যথেষ্ট বিচলিত; কিন্তু স্থানীয় মানুষরা সেটাকে বেশি গুরুত্ব দিল না ।  আমাদের গ্রুপের ইঞ্জিনিয়ার বলল ,   ‘ কাজে আসছি ,  হঠাৎ মনে হলো গাড়ির টায়ারটা ফেটে গেছে ।  নতুন গাড়ি ,  মুডটা অফ হয়ে গেল ।  পরে দেখি ,  একটা ফালতু ভূমিকম্প !  ’  এই হচ্ছে তাদের প্রতিক্রিয়া । 
বড় ভূমিকম্প হলে পরের কয়েকদিন আফটার শক হিসেবে ছোট ছোট ভূমিকম্প হতে থাকে ।  পায়ের নিচে মাটি ক্রমাগত কাঁপছে ।  কাঠের বাসা ,  যত ছোট ভূমিকম্পই হোক সেটা গুটুর গুটুর শব্দ করে জানান দেয় ।  আমার দুই বছরের ছেলেটির তাতে মহাআনন্দ ।  সে উল্লসিত মুখে ছুটে এসে আমাকে জানায় ,   ‘ গুডু গুডু !  গুডু গুডু !  ’  আমি তার আনন্দে অংশ নিতে পারি না ।  মনে মনে শুধু হিসাব করি ,  এটি ছিল রিখটার স্কেলের মাত্র ছয় মাত্রার ভূমিকম্প ,  এটাতেই এই অবস্থা ।  লস অ্যাঞ্জেলেসের বড় ভূমিকম্পটা হবে কমপক্ষে আট মাত্রার অর্থাৎ এক হাজার গুণ বেশি শক্তিশালী ।  সেটা যদি আসে তাহলে কী অবস্থা হবে ?   ( রিখটার স্কেলে এক মাত্রা বড় হওয়া মানে প্রায় ত্রিশ গুণ বড় হওয়া ।  কাজেই দুই মাত্রা হচ্ছে এক হাজার !  )  আমি রাতে ঘুমাতে পারি না ।  নিদ্রাহীন চোখে বাসার ছাদের দিকে তাকিয়ে শুয়ে থাকি ।  ছোট - বড় আফটার শকের গুটুর গুটুর শব্দ শুনি । 
তখন ইন্টারনেট ছিল না  ( গুজব এবং আতঙ্ক ছড়ানোর জন্য ফেসবুকও ছিল না !  )  ।  তাই আমি একদিন ক্যালটেকের বুক স্টোর থেকে ভূমিকম্পের ওপর লেখা একটা বই কিনে আনলাম ।  মানুষ যেভাবে ডিটেকটিভ উপন্যাস কিংবা ভূতের গল্প পড়ে ,  আমিও বইটা সমান আগ্রহে শেষ করলাম ।  অজানা - অচেনা রহস্যময় ভূমিকম্প নিয়ে আমার ভেতরে যে আতঙ্ক ছিল ,  সেটা দূর হয়ে গেল ।  আমি আবার নাক ডেকে ঘুমাতে শুরু করলাম ।  ভালো ঘুমের জন্য জ্ঞান থেকে বেশি কার্যকর আর কিছু হতে পারে না । 
২ . 
ভূমিকম্পের বই পড়ে আমি প্রথম যে বিষয়টা জানতে পারলাম সেটি হচ্ছে ,  আট মাত্রার ভূমিকম্প ছয় মাত্রার ভূমিকম্প থেকে এক হাজার গুণ বেশি শক্তিশালী ।  তার অর্থ এই নয় যে ,  সেই ভূমিকম্পটির তীব্রতা ,  কম্পন বা ঝাঁকুনি এক হাজার গুণ বেশি !  তার অর্থ ছয় মাত্রার ভূমিকম্প হয় অল্প জায়গাজুড়ে ,  আট মাত্রার ভূমিকম্প হয় অনেক বেশি জায়গাজুড়ে ।  আমাদের পায়ের নিচে শক্ত মাটি দেখে আমরা ধরে নিই ,  ভূমি হচ্ছে স্থির !  আসলে ভূমি স্থির নয় ,  সেগুলো নানা ভাগে বিভক্ত এবং সেগুলো এদিক - সেদিক নড়ছে ।  আমরা যে ভূমি খণ্ডের ওপর আছি তার নাম ইন্ডিয়ান প্লেট ।  সেটা বছরে দুই ইঞ্চি করে উত্তর দিকে এগোচ্ছে এবং উত্তরের ইউরেশিয়ান প্লেটকে ধাক্কা দিচ্ছে ।  সেই ধাক্কায় মাটি উপরে উঠতে উঠতে হিমালয় পর্যন্ত তৈরি হয়ে গেছে !  সব প্লেটেরই এটা পরিসীমা বা বাউন্ডারি থাকে ।  এই বাউন্ডারিতে ধাক্কাধাক্কি চলতে থাকে ।  তাই নিয়মিতভাবে এই বাউন্ডারিতে ভূমিকম্প হতে থাকে !  সেই ভূমিকম্প এতই নিয়মিত যে বিজ্ঞানীরা আজকাল মোটামুটি আত্মবিশ্বাস নিয়ে বলেন যে ,  রিখটার স্কেলে নয় মাত্রার ভূমিকম্প হয় আনুমানিক দশ বছরে একবার ।  আট মাত্রার ভূমিকম্প হয় আরও বেশি ,  আনুমানিক প্রতি বছরে একবার ।  হিসাবটি মনে রাখা বেশ সোজা ।  ভূমিকম্পের মাত্রা এক কমে গেলে তার সংখ্যা বেড়ে যায় দশগুণ ।  অর্থাৎ সাত মাত্রার ভূমিকম্প বছরে দশটি ,  ছয় মাত্রার ভূমিকম্প বছরে একশ ’ টি ,  পাঁচ মাত্রার ভূমিকম্প বছরে প্রায় এক হাজার ,  চার মাত্রার ভূমিকম্প বছরে দশ হাজার ।  এর চেয়ে ছোট ভূমিকম্পের হিসাব নিয়ে লাভ নেই ।  সেগুলো ঘটলেও আমরা টের পাই না !  কাজেই আসল কথাটা হচ্ছে ,  বছরে সারা পৃথিবীতে ছোট - বড় হাজার হাজার ভূমিকম্প হচ্ছে এবং সেগুলোর প্রায় বেশিরভাগ হয় পৃথিবী পৃষ্ঠের সঞ্চারণশীল ভূখণ্ড বা টেকটোনিক প্লেটের পরিসীমা বা বাউন্ডারিতে ।  সেজন্য নেপাল ,  সিকিম ও ভুটানে এত ঘন ঘন ভূমিকম্প হয় ।  কারণ আমাদের ভূখণ্ডের পরিসীমা বা ফল্ট লাইনটা এই দেশগুলোর ভেতর দিয়ে গেছে ।  আমাদের কপাল অনেক ভালো যে ,  সেই ফল্ট লাইন খুব যত্ন করে বাংলাদেশকে বাঁচিয়ে মিয়ানমারের ভেতর দিয়ে নিচে নেমে গেছে ।  বড় ফল্ট লাইনটা বাংলাদেশের ভেতর দিয়ে না গেলেও উত্তরবঙ্গের পঞ্চগড় ,  তেঁতুলিয়ার খুব কাছ দিয়ে গেছে ,  যার দূরত্ব পঞ্চাশ কিলোমিটার থেকে কম ।  তাই যখন এই ফল্ট লাইনে ভূমিকম্প হয় ,  বাংলাদেশের অন্য জায়গা থেকে সেভাবে টের না পেলেও উত্তরবঙ্গের মানুষরা ভালোই টের পায় ।  বড় ফল্ট লাইন থেকে ছোট অনেক শাখা - প্রশাখা বের হয় এবং আমাদের দেশে এ রকম কিছু ফল্ট লাইন থাকতে পারে ।  সেখান থেকে ভূমিকম্প হতেও পারে ।  ভূমিকম্পটি এমন একটি ব্যাপার যে ,  কোথায় হবে এবং কোথায় হবে না ,  সেটি কেউ কখনও জোর দিয়ে বলতে পারবে না ।  আমি গত ৪৫ বছর আমাদের দেশের কাছাকাছি যে ভূমিকম্পগুলো হয়েছে সেটি ভালো করে লক্ষ্য করেছি ।  ইচ্ছা করলে পাঠকরাও এই ছবিটা দেখতে পারেন ।  এই ছবিটা এক নজর দেখলে যে কেউ বুঝতে পারবে যে ,  আমাদের দেশের ভেতরে ভূমিকম্প হওয়ার থেকে অনেক বেশি আশঙ্কা আশপাশের দেশগুলোতে ভূমিকম্প হওয়া  ( বিশেষজ্ঞরা অবশ্য ভয় দেখাতে ভালোবাসেন ।  তারা সবসময় বলছেন ,  আমরা খুব ঝুঁকির মধ্যে আছি !  আমি বিশেষজ্ঞ নই ,  তাই আমার কথা বিশ্বাস করার কোনো প্রয়োজন নেই ।  শুধু ছবিটি এক নজর দেখলেই হবে )  । 

তবে যে ঝুঁকিটির কথা কেউ অস্বীকার করবে না সেটি হচ্ছে ,  বাংলাদেশের কাছাকাছি যে বড় ফল্ট লাইন আছে সেখানকার বড় বড় ভূমিকম্পের ধাক্কা সামলানো ।  দূরত্বের সঙ্গে সঙ্গে কম্পনের তীব্রতা কমে আসে ,  দ্বিগুণ দূরত্বে গেলে চারগুণ কম্পন কমে আসে ,  দশগুণ দূরত্বে গেলে একশ ’  গুণ কম্পন কমে আসে  –  সেটাই হচ্ছে আমাদের ভরসা ।  নেপালের ভূমিকম্পটি বাংলাদেশ থেকে যথেষ্ট দূরে ছিল ।  তারপরও আমরা সেটা খুব ভালোভাবে টের পেয়েছি ,  যদিও সেটি দেশে ধ্বংসযজ্ঞ তৈরি করার মতো কিছু ছিল না ।  যদি এটা আরও কাছাকাছি কোথাও হতো ,  যেমন ভুটানের দক্ষিণে কিংবা আসামে ,  তাহলে দেশে অনেক বড় অঘটন ঘটানোর মতো তীব্রতা হতেই পারত  ( তবে ভূমিকম্পটি থেকে দূরে সরে গেলেই যে বিপদের আশঙ্কা কমে যায় তা নয় ,  ১৯৮৫ সালে মেক্সিকো সিটিতে ভূমিকম্পে প্রায় ৬৫ হাজার মানুষ মারা গিয়েছিল ।  যদিও এপিসেন্টারটি ছিল প্রায় ৮০০ কিলোমিটার দূরে ।  তবে এটি অবশ্য সেখানকার খুবই বিচিত্র এক ধরনের ভূখণ্ডের কারণে ।  আমি যতদূর জানি ,  আমাদের দেশের ভূপ্রকৃতি মেক্সিকোর মতো নয় )  । 
পৃথিবীর সবচেয়ে বড় ভূমিকম্পটি হয়েছিল চিলিতে ১৯৬০ সালে ।  রিখটার স্কেলে সেটি ছিল বিস্ময়কর ৯ . ৫ ।  সেই ভূমিকম্পে প্রায় ছয় হাজার মানুষ মারা গিয়েছিল ।  দেশটি তখন রীতিমতো পরিকল্পনা করে তাদের দেশের বিল্ডিং নিয়ম মেনে ভূমিকম্প সহনীয়ভাবে তৈরি করতে শুরু করে ।  ২০১৪ সালে তাদের দেশে যখন ভয়ঙ্কর ৮ . ২ মাত্রার একটা ভূমিকম্প আঘাত হেনেছে ,  তখন তাদের দেশে মানুষ মারা গেছে মাত্র ছয়জন !  নিয়ম মেনে বিল্ডিং তৈরি করলে কী লাভ হয় ,  এটি তার একটা চমৎকার উদাহরণ ।  এর থেকে প্রায় ষাট গুণ ছোট ৭ মাত্রার একটা ভূমিকম্পের কারণে ২০১০ সালে হাইতিতে মানুষ মারা গেছে প্রায় তিন লাখ !  দরিদ্র দেশে নিয়মনীতি না মেনে ম্যাচ বাক্সের মতো দুর্বল বিল্ডিং তৈরি করলে তার ফলাফল কী হতে পারে ,  এটা তার একটা খুব করুণ উদাহরণ ।  কাজেই ভূমিকম্প নিয়ে কেউ যদি আমাকে একটা মাত্র মন্তব্যও করতে বলেন ,  তাহলে কোনো রকম বিশেষজ্ঞ না হয়েও আমি খুব জোর গলায় বলতে পারব যে ,  ঘনবসতি এলাকাগুলোতে আমাদের বিল্ডিংগুলো নিয়মনীতি মেনে তৈরি করতে হবে । 
৩ . 
ঠিক কী কারণ জানা নেই ,  ভূমিকম্প নিয়ে মানুষের ভেতরে এক ধরনের রহস্যময় আতঙ্ক কাজ করে ।  ভূমিকম্প শুরু হলেই মানুষ পাগলের মতো ছোটাছুটি শুরু করে ।  ২৮ এপ্রিল নেপালের ভূমিকম্পটির কারণে আমরা দেশে যে কম্পন অনুভব করেছি ,  ওই কম্পনেই দেশের অনেক মানুষ দিগ্গি্বদিক জ্ঞান হারিয়ে ,  ছোটাছুটি করে আহত হয়েছে ,  কেউ কেউ মারাও গেছে ।  ভূমিকম্পের খুঁটিনাটি জানার আগে আমি নিজেও এটাকে যথেষ্ট ভয় পেতাম ।  এখন ভয় কমে গেছে ,  কৌতূহল বেড়েছে অনেক বেশি ।  দেশের সবার অন্তত দুটি জিনিস জানা উচিত  –  একটি হচ্ছে ,  যখন এখানে ভূমিকম্প হয় তখন সবারই ধারণা হয় ,  তাদের পায়ের নিচে যে মাটি সেই মাটিতে ভয়ঙ্কর অশুভ একটা কিছু শুরু হয়েছে ।  এর থেকে বুঝি আর কোনো রক্ষা নেই !  মূল ব্যাপারটা মোটেও সে রকম নয় ।  প্রায় সবক্ষেত্রেই ভূমিকম্পের কেন্দ্রটি বহু দূরে ,  সেখানকার ভূমিকম্পের ছোট একটা রেশ আমরা অনুভব করছি ।  ভয় না পেয়ে ঠাণ্ডা মাথায় এটাকে ঘটে যেতে দিলে কিছুক্ষণের মধ্যেই থেমে যাবে ।  আজকাল তথ্যপ্রযুক্তির যুগ ,  কিছুক্ষণের মধ্যেই ভূমিকম্পটির নাড়ি - নক্ষত্র ইন্টারনেটে চলে আসবে ।  ইউএসজিএসের একটা অসাধারণ ওয়েবসাইট রয়েছে  ( http :  /  / earthquake . usgs . gov /  )  ।  সেখানে পৃথিবীর যে কোনো প্রান্তে যে কোনো ভূমিকম্প হলেই তার তথ্যটি কয়েক মিনিটেই চলে আসে ।  মজার ব্যাপার হচ্ছে ,  ইউএসজিএসের এই ওয়েবসাইটটি খুলে বসে থাকলে কিছুক্ষণের মধ্যেই দেখা যাবে ,  পৃথিবীর কোথাও না কোথাও একটা ভূমিকম্প হয়েছে ।  আমরা যদি নিজের চোখে দেখি ,  সারা পৃথিবীতে হাজার হাজার ছোট - বড় ভূমিকম্প হচ্ছে এবং পৃথিবীর মানুষ এর মধ্যেই শান্তিতে দিন কাটাচ্ছে ।  তাহলে আমার ধারণা ,  আমাদের এই যুক্তিহীন ভয়টা অনেক কমে আসবে ।  ভূমিকম্প হলে কী করা উচিত তার কিছু নিয়মকানুনও ঠিক করা আছে ।  সেগুলো জানা থাকলে ভালো আর কিছু না হোক সেগুলো করার চেষ্টা করে একটু ব্যস্ত থাকা যায় ! 
ভূমিকম্প নিয়ে দ্বিতীয় বিষয় আমরা একটু চিন্তা করে দেখতে পারি ,  সেটি হচ্ছে  –  এ দেশে ভূমিকম্পে মারা পড়া থেকে গাড়িচাপা পড়ে মারা যাওয়ার আশঙ্কা অনেক বেশি ।  গাড়িচাপা পড়ে বছরে চার হাজার থেকে বেশি মানুষ মারা যায় ।  ভূমিকম্পের কারণে বছরে চারজন মানুষও মারা যায় কিনা সন্দেহ ।  তারপরও ভূমিকম্পকে আমরা অসম্ভব ভয় পাই; কিন্তু গাড়িতে উঠতে বা রাস্তায় হাঁটাচলা করতে একটুও ভয় পাই না !  শুধু গাড়ি অ্যাকসিডেন্ট নয় ,  বন্যা - ঘূর্ণিঝড় এমনকি বজ্রপাতে এ দেশে অনেক মানুষ মারা যায় ।  সেগুলো নিয়েও আমাদের কারও ভেতরে এতটুকু ভীতি নেই; কিন্তু ভূমিকম্প নিয়ে আমাদের অনেক ভয় ।  এই ভয়টি যুক্তিহীন ।  এটাকে লালন করে মনের শান্তি নষ্ট করার কোনো অর্থ নেই ।  পৃথিবীর সবাই জানে ,  লস অ্যাঞ্জেলেস এলাকায় যে কোনো মুহূর্তে একটা ভয়ঙ্কর  ( প্রায় আট মাত্রার )  ভূমিকম্প হবে ।  আমি যখন লস অ্যাঞ্জেলেস এলাকায় ছিলাম প্রায় প্রতিটি মুহূর্ত সেটার জন্য অপেক্ষা করেছি ।  তারপর ২৫ বছর পার হয়ে গেছে ,  এখনও সেই ভূমিকম্পটি ঘটেনি !  কবে ঘটবে কেউ জানে না ।  কাজেই ভূমিকম্পকে ভয় পেয়ে কোনো লাভ আছে ?  বরং এটাকে নিয়ে গবেষণা করলে অনেক লাভ আছে । 
আমার ছাত্রছাত্রীরা তাদের আন্ডারগ্র্যাজুয়েট প্রজেক্ট হিসেবে ভূমিকম্প মাপার সিসমোগ্রাফ বানিয়েছে ।  অনেক সিসমোগ্রাফ বানিয়ে পুরো দেশে ছড়িয়ে - ছিটিয়ে দিয়ে আমরা ইচ্ছা করলে সারাদেশকে চোখে চোখে রাখতে পারি ।  আমাদের দেশের ভেতরে কোথায় কোথায় ফল্ট লাইন আছে ,  সেগুলো খুঁজে বের করতে পারি ।  ভূমিকম্পের আগে ,  ভূমিকম্প চলার সময় এবং ভূমিকম্প শেষে কী কী করতে হবে ,  সেই বিষয়গুলো স্কুল - কলেজের সব ছেলেমেয়েকে শেখাতে পারি  ( সিলেট শহরের কেন্দ্রস্থলে এর ওপরে বিশাল একটা বিলবোর্ড ছিল ।  হেফাজতে ইসলামের কর্মীরা সেটা ছিঁড়ে টুকরো টুকরো করে ফেলে দিয়েছে ।  কারণ ,  সেই বিলবোর্ডটিতে আমার একটা বিশাল ছবি ছিল )  । 
এ দেশে ভূমিকম্প নিয়ে অনেক গবেষণা করা সম্ভব ।  সত্যি কথা বলতে কি ,  কোনো রকম যন্ত্রপাতি ছাড়াই সিলেটে আমার ঘরে বসে একবার আমি খুব চমকপ্রদ একটা এক্সপেরিমেন্ট করে ফেলেছিলাম ।  পদ্ধতিটা জানা থাকলে অন্যরাও সেটা চেষ্টা করে দেখতে পারে । 
ভূমিকম্প হলে তার কেন্দ্র থেকে দুই ধরনের তরঙ্গ বের হয় ।  একটা তরঙ্গ শব্দের মতো ।  মাটির ভেতর দিয়ে সেটা দ্রুত চলে আসে ,  এটার নাম প্রাইমারি বা সংক্ষেপে পি .  ওয়েভ ।  দ্বিতীয়টি হচ্ছে  –  সেকেন্ডারি বা এস .  ওয়েভ ।  এটা হচ্ছে সত্যিকারের কাঁপুনি ,  যেটা আমরা অনুভব করি ।  এর গতিবেগ পি .  ওয়েভ থেকে সেকেন্ডে প্রায় দশ কিলোমিটার কম ।  কাজেই দূরে যদি কোথাও ভূমিকম্প হয় ,  তাহলে প্রথমে পি .  ওয়েভ এসে একটা ছোট ধাক্কা দেয় এবং সেকেন্ডে প্রায় দশ কিলোমিটার পিছিয়ে থাকা এস .  ওয়েভ একটু পরে এসে ঝাঁকাঝাঁকি ,  কাঁপাকাঁপি শুরু করে দেয় ।  কাজেই পি .  ওয়েভ আসার কত সেকেন্ড পর এস .  ওয়েভ এসে আসল ঝাঁকুনি শুরু করে সেটা জানলেই আমরা ভূমিকম্পের কেন্দ্রটি কত দূরে সেটা বের করে ফেলতে পারি ।  যত সেকেন্ড পার্থক্য তাকে দশ দিয়ে গুণ করলেই দূরত্ব বের হয়ে যায় । 
আমি একদিন আমার অভ্যাস অনুযায়ী মেঝেতে বসে সোফায় হেলান দিয়ে কাজ করছি ।  হঠাৎ একটা ছোট ঝাঁকুনি টের পেলাম ।  আমার মনে হলো এটা সম্ভবত কোনো একটা ভূমিকম্পের পি .  ওয়েভ ।  আমি সঙ্গে সঙ্গে ঘড়ি দেখা শুরু করলাম ।  প্রায় ৩০ সেকেন্ড পার হওয়ার পর যখন কিছুই হচ্ছে না এবং আমি প্রায় হাল ছেড়ে দিয়েছি ,  তখন হঠাৎ করে এস .  ওয়েভ এসে মূল ভূমিকম্প শুরু করে দিল ।  যখন আশপাশের ফ্ল্যাটের মানুষজন আতঙ্কে চিৎকার করতে করতে সিঁড়ি দিয়ে নামছে ,  তখন আমি ঘরের ভেতরে বসে আনন্দে চিৎকার করে বলছি ,   ‘ কোনো ভয় নেই !  এই ভূমিকম্পের এপিসেন্টার তিনশ ’  কিলোমিটার দূরে !  ’  বলাই বাহুল্য ,  নিজের আবিষ্কারে আমি নিজেই মোহিত ! 
ভূমিকম্প নিয়ে এখনও অনেক রহস্য অজানা ।  ভয় পেয়ে সেই রহস্যকে দূরে সরিয়ে না রেখে সবাই মিলে তার রহস্য ভেদ করাটাই কি বেশি অর্থপূর্ণ কাজ নয় ?  বাংলাদেশের মানুষ সব রকম প্রাকৃতিক দুর্যোগ সামলে মাথা উঁচু করে বেঁচে থাকতে পারে ।  এই ভূমিকম্পকে কেন শুধু শুধু ভয় পাব ?  প্রয়োজনে অবশ্যই আমরা এর মুখোমুখি হতে পারব । 





যখনি জাগিবে তুমি 



১ . 
বাংলা নববর্ষ উদযাপন নিয়ে আমার সবসময়ই এক ধরনের অহংকার ছিল ।  আমি সুযোগ পেলেই সবাইকে বলে এসেছি ,  ইংরেজি বছরের শেষে যখন নতুন বছরের শুরু হয় তখন সেটা উদযাপন করা নিয়ে যেটা করা হয় সেটা রীতিমতো তাণ্ডব ।  সেই তুলনায় বাংলা নববর্ষ হচ্ছে খুবই কোমল এবং মধুর একটি ব্যাপার ।  মনে আছে ,  ৩১ ডিসেম্বর রাতে ঢাকা শহরেই আমি ইংরেজি নববর্ষের একটিা তাণ্ডবের মাঝখানে পড়ে রীতিমতো নাস্তানাবুদ হয়েছিলাম ।  বাংলা নববর্ষের শুরুটা সম্পূর্ণ অন্যরকম  –  খুব ভোরে কোথাও বসে মধুর কিছু গান শুনতে শুনতে বছরটিকে বরণ করে নেওয়া ।  এর মাঝে যে আঘাত আসেনি তা নয় ,  ১৪ বছর আগে রমনার বটমূলে বোমা ফাটিয়ে বর্ষবরণ করতে আসা তরুণ - তরুণীদের হত্যা করা হয়েছিল কিন্তু তাতে বাঙালিদের ভয় দেখানো যায়নি ।  বরং দ্বিগুণ উৎসাহে এ দেশের মানুষ বাংলা নববর্ষ পালন করতে শুরু করেছে ।  প্রত্যেক বছর উৎসবটি পালন করা হচ্ছে আগের বছর থেকে আরও বেশি উৎসাহ নিয়ে ।  সত্যিকারের উৎসব বলতে যা বোঝায় বাংলা নববর্ষ হচ্ছে তার সবচেয়ে সুন্দর উদাহরণ ।  কোমল ও মধুর একটা উৎসব । 
এ বছর কথাটি লিখতে গিয়ে এবার আমার হাত কেঁপে উঠল ।  নববর্ষের দিনই আমি খবরে দেখেছি ,  কিছু মানুষ মেয়েদের ওপর হামলা করে পুরো উৎসবের আনন্দটিকে লজ্জা - ক্ষোভ আর অপমানের গ্লানি স্পর্শ করিয়েছে ।  আমি খুব দুর্বল প্রকৃতির মানুষ ,  যখন এ ধরনের খবর দেখি ,  তাড়াতাড়ি চোখ ফিরিয়ে নিই ।  যেন চোখ ফিরিয়ে নিলেই এই খবরগুলো অদৃশ্য হয়ে যাবে ।  খবরগুলো অদৃশ্য হয়নি ।  দেশের ছেলেমেয়েরা আমার সঙ্গে যোগাযোগ করেছে ।  আমার কাছে জানতে চেয়েছে কেমন করে এটি সম্ভব ? 
আমিও জানতে চাই কেমন করে এটি সম্ভব ? 
২ . 
আমরা সবাই জানি ,  আমাদের আশপাশে অসুস্থ বিকারগ্রস্ত কিছু মানুষ থাকে ।  এরা ভিড়ের মাঝে সুযোগ বুঝে মেয়েদের শরীরে হাত দেয় ।  প্রায় প্রতি বছরই এ রকম একটি - দুটি বিকারগ্রস্ত মানুষের সঙ্গে আমার দেখা হয় ।  বইমেলায় আমি যখন বসে বসে অটোগ্রাফ দিই ,  তখন মাঝে মধ্যেই আশপাশে ছেলেমেয়েদের ভিড় জমে ওঠে এবং প্রতি বছরই সেখানে হঠাৎ করে একটি মেয়ে চিৎকার করে কোনো একজন মানুষের ওপর ঝাঁপিয়ে পড়ে ,  পায়ের জুতো খুলে মানুষটির মুখে মেরে বসতে দ্বিধা করে না  –  সেই মানুষগুলোর চেহারা দেখে বোঝার উপায় নেই তাদের ভেতরে এ রকম কদর্য একটা প্রাণী লুকিয়ে আছে ।  প্রায় সময়ই তারা কম বয়সী সুদর্শন তরুণ । 
এই মানুষগুলো কিন্তু শুধু ভিড়ের সুযোগ নিয়ে গোপনে একটি মেয়ের শরীরে হাত দেওয়ার চেষ্টা করে ।  তারা ভীরু এবং কাপুরুষ  –  প্রকাশ্যে কিছু করার তাদের সাহস নেই ।  তাদেরকে যখন পুলিশের হাতে ধরিয়ে দেওয়া হয় ,  তারা কোনো প্রতিবাদ করে না ,  মাথা নিচু করে দাঁড়িয়ে থাকে ।  এরা সমাজের এক ধরনের জঞ্জাল  –  শুধু আমাদের দেশে নয় ,  পৃথিবীর সব দেশে সব কালে এরা থাকে ।  এরা থাকবে । 
এবার নববর্ষে যারা মেয়েদের ওপর ঝাঁপিয়ে পড়েছে তাদের সঙ্গে কিন্তু এই ভীরু - কাপুরুষ - বিকারগ্রস্ত মানুষের একটা বড় পার্থক্য আছে  –  এই মানুষগুলো কিন্তু ভিড়ের মাঝে লুকিয়ে আসেনি ।  তারা এসেছে দলবেঁধে ,  প্রকাশ্যে সবার চোখের সামনে ।  এ দেশে পকেটমার ধরা পড়লে গণপিটুনিতে তার একেবারে মরে যাওয়ার ঝুঁকি থাকে ।  নববর্ষে যারা মেয়েদের ওপর ঝাঁপিয়ে পড়তে এসেছে ,  কোনো একটা বিস্ময়কর কারণে তারা জানে তাদের কোনো ভয় নেই ,  কেউ তাদের ধরবে না ।  একেবারে সবার সামনে তারা যা খুশি করতে পারবে ,  কেউ তাদের কিছু করার সাহস পাবে না ।  পুলিশ কিছু করবে না ,  বিশ্ববিদ্যালয়ের প্রক্টর তাদের বাধা দিতে আসবেন না ।  বিশ্ববিদ্যালয়ের ভাইস চ্যান্সেলরও তাদের কাজকর্মের নিন্দা করবেন না ।  মহাশক্তিধর এই তরুণরা কারা ?  তাদের কী রাজনৈতিক পরিচয় আছে ? 
থাকলেও আমি একটু অবাক হবো না ।  বর্ষবরণের দিন অন্যান্য বিশ্ববিদ্যালয়েও এ ধরনের ঘটনা ঘটেছে ।  জগন্নাথ বিশ্ববিদ্যালয়ের ঘটনাটি ঘটিয়েছে ছাত্রলীগের নেতা ।  খবরের কাগজে পড়েছি ,  তাকে গণপিটুনি দেওয়া হয়েছে ।  তারপর পুলিশের হাতে দেওয়া হয়েছে কিনা জানি না ।  পুলিশ তাকে গ্রেফতার করেছে নাকি ছেড়ে দিয়েছে ,  সেটাও আমরা জানি না ।  একই দিনে আদিবাসী একটি মেয়েকে নিপীড়ন করার জন্য জাহাঙ্গীরনগর বিশ্ববিদ্যালয়ে একজন - দু ’ জন নয় ,  আটজন ছাত্রলীগের কর্মী  ( অথবা নেতাকে )  বহিষ্কার করা হয়েছে ।  সেটি বিশ্ববিদ্যালয়ের শাস্তি কিন্তু তারা যে অপরাধটি করেছে সেটি দেশের আইনে অনেক গুরুত্বপূর্ণ অপরাধ ।  আমার জানার খুবই কৌতূহল ,  পুলিশ তাদের গ্রেফতার করেছে কিনা ।  ঢাকা বিশ্ববিদ্যালয়ের ঘটনা নিয়ে সারাদেশে হৈচৈ শুরু হয়েছে কিন্তু আমি কিছুতেই বুঝতে পারি না ,  জগন্নাথ বিশ্ববিদ্যালয় এবং জাহাঙ্গীরনগর বিশ্ববিদ্যালয়ের ঘটনাটি নিয়ে কোনো প্রতিবাদ কেন নেই ?  ওই ঘটনাগুলো কি ঢাকা বিশ্ববিদ্যালয়ের ঘটনা থেকে কোনো অংশে কম বীভৎস ? 
ঢাকা বিশ্ববিদ্যালয় এলাকায় বর্ষবরণের দিনের ঘটনাটি যারা ঘটিয়েছে নিশ্চিতভাবে তারা সবাই একটি দলের ।  বিশ্ববিদ্যালয় এলাকাতে এসে পুরোপুরি অপরিচিত কিছু তরুণ একে অন্যের সঙ্গে প্রথমবার পরিচিত হয়ে আলাপ - আলোচনা করে সর্বসম্মতিক্রমে সিদ্ধান্ত নিয়ে আক্রমণ শুরু করেনি ।  আমাদের সবার প্রশ্ন ,  এই দলটি কাদের ?  নৈতিকতার ধারক - বাহক বিশ্ববিদ্যালয়ের উপাচার্য থেকে শুরু করে আইন - শৃঙ্খলার ধারক - বাহক প্রক্টর এবং পুলিশ বাহিনী এত আশ্চর্য রকম নীরব কেন ?  ছোটখাটো ঘটনায় সোচ্চার ঢাকা বিশ্ববিদ্যালয়ের ছাত্রলীগ এখন হঠাৎ করে এত চুপচাপ কেন ?  বিষয়টি কি তাদের কাছে যথেষ্ট গুরুত্বপূর্ণ মনে হচ্ছে না ,  নাকি আমাদের তার থেকেও গুরুতর কোনো সিদ্ধান্তে পেঁৗছাতে হবে যে ,  সামাজিক মাধ্যমের অভিযোগে সত্যতা আছে ।  অর্থাৎ ছাত্রলীগের ছেলেরাই এই ঘটনাটি ঘটিয়েছে ?  পুলিশ বাহিনীর হাতে যে সিসি ক্যামেরায় সবচেয়ে গুরুত্বপূর্ণ ফুটেজ আছে ,  সেগুলো কেন প্রকাশ করে সব সন্দেহ মিটিয়ে দেওয়া হচ্ছে না ?  সেগুলো প্রকাশ করা হলে ঢাকা বিশ্ববিদ্যালয়ের হাজার হাজার ছাত্রছাত্রীর কেউ না কেউ নিশ্চয়ই তাদের চিনতে পারবে ।  তার পরিচয় জানতে পারবে ।  আমরা চাই তাদের পরিচয় প্রকাশ করা হোক ,  তাদের বন্ধু - বান্ধব জানুক যে তাদের পরিচিত ছেলেটি আসলে একটি দানব ।  তার শিক্ষকরা জানুন যে ,  তারা তার ছাত্রটিকে মানুষ করতে পারেননি ।  তার ছোট ভাইবোন জানুক তার বড় ভাই একজন অমানুষ ।  তার বাবা - মা জানুন ,  তারা একটি পশু জন্ম দিয়েছেন ।  যদি তাদের রাজনৈতিক পরিচয় থাকে তাহলে তাদের নেতারা জানুন ,  তাদের সমস্ত অর্জন কারা চোখের পলকে ধুলায় মিশিয়ে দিচ্ছে । 
৩ . 
যখন থেকে বর্ষবরণ অনুষ্ঠান পালন করা শুরু হয়েছে ,  প্রায় ঠিক সেই সময় থেকেই কিছু মানুষ এটাকে ধর্মবিরোধী একটা কাজ বলে প্রচার করতে শুরু করেছে ।  পৃথিবীর অসংখ্য মানুষের নিজস্ব কালচারে নিজেদের ক্যালেন্ডার আছে ।  সেই ক্যালেন্ডারের হয়তো এখন আর সে রকম গুরুত্ব নেই ।  তারপরও সবাই খুব আনন্দোল্লাস করে তার নববর্ষ উদযাপন করে ।  সেই নববর্ষ উদযাপন নিয়ে কখনও কারও সমালোচনা করতে দেখা যায়নি ।  কিন্তু আমাদের বাংলাদেশের মানুষ যখন আমাদের বাংলা বছরের বর্ষবরণ করতে যাচ্ছি ,  তখন হঠাৎ করে সেটা কেমন করে ধর্মবিরোধী কাজ হয়ে গেল ,  সেটা বোঝার কোনো উপায় নেই ।  ১৪ বছর আগে বোমা মেরেও মানুষকে বর্ষবরণ অনুষ্ঠান পালন করা থেকে সরিয়ে আনা যায়নি কিন্তু আমার মনে হয় ,  এবারের বর্ষবরণ অনুষ্ঠানে ঢাকা বিশ্ববিদ্যালয়ের ঘটনায় অনেক মানুষই এই উৎসব পালনের জন্য নিজের স্ত্রী বা কন্যাকে নিয়ে বের হওয়ার আগে একবার চিন্তা করবেন । 
কিন্তু আমরা তো সেটা কখনোই চাই না ।  এ দেশের সবচেয়ে বড় সর্বজনীন উৎসবটি সবাই মিলে উদযাপন করা থেকে যদি পিছিয়ে আসে ,  তাহলে কেমন করে হবে ?  তাই যেভাবেই হোক ,  ঢাকা বিশ্ববিদ্যালয়ের এই ঘটনা যারা ঘটিয়েছে তাদেরকে ধরতে হবে ,  শাস্তি দিতেই হবে ।  ভবিষ্যতে আর কখনও এ রকম ঘটনা ঘটবে না  –  এ ধরনের একটা বিশ্বাস তৈরি করতেই হবে ।  পুলিশের কাছে তথ্যের অভাব নেই ,  তারা যদি কাউকে ধরতে না পারে ,  বুঝতে হবে ইচ্ছা করে তারা এই মানুষগুলোকে ছেড়ে দিচ্ছে ।  এত কষ্ট করে ধীরে ধীরে আমরা যখন আমাদের নিজস্ব সংস্কৃতির একটা ক্ষেত্র তৈরি করছি ,  তখন সেটাকে লণ্ডভণ্ড করে দেওয়াটি আমাদের কারও পক্ষে মেনে নেওয়া সম্ভব নয় ।  কেউ মেনে নেবে না । 
৪ . 
বর্ষবরণের দিন ঢাকা বিশ্ববিদ্যালয় এলাকায় এই অসভ্য বর্বর ঘটনাটির খুঁটিনাটি খবর ধীরে ধীরে আমরা সবাই জানতে শুরু করেছি ।  দলবেঁধে অনেক তরুণ যখন কিছু মেয়ের ওপর ঝাঁপিয়ে পড়ছে ,  তখন বিশাল সংখ্যক মানুষ দর্শক হিসেবে সেটি দেখেছে  –  সাহায্যের জন্য এগিয়ে যায়নি ।  আমরা এটি বারবার ঘটতে দেখেছি ।  অভিজিৎকে হত্যা করার সময়ও একই ব্যাপার ঘটেছে ।  তার স্ত্রী সাহায্যের জন্য চিৎকার করছেন ,  অনেকেই ক্যামেরায় সেই ছবিটি তুলেছেন কিন্তু সাহায্যের জন্য এগিয়ে যাননি ।  বিষয়টা হয়তো নানাভাবে ব্যাখ্যা করা সম্ভব এবং কেন এটি ঘটেছে কিংবা কেন এটাই স্বাভাবিক সে রকম একটা যুক্তিতর্কও দাঁড় করানো সম্ভব কিন্তু তারপরও এটা গ্রহণ করা সম্ভব নয় । 
ঢাকা বিশ্ববিদ্যালয়ের ঘটনায় ছাত্র ইউনিয়নের বেশ কিছু তরুণ সাহায্যের জন্য এগিয়ে গেছে এবং তাদের কেউ কেউ সাহায্য করতে গিয়ে আহতও হয়েছে ।  এই মুহূর্তে সেই কথাটি চিন্তা করে আমরা এক ধরনের শান্তি পাওয়ার চেষ্টা করছি যে ,  সবাই নীরব দর্শক হয়ে তাদের দায়িত্ব শেষ করে ফেলেনি ।  এ দেশের তরুণদের নিয়ে আমি সবসময়ই স্বপ্ন দেখি ।  আমি বিশ্বাস করি ,  আমরা যদি আমাদের দেশের তরুণদের ওপর বিশ্বাস রাখি ,  তাদেরকে দায়িত্ব দিই ,  তাহলে নিশ্চয়ই তারা এগিয়ে আসবে ।  গণজাগরণ মঞ্চের প্রথম দিনগুলোর কথা মনে আছে ?  অসংখ্য ছেলেমেয়ে ,  নারী - পুরুষ পাশাপাশি শাহবাগে রাত কাটিয়েছে ,  কখনও কারও কাছ থেকে একটি অভিযোগ শুনতে পাইনি ।  ১৯৭১ সালে যখন পাকিস্তানি মিলিটারি হামলা করেছিল ,  লাখ লাখ মানুষ প্রাণের ভয়ে দেশের ভেতরে ছুটে বেড়িয়েছে ।  তখনও কিন্তু একেবারে সাধারণ মানুষ একজন আরেকজনকে সাহায্য করেছে ।  আমি নিজে তার সাক্ষী ।  মানুষের ভেতরে এক ধরনের শুভবোধ থাকে ,  সেটাকে জাগিয়ে তোলা যায় ।  আমাদের দেশেই অনেকবার সেটাকে জাগ্রত হতে দেখেছি ,  এখন কেন আবার পারব না ? 
যত দিন যাচ্ছে আমার ভেতরে ততই একটা ধারণা স্পষ্ট হতে শুরু করেছে সেটি হচ্ছে ,  আমাদের দেশটির প্রধান শক্তি হচ্ছে এ দেশের ছেলে এবং মেয়েদের পাশাপাশি কাজ করার শক্তি ।  আমাদের দেশে স্কুলে ছেলেরা আর মেয়েরা প্রায় সমান সমান ।  একটু বড় হলে বাবা - মায়েরা জোর করে মেয়েদের বিয়ে দেন ।  তখন তাদের সংখ্যা একটু কমে আসে ।  তারপরও আমাদের দেশে মেয়েরা অনেক বড় সংখ্যায় ছেলেদের পাশাপাশি এগিয়ে আসছে ।  সেই মেয়েদের যদি আমরা একজন মানুষ হিসেবে না দেখে শুধু মেয়ে হিসেবে দেখে তাদের অবমাননা করার চেষ্টা করি ,  তাহলে আমাদের স্বপ্ন দেখার থাকল কী ? 
আমি খুব আশাবাদী মানুষ ।  আমার ভেতরে বিষয়টি নিশ্চয়ই ঘটেছে ১৯৭১ সালে ।  যখন টিকে থাকা দূরে থাকুক বেঁচে থাকব কিনা সেটাই জানতাম না ,  তখনও আমরা ভবিষ্যতের স্বপ্ন দেখেছি ।  সেই স্বপ্ন একদিন সত্যি হয়েছে ।  তখন আমরা আবার আরও নতুন স্বপ্ন দেখার সাহস পেয়েছি ।  যত দুঃসহ অবস্থাই হোক আমি স্বপ্ন দেখা থেকে পিছিয়ে আসিনি । 
এই নববর্ষে আবার খুবই বড় ধরনের দুঃসময় আমাদের বিপর্যস্ত করেছে ।  আমি কিন্তু তার মাঝে আবার স্বপ্ন দেখছি ।  এ দেশের মানুষ ঘটনাটি নির্লিপ্তভাবে দেখেনি ।  পুরো দেশের মানুষ প্রতিবাদে মুখর হয়ে উঠেছে ।  আমাদের বিশ্ববিদ্যালয়েই দুটি বিশাল প্রতিবাদ মিছিল হয়েছে ।  ছাত্র - শিক্ষক তাদের বুকের ভেতরের ক্ষোভ সবার সামনে প্রকাশ করেছে ।  শুধু তাই নয় ,  আমি দেখেছি এ দেশের মেয়েরা মোটেও অসহায় - নির্যাতিত মেয়ে হিসেবে হতাশায় ক্রন্দন করেনি  –  তারাও গর্জন করে উঠেছে ।  আমি স্বপ্ন দেখছি ,  আমাদের দেশের সবচেয়ে বড় শক্তি এই মেয়েরাও এ দেশে অসভ্য এবং বর্বর কিছু মানুষের এই কাপুরুষোচিত আচরণকে আর সহ্য করবে না ।  প্রয়োজনে তাদের ওপর পাল্টা আঘাত করবে আর এই ভীরু কাপুরুষগুলো গর্তের ভেতর ঢুকে যাবে । 
হয়তো আমরা আমাদের দায়িত্বগুলো ঠিকভাবে পালন করিনি ।  আমরা হয়তো আমাদের সন্তানদের ,  আমাদের নতুন প্রজন্মকে কিছু মূল্যবোধ শেখাতে ভুলে গেছি ।  হয়তো পুরো বিষয়টি নিয়ে আমাদের নতুন করে ভাবতে হবে ।  আমাদের সন্তানদের ,  ছাত্রছাত্রীদের ,  আমাদের নতুন প্রজন্মকে মূল্যবোধটি শিখিয়ে দিতে হবে ।  তাদেরকে বলে দিতে হবে ,  যারা অন্যায় করে তারা আসলে ভীরু এবং কাপুরুষ ।  তাদেরকে হয়তো কবি রবীন্দ্রনাথ ঠাকুরের সেই দুটি লাইন বারবার মনে করিয়ে দিতে হবে : 
যখনি জাগিবে তুমি সম্মুখে তাহার
তখনি সে ভীত কুক্কুরের মতো সংকোচে সত্রাসে যাবে মিশে ! 





গণিত বিজ্ঞান প্রযুক্তি এবং বাংলাদেশের মেয়ে 




১ . 
আমাদের সবারই ধারণা আমাদের সবকিছু ভুল ,  আমেরিকা ইউরোপে সবকিছু ঠিকঠাক ,  সবকিছু নিখুঁত ।  লেখাপড়া জ্ঞানবিজ্ঞানের বিষয় হলে তো কথাই নেই ,  আমরা ধরে নিই পশ্চিমা দেশগুলোর সাথে আমাদের নিশ্চয়ই কোনো তুলনা হতে পারে না ।  সেই আমেরিকার একটা পরিসংখ্যান হঠাত্ করে আমার চোখে পড়েছে ,  পরিসংখ্যানটি মেয়েদের নিয়ে ।  জ্ঞান - বিজ্ঞানে সেই দেশের মেয়েরা কেমন করছে — তার পরিসংখ্যানটি দেখে আমার চোখ রীতিমতো ছানাবড়া হয়ে গেল ।  বিজ্ঞানপ্রযুক্তিতে তারা ধীরে ধীরে এগিয়ে যাচ্ছে ,  কিন্তু তথ্যপ্রযুক্তি বা আরো স্পষ্ট করে বললে কম্পিউটার সায়েন্স বিভাগে ১৯৮৫ সালে কোনো একটা মহাবিপর্যয় ঘটে যাবার পর সেই দেশের মেয়েরা হঠাত্ করে কম্পিউটার সায়েন্স পড়া ছেড়ে দিল এবং তারপর এই বিষয়ে মেয়েদের সংখ্যা কমতে শুরু করেছে ।  এবং এখন সেই দেশে কম্পিউটার সায়েন্সে ছেলে মেয়েদের সংখ্যায় রীতিমতো আকাশপাতাল পার্থক্য । 
১৯৮৫ সালে কী এমন ঘটনা ঘটেছিল ,  যে কারণে সেই দেশের মেয়েরা কম্পিউটার সায়েন্স পড়া ছেড়ে দিল ?  সেই সময়টিতে আমি আমেরিকায় ছিলাম এবং মোটামুটিভাবে বিশ্লেষকদের সাথে আমি একমত সেই সময়টিতে আসলে প্রথমবারের মতো পার্সোনাল কম্পিউটার বা পিসি বাজারে আসতে শুরু করেছিল ।  এর আগে কম্পিউটার আকারে ছিল বিশাল এবং সেগুলো বড় বড় অফিস বা ল্যাবরেটরিতে থাকত ।  কোনো মানুষ কল্পনাও করতে পারতো না যে ,  সেটা ব্যক্তিগত ব্যবহারের জন্যে নিজের বাসায় পড়ার টেবিলে রাখা সম্ভব । 
বিশ্লেষকদের ধারণা ,  পার্সোনাল কম্পিউটার আসার সাথে সাথেই সেই দেশের মানুষেরা সেগুলো কিনতে থাকে ।  সেই কম্পিউটার বিশেষ কিছু করতে পারত না ।  বলা যেতে পারে সেগুলো ছিল মোটামুটি একটা খেলনা এবং আমেরিকান পরিবারে বাবারা সেই খেলনা নিয়ে খেলতে শুরু করল ,  বাবার সাথে সেই খেলনায় যোগ দিল তাদের ছেলেরা ।  যারা পার্সোনাল কম্পিউটার নামের সেই মূল্যবান খেলনাটি বাজারে বিক্রি করতে শুরু করল তারা সেটাকে শুধু পুরুষ এবং ছেলেদের খেলনা হিসাবে বিক্রি করতে শুরু করে এবং বাসায় মেয়েটির যত আগ্রহই থাকুক — তাকে সেটা নিয়ে খেলতে দেয়ার সুযোগ দেয়া হল না ।  ছেলেরা ধীরে ধীরে কম্পিউটার নিয়ে সময় কাটাতে শুরু করল ,  সেটা খুলে ভিতরে দেখতে শুরু করল ,  যন্ত্রপাতি নাড়াচাড়া করতে শুরু করল এবং কিছুদিনের মাঝে দেখা গেল কম্পিউটার - সংক্রান্ত বিষয়টাতে পুরুষদের একচেটিয়া রাজত্ব ।  মেয়েরা সেখানে পিছিয়ে পড়তে শুরু করেছে এবং তারা আর কখনোই ছেলেদের সমান হতে পারেনি । 

আমাদের দেশে বিষয়টা এতো খারাপ হতে পারেনি ।  এই দেশে এসে আমি পদার্থবিজ্ঞানের মানুষ হয়েও দীর্ঘদিন কম্পিউটার সায়েন্স বিভাগটিকে দেখেশুনে রেখেছি ,  আমি এই বিভাগ থেকে ছাত্রীদের সরে যেতে দেখিনি ।  বরং ছেলেদের মতো সমান আগ্রহ নিয়ে মেয়েদের এই বিষয়টি পড়তে দেখেছি ।  তারা হয়তো সংখ্যায় কম ,  কিন্তু তাদের আগ্রহ কম — সেটি কিছুতেই বলা যাবে না ।  সায়েন্স কিংবা ইঞ্জিনিয়ারিংয়ে মেয়েরা কেন কম ,  তার কারণ খুঁজে বের করা মোটেও কঠিন নয় ।  জন্মের পর থেকে তাদের কানের কাছে সবাই ঘ্যান ঘ্যান করে বলে গেছে ,  বড় হয়ে তুমি ডাক্তার হতে পারো ,  কিন্তু খবরদার ইঞ্জিনিয়ার হতে পারবে না ।  কাজেই ,  বড় হয়ে তাদের একটা অংশ নিজের অজান্তেই বিশ্বাস করে বসে থাকে যে ,  মেয়েদের ইঞ্জিনিয়ার হওয়া মনে হয় ঠিক নয় ।  তাদের অনেকে ইঞ্জিনিয়ারিং বিষয়ে ভর্তি হয় ,  কিন্তু সব সময়েই তাদের ভেতর এক ধরনের দুর্ভাবনা কাজ করে ,  চারপাশের পুরুষ মানুষগুলো তাদেরকে ,  সজ্ঞানে হোক অজ্ঞানে হোক ,  বোঝানোর চেষ্টা করে যে ,  তারা ভুল বিষয়ে চলে এসেছে ।  একজন পুরুষ যখন তার জন্য স্বাভাবিক পরিবেশে কাজ করে ,  মেয়েটিকে তখন একটা প্রতিকূল পরিবেশে কাজ করতে হয় । 
২ . 
যখন বয়স কম ছিল তখন প্রচুর গল্প - উপন্যাস পড়েছি ,  প্রবন্ধের বইগুলো দূরে সরিয়ে রেখেছি ।  এখন বয়স হয়েছে হঠাত্ করে আবিষ্কার করেছি প্রবন্ধের বই পড়তে বেশ ভালো লাগে ।  কোনো একটা বিচিত্র কারণে মানুষের মস্তিষ্ক কীভাবে কাজ করে ,  সেই ধরনের বই পড়তে আমার খুব আগ্রহ হয় এবং সুযোগ পেলেই সেগুলো পড়ি ।  পুরুষ এবং মহিলার মস্তিষ্কের মাঝে কোনো পার্থক্য আছে কি না ,  সেটা জানার জন্য আমি অনেক পরিশ্রম করেছি ।  পুরুষ এবং মহিলার চিন্তাভাবনার প্রক্রিয়াতে পার্থক্য আছে ,  সেটা অনেকেই স্বীকার করেছেন ।  কিন্তু আমি কোথাও দেখিনি যে ,  ছেলেরা মেয়েদের থেকে ভালো গণিত ,  বিজ্ঞান বা প্রযুক্তি বুঝতে পারে — সেই ধরনের কোনো তথ্য পাওয়া গেছে ।  পৃথিবীর এক নম্বর বিশ্ববিদ্যালয় হচ্ছে হার্ভার্ড ।  তার প্রেসিডেন্ট লরেন্স সামার্স একটা সভায় একবার বললেন ,  স্কুল - কলেজে ছেলেরা বিজ্ঞান এবং গণিত মেয়েদের থেকে ভালো বুঝতে পারে ।  সেটা বলার পর সবাই সেই প্রেসিডেন্টের পিছনে লেগে পড়ল ,  তার কাছে জানতে চাইল তিনি কোথায় সেই তথ্য পেয়েছেন ।  পৃথিবীতে কোথাও এটা বৈজ্ঞানিক তথ্য হিসেবে প্রতিষ্ঠিত নয় ,  এটা হচ্ছে পুরুষশাসিত সমাজে মাথামোটা পুরুষদের এক ধরনের ব্যক্তিগত বিশ্বাস ।  এই পুরোপুরি অবৈজ্ঞানিক কথাটা বলার কারণে হার্ভার্ডের প্রেসিডেন্টকে বরখাস্ত করা হয়েছিল ।  মজার ব্যাপার হচ্ছে ,  আমাদের দেশে আমরা পুরুষ মানুষেরা যদি নিরিবিলি কথা বলি এবং ছেলে এবং মেয়েদের বিজ্ঞান এবং গণিতে আগ্রহ নিয়ে আলোচনা করি ,  তাহলে অবধারিতভাবে আমরা তাদের কথায় হার্ভার্ডের প্রেসিডেন্টের বক্তব্যের প্রতিধ্বনি শুনতে পাব । 
বেশিরভাগ পুরুষ মানুষেরই মেয়েদের বিজ্ঞান কিংবা গণিতে দখলের ব্যাপারে এক ধরনের অযৌক্তিক নেতিবাচক ধারণা আছে ।  তাদের একটা প্রধান যুক্তি ছিল গণিতের নোবেল পুরস্কারের সমমানের পুরস্কারের নাম ফিল্ডস মেডেল এবং কোনো মেয়ে কখনো ফিল্ডস মেডেল পায়নি !  তারা এখন সেই যুক্তিটি দেখাতে পারবে না ,  কারণ সর্বশেষ ফিল্ডস মেডেলটি পেয়েছে মরিয়ম মির্জাখানি নামে একজন মেয়ে ।  মেয়েটি ইরানি বংশোদ্ভূত এবং এখন প্রিন্সটন বিশ্ববিদ্যালয়ের অধ্যাপক ।  কিন্তু সেটি আসলে খুব গুরুত্বপূর্ণ নয় ,  কারণ জ্ঞানবিজ্ঞানে মেয়েরা ছেলেদের সমান সমান কৃতিত্ব দেখাতে পারছে কি না সেটা যাচাই করার আগে আমাদের প্রশ্ন করতে হবে মেয়েদের আমরা ছেলেদের সমান সমান সুযোগ দিতে পেরেছি কি না ?  আমরা পারিনি ।  একজন পুরুষ মানুষ তার জীবনের যে সময়টাতে ক্যারিয়ারটুকু গড়ে তোলেন ,  ঠিক সেই সময়টাতে একজন মেয়েকে সন্তানের জন্ম দিয়ে সন্তানকে মানুষ করতে হয় !  জ্ঞানবিজ্ঞানে অবদান রাখার সবচেয়ে গুরুত্বপূর্ণ সময়টাতে আমরা কখনোই ছেলেদের সমান সুযোগ মেয়েদের দিতে পারি না ।  তাই আমরা যদি তাদের ছেলেদের সমানসংখ্যক হিসেবে না পাই তাহলে অবাক হবার কী আছে ?  যখন একজন মেয়েকে ঠিক একজন ছেলের সমান সুযোগ দিব তখনই তাদের দুজনের সাফল্যের তুলনা করার একটা সুযোগ পাব ,  তার আগে নয় । 
বিশ্ববিদ্যালয়ের শিক্ষকতা করার কারণে আমাকে অসংখ্যবার শিক্ষক নিয়োগের কমিটিতে বসে প্রার্থীদের ইন্টারভিউ নিতে হয়েছে ।  আমার সাথে বড় বড় বিশ্ববিদ্যালয়ের বড় বড় অধ্যাপকরা থেকেছেন এবং তাদের কথাবার্তা শুনে মাঝে মাঝে আমার হাত - পা ঠান্ডা হয়ে গেছে ।  একবার একজন মেয়ে প্রার্থী খুব চমত্কার ইন্টারভিউ দেয়ার পর আমি যখন তাকে শিক্ষক হিসেবে নেয়ার ইচ্ছে প্রকাশ করেছি তখন একটি গুরুত্বপূর্ণ বিশ্ববিদ্যালয়ের গুরুত্বপূর্ণ অধ্যাপক আমার দিকে তাকিয়ে বললেন ,   ‘ এই মেয়ের বিয়ে হয়নি ।  ’ 
আমি অবাক হয়ে বললাম ,   ‘ তাতে সমস্যা কী ?  ’ 
 ‘ কদিন পর প্রেম করবে ,  বিয়ে করবে ।  ’ 
আমি আরো অবাক হয়ে বললাম ,   ‘ নিশ্চয়ই করবে ।  সমস্যা কোথায় ?  ’ 
 ‘ তখন সমস্যা শুরু হবে ।  বছর ঘুরতে না ঘুরতেই বাচ্চা হবে ।  ম্যাটার্নিটি লিভ দিতে হবে ।  ’ 
আমি বললাম ,   ‘ দিতে হলে দিব ।  ’ 
 ‘ বাচ্চা জন্মানোর পর আসল মজা টের পাবেন ।  আজ বাচ্চার জ্বর ,  কাল বাচ্চার ফ্লু ,  পরশু চিকেন পক্স ।  এই মেয়েকে ডিপার্টমেন্টে পাবেনই না ।  ’ 
আমি অবাক হয়ে গুরুত্বপূর্ণ অধ্যাপকের দিকে তাকিয়ে রইলাম ।  তিনি আমাকে পরামর্শ দিলেন ,  বললেন ,   ‘ মেয়েদের টিচার হিসেবে নেবেন না ।  একটা ছেলে টিচারের অর্ধেক সার্ভিসও পাবেন না ।  ’ 
সেই গুরুত্বপূর্ণ অধ্যাপকের প্রত্যেকটা কথাই সম্ভবত সত্যি; কিন্তু আমি সেই কথার বিন্দুমাত্র গুরুত্ব দিইনি ।  সন্তানের জন্মদান এবং লালন - পালন প্রক্রিয়ায় ব্যস্ত থাকার কারণে একজন মেয়ের কাছ থেকে অর্ধেক সার্ভিস না পেলেও মেয়েরা অনুগ্রহ করে সন্তান জন্ম দেয়ার এই দায়িত্বটা পালন করছে বলে এই পুরো মানবসভ্যতার জন্ম হয়েছে এবং পৃথিবীটা টিকে আছে ।  আমার মায়ের প্রতি আমার কৃতজ্ঞতার শেষ নেই যে ,  সন্তান জন্ম দেয়ার যন্ত্রণা এবং ঝামেলায় ত্যক্ত - বিরক্ত হয়ে আমাকে জন্ম দেয়া থেকে বিরত হননি !  তাহলে এই পৃথিবীটাই আমার দেখা হতো না । 
বিশ্ববিদ্যালয়ে বিভাগীয় প্রধান হিসেবে কাজ করার সময় আমার মেয়ে সহকর্মীদের জীবনে সন্তান - সংক্রান্ত বাড়তি কাজের জটিলতা দেখে আমার মনে হয়েছে — সব বিশ্ববিদ্যালয়েই ছোট শিশুদের দেখেশুনে রাখার জন্যে একটা চমত্কার ডে - কেয়ার থাকা দরকার ।  শুধু এই সেবাটুকু দিতে পারলেই আমাদের মেয়ে সহকর্মীদের জীবনটুকু অনেকখানি সহজ হয়ে যেতে পারত । 
৩ . 
আমাদের খুবই সৌভাগ্য যে ,  আমাদের দেশে মেয়েদের লেখাপড়ায় যথেষ্ট গুরুত্ব দেয়া হয় ।  নিচু ক্লাসে ছেলে এবং মেয়ের সংখ্যা প্রায় সমান সমান ।  ছেলেমেয়েরা যখন বড় হতে থাকে তখন মেয়েদের সংখ্যা ছেলেদের সংখ্যা থেকে কমতে থাকে ।  অনেক মা - বাবাই তাদের মেয়েদের লেখাপড়ার পিছনে টাকাপয়সা খরচ করতে আগ্রহ দেখান না ।  যত তাড়াতাড়ি সম্ভব তাদেরকে বিয়ে দিয়ে বিদায় করে দিতে অনেক বেশি আগ্রহ দেখান ।  আমি যখনই ছাত্রীদের সামনে কথা বলার সুযোগ পাই তখনই অত্যন্ত চাছাছোলা ভাষায় তাদেরকে বলি ,   ‘ খবরদার !  লেখাপড়া শেষ করে একটা চাকরি নেবার আগে কখনোই বিয়ে করবে না !  ’  আমার ধারণা অনেক বাবা - মা তাদের মেয়েদের মাথায় এই ধরনের বদবুদ্ধি ঢুকিয়ে দেবার জন্যে আমার ওপরে খুবই বিরক্ত হন ! 
আমি মোটামুটি নিশ্চিতভাবে জানি ,  আমার আজকের এই লেখাটি পড়ে অনেক পুরুষ মানুষই মুখ বাঁকা করে একটু হাসবেন এবং তার পাশে বসে থাকা আরেকজন পুরুষ মানুষের সাথে মেয়েদের নিয়ে কোনো এক ধরনের অসম্মানজনক কথা বলবেন ।  এবং মেয়েদের নিয়ে কোনো এক ধরনের কৌতুক করবেন !  কেউ কেউ তাদের ব্যক্তিগত জীবনের উদাহরণ দিয়ে প্রমাণ করার চেষ্টা করবেন গণিত ,  বিজ্ঞান কিংবা প্রযুক্তিতে মেয়েরা আসলে দুর্বল ।  তারা বলবেন ,  মুখে যত যাই বলা হোক — গণিত বিজ্ঞান কিংবা প্রযুক্তি মেয়েদের বিষয় নয় ।  মেয়েরা লেখাপড়া করুক সেখানে তাদের কোনো আপত্তি নেই ,  গণিত বিজ্ঞান বা প্রযুক্তির মত বিষয়গুলো ছেলেদের জন্যেই ছেড়ে দেয়া বুদ্ধিমানের কাজ ! 
আমি আশা করছি আমার এই লেখাটি অনেক মেয়ের চোখে পড়ুক ।  তার কারণ আমি নিশ্চিতভাবে জানি ,  আমরা আমাদের দেশের মেয়েদের ছেলেদের সমান গুরুত্ব দেই না ।  বেশিরভাগ মেয়েই স্বীকার করবে তাদেরকে তাদের পরিবারের ছেলেদের সমান সুযোগ দিয়ে বড় করা হয়নি ।  তারা অভিযোগ করে বলবে যে ,  নানারকম বিধি - নিষেধ দিয়ে তাদের হাত - পা বেঁধে রাখার চেষ্টা করা হয়েছে ।  তাদের বার বার বোঝানো হয়েছে ,  মেয়ে হয়ে জন্ম নিয়েছে বলে তাদের গাণিতিক বা বৈজ্ঞানিক বুদ্ধিমত্তা কম ।  কিংবা বলা হয়েছে ,  মেয়ে বলে তাদের জীবনে গণিত বা বিজ্ঞানের প্রয়োজন নেই ।  তাদের বাবা - মা বলেছেন ,  তাদের ভাইয়েরা বলেছে ,  চাচারা বলেছে ,  এমনকী তাদের স্কুলের অনেক শিক্ষকও এই কথা বলে এসেছে । 
আমি সবাইকে মনে করিয়ে দিতে চাই যে ,  একটা ছেলে যেটুকু পারে একটি মেয়েও ঠিক সেটুকু পারে ।  সত্যি কথা বলতে কী একটা মেয়েকে তার জীবনে আরো অনেককিছু করতে হয় ,  যেগুলো একটা ছেলেকে কখনো করতে হয় না ।  সেই হিসেবে একই জায়গায় পৌঁছানো একটা ছেলে এবং মেয়ের ভেতরে মেয়েটিকে অনেক বেশি কৃতিত্ব দিতে হবে ।  আমি বহুদিন থেকে এই দেশের ছোট ছোট ছেলেমেয়েদের সাথে আছি ।  এই দেশের অলিম্পিয়াড আন্দোলনের সাথে যুক্ত থাকার কারণে আমার খুব চমত্কার কিছু অভিজ্ঞতা হয়েছে ।  আমি অনেকবার আমার চোখের সামনে সাধারণ একটি শিশুকে অসাধারণ একজন গণিতবিদ হয়ে উঠতে দেখেছি ।  যে মেয়েটি ভয়ে ভয়ে আমাকে বলেছে ,   ‘ স্যার ,  আমি কিছু পারি না !  ’  তাকে আমি বলেছি ,   ‘ অবশ্যই তুমি পারবে !  কে বলেছে তুমি পার না ?  ’  সেই মেয়েটি যখন আমার কথা বিশ্বাস করে ,  তখন দেখতে দেখতে সে আত্মবিশ্বাসহীন একজন মানুষ থেকে বিস্ময়কর আত্মবিশ্বাসী একজন গণিতবিদ কিংবা কম্পিউটার প্রোগ্রামার হয়ে উঠেছে ।  পৃথিবীর সর্বশ্রেষ্ঠ বিশ্ববিদ্যালয় তাদেরকে নেবার জন্যে রীতিমত কাড়াকাড়ি শুরু করেছে । 
তাই মাঝে মাঝেই মনে হয় ,  আমার যদি সুযোগ থাকত তাহলে আমি আমাদের দেশের সব ছোট ছোট মেয়ের কাছে গিয়ে তাদের বলে আসতাম — বিজ্ঞান গণিত কিংবা প্রযুক্তি মেয়েদের বিষয় নয় ,  সেটি মোটেও সত্যি কথা নয় ।  সত্যি কথা হচ্ছে ,  লেখাপড়ার ব্যাপারে একজন ছেলে যেটুকু পারে একটি মেয়েও ঠিক ততটুকু পারে ।  যদি প্রয়োজন হয় আর চেষ্টা করে তারা আরও বেশি পারে । 
আমি সবসময় স্বপ্ন দেখি আমাদের দেশের মেয়েরা আত্মবিশ্বাসী হয়ে বিপুল সংখ্যায় গণিত বিজ্ঞান প্রযুক্তিতে এগিয়ে এসে সারা পৃথিবীর একটা ভুল ধারণা ভেঙে দেবে । 






ছোটদের জন্যে লেখা 



১ . 

সেদিন একটি মেয়ে খুব দুঃখ করে আমাকে একটা চিঠি পাঠিয়েছে ।  মেয়েটি লিখেছে ,  সে যখন ছোট ছিল তখন স্কুলে রীতিমতো কাড়াকাড়ি করে বই পড়েছে ।  তাদের জীবনের সবচেয়ে বড় আনন্দ ছিল গল্পের বই পড়া ।  তারপর দীর্ঘশ্বাস ফেলে লিখেছে ,  তার একটা ছোট ভাই ক্লাস সেভেনে পড়ে ,  সে মোটেও কোনো বই পড়তে চায় না ।  এখন পর্যন্ত কোনো গল্পের বই পড়েনি ,  সময় কাটায় ফেসবুক করে ।  মেয়েটি আমার কাছে জানতে চেয়েছে ,  কেন এমন হল ? 
আমি এ রকম চিঠি আজকাল মাঝে মাঝেই পাই ।  শুধু যে চিঠিপত্র পাই তা নয় ,  নানা রকম ভয়ের গল্পও শুনি ।  একটা ভয়ের গল্প এ রকম; মা নানা কাজে খুব ব্যস্ত থাকেন ,  তাই ছোট শিশুটিকে সময় দিতে পারেন না ।  আবিস্কার করেছেন ,  ছোট শিশুর হাতে একটা স্মার্ট ফোন বা ট্যাবলেট ধরিয়ে দিলে সেটা নিয়ে সে ঘন্টার পর ঘন্টা ব্যস্ত থাকে ।  তাই শিশুটিকে ব্যস্ত রাখার জন্যে তার হাতে স্মার্ট ফোন দিয়ে দিলেন । 
একদিন কোনো কারণে শিশুটিকে একটু শাসন করা প্রয়োজন হল ।  সামনে দাঁড়িয়ে যখন তাকে একটি শক্ত গলায় কিছু বললেন তখন হঠাৎ আবিস্কার করলেন ,  শিশুটি তার দিকে তাকিয়ে বাতাসের মাঝে হাত বুলিয়ে তাকে সরিয়ে কিংবা অদৃশ্য করে দিতে চেষ্টা করছে ।  স্মার্ট ফোন বা ট্যাবলেটের স্ক্রিনে হাত দিয়ে স্পর্শ করে ঘষে দিলেই সেটা সায় পায় কিংবা অদৃশ্য হয়ে যায় ।  শিশুটি মায়ের শাসনটুকু পছন্দ করছে না ,  তাকে সামনে থেকে সরিয়ে অদৃশ্য করার জন্যে একই কায়দায় হাত বুলিয়ে তাকে অদৃশ্য করার চেষ্টা করছে ।  যখন মা অদৃশ্য হয়ে গেল না কিংবা সরে গেল না ,  তখন শিশুটি অবাক এবং বিরক্ত হয়ে মায়ের দিকে তাকিয়ে থাকল । 
এই মা যখন তার সন্তানের এই গল্পটি আরেক জনের সাথে করছিলেন তখন তিনি ভেউ ভেউ করে কাঁদছিলেন ,  নিজেকে শাপ - শাপান্ত করছিলেন ।  মজার ব্যাপার হচ্ছে ,  এই দেশে অনেক মা  ( এবং বাবা )  আছেন যারা এই ধরনের ঘটনার মধ্যে সন্তানদের বুদ্ধিমত্তা এবং প্রযুক্তিতে আকর্ষণ আবিস্কার করে আনন্দে আটখানা হয়ে যান ।  আমার ধারণা ,  ছোট শিশুদের নিয়ে আমরা একটা কঠিন একটা সময়ের ভেতর দিয়ে যাচ্ছি ।  শুধু আমরা নই ,  সারা পৃথিবীতেই মোটামুটি একই অবস্থা ।  তবে অন্য অনেক দেশের মানুষজনের মাত্রাজ্ঞান আছে; বাবা - মায়ের কমন সেন্স আছে ।  যতই দিন যাচ্ছে ,  আমার মনে হচ্ছে আমাদের দেশের অভিভাবকদের অনেকেরই মাত্রাজ্ঞান বা কমন সেন্স ,  কোনোটাই নেই । 
গত অল্প কয়েক দিনে আমি যে চিঠি পেয়েছি তার মাঝে একজন জানিয়েছে ,  তার পরিচিত একটি ছেলে এইচএসসি পরীক্ষা দেবার প্রস্তুতি নিচ্ছে ।  প্রস্তুতিটি বিচিত্র ,  পড়ালেখা ছেড়ে দিয়ে পুরো পরিবার ফেসবুকে নজর রাখছে ।  কোনো একটা কারণে তারা নিঃসন্দেহ যে ,  প্রশ্ন ফাঁস হবে এবং সেটা দিয়েই চমৎকার একটা পরীক্ষা এবং অসাধারণ একটা গ্রেড পেয়ে যাবে ! 
দ্বিতীয় চিঠিটি লিখেছে একটি মেয়ে ।  সে খুব সুন্দর ছবি আকঁতে পারত; তার খুব শখ ছিল ছবি আকাঁ শিখবে ।  মা - বাবা তাকে কোনোভাবেই ছবি আঁকতে দেবে না; তাই সে ছবি আঁকতে পারে না ।  তার পরিচিত কেউ কেউ ছবি আঁকার ক্লাস নিয়ে এখন যখন সুন্দর সুন্দর ছবি আঁকে ,  তখন সে তাদের দিকে হিংসাতুর দৃষ্টিতে তাকিকে থাকে । 
আরেক জন লিখেছে ,  তার খুব শখ ছিল গণিত অলিম্পিয়াডে যাবে ।  মা - বাবার কাছে ইচ্ছেটা প্রকাশ করার সাথে সাথে তারা বকুনি দিয়ে বলেছে ,  পাঠ্যবইয়ের গণিত করাই যথেষ্ট –  গণিত অলিম্পিয়াড নিয়ে আহ্লাদ করার কোনো প্রয়োজন নেই । 
সবচেয়ে হৃদয়বিদারক ঘটনাটি গল্পের বই নিয়ে –  শিশুটি বই পড়তে চায় ,  মা - বাবা কিছুতেই বই পড়তে দেবে না ।  শিশুটিকে উচিত একটা শিক্ষা দেবার জন্যে তারা বই পুড়িয়ে ফেলেছে ! 
এই ঘটনাগুলো শোনার পর ঠিক করেছি ,  এখন থেকে সুযোগ পেলেই সবাইকে বোঝাতে থাকব ,  পৃথিবীতে একজন শিশুকে গড়ে তোলার যতগুলো উপায় আছে তার মাঝে সবচেয়ে সহজ আর সবচেয়ে চমকপ্রদ উপায় হচ্ছে বই পড়া ।  পৃথিবীতে বই পড়ে এখনও কেউ নষ্ট হয়নি ,  কিন্তু বই না পড়ে পুরোপুরি অপদার্থ হয়ে গেছে সে রকম অসংখ্য উদাহারণ আছে । 
২ . 
বইপড়ার কারণে মানুষের জীবনে কী অসাধারণ ঘটনা ঘটতে পারে সেটা আমি আমার নিজের চোখে দেখেছি ।  মনোবিজ্ঞানী বা বিজ্ঞানী গবেষকরা হয়তো এটা আগে থাকতেই জানেন –  আমরা জানতাম না এবং আমার স্ত্রীর কারণে এটা হঠাৎ করে আমরা আবিষ্কার করেছিলাম ।  বিষয়টা বোঝানোর জন্যে একেবারেই আমাদের ব্যক্তিগত জীবনের ঘটনা বলতে হবে ,  আগেই সে জন্যে সবার কাছে ক্ষমা চেয়ে নিচ্ছি । 
আমি আর আমার স্ত্রী দুজনেই মার্কিন যুক্তরাষ্ট্রে মোটামুটি একই সময়ে পিএইচডি শেষ করেছিলাম ।  যখন পোস্ট - ডক করছি ,  তখন আমাদের প্রথম পুত্রসন্তান জন্ম নেয় এবং আমার স্ত্রী কোনো চাকরি - বাকরি না করে ঘরে বসে আমাদের ছেলেটিকে দেখেশুনে রাখার সিদ্ধান্ত নিল ।  কয়েক মাসের একটা বাচ্চাকে নানাভাবে ব্যস্ত রাখার একটি প্রক্রিয়া হিসেবে সে আমাদের ছেলেটিকে বই পড়ে শোনাতে শুরু করল ।  প্রথম প্রথম সে বইটি টেনে নিয়ে সেটাকে দিয়ে কোনো এক ধরনের খেলা আবিষ্কারের চেষ্টা করলেও ,  আট মাস বয়স হবার পর হঠাৎ করে সে বইয়ের দিকে নজর দিতে শুরু করল ।  আমরা মোটামুটি বিস্ময় নিয়ে আবিষ্কার করলাম ,  দুরন্ত ছটফটে একটা শিশুকে খুব সহজেই বই পড়ে শুনিয়ে শান্ত করে ফেলা যায় । 
আমাদের ছেলের বয়স যখন আড়াই বছর ,  তখন আমাদের মেয়ের জন্ম হয় এবং আমার স্ত্রী তার দুই ছেলেমেয়েকে দুই পাশে শুইয়ে বই পড়ে যেতে লাগল ।  দুইজন ছোট শিশু তাদের মায়ের দুই পাশে শুয়ে গম্ভীরভাবে বইপড়া শুনে যাচ্ছে ,  দৃশ্যটি খুব মজার ।  আমি বেশ অবাক হয়ে সেটি উপভোগ করতাম । 
আমার ছেলের বয়স যখন ঠিক চার বছরের কাছাকাছি ,  তখন আমাদের একজন আমেরিকান প্রতিবেশি তার ছেলের জন্মদিনে আমাদের ছেলেকে দাওয়াত দিয়েছে ।  বিকেল বেলা গাড়ি করে বাসা থেকে তুলে নিয়ে কয়েক ঘন্টা পর ভদ্রমহিলা আমাদের ছেলেকে বাসায় নামিয়ে দিয়ে যাবার সময় আমার স্ত্রীকে বলল ,   “ তুমি তো আমাকে কখনও বলনি যে ,  তোমার ছেলে সবকিছু পড়তে পারে ।  ” 
আমার স্ত্রী আকাশ থেকে পড়ল; বলল ,   “ না ,  আমার ছেলে মোটেও পড়তে পারে না ,  তাকে আমরা একটা অক্ষরও পড়তে শেখাইনি ।  ” 
আমেরিকান ভদ্রমহিলা বলল ,   “ আমার কথা বিশ্বাস না হলে তুমি পরীক্ষা করে দেখ ।  জন্মদিনে আমার ছেলে অনেক গিফট পেয়েছে ,  গিফটগুলো জুড়ে দেবার জন্যে সাথে যে ইন্সট্রাকশান শিট ছিল ,  তোমার ছেলে সেটা পড়ে পড়ে শুনিয়েছে ,  অন্য সব বাচ্চা মিলে তখন সেগুলো জুড়ে দিয়েছে ।  ” 
আমেরিকান ভদ্রমহিলা চলে যাবার সাথে সাথে আমার হতবাক স্ত্রী একটা সিরিয়ালের বাক্স নামিয়ে আমার ছেলের হাতে দিয়ে বলল ,   “ এখানে কী আছে পড় দেখি ।  ” 
আমার ছেলে গড়গড় করে সেটা পড়ে শোনাল ।  আমার স্ত্রী একটা শব্দ দেখিয়ে বলল ,   “ এটা বানান কর দেখি ।  ” 
আমার ছেলে ফ্যাল ফ্যাল করে আমার স্ত্রীর দিকে তাকিয়ে রইল ,   ‘  ‘ বানান ?  সেটা আবার কী ?  ’  ’ 
আমার স্ত্রী একটু পরেই আবিষ্কার করল ,  সে একটা অক্ষরও চিনে না ,  কোনটা কোন অক্ষর জানে না ,  কিন্তু সবকিছু পড়তে পারে ।  আমি নিজের চোখে না দেখলে এটা বিশ্বাস করতাম না যে ,  একজন মানুষ কোনো অক্ষর না জেনে পুরোপুরি পড়ে ফেলতে পারে ।  অনেক পরে সে যখন স্কুলে গিয়েছে তখন সে এ - বি - সি - ডি শিখেছে ! 
অনেকের ধারণা হতে পারে ,  আমি খুব সূক্ষ্মভাবে আমার ছেলেকে অসাধারণ একজন মেধাবী শিশু হিসেবে ধারণা দেওয়ার চেষ্টা করছি ।  কারণ এটা মোটেও সে রকম কিছু নয় এবং আমার মেয়ের বেলাতেও হুবহু সেই একই ব্যাপার ঘটেছে ।  এটা হওয়া সম্ভব জানার পর আমি সবাইকে এটা বলেছি ।  যারা আমাদের কথা বিশ্বাস করে তাদের ছোট শিশুদের বই পড়ে শুনিয়েছেন ,  তাদের সবার বাচ্চা চার বছর বয়সে কিংবা তার আগেই বই পড়তে শিখে গিয়েছে । 
আমার কম সহকর্মীরা যখন বিয়ে করে এবং যখন তাদের ঘর আলো করে একটা ছোট শিশুর জন্ম হয় তখন আমরা সবার আগে এই তথ্যটি দিই :   “ একেবারে ছেলেবেলা থেকে তোমাদের বাচ্চাকে বই পড়ে শোনাও; দেখবে কত তাড়াতাড়ি তারা বই পড়তে শিখে যাবে ।  ’  ’ 
আমি খুব ছোট বাচ্চাদের জন্যে রংঢংয়ের ছবিসহ কয়েকটা বই লেখারও চেষ্টা করেছিলাম ।  কোনো সহকর্মীর সন্তান জন্ম হয়েছে খবর পেলে সেই বইগুলোর এক দুইটিও তাদের হাতে ধরিয়ে দিই ।  মজার ব্যাপার হচ্ছে ,  অবধারিতভাবে শিশুদের বাবা কিংবা মা কিছুদিন পর আমার কাছে আরেক কপি বই নিতে আসেন ।  সব সময়েই দেখা যায় ,  শিশুটিকে অসংখ্যবার একটা বই পড়িয়ে শোনাতে শোনাতে বইটি ছিঁড়ে টুকরো টুকরো হয়ে গেছে ।  পড়তে পড়তে একটা বই ছিঁড়ে টুকরো টুকরো হওয়ার মতো সুন্দর ঘটনা আর কী হতে পারে ! 
ছোট শিশু যখন নিজে নিজেই পড়তে শিখে যায় ,  তখন আরেকটি চমকপ্রদ ঘটনা ঘটে ।  এই শিশুটির সময় কাটানো নিয়ে কোনো সমস্যা হয় না ।  আমরা সবাই নিশ্চয়ই দেখেছি ,  চার - পাঁচ বছরের একটা বাচ্চাকে নিয়ে মা - বাবাদের খুব ব্যস্ত থাকতে হয়; বাচ্চা ঘ্যান ঘ্যান করে কাঁদছে ,  প্রথমে আদর করে শান্ত করার চেষ্টা করছেন ,  তারপর যখন পরিবেশটুকু অসহ্য হয়ে গেছে তখন বাচ্চাকে বকুনি দিচ্ছেন ,  বাচ্চা আরও জোরে গলা ফাটিয়ে কাঁদতে শুরু করেছে –  এ রকম দৃশ্য কে দেখেনি ? 
কিন্তু একটা শিশু যখন পড়তে শিখে যায় তখন আর এই সমস্যা হয় না; শিশুটির হাতে একটা মোটা বই ধরিয়ে দিতে হয় ,  শিশুটি গভীর মনোযোগে সেই বই পড়তে থাকে ।  একটি ছোট শিশু গভীর মনোযোগ দিয়ে আকারে তার থেকে বড় একটা বই পড়ছে এর চাইতে সুন্দর দৃশ্য পৃথিবীতে নেই ।  আমাদের সবার ঘরে ঘরে এই দৃশ্য হওয়া সম্ভব ।  আমি বাজি ধরে বলছি ,  নতুন বাবা - মায়েরা পরীক্ষা করে দেখুন ।  বিফলে মূল্য ফেরত ! 
৩
আমাকে মাঝে মাঝেই টেলিভিশনে ইন্টারভিউ দিতে হয় ,  বিষয়টি আমি একেবারেই উপভোগ করি না –  কিন্তু আমার কিছু করার নেই ।  আগে শুধু ঢাকা শহরে সাংবাদিকেরা টেলিভিশন ক্যামেরা নিয়ে ঘুরোঘুরি করতেন ।  আজকাল ছোট বড় সব শহরেই সব চ্যানেলে তাদের পাওয়া যায় ।  মাঝে মাঝেই সাংবাদিকেরা আমাকে বলেন ,   “ ছোটদের জন্যে কিছু একটা বলেন ।  ” 
আমি অবধারিতভাবে ছোটদের উদ্দেশ্য করে বলি ,   “ তোমরা অনেক বেশি বেশি বই পড়বে এবং অনেক কম কম টেলিভিশন দেখবে ।  ” 
আমি জানি না টেলিভিশন চ্যানেলগুলো আমার এই বক্তব্য প্রচার করেন কী না ।  কিন্তু কেউ যেন মনে না করে আমি কৌতুক করে বা হালকাভাবে কথাগুলো বলি ।  আমি যথেষ্ট গুরুত্ব নিয়েই কথাগুলো বলি ।  একটা বই পড়ে একজন বইয়ের কাহিনি ,  বইয়ের চরিত্র ,  ঘটনা সবকিছু কল্পনা করতে পারে ।  যার কল্পনাশক্তি যত ভালো ,  সে তত সুন্দর করে কল্পনা করতে পারে ,  তত ভালোভাবে বইটা উপভোগ করতে পারে ।  টেলিভিশনে সবকিছু দেখিয়ে দেওয়া হয় ।  শুধু তাই নয় ,  দুঃখের দৃশ্য কিংবা ভয়ের দৃশ্যগুলোর সাথে সে রকম মিউজিক বাজতে থাকে ।  কাজেই যে টেলিভিশন দেখছে তার কল্পনা করার কিছু থাকে না !  কেউ যদি শুধু টেলিভিশন দেখে বড় হয় ,  তার মানসিক বিকাশের সাথে একজন বই পড়ে বড় হওয়া শিশুর খুব বড় একটা পার্থক্য থাকলে অবাক হওয়ার কিছু নেই । 
আমেরিকার কর্নেল ইউনিভার্সিটির একজন অধ্যাপকের একবার ধারণা হল ,  খুব শিশু বয়সে বেশি টেলিভিশন দেখলে একজন শিশুর অটিজম শুরু হতে পারে ।  তিনি নানা জনকে বিষয়টা একটু গবেষণা করে দেখতে অনুরোধ করলেন ।  কিন্তু অধ্যাপক ভদ্রলোক মনোবিজ্ঞানী নন ,  ব্যবসা প্রশাসন বিভাগের ।  তাই কেউ তাঁর কথার কোনো গুরুত্ব দিল না ।  কর্নেল ইউনিভার্সিটির সেই অধ্যাপক তখন নিজেই নিজের মতো করে একটা গবেষণা শুরু করলেন । 
সেটি মোটেও চিকিৎসা বিজ্ঞানের গবেষণা নয় –  অর্থনীতি বা ব্যবসা প্রশাসন ধরনের গবেষণা ।  তিনি চিন্তা করে বের করলেন ,  বৃষ্টি বেশি হলে বাচ্চারা বেশি ঘরে থাকে; বাচ্চারা বেশি ঘরে থাকলে বেশি টেলিভিশন দেখে ।  তাই যে সব এলাকায় বেশি বৃষ্টি হয় ,  সেখানে বাচ্চারা বেশি টেলিভিশন দেখতে বাধ্য হয় ।  যদি টেলিভিশন বেশি দেখার সাথে অটিজম বেশি হওয়ার একটা সম্পর্ক থাকে ,  তাহলে যে সব এলাকায় বৃষ্টি বেশি হয় সেখানে নিশ্চয়ই বেশি বাচ্চা অটিজমে আক্রান্ত হয় ।  কর্ণেলের অধ্যাপক দেখতে পেলেন ,  সত্যি সত্যি যে সব এলাকায় বৃষ্টি বেশি হয় সেই সব এলাকায় অটিজম - আক্রান্ত শিশু বেশি ।  তিনি এখানেই থামলেন না ,  গবেষণা করে দেখালেন আমেরিকায় যে সব স্টেটে কেবল টেলিভিশন দ্রুত বেড়ে উঠেছে ,  সেইসব এলাকায় অটিজমও দ্রুত বেড়ে উঠেছে । 
মজার ব্যাপার হল ,  তাঁর গবেষণাটি বৈজ্ঞানিক মহল মোটেও গ্রহণ করলেন না ।  শুধু তাই নয় ,  উল্টো গবেষণা করে এ রকম একটা তথ্য আবিষ্কার করে সবাইকে বিভ্রান্ত করে দেওয়ার জন্যে সবাই তাঁকে অনেক গালমন্দ করতে শুরু করল । 
আমি আঠারো বছর আমেরিকায় ছিলাম ।  আমি এর সাথে আরেকটা তথ্য যোগ করতে পারি ।  আমেরিকাতে টেলিভিশনের ব্যবসা এতই শক্তিশালী যে ,  সেই দেশে সত্যি সত্যি যদি গবেষণা করে দেখা যায় ,  টেলিভিশনের সাথে অটিজমের একটা সম্পর্ক আছে সেই তথ্যটাও কেউ কোনোদিন প্রকাশ করার সাহস পাবে না !   ( আমেরিকার যে কোনো মানুষ যখন খুশি দোকান থেকে একটা বন্দুক ,  রাইফেল কিংবা রিভলবার কিনে আনতে পারবে !  আমরা সবাই জানি সেই দেশে কিছু খ্যাপা মানুষ মাঝে মাঝেই এ রকম অস্ত্র কিনে এনে স্কুলের বাচ্চাদের হত্যা করে ফেলে ।  সেই দেশে ন্যাশনাল রাইফেল এসোসিয়েশনে এতই শক্তিশালী যে তার পরেও কেউ যদি এত সহজে এত মারাত্মক অস্ত্র কিনে আনতে পারার বিরুদ্ধে কথা বলে ,  তার কপালে অনেক দুঃখ আছে !  ) 
অটিজম এক সময়ে একটা অপরিচিত শব্দ ছিল ।  এখন আমাদের দেশেও মোটামুটিভাবে সবাই অটিজম কিংবা অটিস্টিক শব্দটা শুনেছে ।  সারা পৃথিবীতেই অটিস্টিক বাচ্চার সংখ্যা বছরে ৬ থেকে ১৫ শতাংশ হারে বাড়ছে ।  পৃথিবীতে এখন শতকরা এক ভাগ মানুষ অটিস্টিক  ( আমেরিকাতে আরও অনেক বেশি )  ।  কেন এত দ্রুত এই সংখ্যাটি বেড়ে যাচ্ছে ,  এখনও কেউ জানে না ।  কোনো রকম বড় গবেষণা না করেই আমরা বলতে পারি ,  নিশ্চয়ই এখন বাচ্চাদের যে পরিবেশে বড় করা হয় সেটি আগের থেকে ভিন্ন ।  সেটি কী আমরা জানি না ।  কিন্তু যেটি নিশ্চিতভাবে আগের থেকে ভিন্ন সেটি হচ্ছে টেলিভিশন ,  ভিডিও গেম ,  স্মার্ট ফোনের ব্যবহার ।  বৈজ্ঞানিকভাবে এটা প্রমাণিত হয়নি –  কিন্তু আশংকাটা কি কেউ উড়িয়ে দিতে পারবে ? 
কেউ কী কখনও ভিডিও গেমের কাগজটি খুঁটিয়ে খুঁটিয়ে পড়েছে ?  সেখানে ছোট ছোট অক্ষরে লেখা থাকে ,  ভিডিও গেম খেলার সময় কোনো কোনো শিশুর মাঝে মৃগী রোগ শুরু হতে পারে !  এত সব জানার পরও ছোট একটা শিশুকে টেলিভিশন বা ভিডিও গেমের সামনে বসিয়ে দিতে কি আমাদের জান ধুপপুক ধুকপুক করবে না ? 
তার চাইতে কত চমৎকার হচ্ছে একটা বই পড়ে শোনানো্ একটা বাঘের গল্প পড়তে পড়তে হঠাৎ করে বাঘের গলায়  ‘ হালুম ’  করে ডেকে উঠলে একটা ছোট শিশুর মুখে যে আনন্দের ছাপ পড়ে ,  তার সাথে তুলনা করার মতো আনন্দময় বিষয় কী আছে ?  একটা ভূতের গল্প পড়ে শোনানোর সময় নাকি সুরে ভূতের গলা অনুকরণ করলে একটা শিশু যেভাবে খিলখিল করে হেসে উঠে ,  সেটা কি আমরা সবাই দেখিনি ? 
তাহলে কেন আমরা ছোট একটা শিশুকে বই পড়ে শোনাব না ?  কেন একজন কিশোর বা কিশোরীকে বই পড়তে উৎসাহ দেব না ?  কেন একজন তরুণ বা তরুণীকে কবিতা লিখতে দেব না ? 
ছোট একটি জীবন ।  সেই জীবন আনন্দময় করে তোলার এত সহজ উপায় থাকতেও কেন জীবন আনন্দময় করে তুলব না ? 





বুকের ভেতর ঘৃণার আগুন  | মুহম্মদ জাফর ইকবাল



১৯৭১ সালের মে মাসের ৫ তারিখ বিকালবেলা পিরোজপুরের বলেশ্বরী নদীর ঘাটে পাকিস্তান মিলিটারি আমার বাবাকে গুলি করে হত্যা করেছিল ।  পুলিশ প্রশাসনের সবচেয়ে বড় কর্মকর্তা হিসেবে শুধু আমার বাবাকেই নয় ,  প্রশাসন এবং বিচার বিভাগের সবচেয়ে বড় কর্মকর্তা হিসেবে জনাব আব্দুর রাজ্জাক এবং জনাব মীজানুর রহমানকেও একই সঙ্গে গুলি করে তাদের সবার মৃতদেহ বলেশ্বরী নদীতে ফেলে দিয়েছিল । 
পিরোজপুরের নদীতে জোয়ার - ভাটা হয় তাই এই তিনজন তেভাগ্য মানুষের মৃতদেহ দিনে দুইবার জোয়ারের পানিতে উত্তরে এবং ভাটার পানিতে দক্ষিণে নেমে আসছিল ।  তিন দিন পর আমার বাবার মৃতদেহ কাছাকাছি একটা গ্রামের নদীতীরে এসে আটকে গিয়েছিল ।  গ্রামের মানুষরা আমার বাবাকে চিনত ,  তাদের মনে হলো ,   ‘ আহা ,  এই মৃতদেহটি মাটি চাইছে ।  ’  তাই তারা ধরাধরি করে আমার বাবার মৃতদেহটি তুলে নদীতীরে কবর দিয়েছিল ।  অন্য দুজনের সেই সৌভাগ্য  (  !  )  হয়নি এবং তাদের মৃতদেহ শেষ পর্যন্ত নদীতে ভেসে হারিয়ে গিয়েছিল । 

১৯৭১ সালে সেটি এমন কিছু অস্বাভাবিক ঘটনা নয় ,  পাকিস্তান সেনাবাহিনী ঘাঁটি গেড়েছে এরকম যে কোনো জায়গার আশপাশে যে কোনো নদীর তীরে দাঁড়িয়ে থাকলেই দেখা যেত নদীতে অসংখ্য মানুষের মৃতদেহ ভেসে যাচ্ছে ।  ১৯৭১ সালে পাকিস্তানি মিলিটারি এই দেশের মানুষকে নির্বিচারে পাখির মতো গুলি করে হত্যা করেছে ।  মানুষ হয়ে মানুষকে এত অবলীলায় এবং এত নিষ্ঠুরতায় হত্যা করা যায় সেটি আমরা আগে কখনো কল্পনা পর্যন্ত করতে পারিনি ।  একজন মানুষ যখন ঘর থেকে বের হতো সে আবার ঘরে ফিরে আসবে কি না সেই বিষয়টি নিয়ে তার আপনজনরা কখনো নিশ্চিত হতে পারত না । 
মহাত্মা গান্ধি থেকে শুরু করে কবি রবীন্দ্রনাথ ঠাকুর সবাই মানুষের ওপর বিশ্বাস রাখতে বলেছেন ।  তারা যদি ১৯৭১ সালে বাংলাদেশে থাকতেন তাহলে এত আত্মবিশ্বাস নিয়ে মানুষকে বিশ্বাস করার কথা বলতে পারতেন কিনা আমি নিশ্চিত নই ।  ১৯৭১ সালে এই দেশে পাকিস্তানি মিলিটারি যে ভয়ঙ্কর তান্ডব এবং হত্যাকান্ড চালিয়েছিল সেটি দেখে আমাদের প্রজন্ম পাকিস্তান নামক দেশটির মানুষ নামক প্রজাতির ওপর বিশ্বাস চিরদিনের জন্য হারিয়ে ফেলেছিল ।  অন্যদের কথা জানি না ,  এতদিন পরও আমি এখনো একজন পাকিস্তানের মানুষকে দেখলে তার ভেতরে এক ধরনের দানবকে খুঁজে পাই । 
পবিত্র কোরআন শরিফে লেখা আছে মানুষ যখন বেহেশত পাবে তখন তার বুকের ভেতর থেকে সব প্রতিহিংসা সরিয়ে দেওয়া হবে ।  কথাটি অন্যভাবেও ব্যাখ্যা করা যায় ,  এই পৃথিবীতেই যদি একজন মানুষ তার বুকের ভেতর থেকে সব প্রতিহিংসা দূর করতে পারে তাহলে পৃথিবীটাই তার কাছে বেহেশত হয়ে যেতে পারে ।  ১৯৭১ সালে পাকিস্তান নামক রাষ্ট্রটি আমাদের দেশে যে ভয়ঙ্কর হত্যাকান্ড এবং নির্যাতন চালিয়েছে সেটি আমি নিজের চোখে দেখেছি এবং সে কারণে আমার বুকের ভেতর এই রাষ্ট্রটির জন্য যে তীব্র ঘৃণা এবং প্রতিহিংসার জন্ম হয়েছে আমি কোনোদিন তার থেকে মুক্তি পাব না ।  এই রক্তলোলুপ ভয়ঙ্কর দানবদের কারণে পৃথিবীটা আমার জন্য কখনো বেহেশত হতে পারবে না ।  সব সময়ই এই দেশ এবং এই দেশের দানবদের জন্য আমার বুকে ঘৃণা এবং প্রতিহিংসার আগুন ধিকিধিকি করে জ্বলতে থাকবে । 
অথচ পাকিস্তান নামক দেশটি রাষ্ট্রীয়ভাবে বাংলাদেশের দায়িত্বপ্রাপ্ত হাইকমিশনারকে জানিয়েছে ,  ১৯৭১ সালে তারা আমাদের দেশে কোনো গণহত্যা করেনি ,  এই দেশের মানুষের ওপর কোনো নির্যাতন করেনি ।  সালাহউদ্দিন কাদের চৌধুরী এবং আলী আহসান মোহাম্মদ মুজাহিদ নামে দুজন যুদ্ধাপরাধীর পক্ষে সাফাই গাইতে গিয়ে তারা এই বিচিত্র ঘোষণাটি দিয়েছে ।  আমরা যতটুকু জানি ,  তারা এর চেয়েও অনেক বেশি জানে যে ১৯৭১ সালে তারা এই দেশে একটা ভয়ঙ্কর হত্যাকাণ্ড ঘটিয়েছিল । 
আমি বেশ কয়েক বছর আগে মুক্তিযুদ্ধের ইতিহাস নামে ছোট একটি পুস্তিকা লিখেছিলাম ।  এই পুস্তিকার তথ্যসূত্রগুলোর বেশিরভাগ দিয়েছিলাম পাকিস্তান সেনাবাহিনীর কর্মকর্তাদের লেখা বই থেকে ।  তারা নিজেরাই সেখানে স্বীকার করেছে ,  এই দেশে তারা ভয়ঙ্কর গণহত্যা করেছে ,  তারপরও যখন পাকিস্তান সরকার এখনো  ‘ জানে না ’  যে ১৯৭১ সালে এই দেশে ইতিহাসের নৃশংসতম গণহত্যাটি হয়েছিল তখন বুঝেই নিতে হবে  ‘ ডাল মে কুচ কালা হায় ।  ’  এই দেশের অনেক মানুষ পাকিস্তানের এই নির্জলা মিথ্যা কথা শুনে ভয়ঙ্কর ক্রুব্ধ হয়ে উঠেছে ,  আমি ক্রুব্ধ হইনি এবং অবাকও হইনি ।  আমরা যারা আমাদের জীবনের একটা অংশ পাকিস্তান নামক রাষ্ট্রের অংশ হিসেবে কাটিয়েছি এবং নিজের চোখে ১৯৭১ দেখেছি তারা খুব ভালো করে জানি এটি হচ্ছে আদি ও অকৃত্রিম পাকিস্তানি কর্মকান্ড ।  যেখানে সত্য ভাষণ করা হলে লাভ হয় ।  সেখানেও এই রাষ্ট্রটি মিথ্যাচার করে ।  এই দেশের ইতিহাস হচ্ছে মিলিটারি জেনারেলদের ইতিহাস ।  এই দেশের সবচেয়ে সম্মানী মানুষ সেই দেশের নিউক্লিয়ার বিজ্ঞানী আব্দুল কাদির খান পৃথিবীর চোখে একজন আন্তর্জাতিক অপরাধী ।  এই দেশে মেয়েরা লেখাপড়া করতে চাইলে তাদের মাথায় গুলি করা হয় ।  এই দেশটির জন্য যার বুকের ভেতরেই যতটুকু ভালবাসা থাকুক না কেন ,  আমার বুকের ভেতর বিন্দুমাত্র ভালবাসা কিংবা সম্মানবোধ নেই ।  বিদেশে যাওয়ার সময় প্লেন যখন পাকিস্তানের ওপর দিয়ে উড়ে যায় আমি তখন অশুচি অনুভব করি । 
২ . 
১৯৭১ সালে জীবন বাঁচানোর জন্য আমাকে দেশের আনাচে - কানাচে লুকিয়ে থাকতে হয়েছে ।  আমার বয়সি কিংবা আমার চেয়ে ছোট কিশোর তরুণরাও মুক্তিযোদ্ধা হয়ে পাকিস্তানি মিলিটারির সঙ্গে বীরের মতো যুদ্ধ করেছে ।  আমাদের মতো মানুষরা যারা অবরুদ্ধ পাকিস্তানে আটকা পড়েছিলাম তাদের পাকিস্তানি মিলিটারির সব রকম পৈশাচিক নির্মমতা নিজের চোখে দেখতে হয়েছে ।  
মনে আছে একদিন গ্রামের ভেতর দিয়ে যাচ্ছি হঠাৎ করে একদল পাকিস্তানি মিলিটারির মুখোমুখি হয়ে গেলাম ।  আমার চোখের সামনে তারা একটা বাড়িতে ঢুকে পড়ল ।  বাড়ির ভেতর থেকে পুরুষ মানুষটি কোনোভাবে প্রাণ নিয়ে বের হয়ে এসে আমার সামনে থরথর করে কাঁপতে থাকল এবং আমি বাড়ির ভেতর থেকে নারী কণ্ঠের আর্তনাদ শুনতে পেলাম ।  যখন নিজের স্ত্রীকে একদল পাকিস্তানি মিলিশিয়া ধর্ষণ করতে থাকে তখন সেই স্ত্রীর আর্তনাদ শুনতে থাকা স্বামীর চোখে যে ভয়াবহ শূন্য এক ধরনের দৃষ্টি থাকে সেটি যারা দেখেছে তারা কখনো ভুলতে পারবে না ।  আমিও পারিনি ,  কখনো পারব না । 
এই অসহায় স্ত্রীটির মতো বাংলাদেশে আরও তিন থেকে চার লাখ মহিলা এই পাশবিক নির্যাতন সহ্য করেছে ।  রেবা অফ নানকিং নামে আইরিশ চ্যাং - এর লেখা একটি অসাধারণ বই আছে ,  যে বইটিতে নানকিংয়ের আদিবাসীদের ওপর জাপানিদের অমানুষিক নির্যাতনের ইতিহাস তুলে ধরা হয়েছে ।  এই বইটিকে একটা ঐতিহাসিক দলিল হিসেবে বিবেচনা করা হয় ।  সেই বইয়ের শুরুতে আইরিশ চ্যাং লিখেছেন নানকিংয়ে নারী ধর্ষণের যে ভয়ঙ্কর ঘটনাটি ঘটেছিল তার সঙ্গে তুলনা হতে পারে শুধু ১৯৭১ সালে পাকিস্তানি মিলিটারিদের দিয়ে বাংলাদেশের নারীদের ধর্ষণ । 
সারা পৃথিবীর ইতিহাসে পাকিস্তানি মিলিটারির এই ভয়ঙ্কর নির্যাতনের একটি জ্বলন্ত ইতিহাস থাকার পরও পাকিস্তান সরকারের সাহস আছে সেই সত্যটিকে অস্বীকার করার ।  এই রাষ্ট্রটিকে যদি আমরা ঘৃণা না করি তাহলে আমরা কাকে ঘৃণা করব ? 
৩ . 
১৯৭১ সালে পাকিস্তানি দানবদের হাতে যারা আমার মতো আপনজনদের হারিয়েছেন তাদের বুকের ক্ষত কখনো শুকিয়ে যাবে না ।  সালাহউদ্দিন কাদের চৌধুরী কিংবা আলী আহসান মুজাহিদের মতো যুদ্ধাপরাধীর বিচার করে তাদের মৃত্যুদন্ডের আদেশ কার্যকর করার পর শহীদদের আপনজনরা হয়তো খানিকটা হলেও শান্তি পাবেন ।  ফাঁসির রায় কার্যকর করার পর এই দেশের কোনো মানুষের মুখ থেকে এতটুকু সমবেদনার কথা শোনা যায়নি ।  কিন্তু পাকিস্তানের মানুষদের হাহাকার শুরু হয়ে গিয়েছিল ।  যারা একাত্তর দেখেনি কিংবা যাদের ভেতরে যুদ্ধাপরাধীর বিচার নিয়ে বিন্দুমাত্র সন্দেহ ছিল পাকিস্তানের হাহাকার শুনে তাদের সব সন্দেহ দূর হয়ে গিয়েছে ।  আসমা জাহাঙ্গীর খুব সঠিকভাবেই বলেছেন ,  সৌদি আরবে যখন প্রায় রুটিনমাফিক পাকিস্তানি অপরাধীদের মাথা কেটে মৃত্যুদন্ড কার্যকর করা হয় তখন একটি রায়ও পাকিস্তান সরকার সেসব হতভাগ্যদের জন্য বিন্দুমাত্র দরদ দেখায় না ।  কিন্তু বাংলাদেশে দীর্ঘ সময় নিয়ে বিচার করে যখন বাংলাদেশি যুদ্ধাপরাধীর বিচার করা হয় তখন হঠাৎ করে তাদের দরদ উথলে পড়ে ! 
১৯৭১ সালে পাকিস্তান এই দেশে কোনো গণহত্যা ঘটায়নি বা কোনো যুদ্ধাপরাধী করেনি ।  এই নির্জলা মিথ্যা কথাটি বলার সঙ্গে সঙ্গে তারা বাংলাদেশের সঙ্গে  ‘ ভাই ’  এবং  ‘ বন্ধুর ’  মতো সুসম্পর্ক তৈরি করা নিয়ে অনেক ভালো ভালো কথা বলেছে ।  দুই দেশের জনগণ পরস্পর পরস্পরকে সাহায্য করে দুই ভাইয়ের মতো ভবিষ্যৎ সম্পর্ক গড়ে তুলবে এ রকম আশা প্রকাশ করেছে । 
বিষয়টি মোটেও সে রকম নয় ।  বাংলাদেশের মানুষের পাকিস্তান নামক দেশটির জন্য কোনো ভালবাসা থাকার কথা নয় ।  তারা বড়জোর এই দেশটিকে সহ্য করবে যদি তারা নতজানু হয়ে তাদের সব অপরাধের কথা স্বীকার করে ক্ষমাভিক্ষা চায় ।  যেহেতু তাদের ভেতরে আমরা সে রকম কিছু দেখতে পাচ্ছি না তাহলে পাকিস্তান নামক এই রাষ্ট্রটির সাথে কোনো এক ধরনের সম্পর্ক রাখার প্রয়োজনীয়তাটুকু কী ?  চল্লিশ বছর পরে হলেও আমরা আমাদের যুদ্ধাপরাধীদের বিচার করে দেশকে গ্লানিমুক্ত করার চেষ্টা করছি ।  এ জন্য এই সরকারের প্রতি আমার কৃতজ্ঞতার শেষ নেই ।  আরও পরিষ্কার করে বলতে হলে বলব মাননীয় প্রধানমন্ত্রী শেখ হাসিনার নেতৃত্ব এবং সাহসের জন্য তার প্রতি আমার কৃতজ্ঞতার শেষ নেই ।  চল্লিশ বছর পরে হলেও আমরা যদি যুদ্ধাপরাধীদের বিচার করতে পারি তাহলে পাকিস্তান নামক রাষ্ট্রটির কৃতকর্মের জন্য তাদের বিচার কেন করতে পারি না ?  এই দেশের সঙ্গেই আমাদের কোনো একটা সম্পর্ক রাখার প্রয়োজন কোথায় ? 
মুক্তিযুদ্ধের সেক্টর কমান্ডার ফোরাম যুদ্ধাপরাধীর বিচারের দাবিটিকে নতুন করে উজ্জীবিত করেছিলেন ।   ( তারা যখন আমাদের বিশ্ববিদ্যালয়ে যুদ্ধাপরাধীর বিচারের কথা বলতে এসেছিলেন তখন একটা চত্বরে প্রত্যেক সেক্টর কমান্ডার হাতে একটা করে গাছ লাগিয়েছিলেন ,  আমাদের বিশ্ববিদ্যালয়ে সেই চত্বরটির নাম সেক্টর কমান্ডার চত্বর ।  )  সেক্টর কমান্ডার ফোরামের সদস্যরা এখন নূতন করে একটা দাবি করেছেন ।  তারা বলেছেন পাকিস্তানের সাথে কূটনৈতিক সম্পর্ক ছিন্ন করতে !  আমার মনে হয় এটি একটি অত্যন্ত যৌক্তিক দাবি ।  ১৯৭১ সালে আমরা যারা পাকিস্তান মিলিটারির হাতে আমাদের আপনজনকে হারিয়ে ছিলাম আমাদের ক্ষোভ একশ গুণ বেড়ে যায় যখন আমরা দেখি সেই হত্যাকারী দেশ আস্ফোলন করে ঘোষণা করে তারা কোনো দোষ করেনি ।  আমাদের আপনজনেরা তাহলে খুন হন কেমন করে Ñনদীর পানিতে তাদের মৃতদেহ ভেসে বেড়াল কেমন করে ? 
পাকিস্তান নামক রাষ্ট্রটির সাথে আমি কখনো সরাসরি কথা বলতে পারব না ।  যদি পারতাম তাহলে আমি তার চোখের দিকে তাকিয়ে বলতাম ,  ১৯৭১ সালে এই দেশের মানুষের উপর যে নৃশংস তান্ডব চালিয়ে গণহত্যা করেছ সেই অপরাধের জন্যে আমরা তোমাকে কখনো ক্ষমা করিনি ।  তোমাদের এতো বড় দুঃসাহস ,  এতো দিন পর তোমরা সেটি অস্বীকার কর ? 
আমাদের বুকের ভেতর যে ঘৃণার আগুন জ্বলছে তোমরা তার তাপ সহ্য করতে পারবে না ।  ১৯৭১ সালে আমরা তোমাদের দূর করে দিয়েছি । 
তোমরা দূরেই থেকো ,  আমাদের কাছে এসে না । 





দেশের ছেলেমেয়েদের লেখাপড়ার সর্বনাশ করল কে 



১ . 
আমি জানি এই মুহূর্তে দেশের মানুষ এই প্রশ্নের উত্তরে বেগম খালেদা জিয়ার নাম বলবে ।  দেশের মানুষকে দোষ দেওয়া যাবে না; কারণ টানা হরতালের কারণে সবচেয়ে বেশি ক্ষতি হয়েছে স্কুল - কলেজের ছেলেমেয়েদের ।  যারা কট্টর বিএনপি কিংবা জামাতপন্থী ,  তারা অবশ্যি গলার রগ ফুলিয়ে বলবে ,  সব দোষ এই সরকারের ।  এই সরকার যদি গোয়ার্তুমি না করত তাহলেই তো পেট্রোল বোমা ফাটাতে হত না ,  হরতাল ডাকতে হত না ।  
রাজনীতির মাঠের ব্যাপারগুলো আমি মোটেও বুঝি না ।  মান্না - খোকার টেলিফোন আলাপটি প্রকাশ হবার পর বলা যেতে পারে আমি প্রথমবার মাঠের রাজনীতি খানিকটা বুঝতে পেরেছি ।  মাঠের রাজনীতিতে সাধারণ মানুষের কী হচ্ছে সেটা নিয়ে মাথা ঘামাতে হয় না এবং আপাতদৃষ্টিতে আমাদের কাছে যেটাকে খুবই খারাপ রাজনৈতিক সিদ্ধান্ত বলে মনে হয় ,  মাঠের রাজনীতিতে সেটা আসলে হয়তো খুবই ভালো রাজনৈতিক সিদ্ধান্ত ! 
এই যে আমরা ভাবছি দিনের পর দিন হরতাল ডেকে দেশের যাবতীয় সর্বনাশ করার সাথে সাথে ছেলেমেয়েদের লেখাপড়ার বারোটা বাজিয়ে দিয়ে বিএনপি ধীরে ধীরে সবার মনে বিষিয়ে দিচ্ছে ,  জনবিচ্ছিন্ন হয়ে যাচ্ছে ,  সেটা হয়তো শুধু আমাদের ধারণা ।  বিএনপির নেতা - নেত্রীরা হয়তো জানেন ,  এটা আসলে প্রায় উনসত্তরের গণআন্দোলনের মতো বিশাল মহান একটি সফল আন্দোলন ।  কাজেই এসব ব্যাপারে আমার কিছু বলার নেই ,  দর্শক হিসেবে পুরো ব্যাপারটা দেখা ছাড়া আর কোনো কিছু করারও নেই । 

কোনো কিছু বলার এবং করার না থাকলেও কিছু কিছু বিষয় মনে করিয়ে দেওয়া যেতে পারে ।  এসএসসি পরীক্ষার সময় হরতাল না দেওয়ার জন্যে মাননীয় শিক্ষামন্ত্রী অনেক অনুনয় - বিনয় করেছেন ,  বলা যেতে পারে আক্ষরিক অর্থে শুধুমাত্র পা ধরতে বাকি রেখেছেন ।  কিন্তু বিএনপির  ( এবং তাদের সাথে থাকা অন্য দলগুলোর )  মন গলেনি ।  দিনের পর দিন হরতাল ডাকা হয়েছে এবং একটার পর একটা পরীক্ষা বাতিল করতে হয়েছে ,  পিছিয়ে দিতে হয়েছে ।  প্রায় পনেরো লক্ষ কিশোর - কিশোরী ,  তাদের ত্রিশ লক্ষ বাবা - মা এবং কোটি খানেক আপনজন গত দুই মাস নিয়মিতভাবে দীর্ঘশ্বাস ফেলে নিজেদের ভাগ্যকে অভিশাপ দিয়েছে । 
মজার ব্যাপার হচ্ছে ,  প্রায় একই সময়ে  ‘ ও ’  লেভেল পরীক্ষার তারিখ পড়েছিল এবং তখন কিন্তু তাদের পরীক্ষার জন্যে অবরোধে ছাড় দেওয়া হয়েছিল  ( ২১ জানুয়ারি ২০১৫ ,  বিডিনিউজ টোয়েন্টিফোর ডটকম )  ।  আমার প্রশ্নটি খুবই সহজ ,  যারা  ‘ ও ’  লেভেল  ( কিংবা  ‘ এ ’  লেভেল )  পরীক্ষা দিচ্ছে তারাও বাংলাদেশের ছেলেমেয়ে; বিএনপি তাদের জন্যে যদি ছাড় দিতে পারে ,  তাহলে বাংলাদেশের অন্য ছেলেমেয়েদের জন্যে কেন ছাড় দেওয়া হবে না ?  বরং বলা যেতে পারে ,  যারা এসএসসি পরীক্ষা দিচ্ছে সংখ্যায় তারা অনেক বেশি ।  শুধু তাই নয় ,  তাদের মাঝে আছে এই দেশের মধ্যবিত্ত ,  নিম্ন মধ্যবিত্ত ছেলেমেয়েরা ,  মফস্বল আর গ্রামের ছেলেমেয়েরা । 
আমি ব্যাপারটা নিয়ে একটু চিন্তা করে হাল ছেড়ে দিয়েছি ।  বিষয়টি হয়তো বোঝার জন্যে খুবই সহজ ,  কিন্তু গ্রহণ করার জন্যে খুবই কঠিন ।  এই দেশ যারা চালায় এবং অচল করে রাখে ,  দুই দলের কর্তাব্যক্তিরাই আসলে উচ্চবিত্তের মানুষ ।  তাদের ছেলেমেয়েরা সম্ভবত এসএসসি পরীক্ষা দেয় না; তারা সম্ভবত ইংরেজি মিডিয়ামে  ‘ ও ’  লেভেল ,   ‘ এ ’  লেভেলে পড়ে ।  কাজেই দেশ যদিও - বা গোল্লায় যায় ,  অন্তত নিজেদের ছেলেমেয়েদের পরীক্ষাটা যেন ঠিকমতো দেওয়া যায় সে জন্যে এই ব্যবস্থা ।  কিন্তু আমি যেটুকু জানি ,  তাতেও শেষ রক্ষা হয়নি ,  ইংরেজি মিডিয়ামের ছেলেমেয়েরাও প্রায় সমানভাবে ভুগছে । 
যাই হোক ,  এটুকু ছিল আমার ভূমিকা ,  এবারে আসল বক্তব্যে আসি । 
২ . 
প্রাক্তন প্রধানমন্ত্রী খালেদা জিয়া যেভাবে দেশের লেখাপড়া আক্ষরিক অর্থে পঙ্গু করার সংগ্রামে নেমেছেন সেটাকে তাদের দলের সবচেয়ে শক্তিশালী অস্ত্র পেট্রোল বোমার আক্রমণের সাথে তুলনা করা যায়  ( যারা বিএনপির রাজনীতি সমর্থন করেন তারা সম্ভবত আমার এককভাবে একজনের নাম উল্লেখ করায় একটু বিরক্ত হচ্ছেন; কারণ কাগজে - কলমে এটি বিশটি ভিন্ন ভিন্ন রাজনৈতিক দলের সিদ্ধান্ত ,  একজনকে দায়ী করা ঠিক না ।  কিন্তু আমরা সবাই জানি ,  যদিও পুরো আন্দোলনটি করা হচ্ছে গণতন্ত্র রক্ষা করার জন্যে ,  কিন্তু এই দলগুলোতে গণতন্ত্রের  ‘ গ ’ ও খুঁজে পাওয়া যাবে না ।  সবকিছুই একজনের সিদ্ধান্ত ,  সে জন্যে আমিও একজনের নাম লিখছি )  । 
পেট্রোল বোমা যে রকম খুব দ্রুত একজনকে ধরাশায়ী করে ভয়ংকর যন্ত্রণা দিতে পারে ,  ঠিকভাবে পোড়াতে পারলে আক্রান্ত মানুষটি খুব কষ্ট পেয়ে মারা যায় এবং যদি কোনোভাবে বেঁচে যায় তাহলে যে রকম সারা জীবনের জন্যে একটা ক্ষতচিহ্ন বহন করতে হয় ,  হরতাল অবরোধ দিয়ে লেখাপড়া আক্রমণ করাও অনেকটা সে রকম ।  সপ্তাহের পাঁচদিন স্কুল - কলেজে না গিয়ে মাত্র দুইদিনে ক্লাস - পরীক্ষা নেওয়ার চেষ্টা করলে খুব দ্রুত সেই একই রকম ক্ষতি হয় ।  যদি - বা শেষ পর্যন্ত পরীক্ষা দিয়ে ছেলেমেয়েরা পাশ করেও ফেলে ,  এই দীর্ঘ দুই মাসের ক্ষতিটুকু কিন্তু তাদের সারা জীবন বহন করতে হবে । 
তবে আমি আজকে লেখাপড়ার উপর এই নিষ্ঠুর আক্রমণের কথা বলার জন্যে কাগজ - কলম নিয়ে বসিনি ,  আমি সবার অগোচরে খুব ধীরে ধীরে লেখাপড়ার ওপর যে  ‘ স্লো পয়জনিং ’  হচ্ছে তার কথা বলতে বসেছি ।  তবে মূল বক্তব্যের আগে আমাকে একটু পুরানো ইতিহাস বলতে হবে । 
সেই যখন থেকে ছেলেমেয়েদের লেখাপড়ার দায়িত্ব নিয়ে শিক্ষক হয়েছি ,  তখন থেকে আমি জানি একজন ছেলে বা মেয়ে কী শিখেছে তার থেকে অনেক বেশি গুরুত্বপূর্ণ হচ্ছে তার শেখার আগ্রহ আছে কী না ,  শেখার ক্ষমতা আছে কী না সেই বিষয়টি ।  এই দেশের ছেলেমেয়েদের লেখাপড়া নিয়ে আমার দুঃখের সীমা ছিল না ।  লেখাপড়ার নামে তাদেরকে কিছু জিনিস মুখস্ত করানো হত ,  পরীক্ষার হলে গিয়ে সেটা তাদের উগড়ে দিতে হত ।  পড়াশোনার পুরো বিষয়টা ছিল খুব কষ্টের ,  কারণ মানুষের মস্তিষ্ক মোটেও কোনো কিছু মুখস্ত করার জন্যে তৈরি হয়নি ।  মানুষের মস্তিষ্ক তৈরি হয়েছে বোঝার জন্যে ,  জানার জন্যে কিংবা বিশ্লেষণ করার জন্যে ।  বিজ্ঞানীরা দেখেছেন ,  মনে রাখার বিষয়টা মানুষের থেকে ভালো পারে শিম্পাঞ্জিরা । 
তাই প্রথম যখন সৃজনশীল পদ্ধতির পরীক্ষার বিষয়টি সামনে এসেছিল আমার আনন্দের সীমা ছিল না  ( তখন অবশ্যি সেটাকে বলা হত ,   ‘ কাঠামোবদ্ধ প্রশ্ন পদ্ধতি ’  ,  কিন্তু  ‘ কাঠামোবদ্ধ ’  নামটা কেমন যেন খটমটে মনে হয়েছিল বলে পাল্টে  ‘ সৃজনশীল ’  করে দেওয়া হয়েছিল )  ।  যাই হোক ,  সৃজনশীল প্রশ্নের মূল বিষয়টা ছিল খুবই সহজ ,  এই প্রশ্নের উত্তর দেওয়ার জন্যে আর কখনও ছাত্রছাত্রীদের কিছু মুখস্ত করতে হবে না ।  তারা যদি পুরো বইটা মন দিয়ে পড়ে তাহলেই হবে ,  প্রশ্নগুলোর উত্তর তারা ভেবে ভেবে দিতে পারবে । 
নূতন কিছু শুরু করা খুবই কঠিন ,  এখানেও সেটা দেখা গেল ।  সৃজনশীল প্রশ্ন পদ্ধতি শুরু করা মাত্রই অভিভাবকেরা এর পিছনে লেগে গেলেন ।  স্বার্থপর অভিভাবকদের একটা মাত্র কথা ,   “ স্বীকার করি এটা খুবই ভালো পদ্ধতি ,  কিন্তু আমার ছেলে কিংবা মেয়ে আগের পদ্ধতিতে পরীক্ষা দিয়ে বের হয়ে যাক ,  তারপর এই পদ্ধতি প্রবর্তন করা হোক !  ” 
তারা সৃজনশীল পদ্ধতির বিরুদ্ধে রীতিমতো আন্দোলন শুরু করে দিলেন ।  আমার মনে আছে ,  আমার যারা ছাত্রছাত্রীদের মুখস্ত করার যন্ত্রণা থেকে উদ্ধার করার এই সুযোগটা পেয়ে লুফে নিয়েছিলাম ,  তারা সবাই মিলে সেটা রক্ষা করার জন্যে উঠেপড়ে লেগে গিয়েছিলাম ।  রীতিমতো যুদ্ধ করে শেষ পর্যন্ত সারা পৃথিবীর ছেলেমেয়েরা যে পদ্ধতিতে  ( Bloom ’ s taxonomy )  লেখাপড়া করে ,  আমাদের দেশের ছেলেমেয়েরাও সেই পদ্ধতিতে লেখাপড়া করার এবং পরীক্ষা দেওয়ার একটা সুযোগ পেল ।  অন্যদের কথা জানি না ,  আমি খুব আগ্রহ নিয়ে অপেক্ষা করতে থাকলাম কখন এই ছেলেমেয়েদের আমি বিশ্ববিদ্যালয়ে আমার নিজের ছাত্রছাত্রী হিসেবে পাব ।  কারণ ,  এই ছাত্রদের মস্তিষ্কগুলো থাকবে সতেজ ,  তীক্ষ্ম এবং সৃজনশীল; মুখস্ত করিয়ে করিয়ে সেগুলো ভোঁতা করিয়ে দেওয়া হবে না । 
কিছুদিনের ভেতরে আমি প্রথম দুঃসংবাদটি পেলাম ,  সেটি হচ্ছে যে ,  সৃজনশীল প্রশ্নের গাইড বই বের হয়ে গেছে ।  খবরটি ছিল আমার কাছে অবিশ্বাস্য; কারণ সৃজনশীল প্রশ্নটাই করা হয়েছে যেন ছাত্রছাত্রীদের আর প্রশ্নের উত্তর মুখস্ত করতে না হয় সে জন্যে ।  তার থেকেও আরও ভয়াবহ ব্যাপার ঘটতে থাকল ,  শুধু যে বাজারে গাইড বই বের হতে থাকল তা নয় ,  আমাদের দেশের বড় বড় পত্রিকাগুলোও  ‘ শিক্ষা পাতা ’  বা এ ধরনের নাম দিয়ে তাদের পত্রিকায় গাইড বই ছাড়াতে শুরু করল !  এগুলো হচ্ছে সেই পত্রিকা যারা এই দেশের শিক্ষা ব্যবস্থার তীব্র সমালোচনা করে মুখে ফেনা তুলে ফেলে ।  দেশের দুর্নীতির বিরুদ্ধে রীতিমতো সংগ্রাম করে !  পত্রিকার মূল কাজ সংবাদ ছাপানোর পাশাপাশি তারা জ্ঞান ,  বিজ্ঞান ,  আর্ট ,  কালচার নিয়ে ঠেলাঠেলি করে দেশকে এগিয়ে নেবার জন্যে জান কোরবান করে দেয় ! 
আমার খুব ইচ্ছে এই সকল পত্রিকার  ‘ মহান ’  সম্পাদকদের সাথে কোনো দিন মুখোমুখি বসে জিজ্ঞেস করি তারা কেমন করে এই দেশের ছেলেমেয়েদের নিয়ে এত বড় প্রতারণা করেন  ( আমার মনে আছে আমি কোনো একটি লেখায় এই ধরনের একটা পত্রিকার গাইড বইয়ের উদাহরণটি তুলে জিজ্ঞেস করেছিলাম ,  যদি গাইড বই ছাপানো বেআইনি হয় তাহলে পত্রিকায় গাইড বই ছাপানো কেন বেআইনি হবে না ,  আমরা কেন এই পত্রিকাগুলোর বিরুদ্ধে মামলা করতে পারব না )  । 
যাই হোক ,  বাজারে এবং দৈনিক পত্রিকায় গাইড বই বের হওয়ার পর থেকে অনেক শিক্ষকই স্কুলের পরীক্ষায় এই গাইড বই থেকে প্রশ্ন তুলে দিতে শুরু করলেন ।  সেই সব শিক্ষকদের ছাত্রছাত্রীদের মাথায় আকাশ ভেঙে পড়ল ।  এক সময় শুধু পাঠ্য বইয়ের প্রশ্নগুলো উত্তর  ‘ মুখস্ত ’  করলেই চলত; এখন তাদের তার সাথে সাথে পুরো গাইড বইয়ের প্রশ্নের উত্তর মুখস্ত করা শুরু করতে হল । 
আমি পড়লাম মহাবিপদে ।  এই দেশের ছেলেমেয়েদের অনেকেই জানে আমি এই সৃজনশীল প্রশ্ন পদ্ধতি যেন শুরু হতে পারে তার জন্যে অনেক চেঁচামেচি করেছি ।  তারা সরাসরি আমাকে অভিযোগ করতে শুরু করল ।  আমি তখন তাদের বুঝিয়ে বলতাম ,  যদি দুই নম্বরি শিক্ষক হয় ,  তাহলে সৃজনশীল গাইড বই পড়ে হয়তো স্কুলের পরীক্ষায় ভালো নম্বর পাওয়া সম্ভব হতে পারে ।  কিন্তু পিএসসি ,  জেএসসি ,  এসএসসি কিংবা এইচএসসির প্রশ্নগুলো কখনও কোনো গাইড বই থেকে আসবে না ।  পরীক্ষার আগে এই প্রশ্নগুলো প্রথমবার তৈরি করা হবে ।  কাজেই যারা গাইড বই মুখস্ত করবে ,  সত্যিকারের পরীক্ষায় তাদের কোনো লাভ হবে না ।  বরং উল্টো ব্যাপার ঘটবে ,  মুখস্ত করে করে পরীক্ষা দেওয়ার কারণে তারা আসল পরীক্ষাগুলোতে নিজে নিজে ভাবনা - চিন্তা করে প্রশ্নের উত্তর দিতে গিয়ে হিমশিম খেয়ে যাবে । 
এতদিন আমি ছাত্রছাত্রীদের এভাবে বুঝিয়ে এসেছি এবং তারাও আমার যুক্তি মেনে নিয়েছে ।  এই বছর হঠাৎ করে আমি প্রথমবার সত্যিকারের বিপদে পড়েছি ,  আমার কাছে একজন এসএসসির বাংলা প্রশ্নপত্র পাঠিয়েছে ,  সেই প্রশ্নে গাইড বই থেকে হুবহু প্রশ্ন তুলে দেওয়া আছে ।  প্রমাণ হিসেবে সে গাইড বইয়ের পৃষ্ঠাগুলোও ফটোকপি করে দিয়েছে ।  ২০১৪ সালে যখন এইচএসসির প্রশ্নপত্র ফাঁস হতে শুরু করল তখন কিছুতেই শিক্ষা মন্ত্রণালয় স্বীকার করতে রাজি হয়নি যে ,  ব্যাপারটি আসলেই ঘটেছে । 
আমি এবারে এসএসসির প্রশ্ন এবং গাইড বইয়ের প্রশ্ন পাশাপাশি দিয়ে দিচ্ছি ,  পাঠকেরা নিজের চোখেই দেখতে পাবেন ।  শুধু এই দুটি নয় ,  আরও অনেকগুলো প্রশ্ন আছে ,  লেখার শেষে আমি লিংক দিয়ে দিচ্ছি ,  যার ইচ্ছে ডাউনলোড করে সেগুলো নিজের চোখে দেখে নিতে পারবেন । 
এর চাইতে ভয়ংকর কোনো ব্যাপার কি কেউ কল্পনা করতে পারবে ?  যারা গাইড বই ছাপায় ,  আনন্দে তাদের বগল বাজানোর শব্দ কি সবাই শুনতে পাচ্ছেন ?  সেই শব্দ কি শিক্ষা বোর্ড বা শিক্ষা মন্ত্রণালয় পর্যন্ত পৌঁছাবে ?  এই গাইড বই বিক্রেতারা কি এখন খবরের কাগজ ,  রেডিও ,  টেলিভিশনে বড় বড় করে বিজ্ঞাপন দিতে পারবে না ?  সেখানে তারা ঘোষণা করবে ,   “ আমাদের গাইড বই বাজারের সেরা ,  এখান থেকে এসএসসি পরীক্ষায় প্রশ্ন বেছে নেওয়া হয় !  ” 
যত স্বপ্ন এবং আশা নিয়ে সৃজনশীল পদ্ধতি শুরু করা হয়েছিল ,  আমাদের শিক্ষা ব্যবস্থার দুর্বলতার  ( নাকি দুর্নীতি ?  )  কারণে এখন কি পুরো বিষয়টা অর্থহীন হয়ে দাঁড়াবে না ?  শিক্ষা বোর্ডের কাছে নিশ্চয়ই রেকর্ড আছে; তারা খুব ভালোভাবে জানেন কারা এই প্রশ্ন করেছে ।  আমরা কি আশা করতে পারি না ,  যে সকল প্রশ্নকর্তা এই দেশের লক্ষ লক্ষ ছাত্রছাত্রীর লেখাপড়ার পুরোপুরি সর্বনাশ করে দিচ্ছেন তাদের বিরুদ্ধে একটা শাস্তিমূলক ব্যবস্থা নিয়ে ভবিষ্যতে যেন আর কখনও এ রকম ঘটনা না ঘটে তার একটা গ্যারান্টি দেবেন ? 
কারা প্রশ্নপত্র ফাঁস করেছে তাদেরকে কখনও ধরা যায়নি ,  কিন্তু কারা গাইড বই থেকে প্রশ্ন নিয়ে এসএসসি পরীক্ষার প্রশ্ন প্রণয়ন করেন ,  তাদের ধরতে তো কোনো সমস্যা নেই !  মাননীয় শিক্ষামন্ত্রী যেভাবে জোড় হাত করে বেগম খালেদা জিয়ার কাছে অনুরোধ করেছিলেন এসএসসি পরীক্ষার সময় হরতাল না দিতে ,  ঠিক একইভাবে জোড় হাত করে শিক্ষামন্ত্রীর কাছে অনুরোধ করব ,  এসএসসি পরীক্ষায় গাইড বই থেকে প্রশ্ন তুলে না দিতে । 
৩
গাইড বই থেকে তুলে দেওয়া প্রশ্ন দিয়ে তৈরি করা এসএসসি পরীক্ষার প্রশ্নের পাশাপাশি ভিন্ন আরও একটি প্রশ্নপত্র আমার হাতে এসেছে ।  এই প্রশ্নটি জাতীয় কারিকুলামে ইংরেজি মাধ্যমের পদার্থ বিজ্ঞানের প্রশ্নপত্র ।  প্রশ্নপত্রটির খানিকটা অংশ আমি এই লেখার সাথে যুক্ত করে দেওয়ার চেষ্টা করেছি ।  জানি না সেটা পত্রিকায় দেখানো সম্ভব হবে কী না ।  লেখার শেষে আমি এটারও লিংক দিয়ে দিচ্ছি ,  যে কেউ সেটা ডাউনলোড করে পুরোটা দেখে নিতে পারবেন । 
এসএসসি পরীক্ষায় গাইড বই থেকে নেওয়া প্রশ্ন দেখে আমি ক্ষুব্ধ হয়েছি ,  কিন্তু ইংরেজিতে লেখা পদার্থ বিজ্ঞানের এই প্রশ্নটি দেখে লজ্জায় আমার মাথা কাটা গিয়েছে ।  একটা এত গুরুত্বপূর্ণ পরীক্ষায় ইংরেজি ভাষার এই নমুনা দেখেও আমার বিশ্বাস হতে চায় না ,  কেমন করে শিক্ষা বোর্ড ছাত্রছাত্রীদের হাতে এই প্রশ্ন তুলে দিল ?  প্রত্যেকটি প্রশ্ন ভুল ইংরেজিতে লেখা ,  ছোটখাট ভুল নয় ,  উৎকট ভুল ।  যেমন ,  Who is invented air pump ?  How many power of an electric fan ?  which mirror use of aolar oven ?  ইত্যাদি ইত্যাদি । 
প্রশ্নটি দেখেই বোঝা যায় এটি আসলে চরম হেলাফেলায় একটা উদাহরণ ।  ইংরেজি কারিকুলামের প্রশ্ন করার জন্যে শুদ্ধ ইংরেজি লিখতে পারে এ রকম একজন শিক্ষক এই দেশে নেই তা হতে পারে না ।  এর অর্থ ,  যারা এর দায়িত্বে আছেন তাদের লজ্জা - শরম বলে কিছু নেই ।  আমরা যারা এটা দেখি তারা লজ্জায় মুখ দেখাতে পারি না ।  যারা এই কাজটি করেন তারা একটুও লজ্জা পান না ,  বরং বুক ফুলিয়ে ঘুরে বেড়ান । 
লেখার শুরুতে বলেছিলাম বেগম খালেদা জিয়া তার দলবল নিয়ে এই দেশের শিক্ষা ব্যবস্থার যে ক্ষতি করেছেন সেটা পুষিয়ে নেওয়া যাবে কী না আমরা জানি না । 
সেই সাথে আমি সবাইকে মনে করিয়ে দিতে চাই যে ,  বেগম খালেদা জিয়ার মতো রাতারাতি সর্বনাশ না করলেও খুব ধীরে ধীরে এই দেশের শিক্ষার সর্বনাশ করার কাজটি কিন্তু করে যাচ্ছে যাদের উপর আমরা এই দেশের ছেলেমেয়েদের শিক্ষার দায়িত্ব দিয়েছি ,  তারাই ! 
আবার হাত জোড় করে বলছি ,  বাচাঁন ,  আমাদের ছেলেমেয়েদের সর্বনাশ থেকে বাঁচান ! 
লিংক দুটো হচ্ছে :  
১ .  guide
২ .  eng





এবারের বইমেলা 




১ . 
এবারের বই মেলাটা অন্যরকম ।  আগে কখনো টানা অবরোধ - হরতালে বই মেলা হয়নি ।  প্রথম প্রথম আমার একটু সন্দেহ ছিল মানুষজন বই মেলায় আসবে কী না ।  অবরোধ কিংবা হরতাল পালন করার জন্য মানুষজন বইমেলা বয়কট করবে ,  সেটা কখনোই ভাবিনি ।  কিন্তু পেট্রোল বোমা - ককটেলের ভয়ে লোকজন মেলায় এসে স্বস্তি পাবে কিনা সেটা নিয়ে আমার যথেষ্ট সন্দেহ ছিল ।  দেখা গেল এ দেশের মানুষের পেট্রোল বোমা আর ককটেলের জন্যে যেটুকু ভয় ,  বইয়ের জন্যে ভালোবাসা তার থেকে অনেক বেশি ।  আমি সিলেট থাকি ,  শুক্র - শনিবার ,  বই মেলায় আসতে পারি ।  এবারে ছুটি নিয়ে পুরো সপ্তাহের জন্যে ঢাকা চলে এসেছিলাম বই মেলায় যাবার জন্যে ।  কেউ যদি আমাকে জিজ্ঞেস করে এই বই মেলার কোন্ জিনিসটি আমার সবচেয়ে ভালো লেগেছে ?  আমার উত্তরটি হবে খুবই সহজ ।  আমি বলবো ,  সেটি হচ্ছে বই মেলায় উপস্থিত এই দেশের অতি বিচিত্র মানুষ ।  মেলায় থাকা অবস্থায় ঘড়ির কাঁটা যখন রাত আটটার কাছাকাছি পৌঁছায় তখন আমি আমার পাশে দাঁড়িয়ে থাকা কাউকে জিজ্ঞেস করি ,  কী হলো ?  আটটা বেজে যাচ্ছে ।  এখনো কিছু ঘটল না ?  পাশে দাঁড়িয়ে থাকা ব্যক্তিটি আমাকে আশ্বাস দিয়ে বলে ,   ‘ ঘটবে !  নিশ্চয়ই ঘটবে ।  ’  এবং সত্যি সত্যি ব্যাপারটি ঘটে ,  আশে পাশে কোনো জায়গায় বিকট শব্দ করে একটা ককটেল ফোটে ।  আমি মেলার শিশু কিশোর তরুণ তরুণী কিংবা মধ্যবয়স্ক মানুষের দিকে তাকাই এবং সবিস্ময়ে আবিষ্কার করি একটি মানুষের একটু ভুরু পর্যন্ত কুঞ্চিত হয় না ।  দেখে মনে হয় ,  তারা সেই বিকট শব্দটি শুনতেই পায়নি ।  যে যার মত মেলায় ঘুরে বেড়াচ্ছে ,  কথা বলছে ,  বই দেখছে ।  ভয় দেখানোর জন্য বোমা ফাটানোর পরও যদি কেউ বিন্দুমাত্র ভয় না পায় ,  তাহলে বোমাবাজদের জন্য তার থেকে বড় ট্র্যাজেডি আর কি হতে পারে ! 
তারপরও মেলাটি নিয়ে আমার ভেতরে একটা দুঃখবোধ আছে ।  আমার পরিচিত অনেকেই ঢাকার বাইরে থাকে ।  তাদের মাঝে অনেকেই লেখক ,  কেউ নতুন লেখক ,  কেউ অনেকদিন থেকে লিখছেন ।  বইমেলা এলে তারা দল বেঁধে বইমেলায় ঢাকা আসেন ।  এবারে তাদের অনেকেই বইমেলায় আসতে পারেননি ।  নিজের বই বের হলেও বইয়ের স্টলে এসে সেই বইটি দেখতে পারেননি ।  অবশ্যি এটা নিয়ে দুঃখ করলে সবাই আমাকে নিয়ে হাসাহাসি করবে ।  যখন এসএসসি পরীক্ষার জন্য হরতালে ছাড় দেয়া হয় না ,  তখন বইমেলা দেখতে আসার জন্য ছাড় দেয়া হবে ,  সেটি আশা করার মত উত্কট রসিকতা আর কী হতে পারে ? 

২ . 
পুরোনো লেখালেখি ঘাঁটাঘাঁটি করে দেখলাম ,  বছরের এই সময়টাতে গত বছর ঠিক একইভাবে আমি বই মেলার উপর একটা লেখা লিখেছিলাম ।  সে লেখার দুটো বিষয় আলাদাভাবে চোখে পড়লো ।  গতবার সোহরাওয়ার্দী উদ্যানে এসে আমার খুব আশাভঙ্গ হয়েছিল ,  কারণ ,  আমি লিখেছিলাম বই মেলাটিকে মোটেও বইমেলা মনে হয়নি ,  মনে হয়েছে শুধু বই বিক্রি করার জন্য গাদাগাদি করে দাঁড় করানো কিছু বইয়ের স্টল ।  ঘিঞ্জি স্টলের ভেতর মানুষজন ঘেঁষাঘেঁষি করে হাঁটাহাঁটি করছে ।  এবারে মেলায় এসে আমার সেই দুঃখ দূর হয়েছে ।  বিশাল এলাকা নিয়ে বইয়ের মেলা ,  সুন্দর স্টল ,  তার চাইতেও সুন্দর প্যাভিলিয়ন এবং তার চাইতেও সুন্দর হচ্ছে ঘুরে বেড়ানোর জন্য ফাঁকা জায়গা ।  হেঁটে হেঁটে ক্লান্ত হয়ে গেলে বসার জন্য বাঁশের তৈরি বেঞ্চ ।  তার সাথে যদি চা কফি খাওয়ার জন্য একটি দুটি স্টল থাকতো তাহলে আমার কোনো দুঃখ থাকতো না । 
গত বছর আমার আরো একটি খুবই গুরুতর বিষয় নিয়ে দুঃখ ছিল ,  সেটি হচ্ছে বাথরুমের অভাব ।  পরিষ্কার বাথরুমের প্রয়োজনীয়তার ওপর বিশাল একটা বক্তৃতা দিয়ে আমি লিখেছিলাম ,  বাংলা একাডেমির বইমেলার বাথরুমের মতো কুিসত জঘন্য অপরিষ্কার অস্বাস্থ্যকর জায়গা পৃথিবীর আর কোথাও নেই ।  শুধু তাই নয় ,  কোনো একজন বিখ্যাত মানুষের উদ্ধৃতি দিয়ে আমি বলেছিলাম -   ‘ যে জাতি যতো সভ্য তাদের বাথরুমের সংখ্যা ততো বেশি এবং তাদের বাথরুম ততো পরিষ্কার পরিচ্ছন্ন ।  এবারের বইমেলায় গিয়ে আমি আবিষ্কার করলাম এক বছরে আমরা অনেক বেশি সভ্য জাতি হয়ে গেছি ।  এই বই মেলায় ঝকঝকে পরিষ্কার পরিচ্ছন্ন তকতকে বাথরুমের সারি ।  প্রকৃতির ডাকে যাদের বাথরুমে যেতে হয়েছে তাদের কাছে বইয়ের স্টলে সাজানো বইয়ের সারি থেকে সেই বাথরুমের সারি কম দৃষ্টিনন্দন মনে হয়নি । 
৩ . 
বইমেলায় অনেক স্টল ছিল আমি সেগুলোর ভেতর থেকে শুধু একটা স্টলের কথা আলাদা করে বলি ।  স্টলটির নাম স্পর্শ এবং সেই স্টলের বইগুলো অন্যরকম ।  অন্যান্য স্টলের বইয়ের মতো সেগুলো চোখে দেখে পড়া যায় না ,  সেগুলো স্পর্শ করে পড়তে হয় কারণ বইগুলো ব্রেইলে লেখা ।  যারা চোখে দেখতে পায় না তাদের জন্যে আলাদা ভাবে এই বইগুলো ছাপতে হয় ,  ছয়টি একটু উঁচু হয়ে থাকা ফুটকি দিয়ে ব্রেইল লেখা হয় ।  যারা দেখতে পায় না তারা ব্রেইলে লিখতে পড়তে শিখে ।  একটা বই তাদেরকে পড়ে শোনালে তার বিষয়বস্তুটা শুনতে পারে ,  বুঝতে পারে কিন্তু তাতে তাদের লেখা পড়া শেখা হয় না ।  বানান শেখা হয় না বাক্যগঠন শেখা হয় না ।  তাই যেসব ছেলেমেয়ে চোখে দেখতে পায় না তাদের লেখাপড়ার জন্যে ব্রেইল বই দরকার ।  আমাদের দেশের দৃষ্টিহীন ছেলেমেয়েরা একদিক থেকে খুব দুর্ভাগ্যের শিকার ।  তাদের জন্যে যথেষ্ট দূরে থাকুক ,  প্রয়োজনীয় ব্রেইল বইও নেই । 
দুই বছর আগে বইমেলায় আমার একটা কিশোর উপন্যাস একই সাথে ছাপা বই এবং ব্রেইল বই হিসেবে বের হয়েছিল ।  আমার কাছে সেই ব্রেইল বইয়ের দুইটি কপি রয়ে গিয়েছিল ।  আমি সেই বই দুটি উপহার হিসেবে সেই স্টলে নিয়ে গিয়েছিলাম ।  স্টলে গিয়ে দেখি সেখানে বেশ কয়েকজন ছেলেমেয়ে স্কুলের পোশাক পরে দাঁড়িয়ে আছে ,  তারা সবাই দৃষ্টি প্রতিবন্ধী ।  কিন্তু সবাই স্কুলের ছাত্র - ছাত্রী ।  আমি বাচ্চা - কাচ্চাদের জন্য লিখি ।  এই বয়সী ছেলেমেয়েরা অনেকেই আমার লেখা পড়েছে ।  ব্রেইলে আমার বই একটির বেশি দুটি আছে কী না ,  আমার জানা নেই ।  তাই এই ছেলেমেয়েগুলো আমার কোনো বই পড়েছে কি না ,  সে বিষয়ে আমি নিশ্চিত ছিলাম না ।  কিন্তু আমি খুবই অবাক হয়ে আবিষ্কার করলাম ছেলেমেয়েগুলোর কাছে আমার পরিচয় দেয়া মাত্রই তারা আমাকে চিনতে পারলো ।  এবং আমাকে পেয়ে খুব খুশি হয়ে উঠলো ।  বেশ অনেকক্ষণ নানা বিষয় নিয়ে তাদের সাথে কথা হলো ,  তারা আমাদের খুব সুরেলা গলায় গান গেয়ে শোনালো । 
দেখতে দেখতে ছোট স্টলের সামনে বেশ ভিড় জমে গেল ,  সাংবাদিকরা নোট বই এবং ক্যামেরা নিয়ে দাঁড়িয়ে গেল এবং কোথা থেকে জানি একটা টেলিভিশন চ্যানেলও তাদের ক্যামেরা নিয়ে হাজির হলো ।  আমি তখন অনেকদিন থেকে যে স্বপ্নটা লালন করে এসেছিলাম -  সেটা ঘোষণা করে এলাম ।  সবাইকে সাক্ষী রেখে বলে এলাম এখন থেকে যখনই আমি কিশোর কিশোরী বা ছেলেমেয়েদের জন্য কিছু লিখবো ,  প্রকাশককে পাণ্ডুলিপি দেবার আগে তাদের জন্য একটা শর্ত জুড়ে দেবো ,  একই সাথে সেই বইটি ব্রেইলেও বের করতে হবে ।  অন্য যারা কিশোর - কিশোরী বা ছেলেমেয়েদের জন্য লিখেন তাদের সবাইকেও একই কাজ করতে বলবো ।  তাহলে দেখতে দেখতে আমাদের দেশের দৃষ্টি প্রতিবন্ধী ছেলেমেয়েদের জন্য ব্রেইল বইয়ের বিশাল একটা ভাণ্ডার গড়ে উঠবে ।  সবাই যদি এগিয়ে আসেন তাহলে পরের বছর বই মেলায় হয়তো স্পর্শ প্রতিষ্ঠানটি ছোট একটি স্টল নিয়ে কুলাতে পারবে না ।  ব্রেইল বইয়ে বিশাল ভাণ্ডারের জন্যে মস্ত একটি প্যাভিলিয়ন নিতে হবে । 
আমি যখন ছেলেমেয়েগুলোর কাছ থেকে বিদায় নিয়ে চলে আসি তখন তারা বলল ,  স্যার একটা অটোগ্রাফ ।  আমি ব্রেইলে অটোগ্রাফ দিতে পারি না ।  তাই সাধারণ কাগজে সাধারণ কলমের অটোগ্রাফ দিয়ে এসেছি তারা সেটা পেয়েই যথেষ্ট খুশি ।  এই বয়সটাই মনে হয় আসলে খুশি হওয়ার বয়স । 
৪ . 
বইমেলায় গেলেই সবারই নানা ধরনের অভিজ্ঞতা হয় ,  আমার ধারণা আমার অভিজ্ঞতাটা অন্য অনেকের অভিজ্ঞতা থেকে বেশি চমকপ্রদ ।  যেমন আমি একটা বই না কিনেই বইয়ের বিশাল বোঝা নিয়ে বাসায় ফিরি ।  নতুন লেখকেরা আমাকে তাদের বই উপহার দিয়ে যান ,  সব বই আমার পড়া হয় না; কিন্তু বইগুলো আমি খুঁটিয়ে খুঁটিয়ে দেখি এবং প্রায় সময়েই আমার নিজের প্রথম বইয়ের কথা মনে পড়ে যায় ।  আমি আমার প্রথম বইটি হাতে নিয়ে যে উত্তেজনা অনুভব করেছিলাম এই নতুন লেখকেরাও নিশ্চয়ই সেই একই উত্তেজনা অনুভব করেন ।  কিছু কিছু বইয়ের পেছনের কাহিনী অবিশ্বাস্য ।  যেমন একটি মেয়ে ভিড়ের ভেতর আমাকে তার নিজের হাতে লেখা একটি বই দিয়ে অদৃশ্য হয়ে গেল ।  বাসায় এসে বইটি খুলে দেখি তার গ্রামে সবাই তাকে  ‘ খারাপ মেয়ে ’  হিসাবে অপবাদ দেয়ার চেষ্টা করছে ।  সেই অপবাদ থেকে মুক্তি পাওয়ার জন্যে সে তার জীবনের ইতিহাসটুকু লিখে বই হিসাবে ছাপিয়ে প্রকাশ করে ফেলেছে ।  বই লেখার এই কাহিনী দিয়েই নিশ্চয়ই একটি বই লিখে ফেলা যায় । 
বইমেলায় গিয়ে আমি যেসব বই উপহার পাই তার একটা অংশ থাকে আমাকে উত্সর্গ করা বই ।  এই বছরটি সেই হিসাবে আমার জন্যে বিশেষ গুরুত্বপূর্ণ ।  কারণ এই বছরে আমার ঢাকা কলেজের শিক্ষক প্রফেসর আবদুল্লাহ আবু সায়ীদ থেকে শুরু করে অষ্টম শ্রেণির একটা ছাত্রীর লেখা বই আমাকে উত্সর্গ করা হয়েছে ।  কতোজনের এতো বড় পরিসরের মানুষজনের কাছ থেকে বই উত্সর্গ পাওয়ার সৌভাগ্য হয় ? 
৫ . 
বই মেলাতে সবকিছুই যে ভালো তা নয় ।  কিছু কিছু খুব খারাপ ঘটনা ঘটে ।  মানিব্যাগ মোবাইল অদৃশ্য হয়ে যাওয়া তার মাঝে একটি ।  আমি অবশ্যি সেটাকে গুরুত্ব দিচ্ছি না ।  পকেট মারা সম্ভবত পৃথিবীর আদিমতম পেশাগুলোর একটি ।  আমার মা যখন হজ্বে গিয়েছিলেন সেইখানে তার পকেট মেরে দিয়েছিল ।  আমার সাদাসিধে মা লজ্জায় বহুদিন সেই ঘটনার কথা আমাদেরকে বলেননি ।  শুনেছি হজ্বের সময় প্লেন ভরে ,  এই দেশের অনেক বিখ্যাত পকেটমার মক্কায় পকেট মারতে যায় ।  কাজেই বই মেলায় ভিড়ের মাঝে কিছু পকেটমার উপার্জন করার জন্যে আসবে না সেটা তো হতে পারে না ।  লেখক ,  প্রকাশক ,  চিংড়ি মাছের মাথা বিক্রেতা ,  চুড়িওয়ালী ,  পাইরেটেড বই বিক্রেতা ,  নতুন লেখকদের ফাঁসি দেয়া প্রকাশকরূপী প্রতারক ,  ককটেল ফোটানোর সাব কন্ট্রাক্ট নেয়া ছিন্নমূল তরুণ সবাই যখন কিছু অর্থ উপার্জন করে নিচ্ছে ,  তখন পকেটমাররা বাকি থাকবে কেন ? 
তবে বইমেলার  ( কিংবা অন্য যে কোনো মেলার )  যে বিষয়টি আমাকে খুব কষ্ট দেয় ,  সেটি হচ্ছে ভিড়ের সুযোগ নিয়ে কিছু পুরুষ যখন মেয়েদের গায়ে হাত দেয়ার চেষ্টা করে ।  একটা সময় ছিল যখন মেয়েরা দাঁতে দাঁত চেপে এগুলো সহ্য করেছে — আজকাল করে না ।  ভিড়ের কারণে সব সময় তারা মানুষটিকে ধরতে পারে না ,  কিন্তু যদি ধরতে পারে তাহলে তার কপালে বড় ধরনের দুঃখ থাকে ।  এই বই মেলাতেই  ‘ ঢিসুম ’  শব্দ শুনে দেখি একটি কমবয়সী মেয়ে একজন তরুণের নাকে ঘুষি মেরে দিয়েছে ,  তারপর ঘুরে অন্য আরেকজনের নাকে !  আরেকটি ঢিসুম !   ( এই বই মেলাতেই আমি আমার বিশ্ববিদ্যালয়ের নয় ছাত্রীকে একটা বই উত্সর্গ করেছি —  আমি ছাত্রীদের কথা দিয়েছিলাম যারা প্রথম ব্ল্যাক বেল্ট পাবে আমি তাদেরকে একটা বই উত্সর্গ করবো !  আমি আমার কথা রেখেছি ।  কাজেই মেয়ে দেখলেই যাদের হাত নিশপিশ করে তারা সাবধান — কখন একজন ব্ল্যাক বেল্টের হাতে পড়ে তুলো ধুনা হয়ে যাবে না ,  কে বলবে ?  ) 
যাই হোক মন খারাপ করা একটা বিষয় দিয়ে লেখাটি শেষ করতে চাই না ।  একটা মজার ঘটনা বলে লেখা শেষ করি ।  আজকাল পাঠকেরা লেখকদের কাছ থেকে অটোগ্রাফ নেয়ার জন্যে খুবই আগ্রহী ।  যারা সত্যিকারের লেখক তাদের সত্যিকারের পাঠক থাকে এবং সেই পাঠকেরা তাদের লেখকদের কাছ থেকে মোটামুটি একটা সম্মানজনক প্রক্রিয়ায় অটোগ্রাফ নিয়ে থাকেন ।  আমি যেহেতু কমবয়সী ছেলেমেয়েদের জন্য লেখালেখি করি আমার অবস্থাটা একটু ভিন্ন — আমার পাঠকেরা কমবয়সী এবং তাদের অটোগ্রাফ নেয়ার প্রক্রিয়া যথেষ্ট আদিম ।  তারা অটোগ্রাফ নেবার জন্যে ঘিরে ধরে ,  চেপে ধরে ,  ধাক্কাধাক্কি করে ,  চিত্কার করে এবং প্রয়োজন হলে হুমকি দেয় ।  মাঝে মাঝে তাদের দেখে মনে হয় অটোগ্রাফ নামের এই অতি বিচিত্র বিষয়টি নিতে না পারলে তাদের জীবন অর্থহীন হয়ে যাবে ।  তবে অটোগ্রাফ নিয়ে আমার অতি বিচিত্র অভিজ্ঞতাটি হয়েছে একুশে ফেব্রুয়ারির দুপুর বেলা ।  অনেকেই আমাকে ঘিরে ধরেছে এবং তাদের সবাইকে ঠেলে একজন তরুণ এগিয়ে এসে আমার মুখোমুখি দাঁড়িয়ে একটা কাগজ আমার দিকে বাড়িয়ে দিয়ে বললো ,   ‘ সাইন করে দেন ।  ’ 
আমি অন্য কারো বইয়ে অটোগ্রাফ দিচ্ছিলাম ,  বললাম ,   ‘ এটা শেষ করেই দিচ্ছি ।  ’  তরুণটির ধৈর্য নেই মেঘ স্বরে বলল ,   ‘ সাইন করে দেন ।  ’ 
আমি বললাম ,   ‘ একটু দাঁড়াও ।  ’  কিন্তু তার দাঁড়ানোর সময় নেই ,  রীতিমত হুমকি দিয়ে বললো ,   ‘ সাইন করেন ।  ’ 
অবস্থা বেগতিক দেখে আমি তাড়াতাড়ি তার কাগজে অটোগ্রাফ দিলাম ,  তরুণটি কাগজটি হাতে নিয়ে মোবাইল বের করলো ,  আজকাল সব মোবাইলেই ক্যামেরা থাকে ,  সে সেই ক্যামেরায় ছবি নিয়ে ভিড় ঠেলে বের হয়ে যেতে যেতে দাঁড়িয়ে গেল ।  ঘুরে আমার দিকে তাকিয়ে জিজ্ঞেস করল ,   ‘ আপনি কে ?  আপনার নাম কী ?  ’ 
বই মেলায় প্রতিদিনই এ ধরনের অনেক ঘটনা ঘটে ,  আর আমার মনে হয় আহা বেঁচে থাকাটা কী মজার ! 






বিক্ষিপ্ত ভাবনা 




১ . 
কেউ যদি কখনও কোনো ভবিষ্যদ্বাণী করে আর সেই ভবিষ্যদ্বাণী মিলে যায় ,  তাহলে তার এক ধরনের আনন্দ হয় ।  আমি ভবিষ্যদ্বাণী করেছিলাম ,  এসএসসি পরীক্ষার সময় হরতাল - অবরোধ তুলে দেওয়া হবে না এবং আমাদের ছেলেমেয়েরা ঠিক করে পরীক্ষাও দিতে পারবে না ।  আমার ভবিষ্যদ্বাণী মিলে গেছে; কিন্তু আমি সে জন্য বিন্দুমাত্র আনন্দ অনুভব করছি না ।  বড় মানুষরা নানা ধরনের অর্থহীন রূঢ় কাজ করে ।  একে অন্যের সঙ্গে নিষ্ঠুরতা করে; কিন্তু সারা পৃথিবীরই একটা অলিখিত নিয়ম ,  কম বয়সী ছেলেমেয়েদের সব নিরানন্দ - নিষ্ঠুরতা থেকে আড়াল করে রাখা হবে ।  এবার আমার সেই ধারণায় চোট খেয়ে গেল ।  দেশের প্রায় ১৫ লাখ এসএসসি পরীক্ষার্থীকে হরতালের আওতার বাইরে রাখা হলো না ।  একটি একটি করে পরীক্ষা পিছিয়ে নেওয়া হচ্ছে ,  কবে পরীক্ষা হবে সেটা নিয়ে অনিশ্চয়তা তো আছেই ,  তার সঙ্গে ছেলেমেয়েদের কপালে নতুন দুর্ভোগ যোগ হয়েছে দুটি পরীক্ষার মাঝখানের বিরতিগুলো কমে আসছে ।  ছেলেমেয়েদের মাঝে হতাশা আর ক্ষোভ ।  যেহেতু এই আন্দোলন আসলে মানুষ পুড়িয়ে ক্ষমতা দেখানোর আন্দোলন ,  তাই পরীক্ষা দিতে যাওয়া ছেলেমেয়েদের ভেতরে এক ধরনের আতঙ্ক ,  তাদের বাবা - মায়ের মাঝে আশঙ্কা । 
আমি আসলে ব্যাপারটা বুঝতে পারি না ।  এমন তো নয় যে ,  আন্দোলন করে সরকারের পতন ঘটিয়ে বিএনপি - জামায়াত নতুন সরকার গঠন করার পর এ দেশের সব মানুষকে দেশ থেকে বের করে দিয়ে নতুন মানুষ আমদানি করা হবে এবং সেই মানুষগুলোকে নিয়ে এ দেশ চালানো হবে !  যারা পরীক্ষা দিতে পারছে না ,  তারা তাদের বাবা - মা - ভাইবোন - আত্মীয় - স্বজন নিয়েই তো এ দেশ ।  তাদের কারও মনের ভেতর কি এই আন্দোলনের জন্য বিন্দুমাত্র সহানুভূতি আছে ,  নাকি সহানুভূতি থাকা সম্ভব ? 

যখনই দেশে কোনো বড় পরীক্ষা হয় তখনই আমি ছেলেমেয়েদের কাছ থেকে অনেক ফোন পাই ,  ই - মেইল পাই ,  এসএমএস পাই ।  সবাই আমাকে তাদের জন্য দোয়া করতে বলে ।  আমি তখন সত্যি সত্যি খোদার কাছে তাদের জন্য দোয়া করি ।  মনে মনে বলি ,   ‘ খোদা এই ছেলে কিংবা মেয়েটার পরীক্ষাটা ভালো করে দাও ।  ’  এ বছর আমার কাছে যখন টেলিফোন ,  এসএমএস আর ই - মেইল আসছে ,  আমি পরীক্ষার জন্য দোয়া না করে মনে মনে বলছি ,   ‘ খোদা এই ছেলে কিংবা মেয়েটা যেন পরীক্ষা দিয়ে সুস্থভাবে নিরাপদে ঘরে ফিরে যেতে পারে ,  সেই ব্যবস্থা করে দাও ।  ’  ভালো পরীক্ষা এখন এ দেশের মূল বিষয় নয় ,  নিরাপদে পরীক্ষাগুলো শেষ করা এখন মূল বিষয় !  কিন্তু এমনটি তো হওয়ার কথা ছিল না । 
২ . 
গত সপ্তাহে টানা পাঁচ দিন হরতাল ছিল ।  তারপর দু ’ দিন শুক্র ও শনিবার একটু বিরতি ।  তারপর আবার পাঁচ দিন একটানা হরতাল ।  পরের সপ্তাহে কী হবে আমরা এখনও জানি না ।  শুধু অবরোধে আর হচ্ছিল না ,  তাই অবরোধের সঙ্গে হরতাল জুড়ে দেওয়া হচ্ছে ।  হরতাল দেওয়া খুবই সহজ ।  শুধু একটা ঘোষণা দেওয়া ।  সঙ্গে সঙ্গে বাস পোড়ানো ,  ট্রাক পোড়ানো এবং মানুষ পোড়ানোর একটা অধিকার জন্মে যায় ।  কোনো রকম অপরাধবোধ ছাড়া মানুষকে পুড়িয়ে মারার এত সহজ অধিকার আর কোথাও কেউ পায় কিনা আমার জানা নেই । 
মাঝে মধ্যে আমার মাথায় একটা বিচিত্র চিন্তা খেলা করে ।  পত্রপত্রিকা বা সংবাদমাধ্যমগুলো তো অনেক সময়ই কিছু খবরাখবর একটু রয়েসয়ে ছাপায় ।  আমেরিকার একজন ধর্মযাজক একবার ঘোষণা দিয়ে পবিত্র কোরআন শরিফ পুড়িয়েছিলেন ।  আমাদের সংবাদমাধ্যম এই খবরটা সেভাবে প্রচার করেনি ।  কারণটা খুবই সহজ ,  দেশের সাধারণ ধর্মপ্রাণ মানুষ খবরটা পড়ে বিচলিত হয়ে যেন হাঙ্গামা শুরু না করে আর সেই হাঙ্গামার কারণে যেন অন্য ধর্মের নিরপরাধ মানুষরা বিপদে পড়ে না যান !  সোজা কথায় বলা যায় ,  যে খবর ছাপা হলে দেশের কিংবা দেশের মানুষের ক্ষতি হয় ,  সেই খবর না ছাপানো কিংবা প্রচার না করা এমন কিছু অবাস্তব কিংবা অযৌক্তিক ব্যাপার নয় । 
হরতালের খবর ছাপা হলে দেশের মানুষের ক্ষতি হয় ।  স্কুল - কলেজে ছেলেমেয়েরা যেতে পারেন না ,  দিন - মজুরের সন্তানরা না খেয়ে থাকে ,  লোকজন যাতায়াত করতে পারে না ,  ব্যবসা নষ্ট হয় এবং এসবের সঙ্গে এখন যুক্ত হয়েছে মানুষকে পুড়িয়ে মারা !  কাজেই যদি দেশের সব পত্রিকার সম্পাদক এবং সব টেলিভিশন চ্যানেলের মালিক বসে ঠিক করতেন যে ,  এখন থেকে তারা কবে হরতাল ডাকা হয়েছে সেই খবরটি প্রকাশ করবেন না ।  রাজনৈতিক দলগুলোকেই দায়িত্ব দেবেন ,  তাদের নিজেদের দায়িত্বে যেন সেই খবরটি প্রচার করতে হবে ,  তাহলে কেমন হতো ? 
আমি কল্পনায় দেখতে পাই ,  একটা হরতাল ডাকার পর রাজনৈতিক দলের কর্মীরা পোস্টার ছাপাচ্ছেন ,  লিফলেট ছাপাচ্ছেন ,  ঘুরে ঘুরে সেগুলো বিলি করছেন ।  সবার টেলিফোন নম্বর জোগাড় করে তাদেরকে এসএমএস পাঠাচ্ছেন ।  ফেসবুকে খবরটা প্রচার করার চেষ্টা করছেন ।  মাইক ভাড়া করে রাস্তায় রাস্তায় ঘুরে ঘুরে খবরটা প্রচার করার চেষ্টা করছেন ।  সারাদেশে শুধু হরতালের দিনক্ষণটি জানাতে গিয়েই তাদের ঘাম ছুটে যেত টাকা - পয়সার কথা ছেড়েই দিলাম !  লাখ লাখ টাকা খরচ করে ,  দলের সব কর্মীকে ব্যবহার করেও তারা নিশ্চিত হতে পারতেন না ,  হরতালের খবরটা সবার কাছে পেঁৗছেছে কিনা !  একটা হরতালের কারণে দেশের মানুষের কষ্টের কোনো সীমা থাকে না ।  তাহলে যারা হরতাল ডাকে তারা কেন একটু কষ্ট করবে না ?  সবকিছু তাদের জন্য কেন এত সহজ করে দেওয়া হবে ? 
৩ . 
খবরের কাগজ পড়ে আমরা সবাই জেনেছি ,  বিএনপি - জামায়াত মানুষকে পুড়িয়ে মারার যে আন্দোলন শুরু করেছে ,  সেটি থেমে যাওয়ার কোনো লক্ষণ নেই ।  যতক্ষণ পর্যন্ত না এই সরকারের  ‘ পতন ’  হবে ,  ততদিন এই মানুষ পুড়িয়ে মারা চলতেই থাকবে । 
আমি চিন্তা করে বের করার চেষ্টা করছিলাম আমাদের দেশে কতবার আন্দোলন করে সরকারের পতন ঘটানো হয়েছিল ।  বোঝার বয়স হওয়ার পর প্রথম সরকার পতন দেখেছি ১৯৬৯ সালে ।  আমি তখন ঢাকা কলেজে পড়ি ,  আইয়ুব সরকারের বিরুদ্ধে সারাদেশে আন্দোলন হচ্ছে ,  আমাদের কলেজেও তার ছোঁয়া লেগেছে ।  আমার মতো এক দুর্বলচিত্ত নিরীহ মানুষ ,  আমিও কলেজ ক্যাম্পাসের নিরাপদ অবস্থানে থেকে রাস্তায় মোতায়েন করা ইপিআরদের দুই - চারটি ঢিল মেরেছি ।  আমার স্পষ্ট মনে আছে ,  ইপিআরের মানুষগুলো আমাদের ডেকে বলল ,   ‘ আমাদের শুধু শুধু ঢিল মারছ কেন ?  আমরা বাঙালি ,  আমরাও তোমাদের সঙ্গে আন্দোলনে আছি ।  নেহাত চাকরি করি বলে এখানে ডিউটি করছি ।  ’ 
আমরা তখন ঢিল ছোড়া বন্ধ করেছিলাম ।  তবে সারাদেশের সব মানুষ মিলে বিশাল আন্দোলন শুরু করেছিল বলে আইয়ুব খান পদত্যাগ করেছিলেন সরকারের পতন হয়েছিল !  এখন যে গেটটাকে আমরা আসাদ গেট বলি ,  ঊনসত্তরের আগে সেই গেটের নাম ছিল আইয়ুব গেট ।  ২০ জানুয়ারি  ( ১৯৬৯ )  আসাদ গুলি খেয়ে মারা যাওয়ার পর এই গেটটার নাম দেওয়া হয়েছিল আসাদ গেট । 
ঊনসত্তরের পর সরকারের  ‘ পতন ’  দেখেছি একাত্তরে !  অবশ্য একাত্তরকে কেউ সরকারের পতন হিসেবে দেখে না ।  সেটা আমাদের মুক্তিযুদ্ধ ,  রীতিমতো যুদ্ধ করে পাকিস্তান সরকারকে ঝেঁটিয়ে বিদায় করে আমরা বাংলাদেশ পেয়েছিলাম  ( পাকিস্তান বিদায় হয়েছে কিন্তু পাকিস্তানের ভূত এখনও বিদায় হয়নি ।  এ দেশে এখনও পাকিস্তানের পক্ষে যুদ্ধ করা জামায়াতে ইসলামী রয়ে গেছে ,  যারা এখন বিএনপির হয়ে দেশের মানুষকে পুড়িয়ে মারার দায়িত্ব নিয়েছে )  । 
একাত্তরের পরে সরকারের পতনটি ছিল এ দেশের সবচেয়ে হৃদয়বিদায়ক ঘটনা ।  সেটি কোনো গণঅভ্যুত্থান ছিল না ,  সেটি ছিল একটি সেনা অভ্যুত্থান ।  ১৯৭৫ সালের ১৫ আগস্ট বঙ্গবন্ধুকে সপরিবারে হত্যা করে সরকারের  ‘ পতন ’  করা হয়েছিল ।  আগস্ট থেকে নভেম্বর পর্যন্ত নানা ধরনের ষড়যন্ত্র - অভ্যুত্থান হয়ে শেষ পর্যন্ত জিয়াউর রহমানের নেতৃত্বে এ দেশে সামরিক শাসন তার আসন গেড়ে বসল । 
১৯৭৬ সালে আমি দেশের বাইরে চলে যাই ।  তাই ১৯৮১ সালের ৩০ মে জিয়াউর রহমানকে হত্যা করার খবরটি পেয়েছিলাম দূর থেকে ।  ১৯৮২ সালে সেনা অভ্যুত্থানের কারণে চতুর্থবার সরকারের পতন হলো ।  এবার ক্ষমতায় এলেন হুসেইন মুহম্মদ এরশাদ ।  এই মানুষটি প্রচণ্ড দাপটে দেশ শাসন করেছিলেন আট বছর ।  ১৯৯০ সালে তার সরকারের পতন হলো গণঅভ্যুত্থানে ।  দেশে গণতন্ত্রের যাত্রা শুরু হলো । 
আমি দেশে ফিরে এসেছি ১৯৯৪ সালের শেষে এবং ১৯৯৬ সালেই আবার সরকারের  ‘ পতন ’  দেখলাম ।  সরকারের থাকা বিএনপি তাদের ভোটারবিহীন নির্বাচন করে গণঅভ্যুত্থানের কারণে নির্বাচনের কয়েক সপ্তাহের ভেতর তত্ত্বাবধায়ক সরকারকে ক্ষমতা দিয়ে সরে গিয়েছিল । 
২০০৭ সালের ২২ জানুয়ারি আরেকটা নির্বাচন হওয়ার কথা ছিল; কিন্তু ১১ জানুয়ারি আবার একটা সরকারের  ‘ পতন ’  হলো ।  এটাও সেনাবাহিনীর হস্তক্ষেপের কারণে ।  এই হচ্ছে খুব সংক্ষেপে এ দেশে সরকার  ‘ পতনের ’  ইতিহাস ।  নির্বাচন হয় ,  যদি সরকার পরিবর্তনগুলোকে হিসেবে না আনি ,  তাহলে জোর করে সরকারের পতন হয় এই দুই কারণে হয় গণঅভ্যুত্থানে ,  না হয় সেনাবাহিনীর হস্তক্ষেপে ।  নিজ থেকে হাসিমুখে কোনো সরকার ক্ষমতা ছেড়ে দেয়নি । 
বিএনপি - জামায়াত ঘোষণা দিয়েছে ,  সরকারের পতন না হওয়া পর্যন্ত তারা আন্দোলন চালিয়ে যাবে ।  তাদের কাছে যেটা আন্দোলন ,  এ দেশের মানুষের কাছে সেটা শুধু যে দুর্ভোগ তা নয় ,  সেটা হচ্ছে মানুষ পুড়িয়ে মারার একটা অবর্ণনীয় নৃশংসতা ।  তাদের মানুষ পোড়ানোর আন্দোলনে এক সময় দেশের সাধারণ মানুষ যোগ দিয়ে বিশাল একটা গণঅভ্যুত্থান গড়ে তুলবে সেটি ভাবার কোনো কারণ নেই ।  আমরা বরং উল্টোটা হতে দেখছি ,  যতই দিন যাচ্ছে ততই দেখছি পাবলিক পেট্রোল বোমা হাতে তাদের রাজনৈতিক কর্মীদের হাতেনাতে ধরে শক্ত পিটুনি দিয়ে পুলিশের হাতে তুলে দিচ্ছে ।  শুক্র ও শনিবার বিরতি দিয়ে টানা দশ দিন হরতাল ডেকে রাখলে সাধারণ মানুষ উৎসাহে আন্দোলনে ঝাঁপিয়ে পড়ার বিন্দুমাত্র সম্ভাবনা নেই ।  ছেলেমেয়েদের এসএসসি পরীক্ষা দিতে না দিলে সেই রাজনৈতিক দলের জন্য কারও মনে এতটুকু সমবেদনা হবে না ।  শুধু যে বাংলাদেশের মানুষ ঢাকা মেডিকেল কলেজের বার্ন ইউনিটের অবর্ণনীয় নৃশংসতা দেখে হতবুদ্ধি হয়েছে তাই নয় ,  নানা দেশের কূটনীতিকরাও আতঙ্কিত হতে শুরু করেছেন । 
এ দেশের মানুষ দাঁতে দাঁত চেপে এর মাঝে এক মাস থেকে বেশি সময় সরকার পতনের আন্দোলন সহ্য করে গেছে ।  যদি কোনো সমাধান না হয় ,  যদি তাদেরকে বাধ্য করা হয় তাহলে তারা হয়তো আরও সহ্য করবে ।  কিন্তু রাজনৈতিক দল হিসেবে বিএনপির তখন কী অবস্থা হবে ?  তারা কি আদৌ একটা রাজনৈতিক দল হিসেবে টিকে থাকবে ? 
আমি মোটেও রাজনৈতিক বিশ্লেষক নই ।  আমার বিশ্লেষণ কাউকে মেনে নিতে হবে না ।  কিন্তু এ কথাটা তো কেউ অস্বীকার করতে পারবে না পৃথিবীর যে কোনো কিছুর নব্বই ভাগ কমন সেন্স দিয়ে বুঝে ফেলা যায় ।  শুধু তাই নয় ,  যে বিষয়টা কমন সেন্স দিয়ে বোঝা যায় না তার মাঝে যে বড় ধরনের গোলমাল আছে ,  সেটা বোঝার জন্য আইনস্টাইন হতে হয় না ।  মানুষ পুড়িয়ে সরকারের পতন করতে না পারলে এক সময় সেনা অভ্যুত্থানের মাধ্যমে সরকারের পরিবর্তন হয়ে যাবে ,  সেটাও মেনে নেওয়া কঠিন ।  একটা মানবিক কারণ দেখিয়ে অবরোধ - হরতাল তুলে নেওয়ার অনেক সুযোগ ছিল ।  পুত্রের অকালমৃত্যুও তার মাঝে একটা; কিন্তু কোনো সুযোগ গ্রহণ করা হলো না ।  যার অর্থ অবরোধ - হরতাল চলতেই থাকবে ! 
কয়েকদিনের মাঝে ভ্যালেন্টাইনস ডে চলে আসবে ।  আমাদের দেশে এই দিবসটা আজকাল খুব হৈচৈ করে উদযাপন করা হয় ।  ধরা যাক ,  এই ভ্যালেন্টাইনস ডে কিংবা ভালোবাসা দিবসের কারণে হঠাৎ করে সরকারের বুকের মাঝে ভালোবাসা উথলে উঠল এবং তারা ঘোষণা দিল ,  কয়েকদিনের মাঝে আবার নতুন করে নির্বাচন হবে ।  তাহলেই কি সমস্যা মিটে যাবে ?  গত বছরই তো একটা নির্বাচন হয়েছিল; কিন্তু সেই নির্বাচন থামানোর জন্য কী পরিমাণ তাণ্ডব হয়েছিল মনে আছে ?  যদি আবার নির্বাচনের ঘোষণা দেওয়া হয় ,  তাহলে কি তখন তত্ত্বাবধায়ক সরকারের দাবিতে আবার সেই তাণ্ডব ,  সেই মানুষ পোড়ানো ,  সেই স্কুল পোড়ানো শুরু হয়ে যাবে না ? 
৪ . 
এটা ফেব্রুয়ারি মাস ।  আমাদের বাংলা ভাষার মাস ,  পৃথিবীর আন্তর্জাতিক মাতৃভাষা দিবসের মাস ।  আমরা যারা বই পড়ি ,  বই লিখি ,  তাদের জন্য আরও একটা বাড়তি আনন্দের বইমেলার মাস ।  আমি যেহেতু সিলেটে থাকি ,  তাই আমাকে বইমেলা দেখার জন্য সিলেট থেকে ঢাকা যেতে হয় ।  এই বছর হরতাল - অবরোধের কারণে ইচ্ছা হলেই সিলেট থেকে ঢাকা চলে আসতে পারি না ।  খবরের কাগজে বইমেলার খবর পড়ি ,  কষ্ট করে হলেও কোনো এক সময় সিলেট থেকে ঢাকার বইমেলায় যাব । 
যাদের শখের বইমেলা নেই ,  কিন্তু জীবন - মরণ সমস্যা আছে তারা কী করবে ?  যেদিন মজুরটিকে ঘর থেকে বের হয়ে সারাদিন কাজকর্ম করে দিনের শেষে সন্তানদের জন্য খাবার কিনে আনতে হয় ,  তারা যখন তাদের অভুক্ত সন্তানের মুখের দিকে তাকিয়ে থাকে ,  তাদের কেমন লাগে ? 
আমরা বাংলাদেশের মানুষ এর থেকেও অনেক ভয়াবহ অবস্থা পার হয়ে এসেছি ।  কাজেই নিশ্চিতভাবেই একদিন এই শ্বাসরুদ্ধকর অবস্থা থেকে পার হয়ে আসব ।  শুধু দুঃখ ,  তখন আগুনে পুড়ে ,  বোমার আঘাতে কিংবা গুলির আঘাতে মারা যাওয়া অনেক মানুষ থাকবে না ।  তাদের আপনজনরা অবাক হয়ে ভাববে ,  পৃথিবীটা আমাদের জন্য এত নিষ্ঠুর কেন ? 
তাদের সেই প্রশ্নের উত্তর দেওয়ার ক্ষমতা কারও নেই ।  সেই অপরাধবোধের দায়ভার থেকে আমাদের কারও মুক্তি নেই । 






একটুখানি চাওয়া 




১ . 
আমি বানিয়ে বানিয়ে গল্প লিখি ।  বেশিরভাগ সময়েই বাচ্চা - কাচ্চাদের জন্য লিখি বলে আমার লেখালেখিতে খুব দুঃখ কষ্ট বেশি থাকে না ।  যদি কখনো কাহিনীর খাতিরে অল্প বিস্তর দুঃখ কষ্ট চলে আসে ,  সেটা লিখতেও আমার খুব সমস্যা হয় ।  মাঝে মাঝে কাল্পনিক চরিত্রের জন্যই লিখতে লিখতে আমার চোখ ভিজে আসে ।  যদি কখনো কেউ আমাকে বরিশালের বাসের হেলপার সোহাগ বিশ্বাসের কাহিনীটা দুঃখের গল্প হিসেবে লিখতে বলত ,  আমি সম্ভবত লিখতে রাজি হতাম না ।  বলতাম -  এটা মোটেও বাস্তব গল্প নয় ,  কোনো মানুষের জীবনে এত কষ্ট হয় না ।  কিন্তু আমরা সবাই পত্রপত্রিকায় সোহাগ বিশ্বাসের কাহিনীটুকু পড়েছি ।  তাই আমরা জানি আমাদের দেশে মানুষের জীবনে এরকম ট্র্যাজেডি হয় । 
সোহাগ বিশ্বাসের বয়স মাত্র ১৮ ।  বাবা নেই ,  মায়ের একমাত্র সন্তান ।  মা চোখে দেখেন না ,  সংসারে অর্থকষ্ট ।  সোহাগ শেষ পর্যন্ত বাসের হেলপারের একটি চাকরি পেয়েছে ,  বেতন তিন হাজার টাকা ।  প্রথম যেদিন কাজে যাবে তার উৎসাহের সীমা নেই ।  মায়ের কাছে দোয়া নিয়ে কাজে যাওয়ার আগে মাকে জিজ্ঞেস করেছে ,  আজ রাতে কী খেতে চায় ,  সবকিছু সে কিনে আনবে ।  সেদিন বরিশালে বিএনপি - জামায়াতের সকাল - সন্ধ্যা হরতাল ।  সোহাগ বিশ্বাসদের ট্রাকে তাই ভোরবেলা পেট্রোল বোমা মেরে আগুন ধরিয়ে দিল দুর্বৃত্তরা ।  ড্রাইভার কোনোমতে বেঁচে গেল ,  ১৮ বছরের সোহাগ বাঁচল না ,  পুড়ে অঙ্গার হয়ে গেল ।  মা চোখে দেখতে পান না বলে সন্তানের পুড়ে অঙ্গার হয়ে যাওয়া দেহটিকে দেখতে পেলেন না ।  তার কবর স্পর্শ করে চুপচাপ বসে রইলেন । 

আমরা এখন জানি ,  আগুন ধরিয়ে কাউকে পুড়িয়ে মারতে পারলে তার রেট ২০ হাজার টাকা ।  সোহাগ বিশ্বাসকে পুড়িয়ে মেরেও সম্ভবত কেউ একজন ২০ হাজার টাকা পকেটে নিয়ে বাড়ি গেছে ।  কিংবা কে জানে হয়তো বিএনপি - জামায়াতের কর্মীরা নিজেরাই কাজটা করেছে ,  ২০ হাজার টাকা খরচ করতে হয়নি ।  তবে একটা বিষয় নিশ্চিত ,  বিএনপি - জামায়াতের নেতাদের মুখে একটু হলেও উল্লাসের ছাপ পড়েছে যে ,  অন্তত আরও একজনকে পুড়িয়ে মেরে আন্দোলনটাকে একটু এগিয়ে নেওয়া গেছে ।  আমি যখন এটা লিখছি ,  তখন পর্যন্ত ৩৬ জনকে পুড়িয়ে কিংবা বোমা ছুড়ে মারা হয়েছে ।  আন্দোলনের সাফল্যের জন্য সংখ্যাটিকে কতদূর নেওয়া হবে ,  আমরা কেউই এখনও জানি না । 
এই ৩৬ জনের মৃত্যু তালিকায় মাহবুবুর রহমান বাপ্পীর নামও আছে ।  সে ছাত্রদলের কর্মী ,  ঘরে বসে বোমা বানানোর সময় হঠাৎ করে বোমা বিস্ফোরিত হয়ে খুবই খারাপভাবে আহত হয়েছিল ।  ছিন্নভিন্ন একটা হাতকে কেটে বাদ দিয়েও তাকে বাঁচানো যায়নি ।  বিএনপির কোনো নেতা সম্ভবত তাদের এই কর্মীর জন্য কোনো সমবেদনা জানাতে আসেননি ।  তার জন্য নিশ্চয়ই কোনো শোকবই খোলা হয়নি ।  সেই শোকবইয়ে কেউ স্বাক্ষর দিতে আসেনি ।  বাপ্পীর মায়ের কথা আমার খুব মনে পড়ে ।  রাজনৈতিক দলের যে নেতারা তার সন্তানকে এই পথে ঠেলে দিয়েছেন ,  তিনি কি কখনও তাদের ক্ষমা করতে পারবেন ? 
খবরের কাগজে একটি অত্যন্ত বিচিত্র খবর চোখে পড়েছে ।  বিএনপির ভাইস চেয়ারম্যান সেলিমা রহমান  ‘ এজেন্ট ও গোয়েন্দা দিয়ে পেট্রোল বোমা মেরে নিরপরাধ মানুষ পুড়িয়ে তাদের পোড়া দেহ নিয়ে কুৎসিত রাজনৈতিক বেসাতি বন্ধ ’  করার জন্য সরকারের কাছে আহ্বান জানিয়েছেন ।  আমি ঠিক জানি না কোন অপরাধটি বেশি জঘন্য -  মানুষকে পুড়িয়ে মারা ,  নাকি পুড়িয়ে মারার পর এ রকম একটি বিবৃতি দেওয়া ! 
আমি অবশ্য এ ধরনের রাজনৈতিক নেতাদের খুব একটা দোষ দিতে পারি না ।  আমাদের দেশের খুব গুরুত্বপূর্ণ খবরের কাগজ কিন্তু পেট্রোল বোমা কে মারছে ,  সেটা লিখতে খুবই সতর্ক ।  তারা সবসময় তাদের দুর্বৃত্ত বলে সম্বোধন করে ।  দেশের গুরুত্বপূর্ণ সংবাদপত্র যেহেতু এখনও জানে না কারা এই অমানুষিক নৃশংসতা করছে ,  তাহলে সেই সুযোগটি কেন জামায়াত - বিএনপি নেবে না ?  এ দেশে এত বড় সুযোগ আর কেউ কি তাদের জন্য তৈরি করে দেবে ?  পত্রপত্রিকা পড়ে মাঝে মধ্যে আমার গলায় আঙুল দিয়ে বমি করে ফেলতে ইচ্ছা করে । 
২ . 
আমাদের দেশে রাজনীতির হিসাব খুব সোজা ।  যদি সোজাসুজি পাওয়া না যায় সেটা জোর করে আদায় করে নিতে হবে ।  গত বছর ৫ জানুয়ারির নির্বাচনটা জোর করে বন্ধ করার জন্য জামায়াত - বিএনপি অনেক চেষ্টা করেছিল ,  অনেক বেশি মানুষ পুড়িয়ে মেরেছিল ।  শুধু স্কুলই পুড়িয়েছিল প্রায় দেড়শ ’  ।  তবু একটা নির্বাচন হয়েছিল এবং নির্বাচনের পর মানুষ পুড়িয়ে মারা বন্ধ হয়েছিল ।  শেষ পর্যন্ত আমরা স্বস্তির নিঃশ্বাস ফেলেছিলাম ।  তারপর থেকে শুনছি আন্দোলন হবে ,  সেই আন্দোলনে বেআইনি সরকার উৎখাত করা হবে ।  আমরা সবাই সেই আন্দোলন দেখার জন্য অপেক্ষা করে ছিলাম ।  কখনও ভাবিনি আন্দোলনের অর্থ ঘরে বসে অবরোধ - হরতালের ডাক দেওয়া আর সেই অবরোধ - হরতালের ডাকটি যেন মানুষের কানে যায় ,  সে জন্য পথেঘাটে যেখানে সম্ভব পেট্রোল বোমা দিয়ে মানুষ পুড়িয়ে মারা ।  যত বেশি মানুষ মারা যাবে ,  পঙ্গু করা যাবে ,  তত সফল আন্দোলন ।  রাজনীতির জন্য আর সাধারণ মানুষের সমর্থনের প্রয়োজন নেই ।  দলের মানুষকে নৃশংস খুনি হিসেবে গড়ে তুলতে পারলেই হলো ।  পুলিশ - র‌্যাব - বিজিবির ভয় থাকলে টাকা দিয়ে কাজ সেরে নেওয়া যায় ।  এক একজন মানুষকে খুন করার জন্য ২০ হাজার টাকার চুক্তি ।  এ দেশে টাকার অভাব নেই ।  এক কোটি টাকার বাজেট করা হলে শ ’ পাঁচেক মানুষকে নিশ্চিন্তে পুড়িয়ে মারা যাবে ,  কী সহজ একটা হিসাব । 
রাজনীতির এই হিসাব আমাদের দেশে ছিল না ,  এটা নতুন আনা হয়েছে ।  আফ্রিকায় বোকো হারাম ও মধ্যপ্রাচ্যে আইএস এ রকম অবলীলায় মানুষ মারতে পারে ।  আমাদের খুবই দুর্ভাগ্য ,  এ দেশের বিএনপির মতো বড় একটি রাজনৈতক দল জামায়াতের সঙ্গে একত্র হয়ে গেল !  বিএনপির রাজনৈতিক চরিত্রটি ধীরে ধীরে পাল্টে যাচ্ছে ।  এখন মানুষকে পুড়িয়ে মারা আর নৃশংসতা নয় ,  মানুষ হত্যা নয় -  এটা খুবই সাধারণ একটা রাজনৈতিক প্রক্রিয়া ।  আমার সঙ্গে বিএনপির কোনো রাজনৈতিক নেতার পরিচয় নেই ।  থাকলে তার একটি আঙুলকে ধরে তার নিচে একটা ম্যাচের কাঠি জ্বালিয়ে দেখাতাম ,  পুড়ে গেলে কী অমানুষিক যন্ত্রণা হয় ।  তারা এ দেশের সাধারণ খেটে খাওয়া মানুষ ,  শিশু - মহিলা সবাইকে এভাবে পুড়িয়ে যাচ্ছেন ,  এর মাঝে ৩৬ জন মারা গিয়ে যন্ত্রণার অবসান ঘটিয়েছেন ।  বেঁচে থেকে যন্ত্রণায় ছটফট করছেন আরও শত শত মানুষ । 
৩ . 
বিশ্ব ইজতেমা এ দেশের সাধারণ ধর্মপ্রাণ মানুষের জন্য অনেক বড় একটি ব্যাপার ।  টেলিভিশনে একজনের বক্তব্য শুনছিলাম ।  হতদরিদ্র মানুষটি বলছিলেন ,   ‘ আমার তো আর হজে যাওয়ার মতো টাকা নেই ,  তাই কোনোদিন হজে যেতে পারব না ।  শুনেছি ,  এটা হজের পর সবচেয়ে বড় সম্মেলন ,  তাই এখানে এসেছি ।  ’  আমরা সবাই ভেবেছিলাম ,  নিশ্চয়ই বিশ্ব ইজতেমার সময়টুকুতে অবরোধ তুলে নেওয়া হবে ।  তুলে নেওয়া হয়নি ।  শুধু যে তুলে নেওয়া হয়নি তা নয় ,  বিশ্ব ইজতেমা থেকে ফিরে আসা মুসলি্লদের বাসেও পেট্রোল বোমা মারা হয়েছে ,  নীলফামারীতে এভাবে একজন বিএনপি নেতার বাবা পুড়ে মারা গেছেন ।  বিএনপির সেই নেতা হতবাক হয়ে আছেন ।  এই ২৫ তারিখে সরস্বতী পূজা ছিল ,  কেউই আশা করেনি পূজার জন্য অবরোধ তুলে নেওয়া হবে; কিন্তু অবরোধের সময় সেদিন আলাদাভাবে হরতাল ডেকে দেওয়া হবে -  সেটি কেউ বুঝতে পারেনি ।  সিলেটে সেদিন হরতাল ছিল ।  সামনে এসএসসি পরীক্ষা ।  অবরোধ - হরতালের কারণে  ‘ ও ’  লেভেল ,   ‘ এ ’  লেভেল পরীক্ষাগুলো এ দেশে বাতিল করতে হয়েছে ।  কাজেই এসএসসি পরীক্ষার সময় অবরোধ - হরতাল তুলে নিয়ে ছেলেমেয়েদের শান্তিতে পরীক্ষা দিতে দেওয়া হবে -  সে রকম মনে হয় না ।  এক - দু ’ দিনের অবরোধ - হরতাল হলে পরীক্ষা এক - দু ’ দিন আগে - পিছে নেওয়া যায় ।  অনির্দিষ্টকালের অবরোধ - হরতাল থাকলে পরীক্ষা আগে - পিছে নেওয়া যায় না ।  মনে হয় ,  এই অবরোধ - হরতালের মাঝেই পরীক্ষা নেওয়া হবে ।  মা - বাবা তাদের সন্তানদের পরীক্ষা দিতে পাঠিয়ে দুরু দুরু বক্ষে অপেক্ষা করবেন ।  এসএসসি পরীক্ষার সময় সন্ত্রাস - তাণ্ডব আরও বেড়ে যাবে কি - না আমরা জানি না ।  যারা এই সন্ত্রাস - তাণ্ডব - নৃশংসতা করছে ,  তাদের বলে কোনো লাভ নেই ।  তাই সে চেষ্টাও করছি না ।  খোদার কাছে দোয়া করি ,  আমাদের দেশের এই ছেলেমেয়েরা যেন ঠিকভাবে পরীক্ষা দিয়ে সুস্থ দেহে তাদের বাবা - মায়ের কাছে ফিরে যেতে পারে । 
৪ . 
আমরা খুব দুঃসময়ের ভেতর দিয়ে যাচ্ছি ।  প্রতিদিন খবরের কাগজে মানুষ পুড়িয়ে মারার ছবি দেখে ,  মানুষকে হত্যা করার খবর পড়ে দিন শুরু করতে হয় ।  মাঝে মধ্যে খবরের কাগজটি সরিয়ে রাখি ,  যেন চোখের সামনে থেকে সরিয়ে নিলেই সেই দুঃসহ ঘটনাগুলো জীবন থেকে সরে যাবে ।  তারপরও আমরা আশায় বুক বেঁধে আছি ,  এ দেশ এর থেকে অনেক বড় বিপর্যয়ের পরও মাথা তুলে দাঁড়িয়েছে ।  মানুষ হত্যার এই নৃশংসতা নিশ্চয়ই এক সময় বন্ধ হবে ।  মা তার সন্তানকে স্কুলে পাঠানোর পর একটুখানি শান্তিতে থাকতে পারবেন ।  ট্রাক ড্রাইভারের স্ত্রী ,  হেলপারের আপনজনকে ভয়াবহ আতঙ্ক নিয়ে অপেক্ষা করতে হবে না ।  একজন বাসযাত্রীকে পুলিশ প্রহরায় পথ চলতে হবে না ।  একজন ট্রেনযাত্রীকে নিজের জীবনটা হাতে নিয়ে ট্রেনে উঠতে হবে না । 
সাধারণ মানুষের জন্য গভীর ভালোবাসার কথা মনে করে এই নৃশংসতা আর তাণ্ডব বন্ধ হবে ,  সেটা আমরা কেউ মনে করি না ।  কিন্তু একটা রাজনৈতিক দল রাজনীতির কথা বলে এই হত্যাযজ্ঞ চালিয়ে যে এক সময় রাজনৈতিক জগতে পুরোপুরি মূল্যহীন হয়ে যেতে পারে ,  অন্তত সেই কথাটি মনে রেখে কি তারা এই হত্যাযজ্ঞ বন্ধ করতে পারে না ? 
এ দেশের মানুষ তো খুব বেশি কিছু চাইছে না ।  শুধু একটুখানি নিরাপদ জীবন চাইছে ,  সেটি কি খুব বেশি চাওয়া হলো ? 






একটুখানি শান্তি 



১ . 
আমি জানি না সবাই লক্ষ্য করেছিল কিনা -  শিক্ষা মন্ত্রণালয় থেকে সব বিশ্ববিদ্যালয়কে চিঠি দেওয়া হয়েছিল যে এখন থেকে এসএসসি আর এইচএসসি ’ র রেজাল্টের ভিত্তিতে বিশ্ববিদ্যালয়ে ছাত্র ভর্তি হবে ।  খবরটা জেনে আমি যথেষ্ট উত্তেজিত হয়ে বিষয়টা নিয়ে কিছু একটা লিখতে চেয়েছিলাম ।  কিন্তু তার মাঝে সারাদেশে অবরোধ শুরু হয়ে গেল -  মানুষের কী কষ্ট !  এখন কার আর মনের অবস্থা আছে পত্রিকায় বিশ্ববিদ্যালয়ের ভর্তি পরীক্ষা নিয়ে লেখা পড়ার ?  কিন্তু যেহেতু কথা দিয়েছি প্রতি দুই সপ্তাহে একবার করে লিখব ,  তাই কাগজ - কলম নিয়ে বসেছি ।  কী লিখব নিজেও জানি না । 
গণতন্ত্র নিয়ে লেখা যেতে পারে ,  পত্র - পত্রিকায় দেখছি সবাই আজকাল গণতন্ত্র নিয়ে লিখছে ,  কথা বলছে ।  পৃথিবীর কতগুলো দেশে গণতন্ত্র আছে দেখার জন্যে ইন্টারনেটে ঘাঁটাঘাঁটি করে বেশ অবাক হলাম ।   ‘ খাঁটি গণতন্ত্র ’  নাকি আছে মাত্র পঁচিশটি দেশে ,  বেশির ভাগই ইউরোপের দেশ ,  তার মাঝে ভারতবর্ষের নাম নেই !  খাঁটি গণতন্ত্রী দেশ হিসেবে আমেরিকা আর জাপানের নাম আছে বলে রক্ষা ।  এই দেশগুলোতে মোটামুটি মানুষের সংখ্যা বেশি ,  তা না হলে খাঁটি গণতন্ত্র উপভোগকারী মানুষের সংখ্যা পৃথিবীর জনসংখ্যার পাঁচ শতাংশ থেকেও কম হতো ।  আমেরিকা জাপানকে নিয়ে সংখ্যাটা দশ শতাংশের কাছাকাছি পৌঁছেছে !  আমেরিকার গণতন্ত্র নিয়ে অবশ্যি আমার খুবই সন্দেহ -  প্যালেস্টাইন নামক ভূখণ্ডের মানুষদের গণতান্ত্রিক অধিকার দূরে থাকুক ,  মানুষ হিসেবে বেঁচে থাকার অধিকারকে তারা যেভাবে দলিত করে বেড়ায় তখন নিজের দেশে গণতন্ত্র উপভোগ করার বিষয়টুকুকে এক ধরনের উৎকট রসিকতা মনে হয় !  বিশেষ করে মধ্যপ্রাচ্যে গণতন্ত্র প্রতিষ্ঠা করার প্রজেক্ট হাতে নেওয়ার কারণে সেই দেশগুলোর এখন যা অবস্থা তাতে গণতন্ত্র শব্দটাকে রীতিমতো ভীতিকর বলে মনে হয় ।  বাইরে থেকে রফতানি করা এই গণতন্ত্রের কারণে শুধু ইরাকেই প্রায় পাঁচ লাখ মানুষ মারা গেছে । 
আমাদের দেশে গণতন্ত্রের কতোটুকু ভেতরে আমরা যেতে পেরেছি ,  আমি জানি না ।  বলা যেতে পারে বড়জোর কয়েকবার নির্বাচন করেছি ।  মজার কথা হলো নির্বাচনের পরে সবসময়েই যে দল হেরে গেছে তারা ঘোষণা দিয়েছে এই নির্বাচনে  ‘ কারচুপি ’  হয়েছে ,  এবং এই নির্বাচনের ফলাফল তারা মানে না ।  আরো মজার কথা হলো শেষ পর্যন্ত হেরে যাওয়া দল যদিবা নির্বাচনের ফলাফল মেনে নিয়েছে ,  তারা কিন্তু কখনোই সংসদে যায় না !  ট্যাক্স ফ্রি গাড়ি ছাড়া সংসদে যাওয়ার কোনো আগ্রহ নেই ।  সংসদে হাজির না থাকলে সাংসদ পদ বাতিল হয়ে যাবে বলে দল বেঁধে একদিন সংসদে হাজির হয়েছে ,  কিন্তু তার বেশি তাদের কাউকে কিছু করতে দেখিনি ।  তাই আমাদের দেশে কেউ যখন  ‘ গণতন্ত্র গণতন্ত্র ’  বলে মুখে ফেনা তুলে ফেলেন তখন আমার খুব জানার ইচ্ছে করে -  তারা কোন ধরনের গণতন্ত্রের কথা বলছেন ।  সাংসদদের ট্যাক্স ফ্রি গাড়ি কি গণতন্ত্র ?  নাকি সাংসদ পদ টিকিয়ে রাখার জন্যে একদিন সংসদে হাজির হওয়া গণতন্ত্র ?  এটুকুতেই আমরা খুশি থাকব ? 
আমাদের দেশের সাধারণ মানুষ নির্বাচনে ভোট দিতে খুব পছন্দ করেন ।  বেশি ভোট পেয়ে একজন নির্বাচিত হন ।  যিনি হেরে যান তিনিও কম ভোট পান না ।  তাই নির্বাচিত সাংসদেরা যখন একেবারেই সংসদে যান না ,  তারা কিন্তু এই দেশের মানুষের সাথে রীতিমতো বেঈমানি করেন ।  আমাদের দেশে  ‘ নির্বাচন ’  ,   ‘ ভোট ’  ,   ‘ গণতন্ত্র ’  -  এসব বিষয় নিয়ে অনেক আলোচনা হয় ।  কিন্তু নির্বাচিত হয়ে একদিনও সংসদে না গিয়ে পুরো গণতন্ত্রের বারোটা বাজিয়ে দেয়া হয় ,  সেটা নিয়ে কোনো আলাপ - আলোচনা হয় না ।  কাজেই যখন সবাই গণতন্ত্রের কথা বলছেন তখন আমার জানার কৌতূহল হয় -  এটা কি শুধু নির্বাচন করে সরকার গঠন করার প্রক্রিয়া ,  নাকি তার চাইতে বেশি কিছু ?  যদি এটা শুধু সরকার গঠন করা হয় তখন হঠাৎ করে এই পুরো ব্যাপারটাতে আমি উৎসাহ হারিয়ে ফেলি ।  যারা সরকার গঠন করেন তারা কিন্তু দেশ চালনার দায়িত্ব গ্রহণ করেন না ,  ক্ষমতা গ্রহণ করেন ।  আমার মনে হয় শব্দটা যে  ‘ দায়িত্ব ’  ,  মোটেও  ‘ ক্ষমতা ’  নয় ,  সেটা সবাইকে ভালো করে বুঝিয়ে দেওয়া দরকার । 
যদি ধরে নিই আমাদের দেশে নির্বাচনই হচ্ছে গণতন্ত্র ,  এর থেকে বেশি আশা করা আহাম্মকি; তাহলেও আমার একটা প্রশ্ন থেকে যায় ।  এই নির্বাচনে অংশ নেবে কারা ? 
আমি একচক্ষু হরিণের মতো এই দেশের সবকিছুকে আমি একবার হলেও মুক্তিযুদ্ধের ফিল্টার দিয়ে দেখি ।  বাংলাদেশটাতো এমন নয় যে এটা গাছে ধরেছিল ,  একদিন পেকে টুপ করে নীচে পড়েছে আর আমরা তুলে এনেছি ।  ভয়ংকর একটা যুদ্ধ করে এই দেশ স্বাধীন হয়েছিল ,  সেই যুদ্ধে এই দেশের একটি পরিবারও ছিল না যাদের কোনো না কোনো আপনজন হারিয়ে যায়নি ।  এই যুদ্ধে আমরা টিকে গিয়েছিলাম ,  কারণ -  একাত্তরে আমরা একসাথে ছিলাম ,  আমরা স্বাধীন একটা দেশের স্বপ্ন দেখেছিলাম ।  কেউ কল্পনাও করতে পারবে না ,  আমরা কতো বড় সৌভাগ্যবান জাতি যে মাত্র নয় মাসে আমরা আমাদের স্বাধীনতা পেয়ে গিয়েছিলাম ।  স্বাধীনতার জন্য যুদ্ধ করে এই পৃথিবীতে কতো জাতি নিশ্চিহ্ন হয়ে গেছে ,  কতো জাতি প্রজন্মের পর প্রজন্ম রিফিউজি ক্যাম্পে কাটিয়ে দিয়েছে -  আমরা কি কখনো চিন্তা করে দেখেছি ? 
আমাদের এই দেশটির জন্য এককভাবে অবদান রেখেছিলেন বঙ্গবন্ধু শেখ মুজিবুর রহমান ।  আমাদের মতো সবাই যাঁরা একাত্তরকে নিজের চোখে দেখেছে তাঁরা সবাই জানেন সেই উত্তাল সময়ে বাংলাদেশ আর বঙ্গবন্ধু আসলে সমার্থক ছিলেন ।  তিনি হঠাৎ করে উঠে আসেননি ।  এই দেশে দীর্ঘদিন রাজনীতি করেছেন ,  জেল খেটেছেন ,  কষ্ট করেছেন ,  আমি সুযোগ পেলেই সবাইকে বলি তাঁর  ‘ অসমাপ্ত আত্মজীবনী ’  বইটা একবার পড়ে দেখতে ।  দেশের জন্য রাজনীতি করতে হলে একজনকে কত বড় আত্মত্যাগ করতে হয় সেটি এই বইটি পড়লে বোঝা যায় । 
বাংলাদেশ এবং বঙ্গবন্ধু সমার্থক ।  বাংলাদেশের মাটিতে বসে বাংলাদেশকে অস্বীকার করে যেমন বাংলাদেশের রাজনীতিতে অংশ নেওয়া যায় না ,  ঠিক সে রকম বঙ্গবন্ধুকে অস্বীকার করেও এই দেশের রাজনীতিতে অংশ নিয়ে গণতন্ত্রের জন্য জান কোরবান করে দেওয়া যায় না ।  খালেদা জিয়ার পুত্র তারেক রহমান বঙ্গবন্ধুকে শুধু অস্বীকার করেনি ,  তাঁকে অসম্মান করার জন্য এমন আপত্তিকর শব্দ ব্যবহার করেছে যেটি আমার পক্ষে কাগজেও লেখা সম্ভব নয় ।  যে কোনো রাজনৈতিক দলই ছোট - বড় ভুল করে থাকে ,  কাজেই বিএনপিও যে ভুল করবে না তা নয় ।  কিন্তু তারেক রহমানের বক্তব্যকে মেনে নিয়ে কিংবা তার পক্ষে সাফাই গেয়ে তারা সম্ভবত রাজনীতির সবচেয়ে বড় ভুলটি করে বসেছে ।  আমি ব্যক্তিগতভাবে মনে করি জামায়াতের সাথে রাজনীতি করে বিএনপি এই দেশে রাজনীতি করার নৈতিক অধিকার হারিয়েছিল ।  বঙ্গবন্ধুকে অস্বীকার করে তারা সম্ভবত তাদের কফিনে এখন পাকাপাকিভাবে পেরেক ঠুকে দিয়েছে ।  এই দলটি এখন কি এই দেশের মানুষের কাছে কোনো সমবেদনা খুঁজে পাবে ? 
২ . 
আমি যখন এই লেখাটি লিখছি তখন দেশে অনির্দিষ্টকালের জন্য অবরোধ চলছে ।  হরতাল বলতে কী বোঝায় -  আমরা সেটা মোটামুটি জানি ।   ‘ অবরোধ ’  শব্দটির অর্থ আমরা বুঝতে পারি ,  কিন্তু এই দেশের বেলায়  ‘ অবরোধ ’  বলতে কী বোঝায় -  সেটা আমি জানি না ।  শুধু আমি না ,  আমার ধারণা কেউই জানেন না ।  যারা অবরোধের ডাক দিয়েছে তারাও জানে না ।  হরতালের আগের রাতে গাড়ি পোড়ানোর ,  কিছু মানুষ মারার রেওয়াজ আছে ।  অবরোধের সময় কখন গাড়ি পোড়ানো হবে ?  হরতাল ডাকতে হয় ,  যারা হরতালকে সমর্থন করেন তারা ঘর থেকে তখন বের হবেন না ,  দোকানপাট খুলবেন না ।  কিন্তু হরতালের মত অবরোধ  ‘ ডাকা ’  যায় না ,  অবরোধ  ‘ করতে ’  হয় ।  এখানে কে অবরোধ করবে ব্যাপারটি পরিষ্কার নয় ।  বিএনপি দেশবাসীকে অবরোধ করতে বলছে ।  কিন্তু আমি মোটামুটি নিশ্চিত দেশবাসী গায়ে পড়ে পড়ে এই দেশের রেলগাড়ি ,  স্টিমার ,  লঞ্চ অবরোধ করার জন্যে এগিয়ে যাবে না ।  কখনো যায় না ।  অবরোধের কাজটি তাদের নিজেদেরই করতে হবে । 
তারা নিজেরা সেই কাজটি কেমন করছে ?  এখন পর্যন্ত বারো থেকে তেরোজন মানুষকে হত্যা করা হয়েছে ।  আহত হয়েছে কয়েকশ ’  মানুষ ।  অসংখ্য গাড়ি পোড়ানো হয়েছে ।  ট্রেন লাইনের ফিসপ্লেট খুলে ট্রেনকে ফেলে দেওয়া হয়েছে ।  আমার খুবই অবাক লাগে যে একটি রাজনৈতিক দল ভেবে - চিন্তে খুবই ঠান্ডা মাথায় এই কাজগুলো করার সিদ্ধান্ত নিতে পারে ?  খবরে দেখেছি বিএনপি ’ র পক্ষ থেকে দেশের মানুষকে এই কষ্ট সহ্য করার জন্যে অনুরোধ করা হয়েছে ।  দেশের মানুষকে পথে নেমে আসতে বলা হয়েছে ,  জানানো হয়েছে সরকারকে উত্খাত না করা পর্যন্ত এই অবরোধ চলতে থাকবে । 
সত্যিই কি এভাবে একটা সরকারকে উৎখাত করা সম্ভব ?  চরম অরাজক একটা অবস্থা তৈরি করার পর দেশে সামরিক বাহিনী নেমে গিয়ে সবকিছু ওলট - পালট করে দেওয়া ছাড়া আর কী সম্ভব হতে পারে আমি ভেবে পাই না ।  আমি চুরানব্বই সালে দেশে ফিরে এসে আমার বিশ্ববিদ্যালয়ে যোগ দিয়েছিলাম ।  যোগ দেওয়ার কিছুদিন পরেই বিশ্ববিদ্যালয়ে ছাত্রছাত্রীদের সাংস্কৃতিক প্রতিযোগিতা আয়োজন করছে ছাত্রদলের ছেলেরা ।  মুক্তিযুদ্ধের পক্ষে নানা অনুষ্ঠান ,  নানা প্রতিযোগিতা ,  রাজাকারদের দুষ্কর্ম নিয়ে বক্তৃতা - বিতর্ক ।  ছাত্রশিবির খেপে গিয়ে ছাত্রদলের একজনের পায়ের রগ কেটে দিল ।  একজনের পিঠে চাকু মেরে দিল ,  আমি নিজে সেই তদন্ত করেছি । 
এখন সেই রাজনৈতিক সংগঠন জামায়াতের সাথে হাত মিলিয়েছে ।  সেই রাজনৈতিক দল যুদ্ধাপরাধীর পক্ষে ।  আমি এই রাজনৈতিক দলের ভেতরের কাউকে চিনি না ,  কিন্তু তারপরেও আমি বলতে পারি এই রাজনৈতিক দলের সদস্যরা নিশ্চয়ই যুদ্ধাপরাধী দলের সহযোগী দল পরিচয়ে বিন্দুমাত্র গৌরব অনুভব করেন না ।  আমি সবসময়ই স্বপ্ন দেখি এই দেশের সরকারি দল আর বিরোধী দল দু ’ টিই হবে মুক্তিযুদ্ধের পক্ষের দল ।  দু ’ টি দলই বঙ্গবন্ধুকে বাংলাদেশের স্থপতি হিসেবে মেনে নেবে ।  যতদিন সেটি না হচ্ছে ততোদিন গণতন্ত্র নিয়ে স্বপ্ন দেখার কোনো সুযোগ নেই । 
৩ . 
জানুয়ারি ৫ তারিখ এই দেশে সবকিছু নিয়ে এক ধরনের শংকা ছিল ।  আমি তখন ঢাকায় ,  খবরে নানা ধরনের প্রস্তুতির খবর দেখছি ।  বালু - ইট বোঝাই ট্রাক ,  পুলিশ ,  মিটিং - মিছিলের প্রস্তুতি — দেশের মানুষকে পথে নেমে আসার আহ্বান ।  বাসে আগুন ।  ঝটিকা মিছিল ।  আমি যেখানে থাকি তার ঠিক পাশে একটা বিল্ডিং তৈরি হচ্ছে ।  শ্রমিকরা কাজ করছিল ,  সকাল থেকে সেখানে তারা কিছু একটা করছে ,  ঠকঠক শব্দে কান ঝালপালা !  কানের কাছে এই বিকট শব্দে আমার বিরক্ত হওয়ার কথা ছ্লি কিন্তু আমি বিরক্তি অনুভব করছিলাম না ।  আমি জানি এই শ্রমিক সারাদিন কাজ করে সন্ধ্যেবেলা তার পারিশ্রমিক নিয়ে বাড়ি ফিরে যাবে ,  তার স্ত্রী - সন্তানদের মুখে খাবার তুলে দেবে ।  আমার বিরক্ত হবার অধিকার নেই ! 
আমার খুব ইচ্ছে করছিল সেই শ্রমিকটিকে নিয়ে জিজ্ঞেস করি ,  পুরো দেশের এই অবস্থায় তার মনের ভাবনাটি কী ? 
আমি তাকে জিজ্ঞেস করিনি কিন্তু আমি নিশ্চিতভাবে জানি সে কী উত্তর দেবে ।  শ্রমিকটি বলবে ,  আপনাদের দোহাই লাগে আমাদের শান্তিতে থাকতে দিন ।  কীভাবে দেবেন আমার জানার প্রয়োজন নেই ,  কিন্তু আমরা শান্তিতে থাকতে চাই । 
এই মুহূর্তে এই দেশের মানুষের মনের কথা সম্ভবত একটাই ,  আমরা শান্তিতে থাকতে চাই ।  কীভাবে সেই শান্তি আসবে আমরা জানি না ,  কিন্তু এই দেশের মানুষ হিসেবে এটুকু চাওয়ার অধিকার নিশ্চয়ই আছে । 





না ,  বাংলাদেশ মারা যায়নি 



১ . 

পত্রিকায় একটা খবরের শিরোনাম দেখে আমি রীতিমত চমকে উঠেছিলাম ।  শিরোনামটি হলো :   ‘ বাংলাদেশ হচ্ছে মৃতদের দেশ !  ’  আমার চোখ কচলে শিরোনামটি দ্বিতীয়বার পড়তে হলো ।  ইংরেজি শিরোনামটির বাংলায় সঠিক অনুবাদ করলে তার অর্থ হয় আরো ভয়ানক ,   ‘ বাংলাদেশ হচ্ছে মৃত চিন্তা - ভাবনার দেশ ।  ’  আমি খুবই অবাক হলাম ।  এই দেশে থাকি ,  খাই ,  ঘুমাই ,  দেশের খবরাখবর রাখার চেষ্টা করি ।  হঠাৎ কেমন করে দেশের সব রকম চিন্তা - ভাবনা মরে গিয়েছে জানতেই পারলাম না !  আমি যখন খবরের ভেতরের অংশ পড়ার চেষ্টা করলাম তখন বুকে পানি ফিরে এলো ।  উক্তিটি একজন ব্রিটিশ লেখকের ।  লেখক তরুণ এবং বাংলাদেশ সম্পর্কে তাঁর এরকম একটা মন্তব্য করার অধিকার রয়েছে বলে মনে করেন ।  কারণ তিনি বাংলাদেশি বংশোদ্ভূত  ( এরকম একটা কঠিন শব্দ লিখছি বলে ক্ষমা চাই কিন্তু আমি সঠিক শব্দটা লিখতে চাই ,  জিয়া হায়দার রহমান নামের এই তরুণ লেখকের পরিচয় দিতে তাঁর সম্পর্কে এই শব্দটা ব্যবহার করা হয়েছে )  ।  আমি দীর্ঘদিন দেশের বাইরে ছিলাম ,  তাই বাংলাদেশ সম্পর্কে বলতে হলে কী ধরনের শব্দ চয়ন করে কী ধরনের অসম্মানজনক কথা বলা একই সাথে ফ্যাশন এবং বুদ্ধিজীবীদের আচরণ হয় ,  সেটি আমার থেকে ভালো করে কেউ জানে না ।  আমি যে ১৮ বছর দেশের বাইরে ছিলাম তখন বাংলাদেশে অনেক ঘটনা ঘটেছে যেটি আমাকে আহত করেছে ,  বিচলিত করেছে এবং ক্রুদ্ধ করে তুলেছে ,  কিন্তু দেশের বাইরে থেকে আমি একটিবারও নিজ দেশের সমালোচনা করিনি ।  আমার মনে হয়েছে দেশের বাইরে নিশ্চিন্ত নিরাপদ আরামে থেকে দেশের সমালোচনা করার আমার কোনো অধিকার নেই !  যখন দেশে ফিরে এসেছি শুধু তখনই আমার নিজের দেশের সমালোচনা করার অধিকার হয়েছে বলে মনে হয়েছে -  তখন লেখালেখি করেছি ,  চেঁচামেচি করেছি ,  পথে - ঘাটে বসে থেকেছি ,  আন্দোলনে অংশ নিয়েছি ।   ( এখন এই দেশে আমাকে দু ’ চোখে দেখতে পারে না ,  সেরকম মানুষের সংখ্যা যে কোনো হিসেবে ঈর্ষণীয় !  )  কিন্তু একজন মানুষ যদি বাংলাদেশি না হয়ে বাংলাদেশি বংশোদ্ভূত হয় এবং মানুষটি যদি লেখালেখির জগতে খুব অল্প বয়সে অনেক সুনাম অর্জন করে থাকেন তাহলে বাংলাদেশ সম্পর্কে তার মন্তব্য সবাইকে হজম করতে হবে ।  খবরের কাগজে দেখেছি ঢাকা বিশ্ববিদ্যালয়ের ইংরেজি বিভাগের ছাত্রছাত্রী এবং বড় বড় অধ্যাপকেরা সেটা বেশ ভালোভাবে হজম করেছেন । 


 ‘ বাংলাদেশ হচ্ছে মৃত চিন্তা - ভাবনার দেশ ’  -  এই শিরোনামের খবরের ভেতরের অংশ আমি পড়িনি ।  কান এবং চোখের মাঝে একটা খুবই মৌলিক পার্থক্য আছে ,  কানের কোনো পাতি নেই তাই কানের কাছে কেউ কিছু বললে সেটা না চাইলেও শুনতে হয় ।  চোখের পাতি থাকে তাই আমি যদি কিছু দেখতে না চাই চোখের পাতি ফেলে চোখ বন্ধ করে ফেলতে পারি ।  তাই জিয়া হায়দার রহমান নামের অত্যন্ত প্রতিভাবান এবং বিখ্যাত সেই তরুণ লেখকের অত্যন্ত গুরুত্বপূর্ণ সেই বক্তব্যটি আমি পড়ে দেখা প্রয়োজন মনে করিনি ,  চোখ বন্ধ করে পৃষ্ঠা উল্টিয়ে ফেলেছি এবং কিছুক্ষণের মাঝে পুরো বিষয়টি ভুলে গেছি ।  কিন্তু ডিসেম্বরের ৯ তারিখ প্রথম আলোতে শ্রদ্ধেয় সৈয়দ আবুল মকসুদের লেখা একটা প্রবন্ধ  ‘ চিন্তা - চেতনায় মৃত বা বন্ধ্যা ভূখণ্ড ’  দেখে আমি আবার চমকে উঠলাম -  একই ধরনের শিরোনাম এবং এবারে লেখক কোনো বিদেশি নন ,  লেখক আমাদের বাংলাদেশের একজন খ্যাতিমান বুদ্ধিজীবী ।  আমি লেখাটি পড়ে দ্বিতীয়বার চমকে উঠলাম কারণ এই লেখাটিতে পরিষ্কারভাবে বলা হয়েছে বিখ্যাত এবং তরুণ লেখক জিয়া হায়দার রহমান যেটা বলেছেন সেটা সত্যি -  আসলেই আমাদের দেশের চিন্তা - ভাবনা মরে গেছে ,  বাংলাদেশ চিন্তা - ভাবনার জন্ম দিতে অক্ষম একটি মৃত ভূখণ্ড !  আমি যাদের সাথে সময় কাটাই তারা প্রতি মুহূর্তে নতুন নতুন চিন্তা - ভাবনা করে ,  এখন তাহলে কী আমার তাদেরকে বলতে হবে তোমাদের চিন্তা - ভাবনা মৃত ?  তোমরা বন্ধ্যা দেশের নিষ্ফল কারিগর ?  তোমরা এই দেশ পরিত্যাগ করে বিদেশে যাওয়ার চেষ্টা করো ,  সেইসব দেশে গিয়ে হোটেলে বাসন ধোয়ার ফাঁকে - ফাঁকে বুদ্ধিবৃত্তির চর্চা করো ,  কারণ এই দেশে বুদ্ধিবৃত্তির কোনো স্থান নেই ?  চিন্তা - ভাবনার কোনো অস্তিত্ব নেই ? 
আমার মনে হলো আমার আশে - পাশে যারা থাকে তাদেরকে এতো কঠিন একটা কথা বলার আগে আমার সম্ভবত বিষয়টা আরেকটু তলিয়ে দেখা দরকার ।  তখন আমাকে পুরনো পত্রিকা ডিসেম্বর ২০১৪ ডেইলি স্টার খুঁজে বিখ্যাত তরুণ লেখক জিয়া হায়দার রহমানের আসল বক্তব্যগুলো পড়তে হলো ।  প্রথমে আমি ছোট একটা ধাক্কা খেলাম ,  তিনি বলেছেন :  বাংলাদেশের রাজনীতিতে আধিপত্য চালিয়ে যাচ্ছেন দু ’ জন মহিলা ।  নিজেদের যোগ্যতায় নয় ,  মৃত ব্যক্তিদের ছায়ায় !   ( যে দেশের রাজা - রাণী ,  রাজপুত্র ,  রাজকন্যা থাকে সেই দেশের মানুষ যখন এরকম কথা বলেন তখন আমি কৌতুক অনুভব করি -  যাই হোক সেটা ভিন্ন কথা )  তবে  ‘ দুই মহিলা ’  কিংবা  ‘ দুই বেগম ’  - এর তত্ত্ব অবশ্যি মৌলিক কথা নয় ,  পশ্চিমা দেশের পত্র - পত্রিকা শেখ হাসিনা এবং খালেদা জিয়ার প্রসঙ্গে কথা বলতে হলে এভাবে ব্যাখ্যা করে এবং পশ্চিমা পত্র - পত্রিকা পড়তে অভ্যস্ত মানুষ কিংবা বুদ্ধিজীবীরাও এই ভাষায় কথা বলতে আরাম বোধ করে ।  তারা নিশ্চয়ই ভাবেন ,  এতো বড় নামি - দামি পত্রিকা যেহেতু এই ভাষায় লিখে সেটা তো নিশ্চয়ই ভুল হতে পারে না ! 
যাই হোক আমি বিষয়টা একটু অন্যভাবে দেখানোর চেষ্টা করি ।  ধরা যাক ,  শেখ হাসিনার নাম শেখ হাসান -  অর্থাৎ তিনি মহিলা নন পুরুষ ,  বঙ্গবন্ধুর কন্যা নন ,  বঙ্গবন্ধুর পুত্রসন্তান ।  এবং ধরা যাক ,  খালেদা জিয়ার নাম খালেদ রহমান ,  অর্থাৎ তিনি জিয়াউর রহমানের স্ত্রী নন ,  জিয়াউর রহমানের ভাই কিংবা অন্য কোনোভাবে সম্পর্কযুক্ত একজন পুরুষ মানুষ ।  ধরা যাক ,  এই দু ’ জন পুরুষ মানুষই একাধিকবার বাংলাদেশের প্রধানমন্ত্রী হয়েছেন ।  ধরা যাক ,  শেখ হাসিনা এবং খালেদা জিয়া যেভাবে পরস্পর পরস্পরের বিরুদ্ধে কথাবার্তা বলেন শেখ হাসান এবং খালেদ রহমান নামে এই দু ’ জন কাল্পনিক পুরুষ প্রধানমন্ত্রী হুবহু একইভাবে কথাবার্তা বলেন ।  তাহলে কী ইকোনমিস্ট নামের বিখ্যাত পত্রিকা তাদের আচার - আচরণকে ব্যাখ্যা করার জন্যে  ‘ দুই পুরুষের ’  কর্মকাণ্ড এরকম শব্দ ব্যবহার করতো ?  বিখ্যাত তরুণ লেখক জিয়া হায়দার রহমান এই দু ’ জন মানুষকে বোঝানোর জন্যে  ‘ দুই পুরুষ ’  শব্দটা ব্যবহার করতেন ?  কিংবা শ্রদ্ধেয় সৈয়দ আবুল মকসুদই কী তাদের দু ’ জনকে  ‘ দুই পুরুষ ’  বলতেন ?  আমি লাখ টাকা বাজি ধরে বলতে পারি তারা এই দু ’ জনকে তখন  ‘ দুই পুরুষ ’  কিংবা  ‘ দুই সাহেব ’  বলতেন না ।  দুই  ‘ প্রধানমন্ত্রী ’  বলতেন । 
কিন্তু শেখ হাসিনা এবং খালেদা জিয়াকে বোঝানোর জন্যে বিন্দুমাত্র দ্বিধা না করে সবাই  ‘ দুই মহিলা ’  বা  ‘ দুই বেগম ’  শব্দ ব্যবহার করেন ।  তাদের রাজনৈতিক পরিচয় ,  তাদের প্রধানমন্ত্রিত্ব কিছুই কারো চোখে পড়ে না -  তাদের চোখে পড়ে যে তারা দু ’ জন মহিলা ! 
একাত্তরে আমার বাবা মারা যাবার পর আমার সাদাসিধে মা যদি আমাদের দায়িত্ব না নিতেন আমরা কোথায় ভেসে যেতাম জানি না ।  বিয়ে করার পর আমি প্রথমবার একজন মহিলাকে কাছে থেকে দেখার সুযোগ পেয়েছি এবং মহিলাদের কী ধরনের শক্তি কিংবা সাহস থাকে টের পেয়েছি ।  কর্মজীবনে মহিলাদের সাথে কাজ করেছি এবং এখন অসংখ্য ছাত্রী এবং সহকর্মীদের দেখে মুগ্ধ হয়েছি !  আমি খুব ভালো করে জানি টিটকারী করার জন্যে মহিলা শব্দটা আবিষ্কার করা হয়নি ।  তাই যখন কাউকে  ( কিংবা কোনো বিখ্যাত সংবাদপত্রকে )  দেখি একজন মানুষের হাজারটা পরিচয়ের মাঝে তার  ‘ মহিলা ’  পরিচয়টাকেই খারাপ কিছুকে প্রকাশ করার জন্যে ব্যবহার করা হয় ,  তখন আমার মেজাজ খারাপ হয় ।  মেজাজ খারাপটা আমি নিজের ভেতরেই রাখি কিন্তু যখন দেখি শ্রদ্ধেয় আবুল মকসুদের মতো মানুষেরাও একই কথা বলেন তখন আমি এক ধরনের বেদনা অনুভব করি ।  আমার মনে হয় মেয়েদেরকে জানানো উচিত সবাই এভাবে ভাবে না -  অনেকেই তাদের প্রাপ্য সম্মান দিতে প্রস্তুত । 
২ . 
আমি বিজ্ঞানের ছাত্র ।  তাই সোজাসুজি কথা বললে সেটা বোঝা আমার জন্যে সহজ হয় ।  সংখ্যা দিয়ে কিংবা উদাহরণ দিয়ে কিছু বলা হলে সেটা ধরতে পারি ,  ঢালাওভাবে কিছু বলা হলে আমি একটু বিভ্রান্ত হয়ে যাই ।  বিখ্যাত তরুণ লেখক জিয়া হায়দার রহমান এবং শ্রদ্ধেয় সৈয়দ আবুল মকসুদের লেখা পড়েও আমি একটু বিভ্রান্ত হয়েছি; কারণ দু ’ জনেই পরিষ্কারভাবে বলেছেন যে ,  তারা বাংলাদেশের ভবিষ্যতে বিন্দুমাত্র আলো দেখতে পাচ্ছেন না !   ( লেখার এই অংশটুকু আমাকে কয়েকবার পড়তে হয়েছে ।  কোনো মানুষের পক্ষে এতো নিশ্চিতভাবে একটা দেশ সম্পর্কে এরকম একটা ভয়ংকর কথা বলা সত্যিই সম্ভব ,  সেটি নিজের চোখে দেখেও বিশ্বাস হয়নি ।  )  আমাদের দেশ সম্পর্কে এরকম একটি ভবিষ্যদ্বাণী করেছিলেন হেনরী কিসিঞ্জার ,  যুক্তরাষ্ট্রের সকল প্রচেষ্টাকে বুড়ো আঙুল দেখিয়ে বাংলাদেশ যখন স্বাধীন হয়ে গেলো ,  তখন হেনরী কিসিঞ্জার আমাদের দেশকে ভবিষ্যতের একটি তলাবিহীন ঝুড়ি আখ্যা দিয়েছিলেন ।  যুক্তরাষ্ট্র ভারতকে খুব সমীহ করে চলে এবং নোবেল বিজয়ী অর্থনীতিবিদ অমর্ত্য সেন অনেকবার বলেছেন ,  সামাজিক সূচকের অনেকদিক দিয়ে বাংলাদেশ এখন ভারত থেকে অনেক এগিয়ে আছে !  হেনরী কিসিঞ্জার এখন কী এই কথাগুলো জানেন ? 
যা ’ হোক একটি দেশের ভবিষ্যতে  ‘ বিন্দুমাত্র আলো নেই ’  এটি একটি অত্যন্ত কঠিন কথা ।  আমরা যারা বাংলাদেশে থাকি ,  বাংলাদেশের হৃদস্পন্দন শুনি ,  তারা জানি ,  এটি কিছুতেই সত্যি হতে পারে না !  এই দেশের সমস্যার কোনো শেষ নেই -  কিন্তু এ কথাটি পুরোপুরি সত্যি যে ,  কেউ বিশ্বাস করুক আর নাই করুক বাংলাদেশ আসলে মাথা তুলে দাঁড়াতে যাচ্ছে ! 
৩ . 
বিখ্যাত তরুণ লেখক জিয়া হায়দার রহমান ঢাকা বিশ্ববিদ্যালয়ের ইংরেজি বিভাগের শিক্ষক এবং ছাত্রছাত্রীদের সামনে ঘোষণা দিয়েছেন যে ,  বাংলাদেশ হচ্ছে চিন্তা - ভাবনায় মৃত একটি দেশ ।  ঢাকা বিশ্ববিদ্যালয়ের ছাত্রছাত্রী বা কোনো শিক্ষক সেটার প্রতিবাদ করে কিছু বলেছেন সেটা চোখে পড়েনি ।  বরং শ্রদ্ধেয় আবুল মকসুদ সেই ছোট ঘোষণার পক্ষে অনেক বড় একটি ব্যাখ্যা দিয়েছেন ।  আমরা যখন ছোট ছিলাম তখন স্কুলে  ‘ ব্যাখ্যা কর ’  বলে গভীর জ্ঞানের একটা লাইন লিখে দেয়া হতো ।  আমরা শুরু করতাম এভাবে ,   ‘ আলোচ্য অংশটি অমুক লেখকের অমুক লেখা থেকে নেয়া হয়েছে ।  ’  তারপর সেই একটি লাইনকে অনেক ফুলিয়ে - ফাঁপিয়ে বড় করে লিখতাম ।  শ্রদ্ধেয় আবুল মকসুদের লেখাটি পড়ে আমার হুবহু সেই কথাটি মনে হয়েছে ।  লেখাটি দেখে মনে হয় কোনো একজন গুরুত্বপূর্ণ মানুষ শ্রদ্ধেয় আবুল মকসুদকে দায়িত্ব দিয়েছেন বিখ্যাত তরুণ লেখক জিয়া হায়দার রহমানের দুই তিনটি লাইনকে অনেক বড় করে ব্যাখ্যা করার জন্যে ,  এবং তিনি সত্যিকারের ভালো ছাত্রের মত সেটাকে ব্যাখ্যা করেছেন ।  একজন শ্রদ্ধেয় বুদ্ধিজীবী এভাবে একটা ধারণাকে প্রতিষ্ঠিত করার চেষ্টা করলে অনেক তরুণ কমবয়সী ছেলে - মেয়ে সত্যি সত্যি সেটা বিশ্বাস করে ফেলতে পারে ,  তারা মনে করতে পারে সত্যিই বুঝি বাংলাদেশে চিন্তা - ভাবনার জন্ম হয় না ,  সত্যি বুঝি বাংলাদেশ চিন্তা - ভাবনার দিক থেকে মৃত এবং একটি বন্ধ্যা ভূখণ্ড ।  কাজেই আমার মনে হয়েছে আমি নিজে এ ব্যাপারে কী ভাবি সেটা একটু বলা দরকার । 
আমি আঠারো বছর পাশ্চাত্য দেশে কাটিয়ে এসেছি ,  আমার নিজের অভিজ্ঞতা সম্পূর্ণ অন্যরকম ।  ঐ দেশগুলোতে আমার চিন্তা - চেতনা বিকাশের যেটুকু সুযোগ ছিল আমার নিজের দেশে সুযোগ তার থেকে অনেক বেশি ।  এই দেশে অসংখ্য মানুষ নতুন নতুন চিন্তা - ভাবনা নিয়ে কাজ করছে ,  আমি শুধু আমার একান্ত নিজস্ব চিন্তা - ভাবনার একটা তালিকা দেই ।  প্রায় একযুগ আগে আমরা কয়েকজন ভাবছিলাম ,  আমাদের দেশের ছেলে - মেয়েরা যেন আন্তর্জাতিক গণিত অলিম্পিয়াডে যেতে পারে সেরকম একটা ব্যবস্থা করলে কেমন হয় ?  আমাদের সাথে যে তরুণ ছেলেমেয়েরা কাজ করেছে তারা গণিত অলিম্পিয়াডকে গণিত উৎসবে পরিণত করে সারা দেশে ছড়িয়ে দিয়েছে ।  পৃথিবীর কোনো দেশে ক্লাস থ্রী ’ র বাচ্চাদের নিয়ে গণিত অলিম্পিয়াড হয় না -  আমাদের দেশে হয় এবং আন্তর্জাতিক গণিত অলিম্পিয়াডের কর্তাব্যক্তিরা শিক্ষক - শিক্ষিকা এবং ছাত্র - ছাত্রীদের সাথে কাজ করি ।  কয়েক বছর আগে তাদেরকে বলেছিলাম ,  বিশ্ববিদ্যালয়ের ভর্তি রেজিস্ট্রেশনের যন্ত্রণা কমানোর জন্যে মোবাইল টেলিফোনে এসএমএস করে পুরো প্রক্রিয়াটি কী শেষ করা সম্ভব ?  আমার বাচ্চা সহকর্মীরা এই দেশের মানুষের জন্যে মোবাইলে ভর্তি রেজিস্ট্রেশনের ব্যবস্থা তৈরি করে দিয়েছে ।  এটি মৃত আইডিয়া নয় -  বাংলাদেশের প্রায় সব স্কুল - কলেজ ,  বিশ্ববিদ্যালয়ে এখন এই প্রক্রিয়া ব্যবহার হয় ।  আমার সাথে ছাত্র - ছাত্রীরা কাজ করে -  আমি যখন তাদেরকে বলি যে ,   ‘ এরপর আমরা একটা ড্রোন বানাবো ’  তারা আমাকে ড্রোন বানিয়ে দেয় ,  যখন বলি  ‘ একটা রকেট বানালে কেমন হয় ’  তারা রকেট বানিয়ে দেয় ,  যখন বলি ,   ‘ পরীক্ষার খাতা দেখতে দেখতে ক্লান্ত হয়ে যাচ্ছি ’  তারা পরীক্ষার খাতা দেখা থেকে মুক্তি দেবার জন্যে এপস বানিয়ে দেয় ,  যখন বলি  ‘ দৃষ্টি প্রতিবন্ধীদের জন্যে সহজ ব্রেইল কী তৈরি করা সম্ভব ?  ’  তারা দ্রুত তার একটি সমাধান বের করে আনে ।  যখন বলি ,   ‘ পরীক্ষার প্রশ্ন ফাঁসকে ঠেকাতে হবে ’  ,  দেশের নানা ইউনিভার্সিটির ছেলে - মেয়েরা একশ ’ টা আইডিয়া নিয়ে পথে নেমে আসে ।  আমি যাদেরকে নিয়ে সময় কাটাই তারা আমাকে নতুন নতুন কী আইডিয়া দিয়েছে আমি সারাদিন ধরে বলে সেটা শেষ করতে পারব না !  যদি এই দেশের অন্যান্য মানুষের অভিজ্ঞতার কথা বলি তাহলে সেটি কী বলে শেষ করা সম্ভব ?  কয়েকটা উদাহরণ কী দেব ? 
গণজাগরণ মঞ্চের কথা মনে আছে ?  একজন যুদ্ধাপরাধীর বিচারের রায়টি যথাযথ হয়নি বলে এই দেশের তরুণ সমাজ সম্মিলিতভাবে পথে নেমে আসে ,  সারা দেশ নয় -  সারা পৃথিবীতে কী রকম আন্দোলন গড়ে তুলেছিল -  তার কথা মনে আছে ?  সেটি কী চিন্তা - ভাবনার জগতের একটি বিপ্লব ছিল না ?  পৃথিবীর বেশির - ভাগ দেশ যুদ্ধাপরাধীর বিচার করার জন্যে আন্তর্জাতিক প্রতিষ্ঠানের সাহায্য নেয় ।  আমাদের দেশে নিজেদের ট্রাইব্যুনাল তৈরি করে যুদ্ধাপরাধীর বিচার শুরু করেছি ,  সেটি কী সারা পৃথিবীর জন্যে ভবিষ্যতের একটা উদাহরণ হয়ে থাকবে না ?  প্রফেসর ইউনূস তার নতুন নতুন চিন্তা - ভাবনা নিয়ে পৃথিবীকে চমৎকৃত করছেন না ?  তার চিন্তার ক্ষেত্রটি তো বাইরের কোনো দেশ নয় -  আমাদের বাংলাদেশ ।  ঠিক সেরকম স্যার ফজলে হাসান আবেদ তার বিশাল প্রতিষ্ঠান ব্র্যাকের নানা কর্মকাণ্ড দিয়ে সবাইকে অবাক করে দিচ্ছেন না ?  সেটি কী গতানুগতিক কাজ ,  না কী নতুন চিন্তা - ভাবনার বাস্তবায়ন ?  দেশের অসংখ্য এনজিও নিজেদের মতো কাজ করে যাচ্ছে ,  কতো বিচিত্র তাদের আইডিয়া ,  কতো আন্তরিক তাদের কাজকর্ম ?  সেগুলো একটাও কী চিন্তা - ভাবনার জগতের একটা অবদান হিসেবে বিখ্যাত তরুণ লেখক জিয়া হায়দার রহমান বা শ্রদ্ধেয় আবুল মকসুদের চোখে পড়তে পারে না ? 
দেশের শিক্ষাব্যবস্থা নিয়ে আমাদের নানা অভিযোগ -  কিন্তু দেশের তিন কোটি ছেলেমেয়ের হাতে বছরের প্রথম দিনে নতুন পাঠ্যবই তুলে দেয়ার পরিকল্পনাটা কী নতুন আইডিয়া নয় ?  নানা রকম চেষ্টা - চরিত্র করে দেশের মেয়েদের ,  দেশের ছেলেদের সাথে সমান হারে লেখাপড়া করানো কী চিন্তা - ভাবনার জগতের একটা অবদান মনে করা যায় না ?  বাংলাদেশের সশস্ত্র বাহিনী পৃথিবীর নানা দেশে শান্তিরক্ষা বাহিনী হিসেবে কাজ করে ।  সেরকম অনেক দেশে বঙ্গবন্ধুর নামে রাস্তা তৈরি হয়েছে এমনকী রাষ্ট্রভাষা হিসেবে বাংলা ভাষাকে গ্রহণ করা হয়েছে -  সেগুলো কী একটা বন্ধ্যা দেশের পরিচয় ? 
পৃথিবীর কয়টা দেশ আব্দুল্লাহ আবু সায়ীদ স্যারের গড়ে তোলা বিশ্ব সাহিত্য কেন্দ্রের মতো একটা প্রতিষ্ঠান গড়ে তোলা নিয়ে অহংকার করতে পারবে ?  আর কতো উদাহরণ দেব ? 
আমি একবারও বলিনি এই দেশের কোনো সমস্যা নেই -  এই দেশে অসংখ্য সমস্যা আছে ।  অসংখ্য অবিচার - অনাচার ,  দুঃখ - কষ্ট ও যন্ত্রণা আছে ।  দেশের অনেক কিছু নিয়ে আমাদের তীব্র ক্ষোভ আছে ।  অনেক জগদ্দল পাথর আমাদের বুকের ওপর চেপে বসে আছে ,  আমরা ঠেলে সরাতে পারি না ।  কিন্তু তার অর্থ এই নয় যে ,  আমাদের দেশ চিন্তা - চেতনায় মৃত একটি দেশ ,  আমরা একটি নিষ্ফলা বন্ধ্যা দেশ ! 
একজন মানুষ তার স্বপ্নের মতো বড় ।  একাত্তরের বাস্তবতায় বাংলাদেশ স্বাধীন হওয়ার কথা ছিল না ,  কিন্তু এই দেশের মানুষ সেই স্বপ্ন বুকে ধারণ করে অচিন্তনীয় আত্মত্যাগ করতে রাজি ছিল বলে আমরা একটা দেশ পেয়েছি ।  আমার মতো ক্ষুদ্র একজন মানুষ এই দীর্ঘ জীবনে যতবার যা কিছু নিয়ে স্বপ্ন দেখেছি সেই স্বপ্ন পূরণ হয়েছে ।  আমি কেন তাহলে সেই সত্যটি উচ্চকণ্ঠে সবাইকে শোনাব না ? 
যাদের সেই স্বপ্ন দেখার শক্তি ,  সাহস বা ক্ষমতা নেই তারা যদি অন্যদেরকেও স্বপ্ন দেখতে দিতে না চান কেন তাহলে আমি প্রতিবাদ করব না ? 







মৃত ঘোড়া সমাচার 



১ . 
আমি যখন খুব ছোট ,  তখন একদিন আমার বাবা আমার হাত দেখে বললেন ,   “ তুই আশি বছর বাঁচবি ।  ” 
শুনে আমার মাথায় আকাশ ভেঙে পড়ল ,  কী সর্বনাশ ,  মাত্র আশি বছর !  মনে আছে মনের দুঃখে সারা রাত ভেউ ভেউ করে কেঁদেছিলাম এবং নানাভাবে আমাকে সান্ত্বনা দিয়ে শান্ত করতে হয়েছিল ।  যাই হোক ,  এখন আমার বয়স বাষট্টি এবং আমি জানি বেঁচে থাকার জন্যে আশি বছর অনেক ,  আমার কপালে সেটা জুটবে কি না জানি না  ( যখনই কোনো জঙ্গি বাহিনীর খুন করার তালিকা উদ্ধার করা হয় ,  সেখানে আমার নামটি থাকে )  ।  যদি সত্যি সত্যি আশি বছর বেঁচে থাকতে পারি তাহলে একটা নূতন বাংলাদেশ দেখে যেতে পারব ,  সেটা চিন্তা করে আজকাল আমি এক ধরনের উত্তেজনা অনুভব করি । 
সেই শৈশব থেকে আমাদের দেশটি কত বড় হতভাগা দেশ শুধু সেই কথাটিই শুনে এসেছি ।  যে দীর্ঘ সময় দেশের বাইরে ছিলাম ,  তখন একটি বারও দেশ সম্পর্কে ভালো কিছু শুনিনি ।  সে দেশের যে কোনো সংবাদ মাধ্যমে  ‘ বাংলাদেশ ’  শব্দটি লেখা হলে সাথে সাথে সবাইকে মনে করিয়ে দেওয়া হত ,  এটি বন্যা - ঘূর্ণিঝড় - দুর্ভিক্ষ - দারিদ্রের দেশ ।  আমি যখন দেশে ফিরে এসেছি ,  আমার সবচেয়ে বড় আনন্দ ছিল এখন কেউ আর আমার দেশের নামটি শুনে আমার দিকে করুণার দৃষ্টিতে তাকাবে না ।  আমার চোখের সামনে খুব ধীরে ধীরে আমাদের দুঃখী দেশটি একটি হাসি - খুশি দেশে পাল্টে যাচ্ছে  ( যারা সেটি দেখতে পায় না এখন আমি তাদের জন্য করুণা অনুভব করি )  । 
এক সপ্তাহ আগে একজন আন্তর্জাতিক গবেষকদের একটা লেখা পড়ছিলাম যে ,  বাংলাদেশের সমুদ্রের নিচে সম্ভবত ২০০ ট্রিলিয়ন কিউবিক ফুট গ্যাস রয়েছে; যদি সেটি ঠিক করে তোলা যায় তাহলে এই দেশটি পৃথিবীর গ্যাস সরবরাহকারী সবচেয়ে বড় একটি দেশ হয়ে যাবে । 
আমি যখন এই লেখাটি পড়ছিলাম তখন আমার মনে হয়েছে ,  সত্যি সত্যি এই গ্যাস আছে কিনা কেউ এখনও নিশ্চিত নয় ।  এই গ্যাসটি তোলা যাবে কিনা সেটাও কেউ ভালো করে জানে না ,  কিন্তু বাংলাদেশের জন্য বিশাল একটি সম্পদ যে রয়েছে এবং সেই সম্পদ নিয়ে কারও কোনো সন্দেহ নেই এবং সেটি যে আমাদের গ্যাস সম্পদ থেকে অনেক বেশি মূল্যবান ,  সেটি কেমন করে ভুলে যাচ্ছি ? 
সেই সম্পদটি হচ্ছে আমাদের স্কুলের ছেলেমেয়েরা ।  এই দেশে তিন কোটি শিশু - কিশোর স্কুলের ছাত্রছাত্রী ,  পৃথিবীর শতকরা আশি ভাগ দেশে তিন কোটি মানুষই নেই !  এই বিশাল সংখ্যার স্কুলের ছেলেমেয়েদের যদি আমরা লেখাপড়া শিখাতে পারি তাহলে এই দেশে যে কী অসাধারণ একটা ম্যাজিক ঘটে যাবে সেটা কি কেউ কল্পনা করতে পারবে ?  নতুন সহস্রাব্দে তেল ,  গ্যাস ,  কল - কারখানা কিন্তু সম্পদ নয় ,  নতুন সহস্রাব্দে সম্পদ হচ্ছে  ‘ জ্ঞান ’  ।  আর সেই জ্ঞানটা তৈরি করতে ,  জমা করতে ,  বাড়িয়ে তুলতে দরকার মানুষ; আরও ঠিক করে বললে বলতে হয় ,   ‘ ছাত্রছাত্রী ’  ।  কাজেই আমাদের যে কী বিশাল একটা সম্ভাবনা একবারে দরজায় কড়া নাড়ছে ,  সেটি কি সবাই জানে ? 
শুধু কি তাই ?  আমাদের এই ছাত্রছাত্রীদের মাঝে ছেলে আর মেয়ের সংখ্যা সমান সমান ।  লেখাপড়া জানা এই মেয়েরা যখন ছেলেদের পাশাপাশি সব জায়গায় কাজ করবে ,  সিদ্ধান্ত দেবে ,  নেতৃত্ব দেবে ,  তখন যে বিপ্লবটুকু ঘটবে সেটা কি কেউ অনুভব করতে পারছে ?  আমরা সাম্প্রদায়িকতা নিয়ে দুশ্চিন্তা করি ,  জঙ্গি বাহিনী নিয়ে দুর্ভাবনা করি ,  একটা শিক্ষিত মা কি কখনও তার সন্তানকে নারীবিদ্বেষী ,  ধর্মান্ধ ,  জঙ্গি দেশদ্রোহী হতে দেবে ?  দেবে না । 
কাজেই ,  দেশের অনেক মানুষ যখন নানা ধরনের দুশ্চিন্তায় হতাশাগ্রস্ত হয় ,  আমি তখন ফুরফুরে মেজাজে ঘুরে বেড়াই ।  দেশের ভবিষ্যৎ নিয়ে আমার কোনো দুর্ভাবনা নেই । 
২ . 
লেখাপড়া নিয়ে আমার এক ধরনের আগ্রহ আছে ,  কৌতূহল আছে ।  আমাদের দেশে ছেলেমেয়েদের ঠিক করে লেখাপড়া শেখানো চাট্টিখানি কথা নয়  ( সব স্কুলে একটা করে চক দিতে হলেই আশি হাজার চক কিনতে হবে )  ।  সরকার এই দেশের শিক্ষা ব্যবস্থার জন্যে এত কম টাকা দেয় যে ,  সবকিছু গুছিয়ে করা সম্ভব নয় ।  তারপরও কাজটা খুব কঠিন তা আমার একবারও মনে হয় না ।  একটা উদাহরণ দিই : 
আমাদের দেশে লেখাপড়ার মাঝে পরীক্ষার গুরুত্ব খুব বেশি ,  এই দেশের ছেলেমেয়েরা যেটুকুু তার চাইতে তাদের বাবা - মায়েরা জিপিএ ফাইভের জন্যে অনেক বেশি পাগল !  পৃথিবীতে যতদিন পরীক্ষা থাকবে ,  ছাত্রছাত্রীরা ততদিন পরীক্ষায় ভালো নম্বর পেতে চাইবে ।  শুধু এই ব্যাপারটা মনে রাখলেই লেখাপড়া আর একটু এগিয়ে নিয়ে যাওয়া যায় ।  যেহেতু সবাই পরীক্ষায় ভালো নম্বর পেতে চায় ,  তাই পরীক্ষাটা হতে হবে অসম্ভব কৌশলী একটা পরীক্ষা ।  যেন পরীক্ষায় ভালো নম্বর পাওয়ার চেষ্টা করতে গিয়ে ছাত্রছাত্রীরা নিজেদের চেষ্টাতেই ঠিক ঠিক লেখাপড়া করতে পারে । 
এখানে এই মুহূর্তে আমরা মার খেয়ে যাচ্ছি ।  সৃজনশীল পরীক্ষা ছিল তার প্রথম ধাপ ,  কিন্তু আমি আবিস্কার করেছি ,  আমাদের শিক্ষকেরা এখনও ভালো সৃজনশীল প্রশ্ন করতে পারেন না ।  সেই সুযোগে সৃজনশীল গাইড বই বেরিয়ে গেছে ,  অনেক শিক্ষক সেটা ব্যবহার করছেন এবং যেখানে যেখানে এটা ব্যবহার হয়েছে ,  সেখানে সৃজনশীল পরীক্ষার সত্যিকারের উদ্দেশ্যটা পুরোপুরি মাঠে মারা গেছে ।  আমি ঠিক করেছি আমার সহকর্মীদের নিয়ে একটা উদ্যোগ নেব এবং সারা পৃথিবীর উৎসাহী বাংলাদেশি তরুণদের সাহায্য নিয়ে এই দেশের ছেলেমেয়েদের জন্যে অসংখ্য অসাধারণ সৃজনশীল প্রশ্ন তৈরি করার ব্যবস্থা করে দেব ।   ( যারা সাহায্য করতে চায় তাদের জন্য বলছি ,  এর কাজ চলছে ,  সময় হলেই crowd sourcing এর জন্যে ডাক দেওয়া হবে )  । 
ভালো প্রশ্ন না হয়ে সাদামাটা প্রশ্ন একটা বড় সমস্যা ছিল; এখন অন্যান্য সমস্যার তুলনায় এই সমস্যাটাকে অনেক ছোট সমস্যা মনে হচ্ছে !  যেহেতু এই দেশের প্রায় সব মানুষের ছেলেমেয়েরাই আজকাল স্কুলে লেখাপড়া করে ,  তাই সবাই ব্যাপারগুলো জানে ।  একটা হচ্ছে ,  পাইকারিভাবে সবাইকে পাশ করিয়ে দেওয়া ,  এতে পাস করার সংখ্যাটা বাড়ে কিন্তু লেখাপড়া তো বাড়ে না । 
আমরা সবাই প্রায় একই রকম আরেকটা ব্যাপার দেখেছি ।  সরকার সিদ্ধান্ত নিয়েছে ,  বাল্যবিবাহের সংখ্যা কমিয়ে আনবে ,  এর জন্যে যে বুদ্ধি বের করেছে এ রকম  ‘ ফিচলে ’  বুদ্ধি আমার জীবনে খুব কম দেখেছি !  হঠাৎ করে শুনতে পেলাম ,  মেয়েদের বিয়ের বয়স ১৮ থেকে ১৬ তে কমিয়ে আনবে ।  তাহলে রাতারাতি এই দেশে বাল্যবিবাহের সংখ্যা নেমে আসত; কারণ ১৬ থেকে ১৮ বছরের যে মেয়েদের বিয়ে হত ,  তারা আর বাল্যবিবাহের হিসাবে আসত না ।  আমরা জানি ,  সম্ভবত এই বয়সেই এই দেশে সবচেয়ে বেশি বিয়ে দেওয়া হয় ,  এক কলমের খোঁচায় তাদের বিয়েটাকে বাল্যবিবাহের বাইরে ঠেলে নিতে পারলে পরিসংখ্যান চোখের পলকে সম্মানজনক হয়ে উঠত ! 
মোটামুটি একই কায়দায় পাসের হার বাড়ানোর চেষ্টা করা হয়েছে এবং দেখতে দেখতে আমরা দুটি ভয়ংকর ব্যাপার দেখতে পেয়েছি;  ( এক )  পরীক্ষার খাতায় দুই হাতে নম্বর দেওয়া শুরু হয়েছে;  ( দুই )  পরীক্ষার হলে ছেলেমেয়েরা দেখাদেখি শুরু করেছে ।  শিক্ষকেরা শুধু যে সেটা না দেখার ভান করছেন তা নয় ,  নিজেরাই প্রশ্নের উত্তর লিখে ছেলেমেয়েদের হাতে তুলে দিচ্ছেন ।  আমি জানি আমাদের শিক্ষা মন্ত্রণালয়ে এটা অস্বীকার করবেন ,  এটাকে বিচ্ছিন্ন ঘটনা বলে দাবি করবেন ,  সরকারের অবদান প্রশ্নবিদ্ধ করার হীন ষড়যন্ত্র বলবেন ,  কিন্তু তাতে কিছু আসে যায় না ।  এই দেশের প্রত্যেকের ঘরে স্কুলে যাওয়া ছেলেমেয়ে আছে ,  এই দেশের প্রত্যেকে এটা জানে । 
সরকার আর স্কুলের শিক্ষক ,  প্রচ্ছন্ন সমর্থনের এই দুটি ব্যাপারের পাশাপাশি আরও একটি ঘটনা ঘটে চলেছে ,  সেটি হচ্ছে পরীক্ষার প্রশ্নপত্র ফাঁস ।  এই প্রশ্নপত্র ফাঁস বন্ধ করার জন্যে মোবাইল নেটওয়ার্ক বন্ধ করে দেওয়া বা ফেসবুক বন্ধ করে দেওয়ার পরিকল্পনার কথা শুনে আমরা বুঝতে পারছি ,  আসলে মাননীয় মন্ত্রী মহোদয় প্রশ্নফাঁসের আসল বিষয়টি এখনও ধরতে পারেননি ।  মোবাইল ফোন বা ফেসবুক ব্যবহার করা হয় ফাঁস হয়ে যাওয়া প্রশ্ন বিতরণ করার জন্যে ,  যদি প্রশ্নটি ফাঁস না হয় তাহলে এটা কেউ বিতরণ করতে পারে না ।  প্রশ্নটি ফাঁস হয়ে শিক্ষা ব্যবস্থার সাথে জড়িত গুরুত্বপূর্ণ মানুষের কারণে ।  কয়েকটা প্রশ্নপত্র ফাঁস নিয়ে আমি অনেক চিৎকার করেছি ,  এভাবে চিৎকার করতে ভালো লাগে না ।  এবারে পিএসসির প্রশ্নফাঁসের পর সবাই চিৎকার শুরু করেছে ।  আশা করছি ,  এবারে হয়তো বিষয়টার একটা নিস্পত্তি হবে ।  যদি না হয় তাহলে সবাইকে নিয়ে পথে নেমে আসা ছাড়া আমাদের আর উপায় থাকবে না । 
কীভাবে পাবলিক পরীক্ষার প্রশ্নপত্র তৈরি করা হয় আমি তার খোঁজ নিয়েছি ,  এখানে অনেকগুলো ধাপ এবং প্রত্যেকটা ধাপ থেকেই প্রশ্নপত্র ফাঁস হতে পারে ।  যেমন একটা দল প্রশ্ন করেন ,  অন্য একটা দল প্রশ্ন সমন্বয় করেন ,  অন্য আরেকটা দল প্রশ্ন টাইপ করেন ,  অন্য আরেকটা দল প্রুফ দেখেন ,  অন্য আরেকটা দল প্রশ্ন ছাপান ,  অন্য দল প্রশ্ন প্যাকেট করেন ,  অন্য আরেকটা দল বিতরণ করেন ।  কাজেই এই পদ্ধতিটা যতক্ষণ পর্যন্ত পাল্টে দেওয়া না হচ্ছে ,  প্রশ্নফাঁসের ঝুঁকি থেকেই যায় । 
এর বাইরে আরও একটা ব্যাপার আছে ,  পাবলিক পরীক্ষার এই প্রশ্নগুলোতে পরীক্ষা দেয় লক্ষ লক্ষ ছেলেমেয়ে ।  সে প্রশ্নে লক্ষ লক্ষ ছেলেমেয়ে পরীক্ষা দেয় তার চাইতে গুরুত্বপূর্ণ বিষয় আর কী হতে পারে ?  কাজেই যারা এই প্রশ্ন করেন ,  সমন্বয় করেন ,  তাদেরকে কি ঠিক তার সমান গুরুত্ব দিতে হবে না ?  কিন্তু তাদেরকে বিন্দুমাত্র গুরুত্ব দেওয়া হয় না ,  শুনেছি সাত - আটশ থেকে হাজার খানেক টাকা সম্মানী দেওয়া হয় । 
গতবার প্রশ্ন ফাঁস হওয়ার পর তদন্ত কমিটি আমার সাথে কথা বলতে এসেছিল ।  আমি তাদেরকে বলেছিলাম ,  যারা প্রশ্ন করবেন তাদের জন্যে হোটেল সোনারগাঁয়ের একটা ফ্লোর ভাড়া করে সেখানে সবাইকে সপ্তাহ খানেক বা সপ্তাহ দুয়েক রেখে দিতে ,  যেন তারা নিশ্চিতভাবে পুরো সময়টা থেকে চমৎকার প্রশ্ন তৈরি করতে পারেন ।  তদন্ত কমিটির সদস্যরা সবাই গুরুত্বপূর্ণ মানুষ ছিলেন ,  তারা ভেবেছিলেন আমি ঠাট্টা করছি ।  আমি কিন্তু একেবারেই ঠাট্টা করিনি ।  আমলারা নিজেদের সুযোগ - সুবিধার জন্য লক্ষ লক্ষ টাকা খরচ করছেন ,  কিন্তু শিক্ষকদের জন্যে এক পয়সাও খরচ করতে রাজি নন ! 
৩ . 
লেখাপড়ার জন্যে পরীক্ষার পরের বিষয়টা হচ্ছে ভালো পাঠ্যবই ,  আসলে বলা উচিৎ খু - উ - ব ভালো পাঠ্যবই ।  খুব ভালো পরীক্ষা নিতে যে রকম বাড়তি টাকা লাগে না ,  ঠিক সে রকম খুব ভালো পাঠ্যবই তৈরি করতেও আসলে খুব বেশি বাড়তি টাকা লাগে না ।  আমরা যখন ছোট ছিলাম ,  তখন এই দেশের ছেলেমেয়েরা কেউ প্রাইভেট পড়ত না ,   ‘ কোচিং ’  শব্দটার তখনও জন্মও হয়নি ।  যদি - বা কখনও কাউকে প্রাইভেট পড়তে হত ,  তাহলে সেই কাজটাও করা হত খুবই  ‘ প্রাইভেট ’ ভাবে ,  অর্থাৎ ,  খুব গোপনে; কারণ এটাকে মোটেও সম্মানজনক ভাবা হত না ।  স্কুলে স্যাররা যদি ভালো না হতেন ,  তাহলে নিজেদেরকেই বইটা ভালো করে পড়তে হত । 
কাজেই ,  বইটা যদি ভালো হয় ,  তাহলে পরিশ্রমী ছেলেমেয়েরা ভালো স্কুল ,  ভালো শিক্ষকের অভাবটুকু ভালো পাঠ্যবই দিয়ে পূরণ করে নিতে পারে ।  ভালো বই বলতে কী বোঝানো হয় সেটা দেখার জন্যে আমাদের ছেলেমেয়েদের স্কুলের পাঠ্যবইয়ের সাথে ইংরেজি মিডিয়াম  (  ‘ ও ’  লেভেল ,   ‘ এ ’  লেভেল )  স্কুলের পাঠ্যবইগুলো একবার তুলনা করতে বলব ।  আমাদের দেশের শিক্ষাবিদদের ও রকম বই লেখার ক্ষমতা নেই আমি সেটা একবারও বলছি না ,  অবশ্যই আছে ।  কিন্তু আসলে সেভাবে উদ্যোগটা নেওয়া হয় না । 
আজকাল জাতীয় পাঠ্যসূচিতে ইংরেজি মাধ্যমে পড়া যায় ,  সেই বইগুলো দেখলে চোখে পানি এসে যায় ,  এত সযত্নে সেই বইগুলো তৈরি করা হয়েছে যে ,  অবাক হয়ে যেতে হয় ।  এইচএসসির নূতন সিলেবাসে নূতন বই বের হয়েছে ,  কিন্তু যার সাথে কথা বলি সেই আমাকে জানায় নূতন সিলেবাসে বইটি এমনভাবে লেখা হয়েছে যে ,  বিষয়টা বুঝতে হলে আমার বইগুলো পড়তে হয় ।  তাহলে নূতন বই লিখে লাভ কী হল ? 
যারা দুর্বল ছাত্র ,  আত্মবিশ্বাসহীন ছাত্র ,  তারা সম্ভবত আরও কিছুদিন প্রাইভেট পড়বে ,  কোচিং পড়বে ।  কিন্তু যদি অসাধারণ কিছু পাঠ্যবই থাকে ,  তাহলে দেশের অনেক পরিশ্রমী ছেলেমেয়ে হয়তো এই পাঠ্যবই পড়েই লেখাপড়া করে ফেলতে পারবে ।  স্কুলে ভালো শিক্ষক না থাকলেও একটা ভালো পাঠ্যবই দিয়ে পরিশ্রমী ছেলেমেয়েরা অনেকদূর এগিয়ে যেতে পারবে । 
তবে পাঠ্যবই নিয়ে কথা বলতে হলে আমি সব সময়েই এক জায়গায় এসে খুব আনন্দ পাই ,  সেটি হচ্ছে বছরের শুরুতে সব ছাত্রছাত্রীদের হাতে নূতন বই তুলে দেওয়া ।  প্রতি বছর যে সংখ্যক পাঠ্যবই ছাপানো হয় ,  আমি হিসাব করে দেখেছি ,  সেগুলো একটার পর আরেকটা বসানো হলে পুরো পৃথিবীটা তিন বার পাক খেয়ে আসবে !  ছোট ছোট শিশু - কিশোরেরা যখন তাদের নূতন বইগুলো বুকে চেপে ধরে হাসিমুখে বাসায় ফিরে যায় ,  তার থেকে সুন্দর দৃশ্য পৃথিবীতে আর কিছু হতে পারে না । 
ভালো লেখাপড়ার জন্য ভালো পরীক্ষা আর ভালো পাঠ্যবইয়ের কথা বলা হয়েছে ,  কিন্তু এখনও সবচেয়ে জরুরি বিষয়টার কথা বলা হয়নি ,  সেটি হচ্ছে ভালো শিক্ষক ।  যখনই আমি একটা ভালো স্কুলের কথা শুনি ,  তখনই আমি জানি ,  নিশ্চয়ই সেখানে ভালো শিক্ষক আছেন ।  যে ছাত্রছাত্রীরা তাদের জীবনে একজন ভালো শিক্ষক পেয়েছে ,  তার জীবনেরই একটুখানি হলেও পরিবর্তন হয়েছে । 
ভালো একটা পরীক্ষা কিংবা খুব ভালো কিন্তু পাঠ্যবই ইচ্ছে করলেই পাওয়া সম্ভব ,  কিন্তু ভালো শিক্ষকের বেলায় সেটি সত্যি নয় ।  আমরা চাইলেই রাতারাতি দেশের সব স্কুলের জন্যে ভালো ভালো শিক্ষক হাজির করতে পারব না । 
আশা করে আছি শিক্ষকদের জন্যে আলাদা বেতন স্কেল হবে এবং সেই স্কেলটা এত লোভনীয় হবে যে ,  দেশের সেরা ছাত্রছাত্রীরা আগ্রহ নিয়ে শিক্ষক হবে ।  শুধু বেতন স্কেল নয় ,  আমি আশা করছি ,  পাশাপাশি তাদেরকে সম্মানটুকুও দেওয়া হবে ।  আমার কাছে অবিশ্বাস্য মনে হয় যে ,  প্রাইমারি স্কুলের সাধারণ শিক্ষকেরা এই দেশে তৃতীয় শ্রেণির কর্মচারি !  একজন শিক্ষককে আমরা তৃতীয় শ্রেণির কর্মচারি বলব ,  এটা কীভাবে সম্ভব ? 
৪ . 
জোট সরকার সরে যাবার পর এই দেশের শিক্ষা ব্যবস্থাটা বেশ ভালোভাবে শুরু হয়েছিল ।  পাঠ্যবইয়ে মুক্তিযুদ্ধের যে বিষয়গুলো সরিয়ে দেওয়া হয়েছিল ,  সেগুলো ঠিকভাবে ফিরিয়ে আনা হয়েছিল ।  শিক্ষানীতি করা হয়েছিল ,  সৃজনশীল পদ্ধতি চালু করা হয়েছিল ,  সব মিলিয়ে দেশে শিক্ষা নিয়ে একটা উৎসাহের ভাব ছিল ।  যখনই জরিপ করা হত ,  দেখা যেত জনপ্রিয়তার শীর্ষে আমাদের শিক্ষামন্ত্রী ।  আমি নিজেও পুরো বিষয়টা নিয়ে খুব উৎসাহী ছিলাম । 
তারপর ধীরে ধীরে কোথায় জানি এই গোলমালটা শুরু হয়েছে ,  আমরা দেখতে পাচ্ছি চোখের সামনে পুরো লেখাপড়ার বিষয়টিতে একটা গোঁজামিল দেওয়া শুরু হয়েছে ।  শিক্ষানীতিতে নেই ,  তারপরও এই দেশের ছেলেমেয়েদের উপর জোর করে বাড়তি পাবলিক পরীক্ষা চাপিয়ে দেওয়া হয়েছে ।   ( সে জন্য দিন - রাত সবার কাছে গালাগাল শুনি ,  ছোট ছোট শিশুরা ,  তাদের বাবা - মায়েরা আমাকে অভিযোগ দেন ।  )  যদি এটা অনেক সুফল নিয়ে আসত ,  তাহলে কেউ কিছু বলত না ,  সবাই মেনে নিত । 
কিন্তু তা ঘটেনি ।  বাড়তি পরীক্ষার চাপে ছোট ছোট শিশুদের জীবনের সব আনন্দ মাটি হয়ে গেছে ।  পরীক্ষার হলে দেখাদেখি করে ছেলেমেয়েরা পরীক্ষা দিচ্ছে ,  কোথাও কোথাও শিক্ষকেরা নিজেরা প্রশ্নের উত্তর ছাত্রছাত্রীদের পৌঁছে দিচ্ছেন ।  পরীক্ষার প্রশ্ন ফাঁস হওয়ার পর শিক্ষক - অভিভাবকেরা সমান উৎসাহে সেই প্রশ্ন বের করে তাদের ছাত্রছাত্রী কিংবা সন্তানদের হাতে তুলে দিচ্ছেন ।  শিশুরা অবাক হয়ে দেখছে তাদের শিক্ষকেরা কিংবা তাদের বাবা - মায়েরা এক ধরনের অসৎ মানুষ ।  সেই শিক্ষক কিংবা বাবা - মায়েরা তাদের সন্তানদের সামনে কেমন করে মুখ দেখান ? 
আমি যখন পিএইচ - ডি করছিলাম ,  তখন আমাদের মাথায় নানা ধরনের আইডিয়া কাজ করত ,  গবেষণা করতে করতে আমরা সবাই নিজেদের সেই সব আইডিয়া কাজে লাগানোর চেষ্টা করতাম ।  কোনো কোনো আইডিয়া কাজ করত ,  কোনো কোনোটা করত না ।  আমার প্রফেসর তখন আমাকে একটা কথা বলেছিলেন ,  সেটা আমি সারাজীবন মনে রেখেছি ।  আমাকে বলেছিলেন ,   ‘  ‘ তোমার আইডিয়া হচ্ছে একটা ঘোড়ার মতন ।  যতক্ষণ লাফ - ঝাঁপ দিচ্ছে ,  সেটা নিয়ে নাচানাচি কর ,  সমস্যা নেই ।  কিন্তু যদি দেখ ঘোড়া মরে গেছে ,  খবরদার ,  ওটাকে নিয়ে টানাটানি কর না ,  যত তাড়াতাড়ি পার ওটাকে কবর দেবে ।  ’  ’ 
আমাদের শিক্ষা পদ্ধতির কিছু কিছু ঘোড়া ,  পিএসসি পরীক্ষা ,  জেএসসি পরীক্ষা মরে গেছে ।  শুধু তাই নয় ,  মৃতদেহ থেকে রীতিমতো দুর্গন্ধ বের হতে শুরু করেছে ।  এখন যত দ্রুত সম্ভব এগুলোকে কবর দিতে হবে ! 





শৈশবের আনন্দটুকু ফিরিয়ে দিন 



১ . 
সারাদেশে জেএসসি পরীক্ষা শুরু হয়েছে ।  পরীক্ষার্থী এই ছেলেমেয়েগুলোর জন্য আমার খুব মায়া হয় ।  কোনো একটা অজ্ঞাত কারণে সারাদেশে সবারই ধারণা হয়েছে এই পরীক্ষাটি জীবনের খুবই গুরুত্বপূর্ণ একটা পরীক্ষা ।  এই পরীক্ষায় যে করে হোক গোল্ডেন ফাইভ পেতে হবে  ( গোল্ডেন ফাইভ কথাটি কে আবিষ্কার করে বাচ্চাদের এত বড় সর্বনাশ করেছে আমার খুব জানার ইচ্ছে করে )  ।  ছেলেমেয়েগুলোর ওপর যে চাপ দেয়া হয় সেটা একটা বিভীষিকার মতো ।  লেখাপড়ার নামে তাদের ওপর যে রকম নির্যাতন আর অত্যাচার করা হয় সে রকমটি মনে হয় পৃথিবীর আর কোথাও নেই ।  এবারে যন্ত্রণাটি ষোলো কলায় পূর্ণ হয়েছে ঠিক যখন তাদের পরীক্ষা দেয়ার কথা ,  তখন হরতালের পর হরতাল ।   ( রাজাকার - আলবদর হয়ে এই দেশের নৃশংসতম হত্যাকাণ্ডে অংশ নেবে ,  সেই অপরাধে শাস্তি দেয়া হলে দেশে হরতাল ডেকে বসবে জামায়াতে ইসলামীর এই কাজকর্মগুলো দেশের মানুষ কিভাবে নিয়েছে সেটি কি তাদের চোখে পড়েছে ?  ) 

জেএসসি পরীক্ষার আগে আগে এবং পরীক্ষা চলার সময় আমি হঠাৎ করে সম্পূর্ণ সম্পর্কহীন বিভিন্ন জায়গা থেকে একই তথ্য পেতে শুরু করেছি ।  বিষয়টি একটু বললে সবাই বুঝতে পারবে । 
এই দেশের খুবই গুরুত্বপূর্ণ একটা স্কুলের হেড মাস্টার আমাকে তার একটা ছাত্রীর গল্প বললেন ।  সেই ছাত্রীর প্রস্তুতি ভালো নেই বলে হেড মাস্টার তাকে এই বছর পরীক্ষা না দিতে উপদেশ দিলেন ।  ছাত্রীটি তাকে জানাল ,  লেখাপড়ায় প্রস্তুতি তার ভালো না হতে পারে ,  কিন্তু তার পরীক্ষা অবশ্যই ভালো হবে ।  হেড মাস্টার জানতে চাইলেন কীভাবে ?  মেয়েটি বলল পরীক্ষায় প্রতি বিষয়ে বহু নির্বাচনী  ( MCQ )  নৈর্ব্যত্তিক ৪০ শতাংশ থাকে সে তার পুরোটা পেয়ে যাবে কাজেই পাস করা নিয়ে তার বিন্দুমাত্র দুশ্চিন্তা নেই !  হেড মাস্টার ভদ্রলোক খুবই দুঃখ নিয়ে আমাকে বললেন ,  মেয়েটি একটুও ভুল বলেনি ।  পরীক্ষার হলে একে অন্যের সঙ্গে কথা বলে সঠিক উত্তর বের করে নেয়া এখন আর অন্যায় হিসেবে ধরা হয় না ।  পরীক্ষার হলের পরীক্ষকরা দেখেও না দেখার ভান করেন কারণ তারা চান ছাত্ররা দেখাদেখি করে ভালো মার্কস পেয়ে যাক সেটা ছাত্রছাত্রীর জন্য ভালো ,  স্কুলের জন্য ভালো ও সরকারের জন্য ভালো ।  পরীক্ষার হলে যে কোনো ছাত্রছাত্রী এখন এদিক - সেদিক থেকে একটু সাহায্য নিয়ে পুরোটা লিখে ফেলতে পারে ।  হতাশ হেড মাস্টার আমাকে জানালেন অনেক বড় বড় স্কুল - কলেজের শিক্ষকরা এখন নিজের দায়িত্বেই তাদের ছাত্রদের প্রশ্নের উত্তর বলে দেন । 
এর কিছুদিন পরেই একেবারে গ্রামের স্কুলের একজন হেড মাস্টার আমাকে জানালেন ,  তিনি তার স্কুলের ছেলেমেয়েদের পরীক্ষায় খুব কড়াকড়ি করেন ,  তাদেরকে কোনোভাবেই দেখাদেখি করতে দেন না যার জন্য তার স্কুলের ছেলেমেয়েদের পরীক্ষার ফলাফল আশপাশের অন্যান্য স্কুল থেকে খারাপ ।  সে কারণে তার স্কুলের ছেলেমেয়েরা বৃত্তি খুবই কম পাচ্ছে ,  সেটা নিয়ে ভদ্রলোক খুবই চাপের মাঝে আছেন ।  আমি তাকে সেটা নিয়ে এতটুকু চিন্তা না করে ছেলেমেয়েদের সৎ থাকা শেখানোটাতেই বেশি গুরুত্ব দিতে বলেছি ।  তিনি কতদিন আমার উপদেশ শুনে সৎ থাকতে পারবেন আমি জানি না । 
তৃতীয় ঘটনাটা ঘটেছে আজকে  ( ১৯ নভেম্বর )  ।  জেএসসি পরীক্ষা দিচ্ছে এ রকম একজনের বাবা আমাকে বললেন ,  সারাদেশে গোল্ডেন ফাইভের যে মহামারী শুরু হয়েছে আমি সেটার জন্য দায়ী করেছি পরীক্ষার খাতা ঢালাওভাবে বেশি বেশি মার্কস দেয়ায় অলিখিত নির্দেশকে ।  আসলে এর জন্য সমানভাবে দায়ী পরীক্ষার হলে ছাত্রছাত্রীদের দেখাদেখি করার সুযোগকে ।  তার মতে ,  আজকাল পরীক্ষার হলে দেখাদেখি করা ,  কথা বলাবলি করাকে কোনো অন্যায় বা দোষ মনে করা হয় না । 
এক সময় পরীক্ষায় নকল করাটাকে আমরা সমস্যা হিসেবে দেখতাম ।  ছোট ছোট কাগজে গুটি গুটি করে লিখে নিয়ে আসা হতো এবং খুবই সাবধানে সেটা পরীক্ষার খাতায় টুকে নেয়া হতো ।  এখন তার প্রয়োজন হয় না ,  প্রশ্ন ফাঁস হয় বলে ছেলেমেয়েরা বাসা থেকেই প্রশ্নের উত্তর মুখস্থ করে আসতে পারে ।  জটিল সমস্যার সহজ সমাধান ।  পরীক্ষার ফলাফল ভালো করার জন্য এতই গুরুত্ব দেয়া হয়েছে যে ,  আমরা যে কোনো মূল্যে ছাত্রছাত্রীদের পরীক্ষার ফল ভালো করাতে চাই ।  ছোট ছোট শিশুদের আমরা এখন অন্যায় করাতে শিখিয়ে দিচ্ছি ।  এর চাইতে বড় অপরাধ কি হতে পারে ? 
আমি জানি আমাদের শিক্ষা মন্ত্রণালয় ঢালাওভাবে এটা অস্বীকার করবে ।   ( প্রশ্ন ফাঁস নিয়ে যখন আমি চেঁচামেচি করেছিলাম ,  তখন সেই সমস্যার সমাধান করা হয়েছিল অত্যন্ত দক্ষতার সঙ্গে ।  ঘোষণা দেয়া হয়েছিল যে পরীক্ষার প্রশ্ন ফাঁস হওয়ার গুজব ছড়াবে ,  তাকে কঠোর শাস্তি দেয়া হবে !  ) 
২ . 
ঠিক কি কারণ জানা নেই ,  আমাদের দেশের শিক্ষা ব্যবস্থা নিয়ে যখন কোনো ঝামেলা হয় ,  তখন লোকজন সরাসরি আমাকে দায়ী করে !  শিক্ষা মন্ত্রণালয়ের বড় বড় কর্মকর্তা কিংবা শিক্ষামন্ত্রীকে কেউ পায় না ,  কিন্তু আমাকে পাওয়া খুবই সহজ ।  আমাকে প্রচুর গালমন্দ শুনতে হয় ।  সবচেয়ে বেশি গালমন্দ শুনি ছোট বাচ্চাদের কৈশোর পার হতে না হতেই পিএসসি / জেএসসি / এসএসসি এবং এইচএসসি এই চার চারটি ভয়াবহ পাবলিক পরীক্ষা দেয়ার নিয়ম করে দেয়ার জন্য ।  অন্যদের সঙ্গে আমিও যেহেতু শিক্ষানীতি কমিটির একজন সদস্য ছিলাম ,  তাই অনেকেই ধরে নেয় এই ব্যাপারটিতে নিশ্চয়ই আমারও একটি হাত আছে !  আমার মনে হয় এখানে আসল বিষয়টা সবার জানা দরকার ।  আমাদের কয়েকজনকে নিয়ে যে শিক্ষানীতি প্রণয়ন কমিটি তৈরি করা হয়েছিল ,  সেই কমিটি মোটেও চার চারটি পাবলিক পরীক্ষার কথা বলেনি ।  মাত্র দুটি পাবলিক পরীক্ষার কথা বলেছিল ।  সেই খসড়া শিক্ষানীতিতে কি লেখা ছিল আমি হুবহু তুলে দিচ্ছি : 
২য় অধ্যায় ২৪ অনুচ্ছেদ :  পঞ্চম শ্রেণী শেষে সকলের জন্য উপজেলা / পৌরসভা / থানা  ( বড় বড় শহর )  পর্যায়ে স্থানীয় সমাজ - কমিটি ও স্থানীয় সরকারের যৌথ ব্যবস্থাপনায় সমাপনী পরীক্ষা এবং অষ্টম শ্রেণী শেষে বিভাগভিত্তিক পাবলিক পরীক্ষা হবে ।  এই পরীক্ষাটি প্রাথমিক স্কুল সার্টিফিকেট পরীক্ষা নামে পরিচিত হবে ।  … 
আমি সবাইকে লক্ষ্য করতে বলছি ,  এখন পিএসসি নামে একেবারে অবুঝ শিশুদের যে পরীক্ষা নেয়া হয় ,  সেটি কিন্তু খসড়া শিক্ষানীতিতে নেই ।  প্রথম পাবলিক পরীক্ষা হওয়ার কথা অষ্টম শ্রেণী শেষে ।  পঞ্চম শ্রেণীর শেষে তাদের শুধু একটা সমাপনী পরীক্ষা নেয়ার কথা । 
এবারে দেখা যাক এসএসসি এবং এইচএসসি সম্পর্কে খসড়া শিক্ষানীতিতে কী লেখা আছে : 
৪র্থ অধ্যায় ১৩ অনুচ্ছেদ :  দশম শ্রেণীর সমাপনী পরীক্ষা আঞ্চলিক পর্যায়ে অভিন্ন প্রশ্নপত্রের মাধ্যমে অনুষ্ঠিত হবে এবং এই পরীক্ষার ফলাফলের ভিত্তিতে দ্বাদশ শ্রেণী পর্যন্ত বৃত্তি প্রদান করা হবে  ( বিস্তারিত অধ্যায় ২১ )  ।  দ্বাদশ শ্রেণী শেষে একটি পাবলিক পরীক্ষা অনুষ্ঠিত হবে এবং নাম হবে মাধ্যমিক পরীক্ষা ।  …  অর্থাৎ শিক্ষানীতি প্রণয়ন কমিটি কিন্তু মোটেও চার চারটি পাবলিক পরীক্ষার কথা বলেনি ,  তারা মাত্র দুটি পাবলিক পরীক্ষার কথা বলেছে ,  একটি অষ্টম শ্রেণীর শেষে ও একটি দ্বাদশ শ্রেণীর শেষে । 
তাহলে আমরা কেন চার চারটি পাবলিক পরীক্ষা নিচ্ছি ?  ব্যাপারটা বোঝার জন্য এবারে আসল শিক্ষানীতির দিকে তাকাতে হবে ।  দেশের শিক্ষাবিদরা যে শিক্ষানীতি জমা দিয়েছেন ,  তার ওপর ছুরি চালিয়েছেন আমাদের আমলারা ।  জাতীয় শিক্ষানীতিতে লেখা হয়েছে এভাবে : 
২য় অধ্যায় ২৭ অনুচ্ছেদ :   ‘  … পঞ্চম শ্রেণী শেষে উপজেলা / পৌরসভা / থানা  ( বড় বড় শহর )  পর্যায়ে সকলের জন্য অভিন্ন প্রশ্নপত্রে সমাপনী পরীক্ষা অনুষ্ঠিত হবে ।  অষ্টম শ্রেণী শেষে আপাতত জুনিয়র স্কুল সার্টিফিকেট পরীক্ষার নামে একটি পাবলিক পরীক্ষা অনুষ্ঠিত হবে এবং এই পরীক্ষা সংশ্লিষ্ট শিক্ষাবোর্ড দ্বারা পরিচালিত হবে ।  ’ 
সবাইকে লক্ষ্য করতে বলি ,  অষ্টম শ্রেণী শেষে যে পাবলিক পরীক্ষা হওয়ার কথা জাতীয় শিক্ষানীতিতে তার নামটা পাল্টে দেয়া হয়েছে এছাড়া কোনো বড় পরিবর্তন নেই ।  সবচেয়ে বড় কথা পঞ্চম শ্রেণীর শেষে এখন পিএসসি নাম দিয়ে একেবারে অবুঝ শিশুদের যে পাবলিক পরীক্ষা নেয়া হয় জাতীয় শিক্ষানীতিতে তার কোনো অস্তিত্ব নেই ।  শিক্ষানীতিকে বুড়ো আঙ্গুল দেখিয়ে এই সিদ্ধান্ত নিয়েছেন আমাদের আমলারা ।  এবারে আমরা যাই এসএসসি এবং এইচএসসি পরীক্ষার অংশটুকুতে ।  খসড়া শিক্ষানীতিতে শিক্ষাবিদরা দশম শ্রেণী শেষে কোনো পাবলিক পরীক্ষার সুপারিশ করেননি ,  কিন্তু পরিবর্তিত জাতীয় শিক্ষানীতিতে লেখা হয়েছে এভাবে : 
৪র্থ অধ্যায় ১৪ পরিচ্ছেদ :   ‘ দশম শ্রেণী শেষে জাতীয়ভিত্তিতে পাবলিক পরীক্ষা অনুষ্ঠিত হবে ।  এই পরীক্ষার নাম হবে মাধ্যমিক পরীক্ষা এবং এই পরীক্ষার ফলাফলের ভিত্তিতে দ্বাদশ শ্রেণী পর্যন্ত বৃত্তি প্রদান করা হবে ।  দ্বাদশ শ্রেণীর শেষে আরো একটি পাবলিক পরীক্ষা অনুষ্ঠিত হবে ,  এর নাম হবে উচ্চ মাধ্যমিক পরীক্ষা ।  …  ’ 
অর্থাৎ শিক্ষাবিদদের দেয়া শিক্ষানীতিতে দশম শ্রেণী শেষে কোনো পাবলিক পরীক্ষার কথা বলা হয়নি ,  জাতীয় শিক্ষানীতিতে সেটি আবার ফিরে এসেছে ।  তারপরও কিন্তু একটা প্রশ্ন থেকে যায় ,  জাতীয় শিক্ষানীতিতে উল্লেখ না থাকার পরও পঞ্চম শ্রেণী শেষে কিভাবে একটা পাবলিক পরীক্ষা নেয়া হচ্ছে ?  এই সিদ্ধান্তগুলো কারা নেন ?  কীভাবে নেন ?  কেন নেন ?  এই প্রশ্নগুলোর উত্তর আমার জানা নেই । 
৩ . 
যারা ভাবছেন শিক্ষানীতিতে নেই এই যুক্তি দেখিয়ে যদি আমাদের বাচ্চাদের অন্তত একটি পাবলিক পরীক্ষা থেকে রক্ষা করা যায় ,  সেটাই খারাপ কি ?  তাদের সেই আশাতেও গুড়ে বালি !  আমার কাছে শিক্ষা আইন ২০১৪ - এর একটি খসড়া এসেছে ,  সেখানে লেখা আছে এভাবে : 
১২ ( ২ )  :   ‘ পঞ্চম ও অষ্টম শ্রেণীর একাডেমিক বৎসর শেষে বার্ষিক পরীক্ষার পরিবর্তে সংশ্লিষ্ট শিক্ষাবোর্ড বা অনুমোদিত কর্তৃপক্ষ কর্তৃক যথাক্রমে প্রাইমারি স্কুল সার্টিফিকেট  ( PSC )  পরীক্ষা / এবতেদায়ি মাদরাসা পরীক্ষা  ( EMC )  এবং জুনিয়র স্কুল সার্টিফিকেট  ( JSC )  / জুনিয়র দাখিল সার্টিফিকেট  ( JDC )  পরীক্ষা দেশব্যাপী অনুষ্ঠিত হইবে ।  …  ’ 
অর্থাৎ শিক্ষানীতিতে শিশুদের উদ্ধার করার যে একটি ছোট সুযোগ ছিল শিক্ষা আইনে সেই সুযোগটি পুরোপুরি বন্ধ করে দেয়ার ব্যবস্থা নেয়া হচ্ছে ! 
৪ . 
যারা শিক্ষানীতি কিংবা শিক্ষা আইনের কটমটে ভাষায় একটু বিভ্রান্ত হয়ে গেছেন ,  তাদের সহজ ভাষায় বলে দেয়া যায় যে ,  মূল শিক্ষানীতিতে প্রথম থেকে দ্বাদশ শ্রেণী পর্যন্ত এই সময়টুকুতে মাত্র দুটি পাবলিক পরীক্ষার কথা বলা হয়েছিল ।  সেটি পরিবর্তন করে জাতীয় শিক্ষানীতিতে তিনটি পাবলিক পরীক্ষার কথা বলা হয়েছে  ( কীভাবে জানি না )  ।  জাতীয় শিক্ষানীতির সুপারিশকে বুড়ো আঙ্গুল দেখিয়ে চারটি পাবলিক পরীক্ষা নেয়া হয় । 
সব স্কুলেই পরীক্ষা নেয়া হয় ,  সেই পরীক্ষায় প্রশ্নপত্র যদি স্কুলের শিক্ষকের পরিবর্তে কেন্দ্রীয়ভাবে আসে তাতে দোষের কিছু নেই ।  সারাদেশের সব শিশুকে যদি একই মানদণ্ডে বিচার করা যায় ,  তাতেও দোষের কিছু নেই; বরং পুরো দেশের প্রত্যেকটা অঞ্চলের লেখাপড়ার মানের একটা ধারণা পাওয়া যায় ।  কিন্তু ব্যাপারটা সেভাবে থাকেনি লেখাপড়ার আসল উদ্দেশ্য থেকে সবাই অনেক দূরে সরে গেছে এখন পরীক্ষায় জিপিএ ফাইভ হচ্ছে প্রধান উদ্দেশ্য আর এর পুরো চাপটুকু সহ্য করতে হচ্ছে ছোট শিশু - কিশোরদের ।  আগে ছেলেমেয়েরা একটু বড় হলে বাবা - মায়েরা তাদেরকে কোচিং সেন্টারে নিয়ে পরীক্ষায় ভালো নম্বর পাওয়ার কায়দাকানুন শিখিয়ে দিতেন ,  এখন সেটা শুরু হয় সেই পঞ্চম শ্রেণী থেকে ।  মোটামুটি একটা ভয়াবহ অবস্থা । 
আমার মনে হয় আমাদের শিক্ষা ব্যবস্থাটার সব কিছু নতুন করে দেখার সময় হয়েছে ।  একজন মানুষের জীবনের সবচেয়ে আনন্দময় সময় হচ্ছে শৈশব ,  আমরা বুঝে হোক না বুঝে হোক আমাদের শিশুদের শৈশব থেকে সব আনন্দ কেড়ে নিয়েছি ।  তার বিনিময়ে যেটুকু পাওয়ার কথা ,  সেটুকু পাইনি; তাহলে শুধু শুধু কেন তাদেরকে এভাবে পীড়ন করছি ?  পরীক্ষার প্রশ্নপত্র ফাঁস হওয়ার পর আমি চিৎকার - চেঁচামেচি করে আবিষ্কার করেছি সরকার কোনো সমালোচনা শুনতে রাজি নয় ,  তারা নিজেদের মতো সিদ্ধান্ত নিতে থাকবে ।  এই দেশের ছেলেমেয়েদের ভবিষ্যৎ হচ্ছে দেশের ভবিষ্যৎ যারা দেশের ভবিষ্যতের সিদ্ধান্ত নেবেন ,  তারা কি ছেলেমেয়েদের সত্যিকারের অবস্থাটা জানেন ?  দোহাই আপনাদের কাছে ,  এই দেশের ছেলেমেয়েদের শৈশব থেকে আনন্দটুকু কেড়ে নেবেন না । 





 “ কিন্তু  -  ”  



১ . 
যতই দিন যাচ্ছে আমি ততই  “ কিন্তু ”  শব্দটার উপর বিরক্ত হয়ে উঠছি ।  আমার মনে হয় আমাদের ভাষায় এই শব্দটা তৈরী হয়েছে প্রতারণা করার সুযোগ দেয়ার জন্য ।  সোজা ভাষায় বলা যায় দুই নম্বুরী কাজ করার জন্য ।  একটা উদাহরণ দিলে বিষয়টা পরিষ্কার হয়ে যাবে ।  আমার টেলিভিশন দেখার খুব একটা সুযোগ হয় না কিন্তু নভেম্বরের ৩ তারিখ রাত্রিবেলা আল জাজিরায় বাংলাদেশে যুদ্ধাপরাধীদের বিচারের উপর একটা অনুষ্ঠান দেখার সুযোগ হয়েছিল ।  সেখানে অন্যান্যদের সাথে জামাতে ইসলামীর আইনজীবি টবি ক্যাডম্যান বক্তব্য রাখছিল ।  সে বলল ১৯৭১ সালে বাংলাদেশে গণহত্যা হয়েছিল এখানে পাকিস্তান সেনাবাহিনী নৃশংস হত্যাকাণ্ড চালিয়েছিল জামাতে ইসলামী স্বাধীনতাযুদ্ধের বিরোধিতা করেছিল এসবই ঠিক আছে ।  কিন্তু  –  টবি ক্যাডম্যান এই  “ কিন্তু ”  শব্দটা উচ্চারণ করে যুদ্ধাপরাধীদের বিচার যে কী পরিমাণ নিম্নমানের এবং কী পরিমাণ অগ্রহণযোগ্য তার বিস্তারিত বর্ণনা দিতে শুরু করল ।  আমাদের ভাষায় যদি  “ কিন্তু ”  শব্দটা না থাকতো তাহলে কী সে এই দুই নম্বুরী কাজটা করতে পারতো ?  ১৯৭১ সালে পাকিস্তান সেনাবাহিনী আর তার পদলেহী জামাতে ইসলামীর রাজাকার আলবদর বাহিনী মিলে এই দেশে কী নৃশংস হত্যাকাণ্ড চালিয়েছে সেই কথাটুকু বলে তার বক্তব্য শেষ করে ফেলতে হতো ।  তাকে বলতে হতো এই দেশকে কলংকমুক্ত করতে হলে তাদের বিচার করতেই হবে ।  চল্লিশ বছর পরে হলেও করতে হবে ।  শুধুমাত্র  “ কিন্তু ”  শব্দটার জন্য সারা পৃথিবীর যত প্রতারক এবং যত ভন্ড মানুষ আছে তারা প্রথমে ভালো ভালো কথা বলে শেষে দুই নম্বুরী কথা বলতে শুরু করে ।  তবে টবি ক্যাডম্যানের কথা আলাদা ,  তাকে জামাতে ইসলামী টাকা দিয়ে এইসব কথা বলার জন্যে ভাড়া করেছে ,  তাকে এই কথাগুলো বলতেই হবে ।  তার পরেও কথাগুলো উচ্চারণ করতে গিয়ে তার গলা শুকিয়ে যাচ্ছিল  –  একটু পরে পরে তার পানি  ( কিংবা অন্য কিছু )  খেয়ে গলা ভিজিয়ে নিতে হচ্ছিল ! 
শুধু জামাতের ভাড়া করা সাদা চামড়ার মানুষ নয় ,  যুদ্ধাপরাধীদের বিচার শুরু করার পর ইউরোপ আমেরিকার দেশগুলোকেও এই  “ কিন্তু ”  মার্কা কথা বলতে শুনেছি ।  তারা প্রথমে বলে ,  অবশ‌্যই এই নৃশংস গণ হত্যার বিচার করতে হবে ,  তারপর একটু দম নিয়ে বলে  “ কিন্তু ”  ,  তারপর  “ গরুর রচনা ”   ( অর্থাত আন্তর্জাতিক মানের বিচার হতে হবে )  শুরু করে দেয় ।  আমাদের ষোল কোটি মানুষের দেশে কতো কিছুই তো আন্তর্জাতিক মানের নয়  –  লেখাপড়া আন্তর্জাতিক মানের নয়  ( প্রশ্ন ফাঁস হয় ,  দুই হাতে গোল্ডেন ফাইভ বিতরণ করা হয় )  ,  চিকিৎসা আন্তর্জাতিক মানের নয়  ( টাকা না দিলে চিকিৎসা শুরু হয় না ,  বিল শোধ না করলে মৃতদেহ আটকে রাখা হয় )  ,  ইলেকট্রিসিটি আন্তর্জাতিক মানের নয়  ( সারা দেশের গ্রীড ফেল করে দশ ঘন্টা পুরো দেশ অন্ধকার হয়ে থাকে )  ,  নিরাপত্তা বাহিনী আন্তর্জাতিক মানের নয়  ( র্যাব টাকা খেয়ে সাতজনকে খুন করে ফেলে )  ,  এমন কী টয়লেট পর্যন্ত আন্তর্জাতিক মানের নয়  ( হাই কমোড নেই ফ্লাশ নেই )  ,  কিন্তু ইউরোপ আমেরিকার সেসব কিছু নিয়ে মাথা ব্যাথা নেই ,  তাদের একমাত্র মাথা ব্যাথা একাত্তরের কিছু নৃশংস খুনীদের বিচারের বেলায় ।  এর আগেওতো এই দেশে কতো বিচার হয়েছে ,  চুরি ডাকাতী রাহাজানি থেকে শুরু করে খুন ধর্ষন কিছুই তো বাদ যায়নি ।  তখন তো কোন দেশকে বলতে শুনিনি এই দেশে অপরধীদের মানবাধিকার লঙ্ঘন হয়ে যাচ্ছে ,  আন্তর্জাতিক মানের বিচার হচ্ছে না ।  আমাদের দেশের সেই একই বিচার ব্যাবস্থা যখন পুরোপুরি এই দেশের আইনে একাত্তরের যুদ্ধাপরাধীদের বিচার শুরু করেছে তখন হঠাৎ করে তাদের মনে পড়ল যে বিচার আন্তর্জাতিক মানের হচ্ছে না । 
আমরা এখন সবাই জানি ব্যপারটা কেমন করে ঘটেছে ।  শুধুমাত্র আমেরিকাতে জামাতে ইসলামী ২৫ মিলিওন ডলার খরচ করেছে সেই দেশের গুরুত্বপূর্ণ মানুষকে নিজের দিকে টেনে নেয়ার জন‌্যে ।  পত্রপত্রিকায় এর উপর বিশাল রিপোর্ট বের হয়েছে ,  পড়ে বমি করে দিতে ইচ্ছে করে ।  টাকা দিয়ে অনেক কিছু কেনা যায়  ( ডলার হলে আরেকটু ভালো হয় )  ,  কিন্তু একাত্তর নির্যাতিত মানুষের বুকের ক্ষোভকে পৃথিবীর কোনো অর্থ দিয়ে কেনা যায় না ।  যতদিন এই দেশের মানুষ এই যুদ্ধাপরাধীদের বিচার শেষ করে মাতৃভূমির কলংক মোচন করতে চাইবে ততদিন বাইরের কোন শক্তি আমাদের ব্যাপারে নাক গলাতে পারবে না ।  আমি সেক্টর কমান্ডারস ফোরামের কাছে কৃতজ্ঞ ,  আমাদের মুক্তিযোদ্ধাদের কাছে কৃতজ্ঞ এবং আমাদের তরুণ প্রজন্মের কাছে কৃতজ্ঞ যুদ্ধাপরাধীদের বিষয়টি তীব্রভাবে বাঁচিয়ে রাখার জন্যে । 
সবচেয়ে বেশী কৃতজ্ঞ এই সরকারের কাছে ,  যারা আমাদের কথা দিয়েছিল যে নির্বাচিত হলে তারা যুদ্ধাপরাধীদের বিচার করবে এবং তারা তাদের কথা রেখেছে । 
২ . 
সিলেটে কৃষিকাজে ব্যবহার করার জন্যে যন্ত্রপাতি তৈরি করার একটা ফ্যাক্টরি আছে ,  বেশ কয়েক বছর আগে বিএনপি - জামায়াত জোট সরকারের আমলে সেই ফ্যাক্টরি থেকে আমাকে আমন্ত্রণ জানিয়েছিল তাদের ফ্যাক্টরিটা দেখার জন্যে ।  আমি বেশ আগ্রহ নিয়ে দেখতে গিয়েছিলাম ,  আমাদের দেশের একেবারে নিজস্ব প্রযুক্তি দিয়ে তৈরি যন্ত্রপাতিগুলো দেখে আমার খুব ভালো লেগেছিল ।  ফ্যাক্টরির মালিক কর্মকর্তারাও আমাকে সবকিছু ঘুরিয়ে ঘুরিয়ে দেখিয়েছেন ।  চলে আসার আগে তারা তাদের  ‘ ভিজিটার্স বুক ’  বের করে নিয়ে আমাকে অনুরোধ করলেন তাদের উদ্দেশে কিছু একটা লিখে দিতে ।  আমি আমার কথাগুলো লিখে স্বাক্ষর করার আগে থমকে গেলাম ,  আমার ঠিক আগে বাংলাদেশের সেই সময়কার শিল্পমন্ত্রীর নিজের হাতের স্বাক্ষর ,  স্পষ্ট অক্ষরে তার নাম লেখা ,  মতিউর রহমান নিজামী । 
আমি কলমটি কিছুক্ষণ ধরে রেখে আমার নিজের নামটি স্বাক্ষর করলাম ।  তীব্র এক ধরনের অপমান বোধ আমাকে গ্রাস করে রেখেছিল ,  যে মানুষটি বদরবাহিনীর প্রধান হয়ে এই দেশে পৃথিবীর ভয়াবহতম হত্যাযজ্ঞের সহযোগিতা করেছে তাকে এই দেশের মন্ত্রী করে তার গাড়িতে বাংলাদেশের পতাকা উড়িয়ে দেয়া হয়েছে ।  অথচ এই মানুষটি বাংলাদেশের জন্মলগ্নে গলা টিপে এই দেশটিকে হত্যা করতে চেয়েছিল ।  এর চাইতে বড় দুঃখ ,  লজ্জা ,  গ্লানি ,  অপমান কী হতে পারে ! 
যুদ্ধাপরাধীদের বিচার শুরু হবার পর অনেকদিন পার হয়ে গেছে ,  সবাই যেরকম দ্রুত একটা বিচার দেখতে চাইছিল ঠিক সেভাবে বিচার হচ্ছিল না বলে অনেকের ভেতর এক ধরনের হতাশার জন্ম হচ্ছিল ।  কোনো একটা অজ্ঞাত কারণে অনেকের ধারণা আমি বুঝি অনেক ভেতরের খবর জানি ,  তাই আমার সাথে দেখা হলেই অনেকে জানতে চাইতো কী হচ্ছে ?  আসলেই কি যুদ্ধাপরাধীর বিচার শেষ হবে ?  — ইত্যাদি ইত্যাদি ।  আমি তখন তাদের পাল্টা প্রশ্ন করতাম ,  তাদের কি জামায়াত - বিএনপি আমলের সেই জোট সরকারের কথা মনে আছে যখন দু ’ দু ’ জন কুখ্যাত যুদ্ধাপরাধী সেই সরকারের মন্ত্রী ছিল !  যারা তাদের গাড়িতে এই দেশের পতাকা উড়িয়ে ঘুরে বেড়াতো ?  যারা প্রশ্ন করেন তারা সবাই মাথা নেড়ে স্বীকার করেন যে ,  হ্যাঁ তাদের সবারই সেই অবিশ্বাস্য দিনগুলোর কথা মনে আছে ।  তখন আমি তাদের জিজ্ঞেস করি তারা কি তখন কল্পনা করেছিলেন যে একদিন সব যুদ্ধাপরাধী গ্রেপ্তার হয়ে জেলে বসে থাকবে ,  একজন একজন করে তাদের বিচার করা হবে ?   ( মনে আছে সালাউদ্দিন কাদের চৌধুরী ঘোষণা দিয়েছিল তাকে স্পর্শ করা হলেই সমগ্র চট্টগ্রামে আগুন লেগে যাবে ।  কোথায় সেই আগুন ?  )  ,  গোলাম আযমকে যখন বাংলাদেশের নাগরিকত্ব দেয়া হয়েছিল তখন সবাই মন খারাপ করেছিল ।  এখন কি আমরা বলতে পারি না এই দেশের নাগরিকত্ব নিয়ে এই দেশে থেকে যাওয়ার জন্যেই তাকে ধরে জেলখানায় রাখা সম্ভব হয়েছিল ?  যুদ্ধাপরাধীর শাস্তি পেয়ে তাকে জেলখানায় মৃত্যুবরণ করতে হয়েছে ,  বাংলাদেশের ইতিহাসে এই কলঙ্কমোচনের কাহিনী আজীবনের জন্যে লেখা হয়ে গেল ! 
যারা যুদ্ধাপরাধীদের বিচার নিয়ে সরকারের সদিচ্ছার ওপর সন্দেহ প্রকাশ করেন তারা সবাই কিন্তু স্বীকার করতে বাধ্য হন জামায়াত - বিএনপির জোট সরকারের আমলে তারা কেউ কল্পনা করেননি সত্যি সত্যি এই দেশের মাটিতে আমাদের জীবদ্দশায় তাদের বিচার শুরু হবে ।  যুদ্ধাপরাধীদের বিচার নিয়ে যাদের মনে হতাশা সন্দেহ এবং অবিশ্বাস ছিল গত কয়েকদিনের বিচারের রায় দেখে তাদের সেই হতাশা ,  সন্দেহ এবং অবিশ্বাস অনেকটুকুই কেটে গেছে ।  আমরা এখন নিশ্চিতভাবে জানি আর কখনোই আমাদের সেই অন্ধকার দিনগুলোতে ফিরে যেতে হবে না । 
৩ . 
একটা সময় ছিল যখন দেশদ্রোহী যুদ্ধাপরাধীরা এই দেশে বুক ফুলিয়ে ঘুরে বেড়াতো ।  একজন আমাকে বলেছেন যে সেই সময়ে নাকি কিছু রাজাকার একাত্তরে তাদের বকেয়া বেতনের জন্যে সরকারের কাছে আবেদন করেছিল ।  যুদ্ধাপরাধীদের বিচার শুরু হওয়ার পর খালেদা জিয়া বেশ অনেকবার সেটাকে রাজনৈতিক ষড়যন্ত্র বলে যুদ্ধাপরাধীদের মুক্তি চেয়েছেন । 
ইদানীং সেই অবস্থার পরিবর্তন হয়েছে ।  একজন যুদ্ধাপরাধীর রায় বের হবার পর বিএনপি আর তাদের মুক্তির কথা বলে না ।  দেশের অন্যসব মানুষের মতো গ্লানিমুক্তির আনন্দ উপভোগ করতে পারে না ,  আবার সেটি নিয়ে তাদের আপত্তিটুকুও প্রকাশ করতে পারে না ।  গোলাম আযমের জানাজায় বিএনপির কোনো নেতা হাজির থাকার সাহস করেনি; যিনি হাজির ছিলেন জামায়াতে ইসলামীর হিসেবে তার উপস্থিতি নিশ্চয়ই একটা তামাশার মতো ছিল !  গোলাম আযমের ছেলে বিষয়টি নিয়ে খুবই ক্ষুব্ধ ,  দেশের সেরা দেশোদ্রোহীর সন্তান হওয়ার চাপ নিশ্চয়ই খুব বেশি ,  সেই চাপেই সম্ভবত তিনি বিএনপিকে চ্যালেঞ্জ ছুড়ে দিয়েছেন যে জামাতের সাহায্য ছাড়া বিএনপি কখনো ক্ষমতায় যেতে পারবে না ।  তার এই চ্যালেঞ্জটি কী জামায়াতের শক্তির কথা বলেছে নাকি বিএনপি এর দুর্বলতার কথা বলেছে আমি বুঝতে পারিনি । 
রাজনীতির জটিল হিসাব আমি বুঝি না ,  কিন্তু দেশের সাধারণ মানুষের হিসাব আমি খুব ভালো করে বুঝি ।  ১৯৭৫ সালে বঙ্গবন্ধুকে সপরিবারে হত্যা করে দেশটাকে উল্টো দিকে ঘুরিয়ে দেয়া হয়েছিল ।  তখন পাঠ্যবই ,  রেডিও টেলিভিশন বা মিডিয়াতে মুক্তিযুদ্ধের কথা বলা হতো না ,  দেশদ্রোহী রাজাকারদের নৃশংসতার কথা বলা হতো না ।  সে সময় এই দেশে একটা বিভ্রান্ত প্রজন্মের জন্ম হয়েছিল ,  সে কারণেই জামায়াতকে সঙ্গী করে বিএনপি নির্বাচনে জিতে আসতে পেরেছিল ।  আমার হিসাবে জামায়াতকে নিয়ে জোট করাটি ছিল এই দেশের সবচেয়ে বড় দুর্ভাগ্য ।  আমি তখন নূতন দেশে ফিরে এসেছি ,  জামায়াতকে নিয়ে জোট করার পর তখন আমাদের বিশ্ববিদ্যালয়ের ছাত্রদলের ছেলেদের হাহাকারের কথা আমি কোনোদিন ভুলব না । 
তারপর অনেকদিন কেটে গেছে ,  এই দেশে নূতন প্রজন্ম এসেছে ,  তারা মুক্তিযুদ্ধের কথা শুনে বড় হয়েছে ,  নিজের দেশের জন্যে তাদের বুক ভরা ভালোবাসা ,  দেশ নিয়ে তাদের স্বপ্ন ,  তাদের অহংকার ।  এই নূতন প্রজন্মের দেশপ্রেমের ভেতর যুদ্ধাপরাধীদের কিংবা যুদ্ধাপরাধীর দল জামায়াতে ইসলামের কোনো জায়গা নেই ।  এক যুগ আগে নির্বাচনে যেটা সম্ভব হয়েছিল ভবিষ্যতে আর কখনো সেটা সম্ভব হবে না ! 
এই দেশের মানুষ হিসেবে আমরা খুব বেশি কিছু চাই না ।  আমরা চাই সরকারি এবং বিরোধী দল দুটিই হবে মুক্তিযুদ্ধের পক্ষের দল !  একটা কলেজের ভিত্তিপ্রস্তর স্থাপনের জন্যে আমি একবার শেরপুরের সোহাগপুরে গিয়েছিলাম ,  আমি তখন বিধবাপল্লীর সেই বিধবাদের দেখেছিলাম ।  আমার মাও সেই দুঃখীনি বিধবাদের মতো একজন দুঃখীনি হিসেবে তাঁর জীবন কাটিয়ে দিয়েছেন ।  আমি তাদের বুকের ভেতরকার কষ্ট আর হাহাকারের কথা জানি ,  তাদের ক্ষোভটুকু অনুভব করতে পারি ।  যে দেশের বাতাস এরকম অসংখ্য মায়ের দীর্ঘশ্বাসে ভারী হয়ে আছে সেই দেশে একটি রাজনৈতিক দল হত্যাকারীদের নিয়ে রাজনীতি করবে সেটি হতে পারে না । 
বিধবাপল্লীর বিধবাদের অভিশাপ থেকে চল্লিশ বছরেও যুদ্ধাপরাধী কামারুজ্জামান মুক্তি পায়নি -  অন্যেরাও পাবে না । 





শব্দকল্পদ্রুম 



১ . 
ঠিক কীভাবে এটা শুরু হয়েছে তার খুঁটিনাটি মনে নেই ।  সারা পৃথিবীতেই বানানের একটা প্রতিযোগিতা হয়  –  আমাদের দেশেও হয়েছে তবে সেটা বাংলার জন্যে নয়  –  ইংরেজির জন্যে !  খুব চমৎকার আয়োজন  –  কম বয়সী ছেলেমেয়েদের উৎসাহ উদ্দীপনা দেখে মনটা ভরে যায় ।  তখনি সম্ভবত মনে হয়েছিল বাংলার জন্যে এরকম একটা আয়োজন কি আরও বেশী প্রয়োজন নয় ?  ইংরেজী বানানের মাঝে একটা শৃংখলা আছে ,  বাংলা বানান নিয়ে আমি নিজে হাবুডুবু খেয়ে যাই ,  ছেলেবেলায় একরকম বানান লিখেছি এখন অন্যভাবে লেখা হয় ।  চেনা শব্দগুলোও কেমন জানি অচেনা মনে হয় ।  আমি সেটা নিয়ে মোটেও অভিযোগ করছি না ,  ভাষা থেকে জীবন্ত আর কিছু পৃথিবীতে নেই ।  যেই ভাষা যত বেশী জীবন্ত সেই ভাষায় তত বেশী পরিবর্তন হয় ।  সেই পরিবর্তনে ভাষা তত বেশী সমৃদ্ধ হয় ।  কাজেই পরিবর্তন নিয়ে বুড়ো মানুষের মত অভিযোগ করা যাবে না । 
কাজেই দেশের ছেলেমেয়েদের নিয়ে বাংলা বানানের প্রতিযোগিতা একটা সুন্দর বিষয় হতে পারে কিন্তু সমস্যা হলো সেটা আয়োজন করবে কে ?  আমাদের দেশের সংবাদপত্র এরকম অনেক কিছু আয়োজন করে কিন্তু মজার ব্যাপার হচ্ছে যখন একটি সংবাদপত্র এরকম কিছু আয়োজন করার সাহায্য করে তখন অন্য সব পত্রিকা সেটাকে রীতিমত বয়কট করে !  রীতিমত ছেলেমানুষী ব্যাপার ,  চমৎকার আয়োজনগুলো পর্যন্ত কেমন জানি একঘরে হয়ে যায় ।  তবে আমাদের বাংলা বানান প্রতিযোগিতার বেলায় সমস্যাটার সমাধান খুব সহজে হয়ে গেল ,  বাংলাদেশের বাংলা সার্চ ইঞ্জিন পিপীলিকা এই উদ্যোগটি নিতে রাজী হল ।  পিপীলিকা আমাদের জন্যে নূতন কিছু নয়  –  আমাদের বিশ্ববিদ্যালয়ের তরুণ গবেষকরাই এটা তৈরি করেছে  –  এক অর্থে এটি আমাদেরই প্রতিষ্ঠান ।  সাথে আছে এক সময়কার জিপিআইটি সেটি বর্তমানে Accenture !  আমার জানা মতে পিপীলিকা এক অর্থে এই দেশে একটা বিশ্ববিদ্যালয় এবং একটা ইন্ডাস্ট্রির প্রথম যৌথ উদ্যোগ । 
কোন একটা কিছু শুরু করতে হলে তার একটা নাম দিতে হয় তাই বাংলা বানান প্রতিযোগিতাটিরও একটা নাম দরকার ।  যারা এটা আয়োজন করেছে তারা চিন্তা ভাবনা করে এর নাম দিয়েছে  “ শব্দকল্পদ্রুম ”   –  এর থেকে যথাযথ নাম হওয়া সম্ভব বলে আমার মনে হয় না !  আমাদের প্রজন্মের সবাই শব্দকল্পদ্রুম শব্দটির সাথে পরিচিত সুকুমার রায়ের এই নামে একটি কবিতার কারণে ।   ( কবিতার প্রথম দুটি লাইন এরকমঃ ঠাস্ ঠাস্ দ্রুম দ্রাম ,  শুনে লাগে খটকা -   /  ফুল ফোটে ?  তাই বল !  আমি ভাবি পটকা !  )  তবে শব্দকল্পদ্রুমের আরো একটি পরিচয় আছে ,  দ্রুম মানে বৃক্ষ বা গাছ ।  কল্পদ্রুম বা কল্প তরু মানে এমন একটি গাছ যার কাছে যাই চাওয়া যায় সেটাই পাওয়া যায় ।  তাই শব্দকল্পদ্রুম মানে শব্দের একটি কল্পতরু  –  অর্থাত তার কাছে যে কোনো শব্দ চাইলেই সেই শব্দটি পাওয়া যাবে !  সোজা কথায় সেটি হচ্ছে অভিধান বা ডিকশনারী ।  সত্যি কথা বলতে কী রাধাকান্ত দেব নামে একজন খুব জ্ঞানী মানুষ চল্লিশ বছর খাটাখাটনী করে ১৮১৯ খ্রীষ্টাব্দে শব্দকল্পদ্রুম নামে একটা বাংলা অভিধান তৈরী করেছিলেন ।  আমাদের বাংলা বানান প্রতিযোগিতার নামকরণ করার পর আমরা আবিষ্কার করলাম ঠিক এই নামে হায়াৎ মাহমুদ একটা অসাধারণ বই লিখেছেন ।  শুদ্ধ ভাবে বাংলা লেখা শেখার জন্যে এই দেশের কিশোর কিশোরীদের এর থেকে চমৎকার কোনো বই আমার চোখে পড়েনি ! 
তথ্য প্রযুক্তির কারণে সারা পৃথিবীতেই বানানের একটা সর্বনাশ হয়ে গেছে !  একটা সময় ছিল যখন কিছু একটা করতে চাইলে বানানটি শুদ্ধভাবে লিখতে হতো -  আজকাল তার আর দরকার হয় না ।  ভুল - ভাল একটা বানান লিখলেও সার্চ ইঞ্জিন গুলো ঠিক - ঠাক উত্তর দিয়ে দেয় ।  অন্যদের কথা জানি না -  আমি নিজেও  “ গুগল ”  ব্যবহার করতে হলে শুদ্ধ বানান লেখার জন্যে এতো ব্যস্ত হই না আলসেমী করে কাছাকাছি একটা লিখে বসে থাকি !  বাংলার জন্যেও আজকাল সেটা ঘটতে যাচ্ছে  –  তাই আমরা ঠিক করেছি আমাদের পিপীলিকা সার্চ ইঞ্জিনে কেউ ভুল বানান লিখলে তাকে অন্তত পক্ষে শুদ্ধ বানানটি জানিয়ে দেয়া যবে !  এক অর্থে পিপীলিকা সার্চ ইঞ্জিনকে ইচ্ছে করলে বাংলা অভিধান কিংবা  “ শব্দকল্পদ্রুম ”  হিসেবেও ব্যবহার করা যাবে ।   ( কাজটি অনেক সহজ হতো যদি বাংলা একাডেমি তাদের অভিধানের শব্দগুলো আমাদের ব্যবহার করতে দিতো ।  এখন আমাদের প্রায় বিশ হাজার শব্দ নূতন করে টাইপ করতে হচ্ছে !  ) 
এটি সত্যি এক সময় ভাষার জন্যে সকল কাজকর্ম গবেষণা করতেন ভাষাবিদেরা ,  আজকাল তার পরিবর্তন হয়েছে  –  এখন তথ্যপ্রযুক্তিবিদেরাও ভাষার জন্যে কাজ করে ।  আমি নিজেই অবাক হয়ে যাই যখন দেখি বাংলাকে কম্পিউটারে ব্যবহারের উপযোগী করার জন্যে আমাদের ছাত্রছাত্রীরা বাংলা ভাষার বিচিত্র বিচিত্র দিকে রীতিমত বিশেষজ্ঞ হয়ে গেছে !  যে সমস্ত বিষয়গুলো শুধুমাত্র ভাষাবিদেরা জানতেন ,  যেগুলো নিয়ে কথা বলতেন আজকাল আমার ছাত্রছাত্রী কিংবা তরুণ শিক্ষকেরা সেগুলো নিয়ে কথা বলে ।  দেখে খুব ভালো লাগে  –  তবে সত্যি সত্যি যদি বাংলা বানান প্রতিযোগিতার যদি সত্যিকারের একটা উদ্যোগ নিতে হয় তাহলে সেখানে আমাদের দেশের বড় বড় ভাষাবিদ লেখক সাহিত্যিকদের একটু সাহায্য নেয়া দরকার ।  দেশের বড় বড় মানুষেরা বড় বড় কাজে ব্যস্ত থাকেন ,  তাই ধরেই নিয়েছিলাম তাদের সমর্থন পাব কিন্তু তারা হয়তো সত্যিকার অর্থে আমাদের সাহায্য করতে পারবেন না । 
কিন্তু আমি খুব বিষ্ময়ের সাথে আবিষ্কার করলাম এই দেশের বড় বড় ভাষাবিদ কবি সাহিত্যিক লেখকেরা আমাদের অনেক সময় দিলেন ।  তাঁদের সাথে কথা বলে  “ শব্দকল্পদ্রুম ”  কে শুধু বানানের মাঝে সীমাবদ্ধ না রেখে বাংলা ভাষার জন্যে ভালোবাসার একটা উদ্যোগ হিসেবে দাঁড়া করানোর পরিকল্পনা করা হলো ।  শুধুমাত্র ঢাকা শহরে না করে সারা দেশে করার ইচ্ছে কিন্তু ব্যাপারটা কেমন হবে তার কোনো ধারণা নেই ,  তার পরিকল্পনা করা হলো প্রথমে চট্টগ্রামে একটা পরীক্ষামূলক পর্ব করে দেখা হবে  –  সেই অভিজ্ঞতা যদি ভালো হয় তখন সারা দেশে তার আয়োজন করা যেতে পারে । 
গত শুক্রবার ১৭ অক্টোবর এই অনুষ্ঠানের উদ্বোধন করে শনিবার সারাদিনব্যাপী চট্টগ্রাম শহরের সেন্ট প্লাসিড স্কুলে শব্দকল্পদ্রুমের আয়োজন করা হলো ।  অন্যদের কথা জানি না এই দুটি দিন অসংখ্য শিশু কিশোরের সাথে থেকে আমিই অপূর্ব কিছু সময় কাটিয়েছি ! 
আব্দুল্লাহ্ আবু সায়ীদ স্যার এই দেশের শিশু কিশোরদের কাছে খুব প্রিয় একটি নাম ,  তাকে কোনো ভাবে একটা অনুষ্ঠানে উপস্থিত করাতে পারলেই সেই অনুষ্ঠান সফল হয়ে যায় ।  শব্দকল্পদ্রুমে শুধু আব্দুল্লাহ আবু সায়ীদ স্যার নন ,  শিশু কিশোরদের প্রিয় লেখক আলী ইমাম এবং ভাষাবিদ হায়াৎ মাহমুদ ও ঢাকা থেকে চলে গিয়েছিলেন !  অনুষ্ঠানের শুরুতে আব্দুল্লাহ আবু সায়ীদ স্যার উপস্থিত প্রায় বারোশত শিশু কিশোরদের সাথে গল্প করে আমাদের মাতৃভাষার কথা বললেন ।  সাধারণত তাঁর বক্তব্যের পর অন্য কেউ কথা বলতে সাহস পায় না  –  কিন্তু আমাদের অনুষ্ঠানে একটা অসাধারণ ঘটনা ঘটে গেল ।  তার বক্তব্যের পর হুইল চেয়ারা বসে বসে সাবরিনা সুলতানা শিশু কিশোরদের বোঝালো কেন আমাদের দেশে হুইল চেয়ারে বসে থাকা শিশুই হোক ,  কিংবা বাক বা দৃষ্টি প্রতিবন্ধী শিশুই হোক সবারই স্কুলে যাবার অধিকার আছে  –  সাবরিনা সুলতানা এতো সুন্দর করে কথা বলেছে যে সব শিশুরা মন্ত্রমুগ্ধের মতো কথা শুনেছে !  আমি গ্যারান্টি দিয়ে বলতে পারি এই শিশুগুলো যখন বড় হবে ,  বড় বড় দায়িত্ব নেবে তখন অন্তত তারা এই দেশের প্রতিবন্ধী শিশুদের দায়িত্ব নিজেদের কাঁধে তুলে নেবে ! 
শব্দকল্পদ্রুমে বানান এবং ভাষার মজার মজার অনেক কিছু নিয়ে ঘন্টা খানেকের একটা লিখিত পরীক্ষার মত হয়েছিল ।  বাংলাদেশের শিশুদের জন্যে এই ধরণের অনেক অনুষ্ঠানের আয়োজন করা হয় ,  নানা ধরণের অলিম্পিয়াড হয় ।  তবে আমার ধারণা এই প্রথম একটি প্রতিযোগীতায় দৃষ্টি প্রতিবন্ধী ছেলে মেয়েরা প্রতিযোগিতায় অংশ নিয়েছে এবং ব্রেইলে উত্তর লিখে দিয়েছে !  আমার খুব আনন্দ হয়েছে যখন দেখেছি তাদের বাংলা বানানের জ্ঞান অন্যান্য ছেলেময়েদের তুলনায় যথেষ্ট ভালো ! 
ছোট ছোট ছেলে মেয়েদের অনুষ্ঠানে আমরা সবসময়েই তাদেরকে সরাসরি প্রশ্ন করার সুযোগ করে দিই  –  যারা এ ধরণের অনুষ্ঠানে উপস্থিত থেকেছে তারা জানে কতো বিচিত্র ধরণের প্রশ্ন দিয়ে তারা বড় বড় মানুষদের নাস্তানুবাদ করে দেয় !  ভাগ্যিস সেখানে আব্দুল্লাহ্ আবু সায়ীদ ,  আলী ইমাম এবং হায়াৎ মাহমুদের মতো মানুষেরা ছিলেন তাই তাদের বেশীর ভাগ প্রশ্নের উত্তর দেয়া গেছে !  কিছু কিছু প্রশ্নের উত্তর দেয়া সম্ভব হয়নি  –  মানুষ মারা গেলে কেন সেটাকে  “ পটল তোলা ”  বলা হয় সেরকম একটা প্রশ্ন !  দোয়েল পাখী থেকে কাক অনেক বেশী ,  তাহলে জাতীয় পাখী কাক কেন হলো না সেরকম আরেকটি প্রশ্ন !   ( সাথে সাথেই কাক আর দোয়েল পাখী নিয়ে ভোটাভুটি করে অবশ্যি দোয়েল পাখীকেই জাতীয় পাখীর সম্মান দিয়ে দেয়া সম্ভব হয়েছিল ।  ) 
সব প্রশ্নই যে মজার প্রশ্ন ছিল তা নয় কিছু কিছু প্রশ্ন আমাদের লজ্জিত করেছে ,  ব্যথিত করেছে ।  একজন দৃষ্টি প্রতিবন্ধী ছেলে আমাদের জিজ্ঞেস করল ভাষা মতিনের মতো একজন মানুষ যিনি মৃত্যুর পর নিজের চোখ পর্যন্ত দান করে গেছেন তাকে কেন রাষ্ট্রীয় মর্যাদায় সমাহিত করা হল না ?  আমাদের কাছে মাথা নিচু করে থাকা ছাড়া এই প্রশ্নের আর কোনো উত্তর ছিল না ! 
প্রতিযোগিতার শেষে পুরষ্কার দেয়া হয়  –  দেখে মনে হতে পারে এটি বুঝি খুব আনন্দের একটা অংশ ,  আসলে এই অংশটি আমার কাছে দুঃখের ।  যারা পুরষ্কার পায় তাদের আনন্দ থেকে আমাকে বেশী দুঃখ দেয় যারা পুরষ্কার পায়নি বলে মন খারাপ করে ।  সে জন্যে এ ধরণের অনুষ্ঠানে আমি সব সময়েই বাচ্চাদের বোঝানোর চেষ্টা করি প্রতিযোগিতা বিষয়টা আসলে খুব ভালো কিছু নয় !  পৃথিবীর কোনো বড় কাজ প্রতিযোগিতা দিয়ে হয় না  –  সব বড় কাজ হয় সহযোগিতা দিয়ে ।  এই যে বাংলা ভাষার জন্যে ভালোবাসার অনুষ্ঠান শব্দকল্পদ্রুম  –  এর আয়োজন করার জন্যেও অনেক ভলান্টিয়ার দিন রাত কাজ করেছে ।  ভলান্টিয়ারদের খুঁজে বের করা হয়েছে ইন্টারনেটে ঘোষনা দিয়ে !  আমি নিজের চোখে না দেখলে কখনোই বিশ্বাস করতাম না যে শুধু মাত্র ইন্টারনেটের ঘোষণা দেখে এতোগুলো ছেলে মেয়ে কাজ করার জন্যে চলে এসেছে ।   ( ফিরে আসার বাসের সময়টা হঠাৎ করে এগিয়ে নিয়ে আসায় আমার হঠাৎ করে চলে আসতে হয়েছে বলে এই ভলান্টিয়ারদের ঠিক করে ধন্যবাদ পর্যন্ত দিয়ে আসতে পারিনি !  ) 
কোনো অনুষ্ঠানে গেলে আমাকে বাচ্চাদের অনেক অটোগ্রাফ দিতে হয় ।  আজকাল শুধু অটোগ্রাফে শেষ হয় না তার সাথে সাথে  “ ফটোগ্রাফ ”  ও তোলা হয় ।  শুধু ফটোগ্রাফে শেষ হয়ে যায় না  –  সেলফি তুলতে হয় ।  যারা এখনো শব্দটার সাথে পরিচিত হয় নি তাদের বলে দিই ,  নিজের ছবি নিজে তোলার নাম সেলফি ,  আগে ডিকশনারীতে এই শব্দটি ছিল না এখন যোগ করা হয়েছে । 
ডিকশনারীতে নূতন শব্দ যোগ করা যায় তার এরকম জলজ্যান্ত উদাহরণ আছে বলে শব্দকল্পদ্রুমে আমরা ছেলেমেয়েদের নূতন শব্দ তৈরী করারও একটা সুযোগ করে দিয়েছিলাম ।  প্রথমবার বলে আমরাই পাঁচ ধরণের মানুষের কথা বলেছি !  প্রথমটি ছিল ,  যার সত্যিকারের বন্ধু নেই ,  সব ফেসবুকের বন্ধু !  এই ধরণের মানুষের জন্য ছেলেমেয়েরা অনেক বিচিত্র নাম নিয়ে এসেছে ,  কয়েকটা এরকমঃ ফেসবুকানী ,  ফেস - পোকা কিংবা আলে - বান্দর !  ঠিক এরকম ,  যে শিক্ষক ক্লাশে পড়ায় না কিন্তু কোচিংয়ে পড়ায়  –  তার নাম দিয়েছে ল্যাম্পো মাস্টার ,  কোচিক্ষক কিংবা লোভীক্ষক !  যে দিন রাত কম্পিউটারে গেম খেলে ,  তাকে বলেছে গেম - খিলাড়ি কিংবা গেম বাবু !  পাকিস্তান বাংলাদেশের ক্রিকেট খেলায় যে পাকিস্তানকে সাপোর্ট করে তাদেরকে বেশীরভাগই রাজাকার ডেকেছে ।  এ ছাড়াও আছে পাকিংলাদেশী এবং বাংকিস্তানী !  যে ভাত খেতে চায় না শুধু ফ্রাইড চিকেন খেতে চায় তাদেরকে নাম দিয়েছে হাভাতে - চিকেন কিংবা খুবই সংক্ষেপে চিকু !  নিছক মজা করার জন্যেই এই নূতন শব্দের জন্ম ,  কিন্তু কে বলবে একদিন হয়তো এরকম একটা শব্দ ডিকশনারীতে স্থান পেয়ে যাবে । 
২ . 
এতোক্ষণ যে কথাগুলো বলেছি সেটা হচ্ছে ভূমিকা ,  এবারে আসল বক্তব্যে আসি ।  আমরা দিন রাত বংলায় কথা বলি বলে এই ভাষাটি কী অসাধারণ সেটা সবসময় লক্ষ্য করি না ।  কম্পিউটারে বাংলা ভাষার স্থান করে দিতে গিয়ে আমি নিজে অনেক কিছু প্রথমবারের মতো আবিষ্কার করেছি যেগুলো ভাষাবিদেরা বহুদিন থেকে জানেন !  যারা একটু স্বচ্ছল তারা বাংলা থেকে বেশী স্বাচ্ছন্দ্য বোধ করে ইংরেজীতে ।  অনেক পরিবারেই ছেলেমেয়েদের পাওয়া যাবে যারা বাংলা পড়তে পর্যন্ত চায় না ।  অনেকেই বাংলা পড়তে চাইলেও রবীন্দ্রনাথ ঠাকুরের গল্প পড়তে চায় না ।  অনেক ছোট ছোট শিশু টেলিভিশনের সামনে বসে বসে বাংলা শেখার আগে হিন্দী শিখে বড় হচ্ছে ।  টেলিভিশনে এক ধরণের বিচিত্র বাংলা উচ্চারণ আছে  –  রেডিওতে সেটি আরো ভয়াবহ ।  আজকাল সবচেয়ে সস্তা মোবাইল টেলিফোনেও বাংলা লেখা যায় কিন্তু বেশীর ভাগ এস . এম . এস লেখা হয় ইংরেজী হরফে ।  ইচ্ছে করলে এই তালিকা আরো অনেক দীর্ঘ করা যায়  –  কিন্তু মন খারাপ করা কথা লিখতে ভালো লাগে না ! 
তাই আমার মনে হয় যারা বড় হয়ে গেছে তাদেরকে হয়তো বাংলা ভাষা নিয়ে আর উৎসাহিত করা যাবে না কিন্তু যারা ছোট তাদের ভেতরে নিশ্চয়ই নূতন করে একটা ভালো লাগার জন্ম দেয়া সম্ভব ।  সবাই মিলে সেই কাজটাই শুরু করে দিই না কেন ? 





বিশ্ববিদ্যালয় 



১ . 
বছরের এই সময়টা মনে হয় দীর্ঘশ্বাসের সময় ,  এই সময়টিতে পাবলিক বিশ্ববিদ্যালয়ের পরীক্ষাগুলো হয় ।  খুব সহজেই সব বিশ্ববিদ্যালয় মিলে একটা ভর্তি পরীক্ষা নিতে পারত ,  কিন্তু তারপরও কিছু বাড়তি টাকা উপার্জন করার জন্য প্রত্যেকটা বিশ্ববিদ্যালয়ে আলাদাভাবে ভর্তি পরীক্ষা নেওয়া হয় ।  বছরের এই সময়টা দেশের ছেলেমেয়েরা একেবারে দিশাহারা হয়ে দেশের এক মাথা থেকে অন্য মাথায় পাগলের মতো ছুটে বেড়ায় ।  পরীক্ষার সময় কিছু জাল পরীক্ষার্থী ধরা পড়ে ,  কিছু হাইটেক নকলবাজ ধরা পড়ে ।  যে কয়জন ধরা পড়ে তার তুলনায় নিশ্চিতভাবেই অনেকে ধরা পড়ে না - সেটি নিয়ে খুব ব্যস্ত হওয়ারও কিছু নেই ।  মেডিক্যালের ভর্তি পরীক্ষার প্রশ্ন ফাঁস হওয়ার পরও সরকার বা কর্মকর্তারা চোখ বুজে থেকেছেন ।  বড় অন্যায় দেখেও যদি চোখ বুজে থাকি তাহলে কিছু  ‘ সৃজনশীল ’  নকলবাজ যদি পুরো ভর্তি প্রক্রিয়াকে কাঁচকলা দেখিয়ে বিশ্ববিদ্যালয়ে ভর্তি হয়ে যায় তাহলে সেটা নিয়ে হইচই করার কী আছে ?  আমরা তো রাষ্ট্রীয়ভাবেই ঠিক করে নিয়েছি লেখাপড়া একটা গুরুত্বহীন বিষয় ! 
ভর্তি পরীক্ষার ফলাফল দেওয়ার পর বিশ্ববিদ্যালয়ে ভর্তি শুরু হয় ।  সেটি আমার জন্য সব সময়েই একটা মন খারাপ করা বিষয় ।  সব বিশ্ববিদ্যালয়েই দুয়েকটি বিষয় হচ্ছে  ‘ কাঙ্ক্ষিত ’  বিষয় ,  সবাই এই বিষয়গুলো পড়তে চায় ।  যারা সেই বিষয়গুলো পড়তে পারে না তাদের দেখে মনে হয় তাদের জীবন বুঝি পুরোপুরি ধ্বংস হয়ে গেল !  কাজেই ভর্তি প্রক্রিয়া শেষ হওয়ার পর অল্প কিছু ছাত্র - ছাত্রী ছাড়া অন্য সবাই আবিষ্কার করে তারা যে বিষয় পড়ার স্বপ্ন দেখেছিল সেই বিষয়টি পায়নি ,  ফলাফলের ক্রমানুসারে তার হাতে কোনো একটি বিষয় ধরিয়ে দেওয়া হয়েছে ।  সেই বিষয়টি পড়ায় তাদের আগ্রহ নেই ।  বিশ্ববিদ্যালয় পর্যায়ের লেখাপড়া হওয়া উচিত আনন্দ এবং উত্সাহময় ,  এখানে জ্ঞানের চর্চা হবে এবং জ্ঞানের সৃষ্টি হবে ,  কিন্তু আমরা দেখি বেশির ভাগ ছাত্র - ছাত্রী নিরানন্দ একটা পরিবেশে কোনোভাবে টিকে থাকার চেষ্টা করছে !  যে ছেলেমেয়েগুলো এই পরিবেশে শেষ পর্যন্ত টিকে থাকতে পারে এবং একটা ডিগ্রি নিয়ে বের হতে পারে আমি সব সময় তাদের স্যাল্যুট জানাই !  আমি আজকাল সব সময় জোর গলায় সবাইকে বলি একটা বিশ্ববিদ্যালয়ে ক্লাসরুমের ভেতরে একজন ছাত্র বা ছাত্রী যেটুকু শিখে তার চেয়ে অনেক বেশি শিখে ক্লাসরুমের বাইরে !  এই দেশে আমি প্রায় ২০ বছর বিশ্ববিদ্যালয়ের লেখাপড়ার সঙ্গে যুক্ত আছি ,  আমার অভিজ্ঞতা খুব কম হয়নি ।  আমি মোটামুটিভাবে যথেষ্ট গুরুত্ব নিয়ে বলতে পারি আমাদের বিশ্ববিদ্যালয়ের ছাত্র - ছাত্রীদের আমরা এখনও ঠিক করে মূল্যায়ন করতে পারি না !  একজন ছেলে বা মেয়ের অনেক ধরনের বুদ্ধিমত্তা থাকে ,  আমরা তার মাঝে শুধু কাগজে - কলমে লেখাপড়ার বুদ্ধিমত্তাটা যাচাই করি ,  তার যে আরও নানারকম বুদ্ধিমত্তা আছে সেগুলোর খোঁজ নিই না ।  আমি মোটামুটি অবাক হয়ে আবিষ্কার করেছি ,  আমার অসংখ্য ছাত্র - ছাত্রীর ভেতর যারা পরীক্ষায় খুব ভালো ফলাফল করেছে সত্যিকারের জীবনে তারাই সবার সত্যিকারের সাফল্য দেখিয়েছে সেটি পুরোপুরি সত্যি নয় ।  ক্লাসরুমে একেবারে গুরুত্বহীন ছাত্রটি ,  যাকে কখনও ভালো করে লক্ষ করিনি ,  সে অনেক বড় প্রতিষ্ঠানে অনেক গুরুত্বপূর্ণ একটা দলের নেতৃত্ব দিয়ে সবাইকে চমত্কৃত করে দিচ্ছে - এই ঘটনাটি এতবার ঘটেছে যে আমি পরীক্ষার ফলাফল বিষয়টিতে উত্সাহ হারিয়ে ফেলতে শুরু করেছি !  আমি নিজের অজান্তেই এখন আমার ছাত্র - ছাত্রীদের ভেতর লেখাপড়ার বুদ্ধিমত্তার বাইরে অন্য বুদ্ধিমত্তাগুলো খুঁজে বেড়াই । 
২ . 
আমাদের দেশের সবচেয়ে উত্সাহী এবং আগ্রহী ছেলেমেয়েগুলো আমাদের বিশ্ববিদ্যালয়গুলোতে ভর্তি হয় ।  দেশে এখন একশ ’ র বেশি পাবলিক এবং প্রাইভেট বিশ্ববিদ্যালয় রয়েছে ।  প্রাইভেট এবং পাবলিক বিশ্ববিদ্যালয় দুটোরই পড়াশোনার পদ্ধতি মোটামুটি একরকম ।  সময়ের সঙ্গে সঙ্গে অনেক বিশ্ববিদ্যালয়ে কিছু কিছু পরিবর্তন আনা হয়েছে ।  আজ থেকে প্রায় চল্লিশ বছর আগে আমরা যখন পড়াশোনা করেছি তখন তিন বছর পর একটা ফাইনাল পরীক্ষা হতো - বিষয়টি চিন্তা করেই এখন আতঙ্কে আমার গায়ের লোম খাড়া হয়ে যায় । 
বিশ্বদ্যািলয়ে ভর্তি হওয়ার তিন বছর পর যদি পরীক্ষা দিতে হয় তাহলে প্রথম দুই বছর গায়ে হাওয়া লাগিয়ে ঘুরে বেড়ালে কারও কিছু বলার থাকে না ।  তৃতীয় বছরে এসে প্রথমবার কী কী বিষয়ে লেখাপড়া হয় সেগুলো একটু খোঁজ - খবর নিতে শুরু করেছি এবং পরীক্ষার ঠিক তিন মাস আগে ঘরের দরজা - জানালা বন্ধ করে পড়ালেখা শুরু করেছি ।  সেই পড়ালেখা ছিল এক ধরনের ভয়ঙ্কর অমানবিক লেখাপড়া - খাওয়া ঘুম এবং প্রাকৃতিক কাজ ছাড়া এক মুহূর্তের জন্য পড়ার টেবিল থেকে না উঠে যে টানা পড়াশোনা করা সম্ভব সেটি এখন আমার নিজেরও বিশ্বাস হয় না ।  আমার মনে আছে সময়মতো খাওয়া এবং ঘুম হওয়ার কারণে অনার্স পরীক্ষার্থী আমাদের সবার স্বাস্থ্য ভালো হয়ে গিয়েছিল এবং দরজা জানালা বন্ধ করে চব্বিশ ঘণ্টা অন্ধকার ঘরে বসে থাকার কারণে ইটের নিচে চাপা পড়ে থাকা ঘাসের মতো আমাদের গায়ের রং ফর্সা হয়ে গিয়েছিল । 
আমরা যখন পড়াশোনা করেছি তখন স্নাতক ডিগ্রি দেওয়া হতো তিন বছর পর ,  সেটাকে বলা হতো অনার্স ডিগ্রি ।  তারপর এক বছর লেখাপড়া করে একজন মাস্টার্স ডিগ্রি পেয়ে যেত ।  মোটামুটি চার বছরেই লেখাপড়া শেষ - সেশন জ্যামের কারণে সেটা হয়তো মাঝে মাঝে আরও বেড়ে যেত ।  মিলিটারি শাসনের সময় মনে হয় লেখাপড়ার গুরুত্ব ছিল সবচেয়ে কম ,  তাই সেশন জ্যাম ছিল সবচেয়ে বেশি ।  তিন - চার বছরের লেখাপড়া করতে সাত আট বছর লেগে যেত । 
আমি দেশে আসার পর তিন বছরের স্নাতক ডিগ্রিটা পাল্টে চার বছরের স্নাতক ডিগ্রি করে ফেলার পরিবর্তনটুকু নিজের চোখে দেখেছি ।  সত্যি কথা বলতে কী ,  আমি দায়িত্ব নেওয়ার পর প্রথম ব্যাচটি তিন বছরে তাদের স্নাতক ডিগ্রি শেষ করেছিল ।  এর পরের বছর থেকে সবাই চার বছরে তাদের স্নাতক ডিগ্রি নিতে শুরু করেছে ।  পৃথিবীর বেশির ভাগ দেশের সঙ্গে মিল রেখে এই পরিবর্তনটুকু করা হয়েছিল এবং আমি নিশ্চিতভাবে জানি তখন আমরা সবাই মিলে ঠিক করেছিলাম এই চার বছরের স্নাতক বা ব্যাচেলর ডিগ্রি হবে চূড়ান্ত বা টার্মিনাল ডিগ্রি ।  অর্থাত্ চার বছর পড়াশোনা করে ডিগ্রি নিয়ে সবাই কাজকর্মে ঢুকে যাবে ।  আগেও চার বছর লেখাপড়া করে কর্মজীবন শুরু করে দিত ,  নতুন নিয়মেও সবাই চার বছর লেখাপড়া করে কর্মজীবনে ঢুকে যাবে ।  সাধারণ ছাত্র - ছাত্রীদের মাস্টার্স করার কোনো প্রয়োজন নেই ।  পৃথিবীর অন্য সব দেশের সঙ্গে মিল রেখে মাস্টার্স করবে শুধুমাত্র যারা শিক্ষকতা করবে বা গবেষণা করবে সেই ধরনের ছাত্র - ছাত্রীরা ।  কিন্তু এক ধরনের বিস্ময় নিয়ে আবিষ্কার করলাম কেমন করে জানি চার বছরের স্নাতক বা ব্যাচেলরস ডিগ্রিটাকে চূড়ান্ত  ( টার্মিনাল )  ডিগ্রি হিসেবে বিবেচনা না করে মাস্টার্স ডিগ্রিকেই টার্মিনাল ডিগ্রি হিসেবে ধরে নেওয়া হল ।  চাকরি - বাকরির বিজ্ঞাপনে আবার সবাই মাস্টার্স ডিগ্রি চাইতে শুরু করল এবং ছাত্র - ছাত্রীরা তাদের ব্যাচেলরস ডিগ্রির পর আবার এক বছর ,  দেড় বছর কিংবা দুই বছরের একটা মাস্টার্স ডিগ্রির জন্য বিশ্ববিদ্যালয়ে রয়ে যেতে বাধ্য হল ।  একজন মানুষের জন্য এক বছর দুই বছর অনেক দীর্ঘ সময় ,  আমরা অনেক ছাত্র - ছাত্রীর জীবন থেকে অবিবেচকের মতো এই সময়টুকু কেড়ে নিতে শুরু করলাম ।  আমাদের দেশের মধ্যবিত্ত নিম্নবিত্ত ছেলেমেয়েরা যত তাড়াতাড়ি লেখাপড়া শেষ করে কর্মজীবনে ঢুকে যাবে তাদের জন্য সেটা ততই মঙ্গল ,  কিন্তু আমরা অবিবেচকের মতো সেটা হতে দিচ্ছি না ।  পাশ্চাত্ত্যের অনেক দেশের অনুকরণ করে আমরা তিন বছরের স্নাতক ডিগ্রিকে চার বছরের স্নাতক করেছি ।  এর সঙ্গে সঙ্গে সেসব দেশের মতো চার বছরের ডিগ্রিটাকেও চূড়ান্ত ডিগ্রি হিসেবে বিবেচনা করা উচিত ছিল ।  আমরা সেটা করিনি ।  সে কারণে আমাদের বিশ্ববিদ্যালয়গুলোর ওপরেও অনেক বাড়তি চাপ পড়েছে ,  যেটা আমরা প্রতি মুহূর্তে টের পাই । 
৩ . 
ঠিক কী কারণ জানা নেই ,  আমরা যখন বিশ্ববিদ্যালয়ে ভর্তি হয়েছিলাম তখন পাস করে চাকরি পাব কিনা সেই বিষয়টা নিয়ে একেবারেই কোনো মাথাব্যথা ছিল না ।  আমাদের যার যে বিষয় পড়ার শখ সেই বিষয় নিয়ে পড়াশোনা করেছি ।  দেশ তখন মাত্র স্বাধীন হয়েছে ,  অর্থনীতি বলে কিছু নেই ।  সেই সময়ে চাকরি বাকরি নিয়ে আমাদের অনেক ব্যস্ত হওয়ার কথা ছিল ,  কিন্তু আমরা মোটেও ব্যস্ত হইনি ।  মাস্টার্সে ভর্তি হওয়ার আগে আমাদের স্যারেরা খুব পরিষ্কার করে বলে দিয়েছিলেন ,   ‘ দেখো বাবারা এই সাবজেক্টে পড়ে কিন্তু তোমরা কোনো চাকরি বাকরি পাবে না -  ’  সেটা শুনেও আমাদের উত্সাহে কোনো ভাটা পড়েনি ,  কারণটা কী এখনও আমি বুঝতে পারি না । 
এখন বিশ্ববিদ্যালয়ে ভর্তি হওয়ার সময় একজন ছাত্র - ছাত্রী সে কোন বিষয়ে পড়বে সেটা নিয়ে যত উদ্বিগ্ন থাকে তার চেয়ে শত গুণ বেশি উদ্বিগ্ন থাকেন তাদের অভিভাবকরা ।  আমি অনেকবার দেখেছি ছেলেমেয়েরা তাদের পছন্দের বিষয় না পড়ে অনেক সময়েই বাবা - মায়ের চাপে পড়ে অন্য বিষয়ে ভর্তি হয়ে যায় এবং বিশ্ববিদ্যালয়ের পুরো সময়টুকু লম্বা লম্বা দীর্ঘশ্বাস ফেলে কাটিয়ে দেয় ।  বিশ্ববিদ্যালয়ের জীবন লম্বা দীর্ঘশ্বাস ফেলে কাটানোর কথা নয় - আগ্রহ এবং উত্সাহ নিয়ে সময় কাটানোর কথা । 
এক সময় এই দেশের অল্প কিছু মানুষ বিশ্ববিদ্যালয়ে লেখাপড়া করত ,  বিশ্ববিদ্যালয়ের সংখ্যাও ছিল একেবারে হাতেগোনা - এখন বিশ্ববিদ্যালয়ের সংখ্যা যেরকম বেড়েছে ছাত্র - ছাত্রীর সংখ্যাও বেড়েছে ।  আমি যতদূর জানি প্রাইভেট বিশ্ববিদ্যায়ের ছাত্র - ছাত্রীর সংখ্যা এখন পাবলিক বিশ্ববিদ্যালয়ের ছাত্র - ছাত্রীর সংখ্যা থেকে বেশি ।  এই বিশালসংখ্যক ছাত্র - ছাত্রীকে ঠিক করে লেখাপড়া করানো এখন খুবই জরুরি । 
পৃথিবীর নানা দেশে নানা ধরনের বিশ্ববিদ্যালয় আছে এবং তাদের অনেকটিই খুবই চমত্কারভাবে কাজ করে যাচ্ছে ।  আমাদের নানা ধরনের পদ্ধতি চেষ্টা করে একটা সফল পদ্ধতি বের করার প্রয়োজন নেই ,  যে পদ্ধতিগুলো ইতোমধ্যে ভালোভাবে কাজ করেছে সেগুলোই আমাদের দেশের বিশ্ববিদ্যালয়ে শুরু করে দেওয়া যায় ।  আমি এরকম দুটি বিষয়ের কথা উল্লেখ করতে পারি । 
প্রথমটি হচ্ছে দুটি ভিন্ন বিষয়ে ডিগ্রি নেওয়া ।  আমাদের স্বীকার করে নিতেই হবে কোন কোন বিষয়ের ডিগ্রি থাকলে চাকরি - বাকরি পাওয়া সহজ হয় ছাত্র - ছাত্রীদের সেই বিষয়ে পড়ার অনেক আগ্রহ থাকে - যারা এই বিভাগে ভর্তি হতে পারেনি তাদেরকেও এই বিষয়ে ডিগ্রি নেওয়ার সুযোগ করে দেওয়া যায় ।  কাছাকাছি দুটি বিষয়ের জন্য বিষয়টি খুবই সহজ ,  তার জন্য ছাত্র - ছাত্রীদের শুধু বাড়তি কিছু কোর্স নিতে হয় ।  নিজেদের ওপর বাড়তি চাপ না দিয়েই ছেলেমেয়েদের পক্ষে দ্বিতীয় একটি বিভাগে ডিগ্রি নেওয়া সম্ভব ।  আমি যতদূর জানি আমাদের দেশের বেশ কয়েকটি প্রাইভেট বিশ্ববিদ্যালয় এবং অন্ততপক্ষে একটি পাবলিক বিশ্ববিদ্যালয়ে এই পদ্ধতিটি চালু আছে । 
দ্বিতীয় বিষয়টি এই দেশের বিশ্ববিদ্যালয়ের জন্য একটু নতুন হলেও আমার ধারণা এটি খুবই প্রয়োজন ।  একজন ছাত্র কোন বিষয়ে পড়াশোনা করবে ওই সিদ্ধান্তটি ভর্তির সময়ে না নিয়ে এক কিংবা দুই বছর পরে নেওয়া যায় ।  সব ছাত্র - ছাত্রীকেই বিশ্ববিদ্যালয়ের মৌলিক কিছু বিষয়ে কোর্স নিতে হয় ।  ছাত্র - ছাত্রীরা যদি প্রথম এক বা দুই বছর সেই কোর্সগুলো নিতে থাকে তাহলে সে বুঝতে পারে কোন বিষয়টাতে লেখাপড়া করা তার জন্য বাস্তবসম্মত ।  ভর্তি পরীক্ষায় আমরা আসলে একজন ছাত্র বা ছাত্রীর সঠিক মূল্যায়ন করতে পারি না ।  এক বা দুই বছর সে যদি অনেক মৌলিক কোর্স নিয়ে নেয় তখন তার ফলাফল থেকে সেই ছাত্র - ছাত্রীর প্রকৃত সামর্থ্য কিংবা দুর্বলতাগুলো ধরে ফেলা যায় ।  তখন ছাত্র বা ছাত্রীটিকে কোনো একটা নির্দিষ্ট বিষয়ে পড়াশোনা শেষ করার সুযোগ করে দিলে সেটি ছাত্র - ছাত্রীদের জন্য ভালো এবং বিশ্ববিদ্যালয়ের জন্যও ভালো । 
আমি যে দুটি বিষয়ের কথা বলেছি এর দুটিই কিন্তু পৃথিবীর অনেক দেশেই চালু আছে এবং ছেলেমেয়েরা এই পদ্ধতিতে বেশ ভালোভাবেই পড়াশোনা করে আসছে ।  যেহেতু আমাদের লেখাপড়ার পদ্ধতি মাঝে মাঝেই পরিবর্তন করতে হয় তাই এ ধরনের বড় একটা পরিবর্তন করার সাহস করা খুব কি কঠিন ? 
৪ . 
পৃথিবীর বিশ্ববিদ্যালয়গুলোকে মাঝে মাঝে র‍্যাংকিং করা হয় ,  অর্থাৎ কোনটা সবচেয়ে ভালো বা এক নম্বর ,  কোনটা দুই নম্বর এভাবে তালিকা করা হয় ।  আমাদের দেশের বিশ্ববিদ্যালয়গুলো কখনও সেই তালিকায় আসে না ,  কিংবা এলেও সেটা এত নিচে থাকে যে আমরা সেটা দেখে না দেখার ভান করি !  মার্কিন যুক্তরাষ্ট্রের বিশ্ববিদ্যালয়গুলোর বেশ কয়েকটিই তালিকার একেবারে ওপরের দিকে আছে এবং আমরা ধরেই নিতে পারি যে তাদের লেখাপড়ার পদ্ধতি নিশ্চয়ই অসাধারণ । 
মজার ব্যাপার হচ্ছে আমি যুক্তরাষ্ট্রের খুব বড় এবং গুরুত্বপূর্ণ একজন ইঞ্জিনিয়ারের একটা লেখা পড়ে খুবই অবাক হয়েছিলাম ।  তিনি লিখেছেন ,  আমাদের দেশের বিশ্ববিদ্যালয়ের লেখাপড়ার পদ্ধতি হচ্ছে জঘন্য এবং কুত্সিত !  ছেলেমেয়েরা কিছুই শেখে না এবং জানে না ।  তারপরও আমরা এসব বিশ্ববিদ্যালয় থেকে পাস করে বের হওয়া ছেলেমেয়েদের খুব আগ্রহ নিয়ে চাকরি দেই একটি মাত্র কারণে ।  সেটি হচ্ছে এরকম জঘন্য এবং কুত্সিত একটা পদ্ধতিতে থেকে তারা টিকে গেছে এবং বের হয়েছে ।  নিশ্চয়ই তারা অসাধারণ -  তা না হলে তারা কেমন করে এই কুত্সিত পদ্ধতি থেকে বের হতে পারল ?  যেহেতু বিশ্ববিদ্যালয় থেকে তারা কিছুই শিখে আসে না তাই চাকরি দেওয়ার পর আমরা তাদের প্রয়োজনীয় বিষয় শেখাই এবং তারা তখন সত্যিকারের কাজের মানুষ হয় । 
সেই বিখ্যাত ইঞ্জিনিয়ারের কথা পড়ে আমি হাসি চেপে রাখতে পারিনি আবার একই সঙ্গে এক ধরনের সান্ত্বনা পেয়েছি ।  আমাদের বিশ্ববিদ্যালয়গুলোর জন্যও আমরা নিশ্চয়ই একই কথা বলতে পারব ।  আমাদের ছেলেমেয়েদের বেলায় আমরা আরও নতুন কথা যোগ করতে পারব -  তাদেরকে রাজনৈতিক বিবেচনায় নিয়োগ দেওয়া শিক্ষকদের কাছে পড়তে হয় ,  ছাত্ররাজনীতির ধাক্কা সামলাতে হয় ,  অনেকেকে প্রাইভেট টিউশনি করে খরচ চালাতে হয় ।  কাজেই সেশন জ্যামের পীড়ন সহ্য করে শেষ পর্যন্ত তারা যখন বের হয় তখন তারা সবাই নিশ্চয়ই এক ধরনের অসাধারণ ছেলেমেয়ে ! 
তাই আমি আমার সব ছাত্র - ছাত্রীকে মনে করিয়ে দিই ক্লাসরুমের ভেতরে তারা যেটুকু শিখবে তার থেকে অনেক বেশি শিখবে ক্লাসরুমের বাইরে !  ম্যাক্সিম গোর্কির একটি বইয়ের নাম  ‘ আমার বিশ্ববিদ্যালয় ’   ( My Universities )   –  এটি একটি অসাধারণ বই যেখানে তিনি তার বিশ্ববিদ্যালয়ের কথা বলেছেন । 
মজার ব্যাপার হচ্ছে ম্যাক্সিম গোর্কি কিন্তু কখনও কোনো বিশ্ববিদ্যালয়ে লেখাপড়া করেননি - এই পৃথিবীটাই ছিল তার বিশ্ববিদ্যালয় । 





একজন সাধাসিধে মা 



১ . 
আমার মা সেপ্টেম্বরের ২৭ তারিখ খুব ভোর বেলা মারা গেছেন ।  আমার বাবা যখন মারা গেছেন তখন তার কাছে কোনো আপনজন ছিলো না ,  একটা নদীর তীরে জেটিতে দাড়া করিয়ে পাকিস্তান মিলিটারী গুলি করে তাকে হত্যা করে তাঁর দেহটা নদীতে ফেলে দিয়েছিল ।  আমার মা যখন মারা যান তখন তার সব আপনজন  –  ছেলে মেয়ে ভাই বোন নাতি নাত্নীরা সবাই তার পাশে ছিল ।  আমার বাবা যখন মারা যান তখন আমার মায়ের বয়স মাত্র ৪১ ,  তারপর আমার মা তার সন্তানদের এবং তার আপনজনদের জন্যে আরো ৪৩ বছর বেঁচে ছিলেন । 
আমার মায়ের মৃত্যুটি একান্তভাবেই একটি পারিবারিক ঘটনা হওয়ার কথা ছিলো কিন্তু আমি এক ধরণের বিস্ময় নিয়ে আবিষ্কার করেছি তার অসুস্থতার খবরটিও পত্রপত্রিকা এবং টেলিভিশনে প্রচার হয়েছে ।  তার মৃত্যুর খবরটি সব পত্রপত্রিকায় খুব গুরুত্ব দিয়ে ছেপেছে ।  যদি খবরের শিরোনাম হতো ,   “ হুমায়ূন আহমেদের মায়ের জীবনাবসান ”  ,  আমি সেটা স্বাভাবিক ব্যাপার হিসেবে ধরে নিতাম ।  কিন্তু আমি খুব অবাক হয়েছি যখন দেখেছি আমার মা ’ কে তার নিজের নামে পরিচয় দিয়ে লিখেছে ,   “ আয়েশা ফয়েজের জীবনাবসান ”  ।  আমি জানতাম না এই দেশের মানুষ আমার মা ’ কে তার নিজের নামে চেনে ।  সেজন্যে আমি আজকে এই লেখাটি লিখতে বসেছি  –  মনে হয়েছে যদি সত্যিই দেশের মানুষ তাকে তাঁর পরিচয় দিয়েই চেনে তাহলে হয়তো অনেকেই আমার একেবারে সাদাসিধে মায়ের জীবনের একটি দুটি ঘটনা শুনতে আপত্তি করবেন না । 
মাঝে মাঝেই আমাকে কেউ একজন জিজ্ঞেস করেন ,   “ আপনি আমেরিকার এতো সুন্দর জীবন ছেড়ে দেশে কেন চলে এলেন ?  ”  নানাভাবে উত্তর দেওয়ার চেষ্টা করে এখন হাল ছেড়ে দিয়েছি ।  নিজের দেশে ফিরে আসতে যে কোনো কারণ লাগে না  –  বরং উল্টোটাই সত্যি ,  দেশ ত্যাগী হওয়ার পিছনে ভালো কারন থাকা দরকার সেটা কাকে বোঝাব ?  প্রায় চল্লিশ বছর আগে আমি যখন আমেরিকা গিয়েছিলাম তখন ই - মেইল ইন্টারনেট আবিষ্কার হয়নি ,  ডজন হিসেবে টিভি চ্যানেল ছিলো না ,  টেলিফোন অনেক মূল্যবান বিষয় ছিল ,  মায়ের ফোন ছিল না থাকলেও আমার তাকে নিয়মিত ফোন করার সামর্থ্য ছিল না ।  যোগাযোগ ছিলো চিঠিতে  –  চিঠি লিখলে সেটা দেশে আসতে লাগতো দশ দিন ,  উত্তর আসতে লাগতো আরো দশ দিন ।  মেল বক্সে দেশ থেকে আসা একটা চিঠি যে কী অবিশ্বাস্য আনন্দের বিষয় ছিল সেটা এখন কেউ কল্পনাও করতে পারবে না । 
সেই সময়ে আমার মা আমাকে প্রতি সপ্তাহে চিঠি লিখতেন ।  আমি জানি এটা বিশ্বাস করা কঠিন যে আমি আমার আঠারো বছরের প্রবাস জীবনে প্রতি সপ্তাহে আমার মায়ের কাছ থেকে চিঠি পেয়েছি ।  আমার মা তার গুটি গুটি হাতের লেখায় প্রতি সপ্তাহে আমাকে বাসার খবর দিয়েছেন ,  ভাইবোনদের খবর দিয়েছেন ,  আত্নীয়স্বজনদের খবর দিয়েছেন ,  এমন কী দেশের খবরও দিয়েছেন ।  আমার প্রবাস জীবনে দেশ কখনো আমার কাছ থেকে দূরে সরে যেতে পারেনি শুধুমাত্র আমার মায়ের চিঠির কারনে । 
কয়েক বছর পর বড় ভাই হুমায়ূন আহমেদও পি . এইচ . ডি .  করতে আমেরিকা এসেছিল ,  তখন আমার মা প্রতি সপ্তাহে দুটি চিঠি লিখতেন  –  একটি আমাকে আরেকটি আমার ভাইকে । 
আমার মায়ের লেখা সেই চিঠিগুলো বাঁচিয়ে রাখিনি  –  এখন চিন্তা করে খুব দুঃখ হয় ।  যদি চিঠিগুলো থাকতো তাহলে সেটি কী অসাধারণ দলীল হতো আমি সেটি চিন্তাও করতে পারি না । 
আমার মা খুবই সাধারণ একজন সাদাসিধে মহিলা ছিলেন  –  অন্তত আমরা সবাই তাই জানতাম ।  দেশ স্বাধীন হবার পর যখন আমাদের থাকার জায়গা নেই ,  ঘুমানোর বিছানা নেই ,  পরনের কাপড় নেই ,  তখন হঠাৎ করে আমরা সবাই আমার মায়ের একটা সংগ্রামী নূতন রুপ আবিষ্কার করলাম ।  আমরা ভাইবোনেরা সবাই লেখাপড়া করছি  –  কিছুতেই লেখাপড়া বন্ধ করা যাবে না তাই বাবার গ্রুপ ইন্স্যুরেন্স আর পেনশনের অল্প কিছু টাকার উপর ভরসা করে ঢাকায় স্থায়ী হলেন ।  কী ভয়ংকর সেই সময় ,  এখন চিন্তা করলেও আমার ভয় হয় !  বাড়তি কিছু টাকা উপার্জনের জন্যে আমার মা একটা সেলাই মেশিন জোগাড় করে কাপড় সেলাই পর্যন্ত করেছেন ।  আমি পত্রিকায় কার্টুন আঁকি  –  গোপনে প্রাইভেট টিউশনি করি ,  এভাবে কোনোমতে টিকে আছি ।  বড় ভাই হুমায়ূন আহমেদ পাশ করে একটা চাকরী পাবে সবাই সেই আশায় আছি ।  এরকম সময় আমি একদিন হঠাৎ করে বলাকা সিনেমা হলের নিচে একটা বইয়ের দোকানে পুরো মানিক গ্রন্থাবলী আবিষ্কার করলাম ।  পূর্ণেন্দু পত্রীর আঁকা অপূর্ব প্রচ্ছদ ,  পুরো সেটের দাম তিনশ টাকা !   ( এখনকার টাকায় সেটি নিশ্চয়ই দশ বারো হাজার টাকার সমান হবে !  )  এতো টাকা আমি তখনো একসাথে হয়তো ছুয়েও দেখিনি ।  এই বইয়ের সেট আমার ধরা ছোয়ার বাইরে ।  তবু আমি বইগুলো হাত বুলিয়ে দেখি ,  লোভে আমার জিভে পানি এসে যায় । 
যাই হোক বিকালবেলা বাসায় ফিরে এসেছি ,  ভাইবোনদের সাথে কথা বলতে গিয়ে আমি তখন মানিক গ্রন্থাবলীর সেটটার কথাই শুধু ঘুরে ফিরে বলছি ,  কী অপূর্ব সেই বইগুলো ,  দেখে কেমন লোভ হয় কিছুই বলতে বাকী রাখি নি ।  আমার মা পাশে দাঁড়িয়ে ছিলেন ,  জিজ্ঞেস করলেন ,   “ কতো দাম ?  ”  আমি দীর্ঘশ্বাস ফেলে বললাম ,   “ তিনশ টাকা ।  ”  আমার মা বললেন ,   “ আমি তোকে তিনশ টাকা দিচ্ছি ,  তুই কিনে নিয়ে আয় ।  ” 
আমি আমার নিজের কানকে বিশ্বাস করতে পারলাম না ।  আমাদের পরিবারের তখন যে অবস্থা তখন প্রত্যেকটি পয়সা গুনে গুনে খরচ করা হয় ।  তার মাঝে আমার মা আমাকে তিনশ টাকা দিয়ে দিচ্ছেন এরকম ভয়ংকর একটা বিলাসিতার জন্যে ?   “ মানিক গ্রন্থাবলী ”  কিনে আনার জন্যে ?  টাকাটা কোথা থেকে দিচ্ছেন ,  এই টাকা দিয়ে বই কিনে ফেলার পর সংসারের কোন চাকাটা অচল হয়ে পড়বে আমার সেইসব জিজ্ঞেস করা উচিৎ ছিলো !  আমি তার কিছুই করিনি ।  মায়ের হাত থেকে টাকাটা নিয়ে ছুটতে ছুটতে সেই বইয়ের দোকানে হাজির হলাম ,  ভয়ে বুক ধুকধুক করছে ,  এর মাঝে যদি কেউ সেই বইগুলো কিনে নিয়ে যায় তাহলে কী হবে ? 
বইয়ের দোকানে গিয়ে দেখলাম বইগুলো তখনো আছে ।  আমি টাকা দিয়ে লোভীর মতো মানিক গ্রন্থাবলীর পুরো সেট ঘাড়ে তুলে নিলাম ।  আহা কী আনন্দ ! 
বাসার সবাই বই পড়ে ,  তাই সেই আনন্দ শুধু আমার একার নয় ,  সবার ।  কেউ তখন বাসায় এলে বিচিত্র একটা দৃশ্য আবিষ্কার করতো ,  ঘরের একেক কোনায় একেকজন বসে ,  শুয়ে ,  আধাশোয়া হয়ে ,  কাত হয়ে ,  সোজা হয়ে মানিক গ্রন্থাবলী পড়ছে ! 
তারপর বড় হয়েছি ,  জীবনে বেঁচে থাকলে অনেক কিছু কিনতে হয় ,  অন্য অনেকের মতো আমিও কিনেছি ।  আমেরিকা থাকতে শো রুম থেকে নূতন গাড়ী কিনে ড্রাইভ করে বাসায় এসেছি ,  ঝকঝকে নূতন বাড়ীও কিনেছি  –  কিন্তু সেই মানিক গ্রন্থাবলী কেনার মত আনন্দ আর কখনো পাইনি ,  আমি জানি কখনো পাব না ।  এটি আমার জীবনের ঘটনা ,  যারা আমার মায়ের কাছাকাছি এসেছে তাদের সবার জীবনে এরকম ঘটনা আছে ।  কাউকে কিছু কিনে দিয়েছেন ,  কাউকে অর্থ সাহায্য করেছেন ,  কাউকে চিকিৎসা করিয়েছেন ,  কাউকে উপহার দিয়ে অবাক করে দিয়েছেন কিংবা কাউকে শুধু আদর করেছেন ,  দুঃখের সময় মাথায় হাত বুলিয়ে দিয়েছেন । 
আমরা যখন আমেরিকা থাকি তখন একবার তাঁকে আমাদের কাছে বেড়াতে নিয়ে গেলাম ।  আমেরিকা দেখে আমার মা খুবই অবাক ,  তাঁর শুধু একটাই প্রশ্ন ,   “ মানুষ জন কোথায় গেল ?  ”  আমরা তাঁকে বোঝাই ,  মানুষ জন কোথাও যায়নি  –  যাদের দেখছেন তারাই আমেরিকার মানুষ !  আমরা যখন বাসায় থাকি না তখন মাঝে মাঝে আমার মা হাঁটতে বের হন ,  রাস্তা ধরে এদিক সেদিক হেঁটে আসেন ।  একদিন হেঁটে এসে আমাদের বললেন ,   “ তোরা কখনো বলিস নি ,  এখানে একটা কবরস্থান আছে ।  কী সুন্দর কবরস্থান ,  কবরের উপর কতো ফুল ।  আমি সেই কবরগুলো জেয়ারত করে এসেছি ।  ” 
আমি মাথায় হাত দিয়ে বললাম ,   “ হায় হায় !  আপনি জানেন কী করেছেন ?  ” 
মা বললেন ,   “ কী করেছি ?  ” 
আমি বললাম ,   “ ওটা কুকুর বেড়ালের কবর ।  আপনি কুকুর বেড়ালের কবর জেয়ারত করে ফেলেছেন !  ” 
এই দেশে কবরস্থানে কুকুর ,  বেড়ালকে কবর দেয়া হয় ,  শুনে মা চোখ লপালে তুললেন আর আমরা হেসে কুটি কুটি হলাম । 
দেশে থাকতে মা কতো রকম কাজ কর্মে ব্যস্ত থাকেন ,  আমেরিকায় তার কোনো কাজ কর্ম নেই ।  আমার ছেলে মেয়েরা ছোট তাদের বাংলা পড়তে শেখান ।  তখন নূতন পার্সোনাল কম্পিউটার বের হয়েছে ,  বাসায় একটা আছে ,  আমি সেখানে বাংলায় লেখার ব্যবস্থা করেছি ।  একদিন মা ’ কে বাংলা লেখা শিখিয়ে দিলাম ।  আমার মা তখন কম্পিউটারে বাংলায় দেশে ছেলে মেয়ে নাতী নাত্নীর কাছে চিঠি লিখতে শুরু করলেন ।  কম্পিউটারে বাংলায় লেখা মায়ের চিঠি দেখে দেশে সবাই হতবাক হয়ে গেল ! 
এতো কিছু করেও মায়ের অনেক অবসর ।  আমার স্ত্রী তখন মা ’ কে বলল ,   “ আপনার এতো ঘটনাবহুল একটা জীবন ,  আপনি বসে বসে সেই জীবনীটুকু লিখে ফেলেন না কেন ?  ”  আমার মা একটু ইতস্তত করে শেষ পর্যন্ত লিখতে রাজী হলেন ।  তারপর বসে বসে তাঁর বৈচিত্রময় জীবনীটুকু লিখে ফেলেন ,  আমি কম্পিউটারে সেটা টাইপ করে দিলাম ।  মা দেশে যাবার সময় তার হাতে পুরো পান্ডুলিপিটা দিয়ে দিলাম ।  ইচ্ছে করলেই কোনো প্রকাশককে দিয়ে সেটা প্রকাশ করানো যেতো কিন্তু কোনো একটা অজ্ঞাত কারণে সেটা দেশে বাক্সবন্দী হয়ে থাকল ।  আমরা আমার মেয়ের লেখা আত্মজীবনীর কথা ভুলেই গেলাম । 
তারপর বহুদিন কেটে গেছে ,  আমি দেশে ফিরে এসেছি তখন হঠাৎ করে উইয়ে কাটা অবস্থায় এই পান্ডুলিপি নূতন করে আবিষ্কৃত হল ,  আমি তখন উদ্যোগ নিয়ে সময় প্রকাশনীকে সেটি দিয়েছি ছাপানোর জন্যে ।  তারা খুব আগ্রহ নিয়ে প্রকাশ করার দায়িত্ব নিয়ে নিল ।  যখন বইয়ের ছাপা শেষ ,  বাঁধাই হচ্ছে তখন হঠাৎ করে আমার মায়ের খুব শরীর খারাপ ।  কী কারণে তার ধারণা হল তিনি বুঝি আর বাঁচবেন না ,  আমি তখন সিলেটে ,  আমাকে ফোন করে বললেন ,   “ বাবা ,  যদি তোদের সাথে কখনো ভুল করে থাকি ,  মনে কষ্ট রাখিস না ।  আমাকে মাফ করে দিস ।  ” 
শুনে আমার মাথা খারাপ হওয়ার অবস্থা ,  মা ’ কে মাফ করে দেবো মানে ?  আমি তখনই সময় প্রকাশনীর সত্যাধিকারী ফরিদ আহমেদকে ফোন করে জিগ্যেস করলাম আমার মায়ের বইয়ের কি অবস্থা ।  ফরিদ জানালেন বই বাঁধাই হচ্ছে ।  আমি বললাম এই মুহুর্তে দুটি বই বাঁধাই করে আমার মার হাতে দিয়ে আসতে হবে ।  আমি জানি একজন লেখকের জীবনের প্রথম বইয়ের থেকে বড় আনন্দ পৃথিবীতে নেই ।  ফরিদ ছুটতে ছুটতে বই নিয়ে আমার মায়ের হাতে তুলে দিল এবং সাথে সাথে মায়ের সব অসুস্থতা দূর হয়ে গেল !  আমার মা পুরোপুরি ভালো হয়ে গেলেন ।  শুধু ডাক্তাররা চিকিৎসা করে কে বলেছে ,  আমিও চিকিৎসা করতে পারি ।  আমার মা খুবই আন্তরিকভাবে এই বইটি লিখেছিলেন ,  যারাই বইটি পড়েছে তাদের সবার হৃদয় স্পর্শ করেছে ।  একজন মানুষ জীবনে কতোভাবে কষ্ট পেতে পারে ,  এই বইটি পড়লে সেটি বোঝা যায় । 
হুমায়ূন আহমেদ মারা যাবার পর আমার মা আবার নতুন করে যে কষ্ট পেয়েছিলেন সেই কষ্ট থেকে বের হয়ে আসতে পারবেন আমরা কেউ ভাবিনি ।  সেই কষ্ট ভুলে থাকার জন্যে আমার মা বসে বসে তার কাছে চিঠি লেখার মত করে অনেক কিছু লিখেছেন ।  পাণ্ডুলিপিটি আমার কাছে আছে ,  হয়তো এটাও কোনো প্রকাশককে দিয়ে কখনো প্রকাশ করিয়ে দেব । 
হুমায়ূন আহমেদের মৃত্যুটি আমার মা ’ কে খুব বড় একটা আঘাত দিয়েছে ,  সত্যিকারভাবে আমার মা কখনোই সেই আঘাত থেকে বের হতে পারেননি ।  আমরা টের পেতাম তার মনটি ভেঙে গেছে ,  একজনের মন ভেঙে গেলে তাকে জোর করে বেশিদিন বাঁচিয়ে রাখা যায় না ।  আমরাও পারিনি ,  গত ২৭ তারিখ আমার মা তার বড় ছেলে হুমায়ূন আহমেদের কাছে চলে গেছেন ।  সে সম্ভবত আমার বাবাকে নিয়ে আমার মায়ের জন্যে অপেক্ষা করছিল ।  তারা তখন একজন আরেকজনকে কী বলেছিল আমার খুব জানার কৌতূহল হয় । 
২ . 
খবরের কাগজে আমার মায়ের মৃত্যু সংবাদ ছাপানোর সময় অনেকেই তাকে রত্নগর্ভা বলে সম্বোধন করেছে ।  এই বিশেষণটি পড়ে আমি দুই কারণে একটু অস্বস্তি বোধ করেছি ।  এক :  এটি সত্যি হলে আমাদের ভাইবোনের সবারই ছোটবড় মাঝারি রত্ন হয়ে ওঠার একটা চাপ থাকে ,  কাজটি সহজ নয় !  দুই :  এই বিশেষণটি সত্যি হলে বোঝানো হয় আমার মায়ের নিজের কোনো অবদান নেই ,  তার একমাত্র অবদান হচ্ছে তিনি ছোট - বড় - মাঝারি  ‘ রত্ন ’  জন্ম দিয়েছেন !  কিন্তু আমি জানি রত্নগর্ভা হিসেবে নয় ,  আসলে আমার মা একজন খুব সাদাসিধে মা হিসেবেই অনেক বড় অবদান রেখেছেন ।  আমার মা যেভাবে যুদ্ধবিধ্বস্ত বাংলাদেশে আমাদের পুরো পরিবারটিকে রক্ষা করেছেন তার কোনো তুলনা নেই ।  যদি বুক আগলে আমাদের রক্ষা না করতেন তাহলে আমরা কেউই টিকে থাকতে পারতাম না । 
কীভাবে কীভাবে জানি আমার মায়ের একটা পরিচিতি হয়েছে ,  তিনি অসুস্থ হলে টেলিভিশনে খবর প্রচারিত হয় ,  তিনি মারা গেলে খবরের কাগজে কালো বর্ডার দিয়ে খবর ছাপা হয় ।  কিন্তু আমি আমার মা ’ কে দেখে বুঝেছি এই বাংলাদেশে নিশ্চয়ই আমার মায়ের মত অসংখ্য মা আছেন যারা যুদ্ধে স্বামীকে হারিয়েছিলেন এবং যারা নিজের সন্তানদের বাঁচিয়ে রাখার জন্যে ঠিক আমার মায়ের মত সংগ্রাম করেছিলেন ।  তাদের কথা কেউ জানে না ,  তাদের কথা কেউ বলে না ।  আমার মনে হয় আমাদের বাংলাদেশ যে পৃথিবীর অন্য দশটা দেশ থেকে ভিন্ন তার একটা বড় কারণ ,  মুক্তিযুদ্ধের পর এই দেশে অনেক মা ঘর থেকে বের হয়ে সংগ্রাম শুরু করেছেন ।  বেঁচে থাকার জন্যে সেই সংগ্রামের কথা কতোজন জানে ?  মুক্তিযোদ্ধারা যুদ্ধক্ষেত্রে যে যুদ্ধ করেছে মুক্তিযুদ্ধের পর আমাদের দেশের সেই মায়েদের যুদ্ধ তাঁদের থেকে কোনো অংশে কম নয় ।  আমরা কী সেটা মনে রাখি ? 
একদিন যখন বাংলাদেশ মাথা তুলে দাঁড়াবে তখন আমরা কি বাংলাদেশের সেই অসংখ্য মায়ের কথা স্মরণ রাখব -  যে সাদাসিধে মায়েরা সন্তানদের রক্ষা করার জন্য সিংহীর সাহস নিয়ে কঠিন পৃথিবীর মুখোমুখি হয়েছিলেন ,  বুক আগলে তাদের রক্ষা করেছিলেন ? 
আমি আজকে আমার নিজের মায়ের সাথে সাথে বাংলাদেশের এরকম অসংখ্য মা ’ র কাছে একটুখানি ভালোবাসা পৌঁছে দিতে চাই ।  একটুখানি শ্রদ্ধা পৌঁছে দিতে চাই । 





আমাদের ছেলেমেয়েদের দুঃখ - কষ্ট যন্ত্রণা এবং অপমান 



ঢাকা বিশ্ববিদ্যালয়ের ভর্তি পরীক্ষার ফল নিয়ে দেশে তুলকালাম হয়ে যাচ্ছে ।  বিশেষ করে সারাদেশে ইংরেজি বিভাগে ভর্তি হওয়ার মতো ছাত্রছাত্রীর সংখ্যা দুইজনের বেশি নেই ।  বিষয়টি সংবাদপত্র খুব ফলাও করে প্রচার করেছে ।  মাননীয় শিক্ষামন্ত্রীর অনেক বক্তব্য এবং দৃষ্টিভঙ্গির সঙ্গে আমি একমত নই; কিন্তু ঢাকা বিশ্ববিদ্যালয়ে ইংরেজি পড়ার মতো যোগ্যতা ১৬ কোটি মানুষের দেশে বলতে গেলে কারোই নেই ।  এ ব্যাপারটিতে তিনি যা বলেছেন আমি মোটামুটিভাবে তার সঙ্গে একমত ।  আমি পরীক্ষার প্রশ্নপত্র দেখিনি ,  ইংরেজি বিভাগে ভর্তি হওয়ার জন্য কী কী যোগ্যতা চাওয়া হয়েছে ,  তার খুঁটিনাটিও জানি না ।  কিন্তু শুধু কমনসেন্স ব্যবহার করে খুব জোর গলায় বলতে পারি ,  ঢাকা বিশ্ববিদ্যালয়ের ইংরেজি বিভাগে পড়ার যোগ্যতা এ দেশে অনেক ছেলেমেয়েরই আছে ।  শুধু তাই নয় ,  আমাদের দেশের অসংখ্য ছেলেমেয়ে পৃথিবীর যে কোনো দেশের যে কোনো বিশ্ববিদ্যালয়ের যে কোনো বিভাগে পড়ার মতো যোগ্যতা রাখে ।  আমি যদি তাদের খুঁজে বের করতে না পারি ,  তাহলে তার দায় দায়িত্ব ছাত্রছাত্রীদের নয় ,  শিক্ষা ব্যবস্থারও নয় ,  তার দায় দায়িত্ব যারা খুঁজে বের করার দায়িত্ব নিয়েছেন তাদের ।  আমরা সবাই জানি আমাদের শিক্ষা ব্যবস্থার অনেক সমস্যা আছে কিন্তু তার ভেতরে থেকেও অসংখ্য ছাত্রছাত্রী নিজের আগ্রহ নিয়ে লেখাপড়া করে ,  হাজার প্রতিবন্ধকতা দিয়েও তাদের ঠেকিয়ে রাখা যায় না ।  তাই আমি যখন পত্রপত্রিকায় দেখি ,  সারা বাংলাদেশে একটা বিশ্ববিদ্যালয়ের একটা বিভাগে ভর্তি হওয়ার মতো ছাত্রছাত্রী দুইজনের বেশি নেই ,  আমি অত্যন্ত বিচলিত হই ।  আমাদের দেশের ছাত্রছাত্রীদের সারাদেশের সামনে হেয় করার এই দায়িত্বহীন প্রচারণা দেখে আমি ব্যথিত হই । 
আমি মনে করি পুরো বিষয়টি ঠিকভাবে বিশ্লেষণ করা দরকার ।  ঢাকা বিশ্ববিদ্যালয়ের একটি ভর্তি পরীক্ষার প্রক্রিয়াটি বিশ্লেষণ করার জন্য হাইকোর্ট থেকে একবার আমাকে দায়িত্ব দেওয়া হয়েছিল  –  আমি তখন তাদের ভর্তি পরীক্ষার প্রশ্নপত্র দেখার সুযোগ পেয়েছিলাম ।  আমি সেবার ভয়ংকর এক ধরনের আতঙ্ক নিয়ে আবিষ্কার করেছিলাম পরীক্ষার প্রশ্নপত্রের প্রতিটি কোনো না কোনো গাইডবই থেকে নেওয়া হয়েছে ।  প্রশ্ন করার কাজটি সহজ নয় ।  মান যাচাই করার পাবলিক পরীক্ষার প্রশ্ন হয় এক রকম  –  ভর্তি পরীক্ষার জন্য ছেঁকে নেওয়ার প্রশ্ন হয় সম্পূর্ণ অন্যরকম ।  ছেঁকে নেওয়ার প্রশ্ন দিয়ে মান যাচাই করার চেষ্টা করা কোনোভাবেই সঠিক নয় ।  আমাদের শিক্ষা ব্যবস্থার সমস্যা নিয়ে যত খুশি সমালোচনা করা যেতে পারে কিন্তু আমাদের ছেলেমেয়েদের দক্ষতা নিয়ে বা মান নিয়ে সমালোচনা করলে সতর্কভাবে করতে হবে ।  তাদের দায়িত্বহীনের মতো হতাশার পথে ঠেলে দেওয়া যাবে না ।  আমরা যারা পড়াই ,  প্রশ্ন করি ,  পরীক্ষা নিই  –  সবাই জানি ইচ্ছা করলেই এমনভবে প্রশ্ন করা সম্ভব ছাত্রছাত্রীরা যে প্রশ্নের উত্তর দিতে পারবে না ।  ছাত্রছাত্রীদের আটকানো যদি আমাদের উদ্দেশ্য হয় কাজটি পানির মতো সহজ ।  আমরা কি সেটাই করতে চাই ?  আমরা বড় বড় বিশ্ববিদ্যালয়গুলো আমাদের ছাত্রছাত্রীদের লেখাপড়ার মান নিয়ে এত বড় বড় কথা বলি ,  সারা পৃথিবীর বিশ্ববিদ্যালয়গুলোর তুলনায় আমাদের বিশ্ববিদ্যালয়গুলোর মান কোথায় সেটি নিয়ে যদি উল্টো ছাত্রছাত্রীরা প্রশ্ন করে বসে ,  আমরা কি তার উত্তর দিতে পারব ?  আমরা তখন কোথায় গিয়ে আমাদের মুখ লুকাব ? 
ভর্তি পরীক্ষার এই প্রক্রিয়াটি নিয়ে আমার ভেতরে খুব আগ্রহ কি সম্মানবোধ কিছুই এখন অবশিষ্ট নেই ।  সংবাদপত্রগুলোকে আমি বহুদিন থেকে অনুরোধ করে আসছি ,  তারা যেন একবার এই ভর্তি প্রক্রিয়ায়  ( কিংবা ভর্তিবাণিজ্য যেটাই বলি )  ছাত্রছাত্রীদের কাছ থেকে কত টাকা আদায় করা হয় ,  তার ভেতর থেকে ভর্তি প্রক্রিয়া শেষ করার জন্য নানা কাজে কত টাকা খরচ হয় এবং কত টাকা সম্মানী হিসেবে শিক্ষকরা ভাগাভাগি করে নেন ,  তার একটা তালিকা প্রকাশ করে ,  তাহলে ভর্তি পরীক্ষা নামের এই ভয়ংকর অমানবিক এবং চূড়ান্ত অস্বচ্ছ বিষয়টি সবার সামনে পরিষ্কার হয়ে যাবে । 
সব বিশ্ববিদ্যালয় মিলে সম্মিলিতভাবে একটা ভর্তি পরীক্ষা নেওয়ার কথা বহুদিন থেকে আলোচিত হয়ে আসছে ।  প্রকাশ্যে কোনো বিশ্ববিদ্যালয় তার বিরোধিতা করে না কিন্তু ঠিক সময়টিতে কেউ তার উদ্যোগ নেয় না ।  আমাদের শাহজালাল বিশ্ববিদ্যালয় এবং যশোর বিজ্ঞান ও প্রযুক্তি বিশ্ববিদ্যালয় মিলে গত বছর একটি উদ্যোগ নেওয়া হয়েছিল কিন্তু কমিউনিস্ট পার্টি ,  ওয়ার্কার্স পার্টি ,  যুব ইউনিয়ন ,  জাসদ এ রকম বামপন্থি দলগুলো তার বিরুদ্ধে আন্দোলন করে সেটি বিএনপি - জামায়াতের হাতে তুলে দেয়  ( যারা এই বাক্যটি পড়ে বিভ্রান্ত হয়ে গেছেন তাদের ঠাণ্ডা মাথায় আরও একবার বাক্যটি পড়ার অনুরোধ করছি )  ।  পরীক্ষার দিন হরতাল ডাকা হবে এ রকম হুমকি দিয়ে শেষ পর্যন্ত সমন্বিত ভর্তি প্রক্রিয়াটি বন্ধ করে দেওয়া হয় ! 
রাজনৈতিক দলগুলো যাই ভাবুক ,  বিশ্ববিদ্যালয়ের শিক্ষকরা ভর্তি প্রক্রিয়ায় যত টাকাই উপার্জন করেন না কেন ,  বড় বড় বিশ্ববিদ্যালয় নিজেদের নিয়ে যতই অহংকার করুক না কেন আমি মনে করি সব বিশ্ববিদ্যালয় মিলে একটি সমন্বিত ভর্তি প্রক্রিয়া এ দেশের ছেলেমেয়েদের উচ্চশিক্ষার সুযোগ দেওয়ার নামে অমানবিক যন্ত্রণা  ( এবং নতুন যোগ হওয়া অপমান )  বন্ধ করার একমাত্র উপায় ।  এ ধরনের একটি প্রক্রিয়া কাজ করানোর জন্য যা যা করা প্রয়োজন ,  তার প্রত্যেকটা ধাপ খুঁটিয়ে খুঁটিয়ে দেখা হয়েছে এবং কাজে লাগানো হয়েছে ।  প্রযুক্তিগত প্রত্যেকটা বিষয় সমাধান করা হয়েছে  ( অর্থ উপার্জন কমে যাবে বলে যারা বলেন এটা করা সম্ভব না ,  তাদেরকে ভরসা দিয়ে বলা যায় তারা এই নতুন পদ্ধতিতেও যথেষ্ট অর্থ উপার্জন করতে পারবেন !  ) 
বিশ্ববিদ্যালয়গুলো স্বায়ত্তশাসিত ,  তাই তারা কারও কথা শুনতে বাধ্য নয় ।  এতদিনে আমি টের পেয়ে গেছি ,  বিশ্ববিদ্যালয়গুলো কখনোই নিজ থেকে এ ব্যাপারে এগিয়ে আসবে না ! 
আমার জানামতে এখন একটি মাত্র পথ খোলা আছে ।  মাননীয় প্রধানমন্ত্রী যদি সব বিশ্ববিদ্যালয়ের ভাইস চ্যান্সেলরকে ডেকে একটি নির্দেশ দেন যে সামনের বছর থেকে সব বিশ্ববিদ্যালয় মিলে একটি সমন্বিত ভর্তি পরীক্ষা নিতে হবে ,  তাহলেই সেটি সম্ভব ।  তা না হলে সম্ভব নয় ।  ছাত্রছাত্রীদের বছরের পর বছর যন্ত্রণা - কষ্ট আর অপমান সহ্য করে যেতেই হবে । 
আমাদের ভাইস চ্যান্সেলররা বিশ্ববিদ্যালয় মঞ্জুরি কমিশনকে মানেন না ,  শিক্ষামন্ত্রীর কথা শুনতে রাজি নন; কিন্তু মাননীয় প্রধানমন্ত্রীর অবাধ্য হওয়ার সাহস মনে হয় তাদের কারোরই হবে না । 





ইতিহাসের ইতিহাস 



১ . 
মুক্তিযোদ্ধাদের জন্যে সবসময়েই আমার বুকের মাঝে এক ধরণের গভীর শ্রদ্ধাবোধ এবং ভালোবাসা কাজ করে ।  মাঝে মাঝেই পথে ঘাটে রেল স্টেশনে কিংবা কোনো অনুষ্ঠানে আমার হয়তো একজন মাঝবয়সী কিংবা বৃদ্ধ মানুষের সাথে দেখা হয় ,  টুকটাক কথার পর হঠাৎ করে সেই মানুষটি বলেন ,   “ আমি একজন মুক্তিযোদ্ধা !  ”  আমি তখন সবসময়েই দ্বিতীয়বার তার হাত স্পর্শ করি এবং সেই মাঝবয়সী কিংবা বৃদ্ধ মানুষটির মাঝে আমি টগবগে তেজস্বী একজন তরুণকে খুঁজে পাই ।  আমি জানি সেই তরুণটি কিন্তু নিজের জীবনকে দেশের জন্যে উৎসর্গ করতেই যুদ্ধে গিয়েছিল ।  এখন আমরা সবাই জানি কাপুরুষ পাকিস্তান সেনাবাহিনী মাত্র নয় মাসের ভেতর আত্মসমর্পণ করেছিল ,  একাত্তরে যারা মুক্তিযুদ্ধে যোগ দিতে গিয়েছিল তারা কিন্তু তখন সেটি জানতো না ।  তারা সবাই কিন্তু বছরের পর বছর যুদ্ধ করার জন্যেই গিয়েছিল ।  তাই সবসময়েই আমি মুক্তিযোদ্ধা মানুষটির হাত স্পর্শ করে বলি  ,   “ থ্যাংকু !  আমাদেরকে একটি দেশ উপহার দেবার জন্যে ।  ” 
মাঝে মাঝে কোনো তরুণ কিংবা তরুণীর সাথে আমার দেখা হয় ,  যে লাজুক মুখে আমাকে বলে ,   “ আমার বাবা একজন মুক্তিযোদ্ধা ”  ,  আমি তখন আবার তার মুখের দিকে তাকাই ।  তার লাজুক মুখের পিছনে তখন আমি তার মুক্তিযোদ্ধা বাবাকে নিয়ে গর্ব আর গৌরবের আলোটুকু খুঁজে পাই ।  আমি তখন তার বাবার খোঁজ খবর নিই ।  বেশিরভাগ সময় আবিষ্কার করি তিনি আর বেঁচে নাই ।  যদি বেঁচে থাকেন তাহলে আমি সেই তরুণ কিংবা তরুণীকে বলি তাঁর কাছে আমার শ্রদ্ধা আর ভালোবাসা পৌঁছে দিতে । 
একাত্তর সালে আমি বিশ্ববিদ্যালয়ে পড়ি ,  দেশ স্বাধীন হবার পর যখন বিশ্ববিদ্যালয়ে ক্লাশ শুরু হয়েছে তখন আমার পরিচিত বন্ধু বান্ধবেরা যারা মুক্তিযুদ্ধে গিয়েছিল তারাও ক্লাশে ফিরে আসতে শুরু করেছে ।  কমবয়সী তরুণ কিন্তু এর মাঝে তাদের ভেতর কী বিষ্ময়কর দেশের জন্যে যুদ্ধ করার অভিজ্ঞতা ।  আমি তাদের দেখি এবং হিংসায় জ্বলে পুড়ে যাই !  একাত্তরের নয় মাস মুক্তিযুদ্ধে যাবার জন্যে আমি কম চেষ্টা করিনি  –  পিরোজপুরের মাঠে দুই একদিন লেফট রাইট করা ছাড়া খুব লাভ হয়নি ।  আমার বাবাকে মেরে ফেলার পর পুরো পরিবারকে নিয়ে একেবারে বনের পশুর মত দীর্ঘদিন দেশের আনাচে কানাচে ছুটে বেড়াতে হয়েছে ।  একটু স্থিতু হয়ে যখন বর্ডার পার হবার পরিকল্পনা করছি তখন পাকিস্তান সেনাবাহিনী মাত্র তেরো দিনের যুদ্ধে পরাজিত হয়ে গেল  –  আমার মুক্তিযোদ্ধা হওয়ার স্বপ্ন আর পূরণ হলো না ।  সেই নিয়ে আমার ভেতরে বহুদিন একটা দুঃখবোধ কাজ করতো এবং আমার বয়সী মুক্তিযোদ্ধা দেখলেই আমি হিংসায় জর্জরিত হতাম । 
খুব ধীরে ধীরে মুক্তিযোদ্ধাদের প্রতি আমার সেই  ( হাস্যকর এবং ছেলেমানুষী )  হিংসাটুকু গভীর শ্রদ্ধা এবং ভালবাসায় পালটে গেছে ।  আমি বুঝতে শিখেছি দেশের জন্যে যুদ্ধ করার সেই অবিশ্বাস্য গৌরব সবার জন্যে নয় ,  সৃষ্টিকর্তা অনেক যত্ন করে সৌভাগ্যবান কিছু মানুষকে তার জন্যে বেছে নিয়েছেন ।  বাংলাদেশে ভবিষ্যতে নিশ্চয়ই নোবেল বিজয়ী বিজ্ঞানী কিংবা সাহিত্যিক হবে ,  ফিল্ড মেডেল বিজয়ী গণিতবিদ হবে ,  অস্কার বিজয়ী চিত্র পরিচালক হবে ,  অলিম্পিকে স্বর্ণ বিজয়ী দৌড়বিদ হবে ,  ওয়ার্ল্ডকাপ বিজয়ী ক্রিকেট টিম হবে এমনকী মহাকাশ বিজয়ী মহাকাশচারী হবে কিন্তু আর কখনোই মুক্তিযোদ্ধা হবে না !  এই সম্মানটুকু সৃষ্টিকর্তা যাদের জন্যে আলাদা করে রেখেছেন শুধু তারাই তার প্রাপ্য ,  অন্যেরা নয় ।   ( তাই আমি যখন দেখি অল্প কিছু সুযোগ সুবিধার জন্য কোনো কোনো গুরুত্বপূর্ণ মানুষ মুক্তিযোদ্ধার ভূয়া সনদ বের করে ফেলছে তখন আমার মনে হয় গলায় আঙুল ঢুকিয়ে তাদের উপর হড় হড় করে বমি করে দিই !  ) 
মুক্তিযোদ্ধাদের প্রতি আমার ভেতরে এখন গভীর ভালোবাসা এবং শ্রদ্ধা ।  আমি সবসময়ে চেষ্টা করে এসেছি নূতন প্রজন্মের ভেতর সেই অনুভূতিটুকু সঞ্চারিত করতে ,  যেভাবে সম্ভব মুক্তিযোদ্ধাদের কাছে তাদের প্রাপ্য সম্মানটুকু পৌঁছে দিতে ।  একটি সময় ছিল যখন এই দেশে রাজাকারদের গাড়ীতে জাতীয় পতাকা উড়তো  ,  মুক্তিযুদ্ধকে খাটো করে দেখানো হত ,  মুক্তিযোদ্ধাদের অবমাননা করা হত  –  তখন এই দেশের মুক্তিযোদ্ধাদের বুকের ভেতর যে গভীর অভিমান জমা হয়েছিল আমি সেই কথা কখনো ভুলতে পারব না ।  আমাদের খুব সৌভাগ্য আমরা সেই সময়টি পিছনে ফেলে এসেছি ।  এই দেশের মাটিতে আমরা আর কখনো কোনো মুক্তিযোদ্ধাকে অবমাননা করতে চাই না । 
তাই যখন আমি আবিষ্কার করেছি একটি বইয়ের বিষয়বস্তুর কারনে এয়ার ভাইস মার্শাল এ কে খন্দকারকে অপমান করার চেষ্টা করা হচ্ছে তখন বিষয়টি আমাকে গভীরভাবে আহত করেছে ।  এ কে খন্দকার শুধু একজন মুক্তিযোদ্ধা নন তিনি আমাদের মুক্তিযুদ্ধের ডেপুটি চিফ অফ স্টাফ ।  ষোলই ডিসেম্বর যখন পাকিস্তান সেনাবাহিনী সোহরাওয়ার্দী উদ্যানে আত্মসমর্পণ করে তখন তিনি আমাদের বাংলাদেশের প্রতিনিধি ছিলেন ।  যুদ্ধাপরাধীদের বিচারের বিষয়টা তিনি এবং তার সহযোদ্ধারা মিলে সেক্টর কমান্ডারস ফোরাম তৈরি করে নূতনভাবে আমাদের সামনে নিয়ে এসেছিলেন এবং আমাদের তরুণেরা সেটা সাগ্রহে গ্রহণ করেছে এবং মুক্তিযুদ্ধের জন্যে ভালোবাসা এদেশে আবার নূতন করে প্লাবিত হয়েছে ।  এয়ার ভাইস মার্শাল এ কে খন্দকার তার সহযোদ্ধাদের নিয়ে যুদ্ধাপরাধীদের বিচারের দাবীতে দেশের আনাচে কানাচে ঘুরে বেড়িয়েছেন দেশের মানুষকে সংগঠিত করেছেন ।  মনে আছে তিনি এবং তার সহযোদ্ধারা একবার আমাদের বিশ্ববিদ্যালয়ে এসেছিলেন এবং এয়ারপোর্ট থেকে বিশ্ববিদ্যালয় ক্যাম্পাস পর্যন্ত পথটুকু আমি গাড়িতে তার পাশে বসে এসেছিলাম ।  মুক্তিযুদ্ধের এরকম একজন ঐতিহাসিক ব্যক্তিত্বের পাশে বসে আছি চিন্তা করেই আমি শিহরিত হয়েছিলাম ।  তিনি এবং তাঁর সহযোদ্ধারা আমাদের ছাত্রছাত্রীদের সাথে কথা বলেছিলেন ,  তাদের অনুপ্রাণীত করে ছিলেন ।  আমরা তাদের নিয়ে আমাদের একটা খোলা চত্বরে তাদের হাতে কিছু গাছ লাগিয়েছিলাম ,  এতোদিনে গাছগুলো বীর মুক্তিযোদ্ধাদের স্মৃতি নিয়ে অনেক বড় হয়েছে ,  আমরা সেই চত্বরটিকে সেক্টর কমান্ডারস চত্বর বলে ডাকি । 
সে কারণে যখন আমি দেখি এয়ার ভাইস মার্শাল এ কে খন্দকারকে তীব্র ভাষায় শুধু সমালোচনা নয় অপমান করার চেষ্টা করা হচ্ছে তখন সেটি আমাকে তীব্রভাবে আহত করে ।  যারা তাঁকে নানাভাবে অপমান করার চেষ্টা করছেন তারা কী বুঝতে পারছেন না এভাবে আসলে আমরা শুধু আমাদের নিজেদেরকেই না আমরা মুক্তিযুদ্ধকেও অপমান করছি ?  তাঁর অবদানকে খাটো করে দেখার চেষ্টা করছি ?  খবরের কাগজে দেখেছি বার্ধক‌্যের কথা বলে তিনি সেক্টরস কমান্ডারস ফোরামের নেতৃত্ব থেকে নিজেকে সরিয়ে নিয়েছেন ,  কাউকে নিশ্চয়ই বলে দিতে হবে না তাঁকে নিয়ে তীব্র সমালোচনা ,  বিতর্ক এবং অপমানই হচ্ছে মূল কারণ ।  আমরা আমাদের দেশে একজন মানুষকে তার নিজের মত প্রকাশের জন্যে এভাবে অসম্মান করব আমি সেটা কিছুতেই মেনে নিতে পারছি না । 
২ . 
এটি অবশ্যি কেউ অস্বীকার করবে না যে এয়ার ভাইস মার্শাল এ কে খন্দকারের বইটি পড়ে আমাদের সবারই কম বেশী মন খারাপ হয়েছে ।  আমরা সবাই আশা করে ছিলাম তিনি মুক্তিযুদ্ধ চলাকালীন সময়ে তার ব্যক্তিগত অভিজ্ঞতার কথা লিখবেন ,  সেটি ইতিহাসের অংশ হয়ে থাকবে ।  কিন্তু তিনি যেটুকু নিজের অভিজ্ঞতার কথা বলেছেন তার থেকে বেশী ইতিহাসকে নিজের মত করে বিশ্লেষণ করে তুলে ধরার চেষ্টা করেছেন ।  তিনি একজন সৈনিক ,  তার বিশ্লেষণ হয়েছে সৈনিকের চোখে ,  ইতিহাসবিদ ,  সাধারণ মানুষ কিংবা রাজনৈতিক মানুষের সাথে তার বিশ্লেষণ মিলবে তার গ্যারান্টি কোথায় ?  সবচেয়ে বড় কথা এই বইয়ে তিনি যা লিখেছেন সেখানে তাঁর নিজের অভিজ্ঞতার কথাগুলো ছাড়া অন্য সব কথাই কিন্তু আমরা সবাই অন্য জায়গায় শুনেছি !  আমার দুঃখ হয় অন্য মানুষের মুখে আগে শুনে থাকা কথাগুলোর জন্যে আজকে তাঁর মতো একজন মানুষকে এতো অসম্মান করা হলো । 
আমি মোটেই বইটি নিয়ে আলোচনা করবনা ,  শুধু বইয়ের সবচেয়ে গুরুত্বপূর্ণ দুটি বিষয় নিয়ে কথা বলব ।  এয়ার ভাইস মার্শাল এ কে খন্দকার লিখেছেন ৭ মার্চ বঙ্গবন্ধু তাঁর ভাষনটি শেষ করেছেন  “ জয় পাকিস্তান ”  বলে ।  হুবহু এই বিষয়টি লিখেছিলেন বিচারপতি মুহাম্মদ হাবীবুর রহমান তাঁর  “ বাংলাদেশের তারিখ ”  বইটিতে ।  তিনি অবশ্যি  “ জয় পাকিস্তান ”  লিখেননি তিনি লিখেছিলেন  “ জিয়ে পাকিস্তান ”  ।  পরবর্তী কোনো একটি সংস্করণের তিনি বই থেকে এই কথাটি সরিয়ে দিয়েছিলেন ,  আমি ধরে নিচ্ছি তিনি বুঝতে পেরেছিলেন তাঁর এই তথ্যটি ভুল ছিল ,  তিনি ভুল সংশোধন করেছেন ।  এয়ার ভাইস মার্শাল এ কে খন্দকার যেহেতু দাবী করেন নি তিনি নিজের কানে বঙ্গবন্ধুকে জয় পাকিস্তান বলতে শুনেছেন তাই আমি ধরে নিচ্ছি বিচারপতি মুহাম্মদ হাবীবুর রহমান ,  যেখান থেকে এই তথ্যটি পেয়েছেন তিনিও সম্ভবতঃ একই জায়গায় সেটি পেয়েছেন ।  এই বিচিত্র তথ্য সূত্রটি কী ?  আমার মনে হয় এর সবচেয়ে বিশ্বাসযোগ্য ব্যখ্যা দিয়েছেন সৈয়দ বদরুল আহসান ডেইলী স্টার পত্রিকায় ।  তিনি লিখেছেন ৭ই মার্চে বঙ্গবন্ধুর দেয়া ভাষণটি যখন পশ্চিম পাকিস্তানে প্রচার করা হয় তখন স্থানীয় পত্রিকাগুলো তাদের দেশের মানুষ যেন বিচলিত না হয় সেজন্যে বক্তৃতার শেষে এই কথাটুকু জুড়ে দিয়েছিল ।  সেই কথাটিই এখনো নানা জনের কথায় চলে এসেছে । 
দ্বিতীয় বিষয়টি হচ্ছে বঙ্গবন্ধুর স্বাধীনতার ঘোষণা নিয়ে ।  তিনি লিখেছেন তাজউদ্দীন আহমদের অনুরোধের পরও তিনি একটি স্বাধীনতার ঘোষণা দিতে রাজী হন নি ।  আমি ইতিহাসবিদ নই ,  আমি নির্মোহ ভাবে চিন্তা করতে পারি না ।  কিন্তু আমার মুক্তিযুদ্ধ নিয়ে আগ্রহ আছে ,  ছোটদের জন্যে ২২ পৃষ্ঠার একটি মুক্তিযুদ্ধের ইতিহাস লেখার জন্যে আমাকে অনেক বই পড়তে হয়েছিল !  আমি পাকিস্তানী মিলিটারী অফিসার সিদ্দিক মালিকের বইয়ে দেখেছি তিনি লিখেছেন পঁচিশে মার্চ রাতে খুবই ক্ষীণভাবে একটি স্বাধীণতার ঘোষণা প্রচারিত হয়েছিল ।  ঘোষণাটি কোথা থেকে এসেছিল তার একটি ব্যাখ্যা তাজউদ্দীন আহমদের বড় মেয়ে শারমিন আহমেদের বইটিতে  ( তাজউদ্দীন আহমদ নেতা ও পিতা ,  পৃষ্ঠা ১৪৬ - ১৪৭ )  দেয়া আছে ।  ট্রান্সমিটার বানানোতে পারদর্শী ইঞ্জিনিয়ার নূরুল হোক ঘোষণাটি প্রচার করেছিলেন বলেই হয়তো পাকিস্তান মিলিটারীর হাতে তাঁকে প্রাণ দিতে হয়েছিল । 
যাই হোক ,  আমি আগেই বলেছি আমি আসলে এই বইটির বিষয়বস্তু নিয়ে লিখতে বসিনি ,  অনেকেই সেটা লিখেছেন ।  সবচেয়ে বড় কথা একাত্তরে বাংলাদেশ আর বঙ্গবন্ধু সমার্থক দুটি শব্দ ছিল ,  এতদিন পর দুটি শব্দকে আলাদা করে দেখার সুযোগ কোথায় ?  বঙ্গবন্ধুর জন্ম না হলে কী বাংলাদেশের জন্ম হত ? 
৩ . 
আগেই বলেছি এয়ার ভাইস মার্শাল এ কে খন্দকারের বইটি পড়ে আমার একটু মন খারাপ হয়েছে ।  শুধু আমার নয়  –  আমার মত অনেকেরই ।  মুক্তিযুদ্ধ নিয়ে আমাদের মত যে সব মানুষের এক ধরনের ছেলেমানুষী উচ্ছাস রয়েছে তারা সবচেয়ে বেশী মনে কষ্ট পেয়েছে ।  তবে আমার ধারণা সবচেয়ে বেশী ক্ষতি হয়েছে এয়ার ভাইস মার্শাল এ কে খন্দকারের ,  যে ভাষায় এবং যে প্রক্রিয়ায় তাঁকে অসম্মান করা হয়েছে সেটা মেনে নেয়া কঠিন ।  আমার ধারণা তিনি নিজেও নিশ্চয়ই ভাবছেন ,  যে কথাগুলো ইতিহাসের সত্য বলে প্রকাশ করতে চাইছি সেই কথাগুলো তো বঙ্গবন্ধুকে খাটো করে দেখানোর জন্যে আরো অনেকেই আগে এভাবে বলেছে  –  তাহলে এই বইয়ে সেটি লিখে কার লাভ হলো ? 
আমিও ভাবছিলাম ,  কার লাভ হলো ,  তখন হঠাৎ করে উপলব্ধি করেছি যে লাভ হয়েছে বইয়ের প্রকাশকের !  বইটি প্রকাশ করেছে প্রথম আলোর প্রকাশনা সংস্থা এবং তারা একটু পরে পরে বইটির বিজ্ঞাপন দিয়ে বইটি বিক্রি বাড়ানোর চেষ্টা করছে ।  খুবই স্থুল ভাবে বলা যায় একটি করে করে বই বিক্রি হচ্ছে ,  একজন সেই বই কিনছে ,  সেই বই পড়ছে আর মন খারাপ করছে আর প্রথমা প্রকাশনীর ক্যাশ বাক্সে একটু করে অর্থ যুক্ত হচ্ছে ।  আমি যদি একজন প্রকাশক হতাম তাহলে কী শুধু মাত্র কিছু অর্থ উপার্জন করার জন্যে এরকম একটি বই প্রকাশ করে এই দেশের সবচেয়ে সম্মানী মানুষটিকে এরকম অসম্মানের দিকে ঠেলে দিতাম ?  কিছুতেই দিতাম না ।  মত প্রকাশের স্বাধীনতা বলে একটা কথা আছে ,  মাওলানা আবুল কালাম আজাদও তার মত প্রকাশ করার জন্যে  “ ইন্ডিয়া উইন্স ফ্রীডম ”  নামে একটা বই লিখেছিলেন ।  সেই বইয়ের সংক্ষিপ্ত একটা রুপ ১৯৫৮ সালে প্রকাশিত হয়েছিল ।  পুরো বইটি পড়ে অনেকে মনে কষ্ট পেতে পারে বলে তিনি বলেছিলেন তার মৃত্যুর ৫০ বছর পরে যেন পুরো বইটি প্রকাশ করা হয় ।  তার মৃত্যুর ৫০ বছর পরে আমরা সেই বইটি পড়ার সুযোগ পেয়েছি ।  কাজেই ইতিহাসে সত্য যুক্ত করার জন্যে সময় নেয়ার উদাহরণ পৃথিবীতে আছে  –  একজন মানুষকে অসম্মান করা হবে জানলে সবাইকে সতর্ক থাকতে হবে ।  দ্রুত অর্থ উপার্জন পৃথিবীর একমাত্র পথ নয় । 
বইটি পড়ে আমার ভেতরে একধরনের অস্বস্তি খচখচ করছিল ,  বারবার মনে হচ্ছিল ,  সত্যিই কী বীর মুক্তিযোদ্ধা এ কে খন্দকার এই বইটি নিজের হাতে কাগজের উপর কলম ঘষে ঘষে লিখেছেন ?  আমার কৌতুহলটি মেটানোর জন্যে আমি প্রথম আলোর প্রকাশনা সংস্থা  “ প্রথমা ”  কে ফোন করলাম ,  তাদের কাছে অনুরোধ করলাম তার হাতে লেখা পান্ডুলিপিটি কী আমি এক নজর দেখতে পারি ?  তারা একটু ইতস্তত করে আমাকে জানালেন ,  সেভাবে হাতে লেখা পুরো পান্ডুলিপি তাদের কাছে নেই ।  কিছু আছে ।  তবে তার সাথে আলাপ আলোচনা করেই পুরোটা প্রস্তুত করা আছে এবং এই বইয়ের পুরো বিষয়বস্তুর সাথে তিনি পুরোপুরি একমত সেরকম সাক্ষ্য প্রমাণ তাদের কাছে আছে । 
আমি লেখা লেখি করি তাই এই উত্তর শুনে আমি কেমন যেন ভ্যাবাচেকা খেয়ে গেলাম ।  আমার মনে হতে লাগল এই বইটি কেমন করে লেখা হয়েছে কিংবা  “ প্রস্তুত ”  করা হয়েছে সেটা খুব কৌতুহল উদ্দীপক একটা বিষয় হতে পারে ।  বই লেখা আর বই প্রস্তুত করার মাঝে অনেক বড় পার্থক্য ।  আমরা কি প্রথমা প্রকাশনীর কাছ থেকে এই বই প্রস্তুত করা সংক্রান্ত একটা পূর্ণাঙ্গ রিপোর্ট পেতে পারি ?  আমাদের মনের সান্তনার জন্যে ? 
৪ . 
আমরা সবাই জানি এই বইটি লেখার জন্যে এয়ার ভাইস মার্শাল এ .  কে .  খন্দকারকে সম্ভবত তার জীবনের সবচেয়ে কষ্টকর একটা সময়ের ভেতর দিয়ে যেতে হচ্ছে ।  তিনি সেক্টর কমান্ডারস ফোরামের নেতৃত্ব দেবেন না আমি সেটা কল্পনাও করতে পারি না ।  তার বই পোড়ানো হয়েছে ,  খন্দকার মুশতাকের সাথে তুলনা করা হয়েছে  –  ব্যক্তিগত পর্যায়ে কী বলা হচ্ছে সেগুলোর কথা তো ছেড়েই দিলাম । 
কিন্তু সবার কাছে আমার খুব সোজা একটি প্রশ্ন ।  এই বইটি লেখার দায়ভার কী শুধু লেখকের ?  প্রকাশককেও কী খানিকটা দায়ভার নিতে হবে না ?  আপত্তিকর কিংবা বিতর্কিত কিছু লিখে একজন লেখক সমালোচনা আর অসম্মান সহ্য করবেন এবং সেই সমালোচনা আর অসম্মান বিক্রি করে প্রকাশক অর্থ উপার্জন করবেন সেটি কেমন কথা ?  আমরা কী কোনভাবে প্রকাশককেও দায়ী করতে পারি ? 
হুবহু এই বিষয়টি নিয়ে আমাদের দেশে এর একটি  “ ক্লাসিক ”  উদাহরণ আছে এবং আমাদের অনেকেরই নিশ্চয় ঘটনাটি মনে আছে ।  ২০০৭ সালে প্রথম আলোর রম্য সাপ্তাহিকী আলপিনে একটা অত্যন্ত নিরীহ কার্টুন ছাপা হয়েছিল ।  এই দেশের ধর্মান্ধ গোষ্ঠী সেই নিরীহ কার্টুনটিকে একটা ইসলাম বিরোধী রুপ দিয়ে হাঙ্গামা শুরু করে দেয় এবং আমরা সবিষ্ময়ে আবিষ্কার করি অত্যন্ত দ্রুততার সাথে কার্টুনিষ্টকে গ্রেফতার করে জেলে পাঠানো হল ।  শুধু তাই নয় এটা প্রকাশ করার অপরাধে আলপিনের সম্পাদক সুমন্ত আসলামকে বরখাস্ত করা হল ।  এখানেই শেষ নয় ,  আমরা দেখলাম প্রথম আলোর সম্পাদক জনাব মতিউর রহমান স্বাধীনতা বিরোধী হিসেবে পরিচিত বায়তুল মোকাররমের খতিবের কাছে হাত জোড় করে ক্ষমা চেয়ে নিষ্কৃতি পেলেন ।   ( আমার ধারণা ছিল সংবাদপত্র আদর্শ এবং নীতির কাছে কখনো মাথা নত করে না ,  সেদিন আমার সেই ধারনাটিতে চোট খেয়েছিলো !  ) 
এই অত্যন্ত বেদনাদায়ক এবং নাটকীয় ঘটনা থেকে আমরা জানতে পারলাম কোনো কিছু বিতর্কিত বা আপত্তিকর ছাপানো হলে লেখকের সাথে সাথে প্রকাশকদেরও সেই দায়ভার গ্রহন কর‍তে হয় ।  আগে গ্রহণ করেছে । 
আমার খুব ইচ্ছে আমাদের সবার কাছে সম্মানীত বীর মুক্তিযোদ্ধা এ কে খন্দকারের বক্তব্যের দায়ভার প্রকাশক খানিকটা হলেও গ্রহন করে তাঁকে যেন তার সম্মানটুকু ফিরিয়ে দেয় । 





দশ হাজার কোটি নিউরন 



১ . 
সপ্তাহ দুয়েক আগে একজন আমাকে লিখে জানিয়েছে চারপাশের সবকিছু দেখে তার খুব মন খারাপ  –  আমি কী এমন কিছু লিখতে পারি যেটা পড়ে তার মন ভালো হয়ে যাবে ?  চিঠিটি পড়ে আমি একটু দুর্ভাবনায় পড়ে গেলাম ,  কারণ ঠিক তখন এই দেশের লেখাপড়া নিয়ে আমি খুব দুঃখের একটা গল্প লিখেছি ।  সেটা লিখেছি রেগে মেগে ,  লেখা শেষ করে পড়ে আমার নিজেরই মন খারাপ হয়ে গেছে !  আমার নিজের জন্যেই এমন কিছু একটা লেখা দরকার যেটা আমাকে ভবিষ্যত নিয়ে স্বপ্ন দেখতে সাহায্য করবে । 
সেটা করার জন্যে আমি সব সময়েই এই দেশের ছেলে মেয়েদের কাছে ফিরে যাই ।  আমাদের দেশের লেখকেরা ছেলে মেয়েদের জন্যে লিখতে চান না ,  আমি লিখি ।  আমার খুব সৌভাগ্য এই দেশের ছেলেমেয়েরা আমার ছোটখাটো লেখালেখি অনেক বড়োসড়ো ভালোবাসা দিয়ে গ্রহণ করেছে ।  আমার জন্যে এই ভালোবাসা প্রকাশ করতে তারা কার্পণ্য করে না ।  যখন বিজ্ঞান কংগ্রেস ,  গনিত বা পদার্থবিজ্ঞান অলিম্পিয়াডে যাই ,  আমাকে যখন স্টেজে তুলে দেয়া হয় ,  সেই স্টেজে বসে আমি যখন সামনে বসে থাকা শিশু কিশোরদের বড় বড় উজ্জ্বল চোখের দিকে তাকিয়ে থাকি ,  মূহুর্তে আমার মনের ভেতরকার সব দুর্ভাবনা দূর হয়ে যায় ।  আমাদের কী সৌভাগ্য আমাদের দেশে এতো চমৎকার একটা নূতন প্রজন্ম বড় হচ্ছে ! 
আমাদের দেশে স্কুলের ছাত্রছাত্রীদের সংখ্যা প্রায় তিন কোটি  –  কিংবা কে জানে হয়তো আরো বেশী হতে পারে !  পৃথিবীর বেশীরভাগ দেশে ছেলে বুড়ো সব মিলিয়েও তিন কোটি দূরে থাকুক এক কোটি মানুষও নেই ।  আমাদের এই তিন কোটি ছেলেমেয়ে স্কুলে পড়ছে ,  তারা যদি শুধু ঠিক করে লেখাপড়া করে তাহলে এই দেশে কী সাংঘাতিক একটা ব্যাপার ঘটে যাবে কেউ কল্পনা করতে পারবে ? 
এই সহস্রাব্দের শুরুতে পৃথিবীর জ্ঞানী গুনী মানুষেরা সম্পদের একটা নূতন সংজ্ঞা তৈরী করেছেন ,  তারা বলেছেন জ্ঞান হলো সম্পদ ।  তার অর্থ একটা বাচ্চা যখন ঘরের মাঝে হ্যারিকেনের আলো জ্বালিয়ে একটা অংক করে তখন আমার দেশের সম্পদ একটুখানি বেড়ে যায় ।  যখন একটি কিশোর বসে বসে এক পাতা ইংরেজী অনুবাদ করে আমার দেশের সম্পদ বেড়ে যায় ।  যখন একজন কিশোরী রাতের আঁধারে আকাশের দিকে তাকিয়ে চাঁদটা কেমন করে বড় হচ্ছে বোঝার চেষ্টা করে তখন আমার দেশের সম্পদ বেড়ে যায় ।  মাটির নিচে খনিজ সম্পদ তৈরী হতে কোটি কোটি বছর লাগে ,  কল কারখানায় শিল্প সম্পদ তৈরী করতে যুগ যুগ লেগে যায় ।  কিন্তু লেখাপড়া করে জ্ঞানের সম্পদ তৈরী হয় মূহুর্তে মূহুর্তে ।  আমাদের দেশের লেখাপড়া নিয়ে আমার অভিযোগের শেষ নেই সেটা এখন সবাই জানে  –  কিন্তু আজকে আমি অভিযোগ করব না ।  আজকে আমি শুধু সবাইকে মনে করিয়ে দেব এই দেশের তিন কোটি বাচ্চা প্রতি বছর নূতন বই হাতে নিয়ে লেখা পড়া করতে শুরু করে  –  শুধুমাত্র এই বিষয়টা চিন্তা করেই আমাদের সবার মনের সব দুশ্চিন্তা সব দূর্ভাবনা দূর হয়ে যাবার কথা ! 
লেখা পড়া বলতেই আমাদের চোখের সামনে ভেসে উঠে কোনো একটি শিশু বই সামনে নিয়ে মাথা দুলিয়ে দুলিয়ে সুর করে পড়ছে ।  শুধু তাই না  “ পড়া মুখস্ত ”  করা বলে একটা কথা মোটামোটি সবাই গ্রহন করেই নিয়েছে ।  কিন্তু মুখস্ত করাই যে লেখাপড়া না ,  বোঝা ,  ব্যবহার করা কিংবা নিজের মত বিশ্লেষন করাও যে লেখাপড়া করার একটা অংশ সেটা মাত্র অল্প কয়দিন হল আমরা সবাইকে বোঝানোর চেষ্টা করছি ।  যে জিনিষটা এখনো আমরা কাউকে বোঝাতে শুরু করিনি কিংবা বোঝাতে পারিনি সেটা হচ্ছে শুধুমাত্র জিপিএ ফাইভ পাওয়া মোটেই লেখাপড়া না ! 
আমাদের অনেক ধরনের বুদ্ধিমত্তা আছে ।  আমরা শুধু এক ধরনের বুদ্ধিমত্তা নিয়ে মাথা ঘামাই  –  সেটা হচ্ছে ক্লাশরুমে লেখাপড়া করে পরীক্ষার হলে সেটা উগলে দেওয়ার বুদ্ধিমত্তা !  কিন্তু আমরা সবাই জানি লেখাপড়ার বাইরে যে বুদ্ধিমত্তা গুলো আছে সেগুলো কিন্তু লেখাপড়ার মতই ,  এমন কী অনেক সময় লেখাপড়া থেকেও বেশী গুরুত্বপূর্ণ ।  আমরা যারা শিক্ষকতা করি তাড়া সবাই দেখেছি আমাদের ক্লাশে যে ছেলেটি বা মেয়েটি সবচেয়ে তুখোড় ,  সবচেয়ে বুদ্ধিমান সে কিন্তু অনেক সময়েই পরীক্ষায় সেরকম ভালো করতে পারে না ।  দোষটি মোটেও তার নয়  –  দোষ আমাদের ,  আমরা ঠিক করে পরীক্ষা নিতে পারি না ।  সারা পৃথিবীতেই মনে হয় এই সমস্যাটা আছে ,  একজনের বুদ্ধিমত্তা যাচাই করার পদ্ধতি মনে হয় এখনো ঠিক করে আবিষ্কার করা যায়নি ।  যখন আমাদের ছাত্রছাত্রীরা বাইরের বড় কোনো বিশ্ববিদ্যালয়ে পিএইচডি করতে চায় তখন আমাদের তাদের সম্পর্কে লিখতে হয় ।  আমি দেখেছি সেই ফর্মগুলোতে প্রায় সবসময়েই আমাদের একটা প্রশ্ন করা হয়ঃ  “ এই ছেলেটির পরীক্ষার ফলাফল কী তার সঠিক মেধা যাচাই করতে পেরেছে ?  ”  আমাকে প্রায় সময়েই লিখতে হয় ,   “ না ,  পারেনি ! পরীক্ষার ফলাফল দেখলে মনে হবে সে বুঝি খুবই সাধারন  –  কিন্তু বিশ্বাস কর ,  এই ছেলেটি বা মেয়েটি আসলে কিন্তু অসাধারণ !  ” 
বুদ্ধিমত্তা অনেক পরের ব্যাপার আমরা কিন্তু জিপিএ ফাইভ নামের একটা কানাগলি থেকেই বের হতে পারিনি !  আমরা ধরেই নিয়েছি যে কোনো মূল্যে আমাদের ছেলেমেয়েদের জিপিএ ফাইভ পেতে হবে  –  দরকার হলে প্রশ্ন ফাঁস করে হলেও ।  কিন্তু যে ছেলেটি বা মেয়েটি প্রশ্ন ফাঁস হয়ে যাবার পরও সেই প্রশ্ন না দেখে পরীক্ষা দিয়ে ভালো করেছে সে কী অন্য সবার থেকে আলাদা নয় ?  তার বুদ্ধিমত্তাটা কী আমরা আলাদাভাবে ধরতে পেরেছি ?  পারিনি !  কিংবা যে ছেলেটি বা মেয়েটি ফাঁস হয়ে যাওয়া প্রশ্ন দেখার সুযোগ পেয়েও দেখেনি  –  সেজন্যে পরীক্ষা তত ভালো হয়নি  –  তার ভেতরে যে এক ধরনের অন্যরকম শক্তি রয়েছে আমরা কী কখনো সেটা যাচাই করে দেখেছি ?  সেটাও দেখিনি । 
প্রত্যন্ত গ্রামের দরিদ্র একটা পরিবারের একটা মেয়ে যখন সারাদিন তার ছোট ভাইকে কোলে করে মানুষ করে ,  তার ফাঁকে ফাঁকে লেখা পড়া করে পরীক্ষায় টেনেটুনে পাশ করেছে আমরা কী বুকে হাত দিয়ে বলতে পারব মেয়েটির বুদ্ধিমত্তা কম ?  শহরের স্বচ্ছল পরিবারের একটি মেয়ে যে গাড়ী করে স্কুলে যায় ,  ফেসবুক ইন্টারনেট করে সময় কাটায় ,  সুন্দর করে ইংরেজী বলে ,  পরীক্ষায় ভালো রেজাল্ট করে  –  আমরা কী বুকে হাত দিয়ে বলতে পারব তার বুদ্ধিমত্তা গ্রামের মেয়েটি থেকে বেশী ? 
আসলে সেটি পারব না ।  কাজেই আমাদের স্বীকার করে নিতেই হবে শুধুমাত্র পরীক্ষার রেজাল্ট কিংবা জিপিএ ফাইভ দেখে একজন ছেলে বা মেয়ের বুদ্ধিমত্তা যাচাই করাটা নেহায়েতই বোকামী ।  আমাদের চোখ কান খোলা রেখে দেখতে হবে একটা শিশুর মাঝে আর কোন কোন দিকে তার বিচিত্র বুদ্ধিমত্তা আছে ।  আমাদের নিজেদের ভেতর যদি বিন্দুমাত্র বুদ্ধিমত্তা থাকে তাহলে আমরা কখনোই শুধুমাত্র পরীক্ষার রেজাল্ট দিয়ে একটা ছেলে বা মেয়েকে যাচাই করে ফেলার চেষ্টা করব না !  আমার সেইসব ছেলেমেয়েদের জন্যে খুব মায়া হয় যাদের বাবা মায়েরা শুধুমাত্র পরীক্ষায় জিপিএ ফাইভ পাওয়ানোর প্রতিযোগিতায় নিজেদের সন্তানদের ঠেলে দিয়ে তাদের শৈশবের সব আনন্দ কেড়ে নিয়েছেন !  তাদের থেকে বড় দুর্ভাগা মনে হয় আর কেউ নেই ! 
২ . 
মাও সে তুংয়ের একটা খুব বিখ্যাত উক্তি আছে ।  উক্তিটি হচ্ছে এরকম ,  প্রত্যেকটি মানুষ একটা মুখ নিয়ে জন্মায় ,  কিন্তু সে মুখে অন্ন যোগানোর জন‌্যে তার রয়েছে দুটি হাত !  যার অর্থ এই পৃথিবীতে কোনো মানুষই অসহায় নয় - খেটে খাওয়ার জন‌্যে সবারই দুটি হাত রয়েছে ,  কাস্তে কিংবা কুঠার ধরে সেই হাত তার মুখে অন্ন জোগাবে । 
আমি মাও সে তুং নই তাই আমার উক্তিকে কেউ গুরুত্ব দিবে না কিন্তু আমাকে সুযোগ দিলে আমি মাও সে তুংয়ের উক্তিটাকে অন্য রকম করে বলতাম ।  আমার উক্তিটি হতো এরকম :  প্রত্যেকটি মানুষ একটা মুখ ও দুটি হাত নিয়ে জন্মায় ।  কিন্তু ভয় পাবার কিছু নেই কারণ সব মানুষের মাথায় রয়েছে দশ হাজার কোটি নিউরন ! 
যত দিন যাচ্ছে আমি আমাদের মস্তিস্কের দশ হাজার কোটি নিউরনকে ততো বেশি গুরুত্ব দিয়ে দেখতে শুরু করেছি ।  কেও যদি আমাকে জিগ্যেস করে তুমি তোমার শিক্ষকতা জীবনের কোন অভিজ্ঞতাটুকুকে সবচেয়ে গুরুত্বপূর্ণ বলে মনে করো ?  আমি বিন্দু মাত্র দ্বিধা না করে বলব যে সেটি হচ্ছে একজন মানুষের মাথার ভেতরকার সোয়া কেজি ওজনের মস্তিস্ক নামের রহস্যময় জিনিষটির অসাধারণ ক্ষমতা ! 
প্রায় সময় আমি অনেক ছেলে মেয়েকে হতাশ হয়ে বলতে শুনি ,   “ আমি আসলে গাধা ,  আমার মেধা বলতে কিছু নেই ।  ”  তাদের অনেকের কথার সত্যতা আছে  –  পরীক্ষায় ভালো নম্বর পাওয়ার চেষ্টা করতে করতে এবং পরীক্ষায় ভালো নম্বর পেতে পেতে তাদের অনেকেই আসলে খানিকটা  “ গাধা ”  হয়ে গেছে  –  কিন্তু সত্য কথাটি হচ্ছে কাউকেই কিন্তু সেটা মেনে নিতে হবে না ।  আমি এক ধরনের বিষ্ময় নিয়ে আবিষ্কার করেছি যে কেউ যদি সত্যিকারের আগ্রহ নিয়ে চেষ্টা করে তাহলে কত দ্রুত সে নতুন মানুষ হয়ে যেতে পারে ।  আমাদের বিশ্ববিদ্যালয় গুলোতে ভর্তি পরীক্ষা নামে একটা ভয়ংকর অমানবিক প্রক্রিয়া ঘটানো হয় ,  সে প্রক্রিয়া দিয়ে আমরা  “ মেধাবী ”  সিল দিয়ে কিছু ছেলে মেয়েকে ভর্তি করি ।  তার মাঝেও আবার জনপ্রিয় আর অজনপ্রিয় বিভাগ আছে ।  যারা জনপ্রিয় বিভাগে ঢুকতে পারে সবাই তাদের দিকে ঈর্ষার দষ্টিতে তাকায় যারা ঢুকতে পারে না তারা গভীর দুঃখে লম্বা লম্বা দীর্ঘশ্বাস ফেলে বাবা মায়ের গালাগাল শুনে । 
অথচ মজার বিষয় হল ,  আমি খুব পরিষ্কার এবং স্পষ্টভাবে জানি এই পুরো বিভাজনটি আসলে অর্থহীন ।  বিজ্ঞানের জন্যে গভীর ভালোবাসা কিন্তু বাবা - মা জোর করে ইঞ্জিনিয়ার ,  ডাক্তার বানানোর জন্যে তাদের সন্তানদের একটা কষ্টের জীবনে ঠেলে দেন ।  আবার উল্টোটাও সত্যি যে ,  ছেলেটি অসাধারণ একজন ইঞ্জিনিয়ার কিংবা ডাক্তার হতে পারত ,  ভর্তি পরীক্ষায় টিকতে না পেরে সে হয়তো জোর করে অপছন্দের একটা বিভাগে ভর্তি হয়ে অপছন্দের কিছু বিষয় পড়ে সময়টা অকারণে নষ্ট করছে । 
এই মুহূর্তে কম্পিউটার সায়েন্স খুব জনপ্রিয় একটা বিষয় ।  চাকরি পাবার জন্যে এটা সবসময়েই একটা জনপ্রিয় বিষয় হিসেবে থাকবে ।  আমাদের বিশ্ববিদ্যালয়ের এই বিভাগ থেকে পাস করে ছেলে - মেয়েরা অনেকেই নিজেদের সফটওয়্যার ফার্ম খুলেছে ।  মজার বিষয় হচ্ছে ,  এই সফটওয়্যার ফার্মে কিন্তু শুধু কম্পিউটার সায়েন্স বিভাগের ছেলে - মেয়েরা নেই অন্য অনেক বিভাগের ছেলে - মেয়েও সমানভাবে আছে ।  তারা কম্পিউটার সায়েন্স বিভাগের পাস করা ছেলে - মেয়ে থেকে কোনো অংশে কম নয় —  তাদের সাথে পাল্লা দিয়ে সমানতালে কাজ করে যাচ্ছে ।  যার অর্থ পছন্দের বিভাগে ভর্তি হতে না পারলেই একজনের জীবন অর্থহীন হয়ে গেছে মনে করার কোনো কারণ নেই । 
ছেলে - মেয়েদের আগ্রহ এবং দেশ কিংবা পৃথিবীর প্রয়োজনীয় কথা মনে রেখে আমাদের বিশ্ববিদ্যালয়ে আমরা অন্যান্য বিভাগের ছেলে - মেয়েদের জন্যে দ্বিতীয় মেজর  ( Second Major )  হিসেবে কম্পিউটার সায়েন্স পড়ার সুযোগ করে দিয়েছি ।   ( সত্যি কথা বলতে কী সব বিভাগেই দ্বিতীয় মেজর নেয়ার সুযোগ আছে )  আমার ধারণা ,  সত্যিকারের আগ্রহ নিয়ে পড়ালেখা কেমন করে হয় এটি তার একটা চমৎকার উদাহরণ !  ছাত্রছাত্রীরা নিজেদের সব পড়ার পাশাপাশি শুধু আগ্রহের জন্যে বাড়তি পড়াশোনা করছে বিষয়টি দেখলেই এক ধরনের আনন্দ হয় । 
একটা সময় ছিল যখন আমি মেধাবী শব্দটাকে ব্যবহার করতাম ।  আমার চারপাশে অনেক  “ মেধাবী ”  ছেলেমেয়েকে দেখে ভাবতাম ,  সত্যিই কিছু মানুষ  “ মেধাবী ”  হয়ে জন্মায় অর্থাৎ সৃষ্টিকর্তা সত্যিই বুঝি কিছু মানুষকে বেশি মেধা দিয়ে পাঠান ।  সেই ছাত্রজীবনেই আবিষ্কার করেছিলাম যে ,  আসলে বাড়তি মেধা বলে কিছু নেই ,  চারপাশের অনেক মেধাবী মানুষই জীবনযুদ্ধে ঝরে পড়েছে ।  আবার যাদেরকে নেহায়েতই সাধারণ একজন বলে ভেবেছিলাম ,  অবাক হয়ে আবিষ্কার করেছি তারা উৎসাহ আগ্রহ আর পরিশ্রম করে  “ মেধাবী ” দের পিছনে ফেলে এগিয়ে গেছে !  সেগুলো দেখে দেখে আজকাল আমার নিজের ডিকশনারী থেকে  “ মেধাবী ”  শব্দটাকে তুলে দিয়ে সেখানে  “ উৎসাহী ”  শব্দটা ঢুকিয়েছি ।  আমি দেখেছি উৎসাহ থাকলে সবই সম্ভব ।  সত্যি কথা বলতে কী আমি আমার পরিচিত জগতের সব মানুষকে দু ’ ভাগে ভাগ করে ফেলেছি ।  এক ভাগ হচ্ছে যারা উৎসাহী ,  অন্য ভাগ হচ্ছে যাদের কিছুতেই উৎসাহ নেই ,  যাদেরকে ঠেলাঠেলি করে নিয়ে যেতে হয় !  উৎসাহীরা পৃথিবীটাকে চালায় ,  বাকিরা তার সমালোচনা করে ! 
আমার চারপাশে অসংখ্য উদাহরণ আছে যেখানে একজন ছেলে বা মেয়ে শুধু নিজের উৎসাহটুকু দিয়ে এগিয়ে গেছে ।  এরকম মানুষের সাথে কাজ করাতেও আনন্দ ।  উৎসাহ বিষয়টা ছোঁয়াচেও বটে ।  একজনের থেকে আরেকজনের মাঝে সেটা সঞ্চারিত হয়ে যায় ।  আমি পৃথিবীর অনেক বড় বড় স্কুল - কলেজ ,  ইউনিভার্সিটি দেখেছি ।  তাদের সুযোগ - সুবিধে দেখে দীর্ঘশ্বাস ফেলেছি  –  আমরা আমাদের ছেলে - মেয়েদের কিছুই দিতে পারি না ,  মাঝে মাঝে শুধু একটুখানি উৎসাহ দিই ।  সেই উৎসাহকে ভরসা করেই তারা কত কী করে ফেলে দেখে আমি মুগ্ধ হয়ে যাই !  তাই আজকাল সুযোগ পেলেই আমি ছেলে - মেয়েদেরকে বলি ,  তোমরা যেটুকু প্রতিভা বা মেধা নিয়ে জন্মগ্রহণ করেছো সেটুকুতে সন্তুষ্ট থাকার কোনো কারণ নেই ।  তুমি ইচ্ছে করলেই সেটাকে শতগুণে বাড়িয়ে ফেলতে পারবে ।  কাজেই আমি মনে করি পৃথিবীতে আসলে প্রতিভাবান বা মেধাবী বলে আলাদা কিছু নেই ,  যাদের ভেতরে উৎসাহ বেশি আর যারা পরিশ্রম করতে রাজি আছে তারাই হচ্ছে প্রতিভাবান ,  তারাই হচ্ছে মেধাবী । 
সেজন্যে আমি মাও সে তুংয়ের উক্তিটিতে  ‘ হাত ’  থেকে অনেক বেশি গুরুত্ব দেই মস্তিষ্কের দশ হাজার কোটি নিউরনকে ।  দুটি হাত দিয়ে খুব বেশি কিছু করার সুযোগ নেই কিন্তু মস্তিষ্কের দশ হাজার কোটি নিউরন দিয়ে অচিন্ত‌্যনীয় ম্যাজিক করে ফেলা সম্ভব ।  দুটি হাত দিয়ে খুব বেশি হলে এক দুইজন মানুষের মুখে অন্ন জোগানো সম্ভব ।  দশ হাজার কোটি নিউরন দিয়ে লক্ষ মানুষের মুখেও অন্ন জোগানো যেতে পারে ! 
৩ . 
আমি জানি আমাদের সমস্যার শেষ নেই ।  আমি জানি সব সমস্যার সমাধানও চট করে হয়ে যাবে না  –  আমাদের দীর্ঘদিন এই সমস্যাকে নিয়ে বেঁচে থাকতে হবে ।  কিন্তু সেটি নিয়ে হতাশ হবার কিছু নেই  –  কারন বাংলাদেশ এখন ধীরে ধীরে নিজের পায়ে মাথা তুলে দাড়াচ্ছে । 
আমাদের দেশের খেটে খাওয়া মানুষ তাদের শক্ত দুটি হাত দিয়ে এই দেশকে ধরে রেখেছে ।  এই দেশের নতুন প্রজন্মকে তাদের পাশে এসে দাড়াতে হবে দশ হাজার কোটি নিউরনকে নিয়ে  ! 
জি পি এ ফাইভ এর অসুস্থ প্রতিযোগিতা ,  প্রশ্নফাঁস ,  কোচিং গাইড বইয়ের দৌরাত্ম্য  –  কোনো কিছুই এই দশ হাজার কোটি নিউরনকে পরাজিত করতে পারবে না । 





একটি দুঃখের গল্প 



১ . 
মোবারক সাহেব একটা শিক্ষাবোর্ডের দায়িত্বে আছেন ।  অনেকদিন পর আজকে তার ভিতরে এক ধরণের আত্মতৃপ্তির বোধ কাজ করছে ।  তিনি সময়মতো তার বোর্ডের ফলাফল প্রকাশ করতে পেরেছেন ।  বাংলাদেশের মত দেশে এটি খুব সহজ কাজ নয়  –  বাইরের মানুষ কখনও জানতে পারবে না সবকিছু ঠিক ঠিক ভাবে শেষ করতে সবাই মিলে কতো পরিশ্রম করতে হয় । 
তার বোর্ডে পাশের হার অন্য বোর্ড থেকে কম ।  তাতে অবশ্যি অবাক হবার কিছু নেই ,  ফলাফল প্রকাশ করার আগেই তিনি সেটা জানতেন ।  এখানে অনেক গরীব মানুষ ,  বাবা মা লেখাপড়া জানে না ,  লেখাপড়ার গুরুত্ব বুঝে না ।  মাঝখানে বন্যায় বইপত্র সহ সবকিছু ভেসে গেল ।  হরতালে অনেক সময় নষ্ট হয়েছে ।  ইংরেজী প্রশ্নটাও মনে হয় একটু বেশি কঠিন হয়েছিল ।  সবকিছু মিলিয়ে পাশের হার একটু কম হতেই পারে ।  আস্তে আস্তে পাশের হার বাড়বে ,  দেশ এগিয়ে যাবে ।  দেশের এত বড় একটা কাজে সাহায্য করার সুযোগ পেয়েছেন তাতেই মোবারক সাহেব খুশি । 
কয়েকদিন পর মোবারক সাহেবকে শিক্ষা মন্ত্রণালয় থেকে ডেকে পাঠানো হল ,  কি জন্যে ডাকা হয়েছে সেটা অনুমান করতে পারলেন না ।  খারাপ কিছু হওয়ার কোনো কারণ নেই তারপরও তার ভেতরটা কেন জানি খচখচ করতে লাগল ।  সারারাত জার্নি করে সকালে ঢাকা পৌঁছেছেন ।  ঢাকায় ছোট শালীর বাসায় উঠেছেন সবাই তার খুব যত্ন করল তবুও তার ভেতরে কেমন যেন অশান্তি খচ খচ করতে লাগল ।  মন্ত্রণালয়ে আগে সবাই তাকে খুব সমাদর করত এবারে কেমন যেন সবাই দূরে দূরে থাকল ।  তাকে অনেকক্ষণ অপেক্ষা করতে হল ।  শেষে একজন তাকে ডেকে পাঠাল ,  বয়স মোবারক সাহেব থেকে অনেক কম কিন্তু এই সরকার আসার পর প্রমোশনের পর প্রমোশন পেয়ে ধাঁই ধাঁই করে উপরে উঠে গেছেন ।  মোবারক সাহেব বসার আগেই মানুষটি খেঁকিয়ে উঠল ,   “ আপনি এইটা কী করেছেন ?  ” 

মোবারক সাহেব অবাক হয়ে বললেন ,   “ কী করেছি ?  ” 
 “ আপনার বোর্ডে সব ছাত্রদেরকে ফেল করিয়ে রেখেছেন ,  ব্যাপারটা কি ?  ছাত্র - ছাত্রীরা কী ফেল করার জন্য লেখাপড়া করতে আসে ?  পেয়েছেন কী আপনি ?   ” 
মোবারক সাহেব এত অবাক হলেন যে অপমানিত বোধ করার সময় পেলেন না ।  সারাজীবন শিক্ষকতা করেছেন একটা ছাত্র কখন পাশ করে কখন ফেল করে সেটা তার থেকে ভাল করে কেউ জানে না ।  একজন ছাত্রকে শিক্ষক কখনো পাশ করান না কখনো ফেলও করান না ।  ছাত্র নিজে পাশ করে না হয় ফেল করে । 
মোবারক সাহেবের সামনে বসে থাকা কম বয়সী উদ্ধত বড় কর্তা রীতিমত হুংকার দিয়ে বলল ,   ”  আপনার কতো বড় সাহস আপনি এই সরকারকে অপদস্ত করার চেষ্টা করছেন ?  আপনি দেখানোর চেষ্টা করছেন এই সরকারের আমলে লেখাপড়া হয় না ।  অন্য সব বোর্ডে পাশের হার বেড়ে যাচ্ছে আর আপনি আপনার বোর্ডে সবাইকে ফেল করিয়ে দিচ্ছেন ?  আপনি জানেন না এই সরকার শত ভাগ পাশ করানোর টার্গেট নিয়েছে ?  আপনার মতো মানুষের কারণে আমাদের মুখে চুন কালি পড়ছে ?  নিশ্চয়ই আপনি রাজাকারদের দলে  –   ” 
মোবারক সাহেব থ হয়ে বসে রইলেন ,  একটা কথাও বলতে পারলেন না ।  মোবারক সাহেব থ ’  হয়ে বসে রইলেন ,  একটা কথাও বলতে পারলেন না ।  মাথা নিচু করে অফিস থেকে বের হয়ে এলেন । 
বাসায় ফিরে আসার পর মোবারক সাহেবের স্ত্রী তাঁর মুখ দেখেই বুঝতে পারলেন কিছু একটা হয়েছে ।  জিজ্ঞেস করলেন ,   “ কী হয়েছে ?  তোমার একী চেহারা হয়েছে ?  ” 
মোবারক সাহেব বললেন ,   “ আমি চাকরী ছেড়ে দেব ।  ” 
মোবারক সাহেবের স্ত্রী চমকে উঠে বললেন ,   “ কেন ?  ” 
 “ আমাকে বলেছে সবাইকে পাশ করাতে হবে ।  বলেছে কেউ ফেল করার জন্যে পরীক্ষা দেয় না  –  পাশ করার জন্যে পরীক্ষা দেয় ।  পাশ না করলে দোষ আমার ।  ” 
মোবারক সাহেবের স্ত্রী বুঝতে না পেরে বললেন ,   “ কিন্তু এই লক্ষ লক্ষ ছেলেমেয়েকে তুমি কেমন করে ঠিক করে লেখাপড়া করাবে ?  ” 
মোবারক সাহেব মাথা নাড়লেন ,  বললেন ,   “ না ,  না ,  লেখাপড়া করে পাশ করানোর কথা বলেনি ।  ” 
 “ তাহলে ?  ” 
 “ বলেছে খাতায় একটু আঁকিবুঁকি করলেই মার্ক দিতে হবে ।  পাশ করাতে হবে ।  যত বেশী পাশ সরকারের তত বেশি ক্রেডিট ।  তত বেশী সোনার বাংলা ।  ” 
মোবারক সাহেবের স্ত্রী তবুও বুঝতে পারলেন না ।  বললেন ,   “ কিন্তু  –   ” 
 “ এর মাঝে কোন কিন্তু নাই ।  একজন মাস্টার হয়ে আমি এটা করতে পারব না ।  হাঁটুর বয়সী ছেলে বড় অফিসার হয়ে আমাকে ধমকাধমকি করে  –  আমার পক্ষে এই অপমান সহ্য করা সম্ভব না ।  ” 
মোবারক সাহেবের স্ত্রী তার স্বামীকে ভাল করে চিনেন ,  একবার মাথায় ঢুকে গেলে আসলেই চাকরী ছেড়ে ছুড়ে দিতে পারে ।  স্বামীর গায়ে হাত বুলিয়ে বললেন ,   “ প্লীজ তুমি মাথা গরম করো না ।  চাকরী ছেড়ে দিলে আমরা খাব কী ?  থাকব কোথায় ,  ছেলেমেয়ের লেখাপড়ার কী হবে ?  তুমি যেহেতু চাকরী করছ ওপরের নির্দেশ তো মানতে হবে ?  ” 
মোবারক সাহেব বিড় বিড় করে বললেন ,   “ উপরের নির্দেশ লিখিত দেয়ার সাহস নাই ।  শুধু মুখে বলে ।  আমার পক্ষে সম্ভব না ।  আমি চাকরী ছেড়ে দিব ।  ” 
২ . 
মোবারক সাহেব অবশ্যি শেষ পর্যন্ত চাকরী ছাড়লেন না ,  ছাড়া সম্ভব না ।  তাই তাদের সব সহকর্মীদের ডেকে শিক্ষামন্ত্রণালয়ের নির্দেশের কথা জানালেন ,  বললেন ,  ছেলেমেয়েরা ফেল করার জন্যে লেখাপড়া করে না ,  পাশ করার জন্যে লেখাপড়া করে ।  ছেলেমেয়েরা যেহেতু পাশ করার জন্যে লেখাপড়া করে তাই কেউ যদি নিজে থেকে পাশ করতে না পারে তাহলে তাকে পাশ করিয়ে দিতে হবে ।  এটা সরকারের দায়িত্ব ।  তারা সরকারী কর্মচারী তাদের দায়িত্ব সরকারের ইচ্ছা পূরণ করা ।  মোবারক সাহেবের কর্মীরা বাস্তব জ্ঞান সম্পন্ন মানুষ তারা পুরো ব্যাপারটা বুঝে গেলেন তারপর কাজ শুরু করে দিলেন ।  পরীক্ষার সাথে যুক্ত সবাইকে নিয়ে মিটিংয়ের পর মিটিং করতে লাগলেন ,  ডিসিদের সাথে কথা বললেন ,  স্কুলের হেডমাস্টারদের ডেকে পাঠালেন ,  পরীক্ষকদের ডেকে পাঠালেন । 
মোটামুটি কোন ঝামেলা ছাড়াই সবাইকে সরকারের ইচ্ছার কথা জানিয়ে দেয়া হল ।  ছাত্রছাত্রীরা যেহেতু পাশ করার জন্যে লেখাপড়া করতে এসেছে তাই তাদের পাশ করার ব্যাপারে সাহায্য করতে হবে ।  শুধু একটা মিটিংয়ে খিটখিটে বুড়ো মতন একজন মানুষ ঝামেলা শুরু করল ,  তেড়িয়া হয়ে বলল ,   “ আমি ঠিক বুঝবার পারলাম না ।  পোলাপান পরীক্ষার খাতায় কিছু না লিখলেও তাগো পাশ করাইতে হবে ?  ” 
যিনি মিটিংয়ের দায়িত্বে ছিলেন তিনি বিরক্ত হয়ে বললেন ,   “ কিছু না লিখা মানে কী ?  পরীক্ষার খাতায় সবাই কিছু না কিছু লিখে ।  ” 
 “ উল্টাপাল্টা ছাতামাতা যাই লিখে তাতেই নম্বর ?  ” 
 “ এখন সৃজনশীল পদ্ধতিতে পরীক্ষা ।  সৃজনশীল মানে বুঝেন তো ?  নিজের মত করে লেখা  –  একটু ভুল ত্রুটি তো হতেই পারে ,  দোষ তো ছেলেমেয়েদের না ।  দোষ সিস্টেমের ছেলেমেয়েদের ভিক্টিমাইজ করে লাভ কী ?  তাই বলছি উদার ভাবে মার্ক দিবেন ।  বুঝেছেন ?  ” 
খিটখিটে বুড়ো বলল ,   “ না ,  বুঝি নাই ।  পাশ মার্ক না পাইলে আমি পাশ করাবার পারুম না ।  ” 
মিটিংয়ের দায়িত্বে যিনি ছিলেন তিনি এবার রেগে উঠলেন ,  বললেন ,   “ আপনি কী চান আপনাকে পরীক্ষকের দায়িত্ব থেকে সরিয়ে দেই ?  সরকারের একটা শুভ উদ্যোগকে এরকম নিগেটিভ ভাবে দেখছেন কেন ?  ” 
খিটখিটে বুড়ো টেবিল থেকে তার ব্যাগটা নিয়ে হাঁটা শুরু করল ।  মিটিংয়ের পরিচালক আরো রেগে উঠলেন ,  বললেন ,   “ কী হল ?  আপনি কই যান ?  ” 
 “ আমি মাস্টার মানুষ ।  নিজের হাতে ছেলেমেয়েদের সর্বনাশ করবার পারমু না ।  আপনারা করেন ।  আল্লাহ্ যেন আপনাদের মাপ কইরে দেয় ।  ” 
খিটখিটে বুড়োটা চলে যাবার পর মিটিংয়ের পরিচালক মেঘস্বরে বললেন ,   “ কে ?  কে এই বেয়াদপ মানুষটা ?  কতো বড় বেয়াদপ ?  ” 
একজন বলল ,   “ মডেল স্কুলের ইংরেজীর শিক্ষক ।  ” 
 “ কী রকম শিক্ষক ?  ” 
 “ খুব ভালো ।  তবে ঘাড় ত্যাড়া ,  প্রাইভেট পড়ালে লাখ টাকা কামাতে পারে ,  পড়ায় না ।  তাই নিয়ে বউয়ের সাথে রাত - দিন ঝগড়া ।  সংসারে অশান্তি  –   ” 
 “ কতো বড় সাহস ।  আমাকে জ্ঞান দেয় ।  নিশ্চয়ই রাজাকার !  ” 
 “ জে না ।  মুক্তিযোদ্ধা ছিল ।  ” 
 “ এইরকম মুক্তিযোদ্ধা আমার অনেক দেখা আছে ।  ”  মিটিংয়ের পরিচালক গজ গজ করতে লাগলেন । 
তবে  “ ঘাড় ত্যাড়া ”  শিক্ষক খুব বেশী পাওয়া গেল না ,  বিষয়টা নিয়ে অনেকের আপত্তি থাকলেও প্রায় সবাই এই নূতন পদ্ধতি মেনে নিলেন ,  ছাত্রছাত্রীদের যেভাবে সম্ভব পাশ করাতে হবে । 
৩ . 
সবুজ মুখে সিগারেটটা চেপে রেখে তার চুলে জেল দিচ্ছিল তখন তার মা ঘরে এসে ঢুকলেন ,  মা ’ কে দেখে সবুজ তাড়াতাড়ি তার সিগারেটটা হাত দিয়ে ধরে পিছনে লুকিয়ে ফেলল ,  মা দেখেও না দেখার ভান করলেন ,  বললেন ,   “ বাবা ,  তোর পরীক্ষা তো এসে গেল ।  একটু বই নিয়ে বসবি না ?  ” 
সবুজ উদাস মুখে বলল ,   “ নাহ্ আম্মু ।  ঠিক করেছি এই বছর পরীক্ষা দেব না ।  ” 
 “ কেন ?  পরীক্ষা দিবি না কেন ?  ” 
সবুজ বিরক্ত হয়ে বলল ,   “ পরীক্ষা দিতে হলে লেখাপড়া করতে হয় ।  আমি কোনো লেখাপড়া করি নাই ।  ইন্টারের সিলেবাস কত বড় তুমি জান ?  ” 
মা ভয় পাওয়া গলায় বলল ,   “ তোর বাবা শুনলে খুব রাগ করবে ।  ” 
সবুজ আরো বিরক্ত হয়ে বলল ,   “ বাবার শোনার দরকার কী ?  থাকে সৌদি আরবে ,  মাসে মাসে টাকা পাঠিয়ে তার দায়িত্ব শেষ ।  আমি পরীক্ষা দিলাম কি না দিলাম তাতে বাবার কী আসে যায় ?  ” 
মা আরেকটু কাছে এসে ছেলের গায়ে হাত দিয়ে বললেন , 
 “ প্লিজ বাবা প্লিজ !  পরীক্ষাটা দে ।  ” 
সবুজ মায়ের হাত সরিয়ে বলল ,   “ আহ মা !  তুমি বড় বিরক্ত কর ।  যাও দেখি ।  ” 
মা কাতর গলায় বললেন ,  বাবা ,   “ আমি তো বলি নাই তোর পরীক্ষা দিয়ে গোল্ডেন ফাইভ পেতে হবে ।  শুধু বলেছি পরীক্ষাটা দে ।  ” 
 “ পরীক্ষা দিলে ফেল কবর ” 
 “ তবু পরীক্ষাটা দে ।  ” 
 “ আমার কোনো বইপত্র পর্যন্ত নাই ।  কোনো কোচিং করি নাই ।  ” 
 “ তোকে সব বই কিনে দেব ।  ” 
 “ কিন্তু খাতায় আমি কী লিখব ?  আউল ফাউল জিনিষ ?  ” 
 “ যা ইচ্ছে তাই লিখবি বাপ ।  তবু পরীক্ষাটা দে ।  তোর বাবাকে বলতে পারব তুই পরীক্ষা দিয়েছিস ।  রেজাল্ট খারাপ হলে কিছু একটা বলা যাবে ।  ” 
শেষ পর্যন্ত পরীক্ষার এক সপ্তাহ আগে সবুজ পরীক্ষা দিতে রাজি হলো ।  তবে এক শর্তে সে কোনো লেখাপড়া করতে পারবে না । 
৪ . 
রনি রাত নয়টার সময় বাসায় ফিলে এলো ,  তখন তার দাঁড়িয়ে থাকার শক্তি নাই ।  প্রথমে কোচিং তারপর গণিত স্যারের কাছে প্রাইভেট ,  তারপর ফিজিক্স স্যারের কাছে ব্যাচে পড়া ।  বাসায় ফিরে আসতে প্রত্যেকদিনই দেরি হয় ।  স্যারেরা সাজেশন দিয়েছে আজকে রাত জেগে মুখস্থ করতে হবে ,  চিন্তা করেই রনির মনটা খারাপ হয়ে গেল । 
মা রনির দিকে তাকিয়ে বললেন ,   “ আয় বাবা হাত - মুখ ধুয়ে খেতে আয় ।  মুখটা শুকিয়ে দেখি এতটুকু হয়ে গেছে ।  ” 
রনি দীর্ঘশ্বাস ফেলল ,  তার ইচ্ছা ছিল বাংলা কিংবা ইংরেজি সাহিত্য নিয়ে পড়ার ।  সেটা যদি না হয় তাহলে সাংবাদিকতা পড়া  –  ঘাড়ে ক্যামেরা নিয়ে সাংবাদিক হয়ে দেশের এক প্রান্ত থেকে অন্য প্রান্তে ছুটে বেড়াচ্ছে সব সময়েই সে এরকম একটা স্বপ্ন দেখেছে ।  কিন্তু রনির বাবা মা তার স্বপ্নকে কোনো দাম দেননি ,  জোর করে তাকে বিজ্ঞান বিভাগে পড়িয়েছেন ,  তাকে জোর করে ডাক্তার না হয় ইঞ্জিনিয়ার বানাবেন ।  বাধ্য হয়ে সে গণিত পড়ছে ,  ফিজিক্স পড়ছে ,  কেমেস্ট্রি পড়ছে ।  বুঝতে খুব কষ্ট হয় তাই সে সবকিছু মুখস্থ করে ফেলার চেষ্টা করে ।  মুখস্থ করতে কী কষ্ট ,  রাত্রি বেলা যখন সবাই ঘুমিয়ে পড়ে তখন সে একা একা বই মুখস্থ করে ।  মনে মনে ভাবে তাদের জীবনটা এত কষ্ঠের কেমন করে হলো ? 
খাবার টেবিলে বাবা জিজ্ঞেস করলেন ,   “ রনি ,  তোমার পরীক্ষার প্রিপারেশন কেমন হচ্ছে ?  ” 
রনি একটা দীর্ঘশ্বাস ফেলে সত্যি কথাটাই বলল ,   “ ভালো না আবু ।  ” 
বাবা ভুরু কুচকে জিজ্ঞেস করলেন ,   “ কেন ভালো না ?  ” 
 “ আমার সায়েন্স বুঝতে কষ্ট হয় ।  তাই না বুঝে সবকিছু মুখস্ত করতে হয় ।  ” 
 “ লেখাপড়া করলে তো একটু - আধটু মুখস্ত করতেই হয় ।   ” 
 “ একটু আধটু নয় আব্বু ,  পুরো বই মুখস্ত করতে হয় ।  আমার সায়েন্স নেওয়াট ভুল হয়েছে  –  তোমরা জোর করে সায়েন্সে ঢুকিয়ে দিলে ।  ” 
মা রনির প্লেটে মুরগীর একটা রান তুলে দিয়ে বললেন ,   “ কোনো চিন্তা করিস না বাবা দেখিস তোর পরীক্ষা খুব ভালো হবে ।  নির্ঘাত গোল্ডেন ফাইভ ।  ” 
রনি দুর্বল ভাবে হাসল ,  বলল ,   “ গোল্ডেন ফাইভ না আরো কিছু ।  শুধু কোনোভাবে টেনেটুনে পাস করলেই আমি খুশি ।  ” 
৫ . 
প্রিয়াংকা পড়ার টেবিলে বসে তার বইটির দিকে তাকিয়েছিল কিন্তু এই মুহূর্তে সত্যিকার অর্থে সে কিছু দেখছিল না ।  পাশে তার মা হাতে কয়েকটা কাগজ নিয়ে দাঁড়িয়েছিলেন ,  প্রিয়াংকাকে বললেন ,   ‘ মা ,  একবার দেখ ।  ’ 
 “ প্রিয়াংকা কঠিন গলায় বলল না ।  দেখব না ।  ” 
 “ দেখ মা ।  সবাই দেখছে তুই কেন দেখবি না  ?   ” 
 “ না মা ।  তুমি আমাকে দেখতে বল না ।  আমি ফাঁস হওয়া প্রশ্ন দেখে পরীক্ষা দেব না ।  ” 
মা বললেন ,   “ সবার পরীক্ষা ভালো হবে ,  গোল্ডেন ফাইভ পাবে ,  শুধু তুই পাবি না ।  তখন তুই মন খারাপ করবি ।  ” 
 “ করলে করব ।  কিন্তু আমি ফাঁস হওয়া প্রশ্ন দেখব না ।  দেখব না দেখব না দেখব না ।  আমাকে তুমি অন্যায় কাজ করতে বল না ।  ” 
 “ এটা তো অন্যায় না মা ।  সবাই যেটা করে সেটা অন্যায় হবে কেমন করে ?  এটাই তো নিয়ম ।  ” 
 “ আমি এই নিয়ম মানি না ।  ”  প্রিয়াংকা দুই হাত দিয়ে তার চোখ বন্ধ করে টেবিলের ওপর ঝুকে পড়ল ।  মা দেখলেন তার দুই হাতের ফাঁক দিয়ে চোখের পানি ফোঁটা ফোঁটা হয়ে গড়িয়ে পড়ছে । 
পৃথিবীর সব ছেলে - মেয়ে একরকম ,  কিন্তু তার মেয়েটি কেন অন্যরকম হয়ে জন্ম নিল ?  মা ফাঁস হয়ে যাওয়া প্রশ্নগুলো হাতে নিয়ে নিঃশব্দে দাঁড়িয়ে রইলেন । 
৬ . 
পরীক্ষার হলে সবুজ প্রথম এক দুইদিন প্রশ্নটা একটু পড়ার চেষ্টা করলেও শেষের দিকে সেটাও ছেড়ে দিলো ,  প্রশ্ন পড়ে সে আগা - মাথা কিছুই বুঝে না তাহলে শুধু শুধু পড়ে কী লাভ ?  শুধু মাকে খুশী করার জন্যে সে পরীক্ষা দিতে এসেছে ।  তাই পরীক্ষার খাতায় যা মনে আসে তাই লিখে এল ।  কোনো মাথামুন্ডু নেই সেই রকম অবান্তর কথা ।  পরীক্ষার প্রশ্নে যে শব্দগুলো আছে সেই সব শব্দ দিয়ে তৈরী একটা দুইটা বাক্য ,  কখনো আস্ত প্যারাগ্রাফ ।  যে পরীক্ষার খাতা দেখবে তার কাছে যেন মনে হয় আসলেই বুঝি পরীক্ষার উত্তর লিখছে ।  এক ধরণের তামাশা বলা যায় । 
রনির পরীক্ষা যত খারাপ হবে বলে ভেবেছিল তত খারাপ হলো না ।  প্রশ্নগুলো ফাঁস হয়েছিল বলে রক্ষা কিন্তু তবুও খুব লাভ হয়নি ,  ফাঁস হয়ে যাওয়া প্রশ্নগুলোর উত্তর সে প্রাণপনে মুখস্ত করে যাওয়ার চেষ্টা করেছিল ,  কিন্তু এতো কিছু তার মনে থাকে না ।  তবুও সে লিখে এসেছে ,  হিসেব করে দেখেছে টেনে টুনে জিপিএ ফোর হয়ে যাবে ।  তার জন্যে জিপিএ ফোর অনেক । 
প্রিয়াংকার জন্যে পরীক্ষাগুলো ছিল দুঃস্বপ্নের মতো ।  সে ভালো স্কুলে পড়ে তার ক্লাশের সবাই ভালো ছাত্রী ।  সবাই ফাঁস হয়ে আসা প্রশ্নগুলো দেখে এসেছে ।  প্রশ্নটা হাতে পেয়েই সবাই আনন্দে চিৎকার করে উঠেছে শুধু সে নিঃশব্দে দীর্ঘশ্বাস ফেলেছে ।  সবাই যখন টানা মুখস্ত লিখে যাচ্ছে সে তখন চিন্তা করে লিখেছে ।  মনটা ভালো নেই ভেতরে উৎসাহ নেই তা না হলে পরীক্ষা আর ভালো হত ।  পরীক্ষার উত্তর দিতে দিতে মাঝে মাঝেই মনে হয়েছে পরীক্ষার হল থেকে বের হয়ে আসে ।  নিজেকে বুঝিয়ে শান্ত করে সে দাঁতে দাঁত চেপে পরীক্ষা দিচ্ছে । 
প্রশ্নটা হাতে নিয়ে তার চোখে পানি এসে যায় ,  এতো বড় একটা অন্যায় কিন্তু দেশে কোনো প্রতিবাদ নেই ।  মন্ত্রী বলছেন পরীক্ষার প্রশ্ন ফাঁস হয়নি ,  এগুলো সাজেশান ।  সাজেশান ?  প্রিয়াংকার ইচ্ছা করে টেবিলে মাথা কুটে রক্ত রক্ত বের করে ফেলে ।  খোদা তাকে কেন এমন একটা দেশে জন্ম দিল ?  কেন ? 
৭ . 
পরীক্ষার ফল বের হয়েছে  –  সবার ভেতরে একটা চাপা উত্তেজনা ।  শুধু সবুজের পরীক্ষা নিয়ে কোনো দুর্ভাবনা নেই ,  তার নিজের ফলাফল জানার কোনো আগ্রহ নেই ।  সৌদি আরবে বাবাকে কিছু একটা জানাতে হবে ,  পরীক্ষার আগে ডেঙ্গু হয়ে গিয়েছিল তাই ভালো করে পরীক্ষা দিতে পারেনি এরকম একটা গল্প বলা যাবে । 
দুপুরের দিকে সবুজের একজন বন্ধু তাকে ফোন করে জানাল সবুজ নিশ্চয় পাশ করেছে ,  কারন তার কলেজে শতভাগ পাশ !  তার এই বন্ধু একটু ঠাট্টা তামাশা বেশী করে তাই ইয়ারকী করছে ভেবে সবুজ ফোন রেখে দিলেও তার ভেতরটা খচখচ করতে লাগল ।  সে সাহস করে মোবাইলে খোঁজ নিয়ে দেখে সে সত্যিই পাশ করে ফেলেছে  –  জিপিএ খুব খারাপ কিন্তু পাশ !  সবুজ একটা গগন বিদারী চিৎকার দিল এবং সেই চিৎকার শুনে মা ভয় পেয়ে ছুটে এলেন ।  সবুজ মাকে জড়িয়ে ধরে বলল ,   “ আম্মু ,  আমি পাশ করেছি !  ” 
মায়ের মুখ একশ ওয়াট বাল্বের মতো জ্বলে উঠল ,  ছেলের গায়ে মাথায় হাত বুলিয়ে দিয়ে বললেন ,   “ আমি জানতাম তুই পাশ করবি !  তোর মতো ছেলে কয়টা আছে ,  একেবারে না পড়ে পরীক্ষা দিয়ে তুই পাশ করে ফেলেছিস ,  একটু যদি পড়তি তাহলে কী হতো চিন্তা করতে পারিস ?  ” 
সবুজ আসলেই চিন্তা করতে পারে না ,  সে কেমন করে পাশ করেছে সেটাও বুঝতে পারে না ।  নিশ্চয়ই পরীক্ষার খাতায় সে যেগুলো লিখেছিল সেগুলো খুবই সৃজনশীল লেখা ছিল সে জন্যেই তাকে পাশ করিয়ে দিয়েছে । 
মা ছেলের হাতে সৌদি আরবে থাকা বাবার পাঠানো টাকা থেকে এক হাজার টাকা বের করে দিয়ে বললেন ,   “ যা বাবা মিষ্টি কিনে আন ।  ” 
সবুজ মিষ্টি কিনতে গিয়ে দেখে সব মিষ্টি বিক্রি হয়ে গেছে ,  শেষ পর্যন্ত কিছু নিমকি কিনে আনল ।  পাশ করলে শুধু মিষ্টি খেতে হবে কে বলেছে ?  মাঝে মাঝে নোনতা জিনিষও খাওয়া যায় । 
৮ . 
রনি গোল্ডেন ফাইভ পেয়েছে ।  আব্বু আম্মু খুব খুশী কিন্তু রনি নিজে হিসাব মিলাতে পারছে না ,  সে অনেকবার হিসেব করে দেখেছে ,  সেখানে কিছুতেই জিপিএ ফাইভ হওয়ার কথা না ।  কিন্তু হয়ে গেছে  –  সে নিজের চোখে দেখেছে । 
বাবা ছেলেকে বুকে জড়িয়ে ধরে বললেন ,   “ দেখেছিস ?  আমি বলেছিলাম না তুই পারবি !  এই দেখ তুই পেরেছিস ।  ” 
আম্মু বললেন ,   “ মানত করেছিলাম পাগলা বাবার মাজারে এক হাজার টাকা দিব ।  এক্ষুনি টাকাটা পাঠাতে হবে ।  ” 
শুধু ছোট বোনটা ঠোট উল্টে বলল ,   “ গোল্ডেন ফাইভ এমন কী ব্যাপার ,  সবাই পায় !  ” 
আম্মু ধমক দিয়ে বললেন ,   “ চুপ কর পাজী মেয়ে ।  তুই এমন হিংসুটে হলি কেমন করে ?  ” 
রাতে ঘুমানোর সময় রনির মনে হতে লাগল আসলে এতোদিন সে নিজের ক্ষমতাকে ছোট করে দেখেছে ।  সে আসলে অসম্ভব প্রতিভাবান ।  বাংলাদেশের সবচেয়ে মেধাবীদের একজন  –  এখন ইচ্ছা করলে সে বাংলাদেশের যে কোনো ইউনিভার্সিটিতে ভর্তি হতে পারবে ।  সে ইচ্ছা করলে ইঞ্জিনিয়ার হতে পারবে না হলে ডাক্তার হতে পারবে ।  বিশাল একটা ইঞ্জিনিয়ার না হয় বড় একজন ডাক্তার হয়ে সে তার মতো আরেকজন মেধাবী মেয়েকে বিয়ে করবে !  ফুটফুটে চেহারার সুন্দরী একটা মেয়ে । 
রনি বিছানায় এপাশ ওপাশ করে ,  আনন্দে চোখে ঘুম আসতে চায় না । 
৯ . 
প্রিয়াংকার গোল্ডেন ফাইভ হয়নি ।  ফিজিক্সে একটুর জন্যে ছুটে গেছে ।  তার ক্লাশের সব মেয়ের গোল্ডেন হয়েছে ।  হাবাগোবা যে মেয়েটা কিছু পারে না যে সবসময় প্রিয়াংকার কাছে পড়া বুঝতে আসতো সেও গোল্ডেন পেয়েছে ।  শুধু সে পায়নি ।  ফাঁস হয়ে যাওয়া প্রশ্ন না দেখলে এরকম তো হতেই পারে ।  প্রশ্ন তো যথেষ্ঠ কঠিন হয়েছিল ।  এই প্রশ্নে জিপিএ ফাইভ তোলা তো সোজা কথা না । 
প্রিয়াংকার স্কুলের সিড়িতে গালে হাত দিয়ে চুপচাপ বসে আছে ।  অন্যরা সবাই চেচামেচি করছে ।  হঠাৎ করে দরজা খুলে টেলিভিশন ক্যামেরা হাতে বেশ কয়েকজন সাংবাদিক এসে ঢুকলো ।  একজন ক্যামেরা তাদের দিকে তাক করে বলল ,   “ তোমরা কী খুশী ?  ” 
সবাই চিৎকার করে বলল ,  ” হ্যাঁ খুশি ।  ” 
 “ তাহলে আনন্দ করছ না কেন ?  ” 
সবগুলো মেয়ে তখন আনন্দে চিৎকার করতে লাগলো ,  একজন আরেকজনকে জড়িয়ে ধরতে লাগলো ,  লাফাতে লাগল ,  নাচতে লাগল । 
শুধু প্রিয়াংকা একা চুপচাপ সিড়িতে বসে রইল । 
১০ . 
সবুজ একটা প্রাইভেট ইউনিভার্সিটিতে ভর্তি হয়েছে ।  এই ইউনিভার্সিটি নিয়ে পত্রপত্রিকায় মাঝে মাঝেই লেখালেখি হয় ,  কাউকে লেখাপড়া করতে হয় না ,  ক্লাশে যেতে হয় না ,  প্রতি সেমিস্টারে গ্রেড চলে আসে ।  কয়েক বছর নিয়মিত টাকা দিয়ে গেলেই সার্টিফিকেট ।  সবুজ একটা বিবিএর সার্টিফিকেট নিয়ে নেবে । 
রনি যতগুলো সম্ভব সবগুলো পাবলিক ইউনিভার্সিটিতে ভর্তি পরীক্ষা দিয়েছে ,  কোথাও টিকতে পারেনি ।  সত্যি কথা বলতে কী কোথাও পাশ করতে পারেনি ।  প্রথম দিকে বাবা মা উৎসাহ আর সাহস দিয়েছেন শেষের দিকে তারা প্রথমে হতাশ তারপর বিরক্ত এবং শেষে কেমন যেন ক্ষেপে উঠলেন ।  একদিন খাবার টেবিলে বাবা বলেই বসলেন ,   “ তুই কী রকম ছাত্র ?  ভর্তি পরীক্ষায় চান্স পাওয়া দুরের কথা  –  কোথাও পাশ পর্যন্ত করতে পারিস না ?  ” 
রনি দুর্বল গলায় বলল ,   “ আমি তো চেষ্টা করছি !  ” 
 “ এই চেষ্টার নমুনা ?  ”  বাবা হুংকার দিলেন ,   “ এই গোল্ডেন ফাইভ ?  এর জন্যে আমি মাথার ঘাম পায়ে ফেলে তোদের জন্যে পরিশ্রম করি ?  সামান্য একটা ইউনিভার্সিটিতে চান্স পাস না ?  ” 
রনি কাদোঁ কাদোঁ গলায় বলল ,   “ আমি কী করব ?  ” 
 “ দূর হয়ে যা আমার সামনে থেকে  –  দূর হয়ে যা ।  ” 
রনি খাবার টেবিল থেকে উঠে গেল ।  রাত্রি বেলা বাথরুমে রাখা এক বোতল হারপিক খেয়ে ফেলল ।  মাঝ রাতে হাসপাতালে দৌড়াদৌড়ি ।  জানে বেচেঁ গেল কিন্তু ভেতরটা ঝলসে গিয়ে খুব খারাপ অবস্থা । 
প্রিয়াংকা খুব শক্ত মেয়ে ছিল কিন্তু এক সময় সেও ভেঙ্গে পড়ল ।  একদিন হাউমাউ করে কেঁদে তার মা ’ কে জড়িয়ে ধরে বলল ,   “ মা আমাকে দেশের বাইরে পাঠিয়ে দাও ,  এই দেশে আমি আর থাকতে পারছি না ।  ” 
মা অবাক হয়ে বললেন ,   “ সে কী ?  তুই না তোর দেশকে এতো ভালোবাসিস ?  সব সময়ে বলেছিস দেশের জন্যে কিছু একটা করবি ?  ” 
 “ হ্যাঁ মা বলেছিলাম ।  ” 
 “ তোর না দেশ নিয়ে এতো স্বপ্ন ছিল ?  ” 
 “ ছিল মা ।  এখন আর কোনো স্বপ্ন নাই ” 
মা অবাক হয়ে তার মেয়ের দিকে তাকিয়ে রইলেন  –  এই মেয়েটির চোখে এখন আর কোনো স্বপ্ন নেই ? 
১১ . 
গল্পটা এখানে শেষ ।  এটা কাল্পনিক গল্প ,  নামগুলো বানানো কিন্তু ঘটনাগুলো সত্যি ।   “ প্রিয়াংকা ” র ই - মেইলটা আমার কাছে আছে ।  যাদের দায়িত্বে এই দেশের শিক্ষা ব্যবস্থা তারা কী জানেন এই দেশের শিক্ষা ব্যবস্থার এখন কী ভয়ংকর অবস্থা ?  শতভাগ পাশ করিয়ে দেওয়ার এই মহা পরিকল্পনায় সবচেয়ে এগিয়ে মাদ্রাসা  –  তারা ৯৫ %  পাশ করেছে ।  ৯৫ %  ?  আমাকে চোখ কচলে দুইবার দেখতে হয়েছে বিশ্বাস করার জন্যে ।  মাননীয় শিক্ষা মন্ত্রী নিজে এই সংখ্যাটি বিশ্বাস করেন ?  ঢাকা বোর্ড ৮৫ %  যশোর বোর্ড ৬০ %  ।  যশোরের বাতাস কী বিষাক্ত ?  কেন এতো কম ছেলেমেয়ে পাশ করল ?  আমি কী বাজী ধরে বলতে পারি না সামনের বছর এক লাফে যশোর বোর্ড এগিয়ে যাবে  –  যেভাবে সিলেট বোর্ড এগিয়ে গিয়েছিল ?  ছেলে মেয়েদের ভবিষ্যৎ ধ্বংস করে কার জন্যে এই প্রহসন ?  দেশ ধ্বংস করার কার এই মহা পরিকল্পনা ? 
মাননীয় শিক্ষা মন্ত্রী বলেছেন প্রশ্ন ফাঁস নিয়ে বিভ্রান্তি ছড়ালে তার বিরুদ্ধে শাস্তিমূলক ব্যবস্থা নেয়া হবে ।  তাদের হিসেবে প্রশ্ন ফাঁস হয়নি  –  সেগুলো ছিল  “ সাজেশান ”  ।  আমি যখন প্রশ্ন ফাঁসের কথা বলেছি তখন সেটা নিশ্চয়ই ছিল  “ বিভ্রান্তি ছড়ানো ”  ।  আমার নিশ্চয়ই শাস্তি পাওনা হয়েছে । 
আমি আগ্রহ নিয়ে দেখার জন্যে অপেক্ষা করছি আমার ভাগ্যে কী শাস্তি রয়েছে ! 





একটি অসাধারণ আত্মজীবনী 



১ . 
মাঝে মাঝেই আমার মনে হয় আমাদের কতো বড় সৌভাগ্য যে বাংলাদেশের মাটিতে বঙ্গবন্ধুর মত একজন মানুষের জন্ম হয়েছিল ।  ঠিক যেই সময়টিতে দরকার হয়েছিল তখন যদি তাঁর মত একজন মানুষের জন্ম না হতো তাহলে কী হতো ?  তাহলে কি বাঙালীরা নিজের একটা দেশের স্বপ্ন দেখতে পারতো ?  সেই দেশের জন্যে যুদ্ধ করতে পারতো ?  অকাতরে প্রাণ দিতে পারতো ?  যদি আমরা নিজের একটি দেশ না পেতাম ,  এখনো পাকিস্তান নামের সেই বিদঘুটে দেশটির অংশ হিসেবে থাকতাম তাহলে আমাদের কী হতো সেই কথা চিন্তা করে আমি আতংকে শিউরে শিউরে উঠি । 
এই মানুষটিকে পচাত্তরে সপরিবারে হত্যা করা হয়েছিল ।  পৃথিবীর অনেক দেশেই অনেক মহামানবকে নিজের দেশ কিংবা দেশের মানুষের জন্যে প্রাণ দিতে হয়েছে কিন্তু বঙ্গবন্ধুর বিষয়টি ছিল অবিশ্বাস্য ।  তাঁকে সপরিবারে হত্যা করেই হত্যাকারীরা দায়িত্ব শেষ করেনি ,  এই দেশের ইতিহাস থেকে তার চিহ্ন মুছে দেওয়ার জন্যে একুশটি বছর এমন কোনো কাজ নেই যেটি করা হয়নি ।  যে মানুষটির কারণে আমরা আমাদের দেশটি পেয়েছি সেই দেশের রেডিও টেলিভিশনে কোনোদিন তার নাম পর্যন্ত উচ্চারিত হয়নি ।  আমার মনে আছে প্রথমবার আওয়ামী লীগ সরকার ক্ষমতায় আসার পর আমি আমার স্ত্রীকে বলেছিলাম ,   “ চলো আমরা একটা টেলিভিশন কিনে আনি ,  এখন নিশ্চয়ই বঙ্গবন্ধুকে টেলিভিশনে দেখাবে !  ”  শুধুমাত্র তাকে দেখার জন্যে আমরা একটা টেলিভিশন কিনে এনেছিলাম ! 
আমরা আমাদের চোখের সামনে বাংলাদেশকে জন্ম নিতে দেখেছি ,  আমরা এই দেশের ইতিহাসের সাক্ষী ,  ইতিহাসের অংশ ।  আমাদের চোখের সামনে বঙ্গবন্ধু ধীরে ধীরে বঙ্গবন্ধু হয়ে উঠেছিলেন ।  শৈশব কৈশোরে তাঁর সবকিছুর গুরুত্ব সবসময় বুঝতে পারিনি ,  এখন বড় হয়ে যখন পিছনে ফিরে তাকাই কখনো বিস্মিত হই ,  কখনো রোমাঞ্চিত হই ,  কখনো হতচকিত হয়ে যাই ।  কিন্তু বঙ্গবন্ধুকে একজন মানুষ হিসেবে অনুভব করার অবিশ্বাস্য ঘটনাটি ঘটেছে ২০১২ সালে ,  যখন তার নিজের হাতে লেখা  “ অসমাপ্ত আত্মজীবনী ”  বইটি হাতে পেয়েছি ।  আমি যখন নেলসন ম্যান্ডেলার আত্মজীবনীটি পড়ছিলাম তখন আমার বার বার মনে হয়েছিল ,  বছরের হিসেবে আমাদের বঙ্গবন্ধু তো নেলসন ম্যান্ডেলা থেকে খুব একটা কম সময় জেলে ছিলেন না ,  অবদান হিসেবে তাঁর অবদান তো নেলসন ম্যান্ডেলা থেকে খুব একটা কম নয় ,  তাহলে তিনি কেন তাঁর মতো করে নিজের আত্মজীবনী লিখে গেলেন না  –  আমরা কেন সেটি পড়ে রোমাঞ্চিত হবার সুযোগ পেলাম না ।  তাই শেষ পর্যন্ত যখন বঙ্গবন্ধুর নিজ হাতে লেখা আবিষ্কৃত হল ,  সেটি প্রকাশিত হল ,  আমার আনন্দের সীমা ছিল না । 
শিশু কিশোরেরা যেভাবে রুদ্ধশ্বাসে ডিটেকটিভ বই পড়ে আমি ঠিক সেভাবে রুদ্ধশ্বাসে বঙ্গবন্ধুর আত্মজীবনীটি পড়েছি ।  আমি মনে করি এই বইটি আমাদের দেশের ইতিহাসে সবচেয়ে গুরুত্বপূর্ণ একটি বই ।  যারা দেশকে ভালোবাসে তাদের সবাইকে এই বইটি পড়তে হবে ।  যারা দেশের ইতিহাস জানতে চায় তাদেরকে এই বই পড়তে হবে ।  যারা রাজনীতি করে তাদেরকে এই বই পড়তে হবে ।  যারা রাজনীতি করতে চায় তাদেরকে এই বই পড়তে হবে ।  যারা দেশ শাসন করে তাদেরকে এই বই পড়তে হবে ,  যারা দেশ শাসন করতে চায় তাদেরকেও এই বই পড়তে হবে ।  এই বইটি পড়লেই শুধুমাত্র একজন মানুষ বুঝতে পারবে কীভাবে একজন মানুষ একটি জাতি হয়ে উঠে ,  একটি জাতি কীভাবে দেশ হয়ে উঠে । 
২ . 
বইটিতে অসংখ্য বিষয় আছে  –  যেমন ধরা যাক বাঙালিদের কথা ।  তিনি বাঙালিদের কীভাবে দেখেছেন ?  বইয়ের অনেক জায়গায় তাদের কথা বলা আছে আমার পছন্দের একটা অংশ যখন তাদেরকে পাকিস্তানিদের সাথে তুলনা করেছেন  ( পৃষ্টা ২১৪ )   “ প্রকৃতির সাথে মানুষের মনেরও একটা সম্বন্ধ আছে ।  বালুর দেশের মানুষের মনও বালুর মতো উড়ে বেড়ায় ।  আর পলিমাটির বাংলার মানুষের মন ঐ রকমই নরম ,  ঐ রকমই সবুজ ।  প্রকৃতির অকৃপণ সৌন্দর্যে আমাদের জন্ম ,  সৌন্দর্যই আমরা ভালবাসি ।  ”  বাঙালির চরিত্রের নিখুত ব্যাখ্যাও করেছেন অন্য জায়গায়  ( পৃষ্ঠা ৪৭ )   “ আমাদের বাঙালির মধ্যে দুইটা দিক আছে ।  একটা হল আমরা মুসলমান ,  আর একটা হল আমরা বাঙালি ।  পরশ্রীকাতরতা এবং বিশ্বাসঘাতকতা আমাদের রক্তের মধ্যে রয়েছে ।  বোধহয় দুনিয়ার কোন ভাষাতেই এই কথাটা পাওয়া যাবে না ,   ‘ পরশ্রীকাতরতা ’  ।  পরের শ্রী দেখে যে কাতর হয় ,  তাকে  ‘ পরশ্রীকাতর ’  বলে ।  ঈর্ষা ,  দ্বেষ সকল ভাষাতেই পাবেন ,  সকল জাতির মধ্যেই কিছু কিছু আছে ,  কিন্তু বাঙালিদের মধ্যে আছে পরশ্রীকাতরতা ।  ভাই ভাইয়ের উন্নতি দেখলে খুশী হয়না ।  এই জন্যই বাঙালি সকল রকম গুন থাকা সত্ত্বেও জীবনভর অন্যের অত্যাচার সহ্য করতে হয়েছে ।   …  যুগ যুগ ধরে এরা শোষিত হয়েছে নিজের দোষে ।  নিজেকে এরা চেনে না ,  আর যতদিন চিনবে না এবং বুঝবে না ততদিন এদের মুক্তি আসবে না ।  ”  বাঙালিদের নিয়ে এর চাইতে খাটি মূল্যায়ন আমার চোখে আর পড়েনি ! 
এই বাঙালিদের জন্যে তার বুকে ছিল গভীর ভালোবাসা ।  নির্বাচনের সময় একবার হেঁটে হেঁটে প্রচারণার কাজ চালাচ্ছেন তখন এক হতদরিদ্র বৃদ্ধা মহিলার সাথে দেখা ।  বঙ্গবন্ধুকে দেখার জন্যে কয়েক ঘন্টা থেকে দাড়িয়ে আছে ,  তাকে ধরে নিজের কুড়েঘরে নিয়ে এক বাটি দুধ ,  একটা পান আর চার আনা পয়সা দিয়েছে ,  বলেছে ,   “ খাও বাবা ,  আর পয়সা কয়টা নেও ,  আমার তো কিছু নাই ।  ”  বঙ্গবন্ধু সেই পয়সা না নিয়ে উল্টা তাকে সাহায্য করার চেষ্টা করেছিলেন ,  লাভ হয়নি ।  সেই হতদরিদ্র মহিলার বাড়ী থেকে বের হবার পর ,  বঙ্গবন্ধু লিখছেন  ( পৃষ্ঠা ২৫৬ )   “ নীরবে আমার চক্ষু দিয়ে দুই ফোঁটা পানি গড়িয়ে পড়েছিলো ,  যখন বাড়ী থেকে বেড়িয়ে আসি ।  সেইদিনই আমি মনে মনে প্রতিজ্ঞা করেছিলাম ,  মানুষরে ধোঁকা আমি দিতে পারব না ।  ”  আমরা সবাই জানি বঙ্গবন্ধু তার এই প্রতিজ্ঞা কখনো ভঙ্গ করেন নি । 
 ‘ অসমাপ্ত আত্মজীবনী ’  এই পুরো বইটার একটা বড় অংশ হচ্ছে কীভাবে বঙ্গবন্ধু মুসলিম লিগের গুন্ডা আর পুলিশের নির্যাতন সহ্য করেছেন ,  জেল খাটছেন ।  পাকিস্তানের জন্যে আন্দোলন করেছেন কিন্তু দেশ বিভাগের পরপরই খুবই দ্রুত মুসলিম লীগের উপর বীতশ্রদ্ধ হয়ে গেছেন আর এই মুসলিম লীগ সরকার তার উপর নির্যাতন করছে ,  বিনা বিচারে দিনের পর দিন জেল খানায় আটকে রাখছে ।  এক জায়গায় বর্ণনা আছে মাওলানা ভাষানীকে নিয়ে শোভাযাত্রা করছেন তখন পুলিশ আক্রমন করেছে ।  বঙ্গবন্ধু লিখছেন  ( পৃষ্ঠা ১৩২ )   “ আমার উপরও অনেক আঘাত পড়ল ।  একসময় প্রায় বেহুঁশ হয়ে একপাশের নর্দমায় পড়ে গেলাম ।   …  আমার পা দিয়ে খুব রক্ত পড়ছিল ।  কেউ বলে গুলি লেগেছে ,  কেউ বলে গ্যাসের ডাইরেক্ট আঘাত ,  কেউ বলে কেটে গেছে পড়ে যেয়ে ।  ”  তারপর কীভাবে তাকে ধরাধরি করে পার্টির অফিসে নিয়ে যাওয়া হলো তার বর্ণনা আছে ।  সেখানে একটু চিকিৎসা করে বেদনায় কষ্ট পাচ্ছিলেন বলে ইনজেকশান দিয়ে ঘুম পাড়িয়ে দেয়া হল ।  কিন্তু গভীর রাতে পুলিশ এলো তাদের গ্রেফতার করতে ।  মাওলানা ভাসানী খবর দিয়েছিলেন যেন কোনভাবে গ্রেফতার না হন তাই লিখছেন ,   “ আমার শরীরে ভীষন বেদনা ,  জ্বর উঠেছে ,  নড়তে পারছি না ।  কি করি ,  তবুও উঠতে হল এবং কি করে ভাগব তাই ভাবছিলাম ।   …  তিনতলায় আমরা থাকি ,  পাশেই একটা দোতলা বাড়ি ছিল ।  তিনতলা থেকে দোতলায় লাফিয়ে পড়তে হবে ।  দুই দালানের ভিতর ফারাকও আছে ।  নিচে পড়লে শেষ হয়ে যাব ।  তবুও লাফ দিয়ে পড়লাম ।  ”  আমরা হলিউডের ছবিতে এরকম দৃশ্য দেখে অবিশ্বাসের হাসি হেসে থাকি  –  কিন্তু এটা হলিউডের ছবি নয়; বঙ্গবন্ধুর নিজের জীবনের ঘটনা ,  নিজের হাতে লেখা । 
একবার পাকিস্তান থেকে দিল্লী হয়ে বঙ্গবন্ধু পূর্ব বাংলায় ফিরে আসছেন ,  তিনি জানেন তাকে গ্রেফতার করা হবে ,  তিনিও প্রস্তুত আছেন ,  তার ভাষায়  ( পৃষ্ঠা ১৪৫ )   “ আমিও প্রস্তুত আছি ,  তবে ধরা পড়ার পূর্বে একবার বাবা - মা ,  ভাইবোন ,  ছেলেমেয়েদের সাথে দেখা করতে চাই ।  ”  কারণ  ( পৃষ্ঠা ১৪৬ )   “ কয়েক মাস পূর্বে আমার বড় ছেলে কামালের জন্ম হয়েছে ,  ভাল করে দেখতেও পারি নাই ওকে ।  হাচিনা তো আমাকে পেলে ছাড়তেই চায় না ।  ”   ( এই বইয়ে শেখ হাসিনাকে বঙ্গবন্ধু সবসময় হাচিনা লিখেছেন )  এরপর পুলিশের চোখে ধূলা দেয়ার জন্যে ট্রেনে ,  ষ্টেশনে কি করেছেন তার চমকপ্রদ বর্ণনা আছে ।  বঙ্গবন্ধুর ভাষায়  ( পৃষ্ঠা ১৪৬ )   ‘  ‘ সকল যাত্রী নেমে যাওয়ার পরে আমার পাঞ্জাবি খুলে বিছানার মধ্যে দিয়ে দিলাম ।  লুঙ্গি পরা ছিল ,  লুঙ্গিটা একটু উপরে উঠিয়ে বেঁধে নিলাম ।  বিছানাটা ঘাড়ে ,  আর সুটকেসটা হাতে নিয়ে নেমে পড়লাম ।  কুলিদের মত ছুটতে লাগলাম ,  জাহাজ ঘাটের দিকে ।  গোয়েন্দা বিভাগের লোক তো আছেই ।  চিনতে পারল না ।  ”  বঙ্গবন্ধু গ্রেপ্তার এড়িয়ে শেষ পর্যন্ত বাড়ি পৌছাতে পেরেছিলেন ,  অল্প কিছুদিন স্ত্রী পুত্র কন্যার সাথে কাটাতে পেরেছিলেন ।  যখন যাবার সময় হয়েছে তখন লিখছেন  ( পৃষ্ঠা ১৬৪ )   “ ছেলেমেয়েদের জন্য যেন একটু বেশি মায়া হয়ে উঠেছিল ।  ওদের ছেড়ে যেতে মন চায় না ,  তবুও তো যেতে হবে ।  দেশ সেবায় নেমেছি ,  দয়া মায়া করে লাভ কি ?  দেশকে ও দেশের মানুষকে ভালোবাসলে ত্যাগ তো করতেই হবে এবং সে ত্যাগ চরম ত্যাগও হতে পারে ।  ”  বঙ্গবন্ধু যখন এই বাক্যটি লিখেছিলেন তখন কী তিনি জানতেন তাঁর জন্যে একদিন এটি কত বড় একটি সত্য হয়ে দাড়াবে ! 
জেলখানায় থাকতে থাকতে তাঁর ছেলেমেয়েরা বড় হয়ে গেছে ,  অনেক কষ্টে একবার ছাড়া পেয়ে বাড়ি এসে সকালবেলা বিছানায় বসে স্ত্রীর সাথে গল্প করছেন ,  তার ছেলেমেয়ে নিচে বসে খেলছে ।  বঙ্গবন্ধু লিখছেন  ( পৃষ্ঠা ২০৯ )   ‘  ‘ হাচু মাঝে মাঝে খেলা ফেলে আমার কাছে আসে আর  ‘ আব্বা ’  ,   ‘ আব্বা ’  বলে ডাকে ।  কামাল চেয়ে থাকে ।  একসময় কামাল হাচিনাকে বলছে ,   ‘ হাচু আপা ,  হাচু আপা ,  তোমার আব্বাকে আমি একটু আব্বা বলি ।  ’   ’  ’  বঙ্গবন্ধু তখন বিছানা থেকে নেমে ছেলেকে কোলে নিয়ে বললেন ,   “ আমি তো তোমারও আব্বা ।  ”  তাঁর ছেলে তাকে চেনে না ,  তাই কাছে আসতে চাইত না ।  এই প্রথমবার বাবার গলা ধরে পড়ে রইল ।  লেখক সাহিত্যিকেরা বানিয়ে বানিয়ে কত কী লিখে পাঠকদের মন দুর্বল করে ফেলে ,  কিন্তু এ রকম সত্যি ঘটনা কি তারা লিখতে পারবে ? 
ভাষা আন্দোলনের সময় বঙ্গবন্ধু জেলে ,  দুই বছর থেকে বেশি সময় বিনা বিচারে জেলে আটকা পড়ে আছেন ,  তখন ঠিক করলেন মুক্তির জন্যে আমরণ অনশন করবেন ।  খবর পেয়ে কর্তৃপক্ষ তাঁকে এবং তাঁর রাজনৈতিক সহকর্মীকে ফরিদপুর জেলে পাঠিয়ে দিয়েছে ।  অনশন শুরু করার দুইদিনের ভেতর খুব শরীর খারাপ হলে তাদের হাসপাতালে পাঠানো হল ।  চারদিন পর তাদের নাক দিয়ে জোর করে খাওয়াতে শুরু করল ।  বঙ্গবন্ধুর নাকে ঘা হয়ে গেছে ,  রক্ত আসে যন্ত্রণায় ছটফট করেন ।  যখন বুঝতে পারলেন আর বেশিদিন বাঁচবেন না ,  গোপনে কয়েক টুকরা কাগজ আনিয়ে বাবা ,  স্ত্রী এবং তাঁর দুই রাজনৈতিক নেতা সোহরাওয়ার্দী এবং মাওলানা ভাসানিকে চিঠি লিখলেন ,  কারণ তখন বুঝে গেছেন কয়েকদিন পর আর লেখার শক্তি থাকবে না । 
বঙ্গবন্ধু অনশনে কীভাবে ধীরে ধীরে দুর্বল হয়ে পড়েছেন তার বর্ণনা দিয়েছেন ।  চিঠি চারটি ঠিক জায়গায় পৌছানোর ব্যবস্থা করেছেন ।  লিখছেন  ( পৃষ্ঠা ২০৪ )   “ আমাদের অবস্থা এমন পর্যায়ে এসেছে যে ,  যে কোনো মূহুর্তে মৃত্যুর শান্তি ছায়ায় চিরদিনের জন্যে স্থান পেতে পারি ।  সিভিল সার্জন সাহেব দিনের মধ্যে পাঁচ সাতবার আমাদের দেখতে আসেন ।  ২৫ তারিখ সকালে যখন আমাকে তিনি পরীক্ষা করছিলেন হঠাৎ দেখলাম তার মুখ গম্ভীর হয়ে গেছে ।  তিনি কোনো কথা না বলে ,  মুখ কালো করে বেরিয়ে গেলেন ।  আমি বুঝলাম আমার দিন ফুরিয়ে গেছে ।  …  ডেপুটি জেলর সাহেব বললেন ,   ‘ কাউকে খবর দিতে হবে কি না ?  আপনার ছেলেমেয়ে ও স্ত্রী কোথায় ?  আপনার আব্বার কাছে কোনো টেলিগ্রাম করবেন ?  ’  বললাম ,   ‘ দরকার নাই ।  আর তাদের কষ্ট দিতে চাই না ।  ’  আমি আশা ছেড়ে দিয়েছি ,  হাত - পা অবশ হয়ে আসছিল ।  …  .  ”  এভাবে আরও দুদিন কেটে গিয়েছে ।  বঙ্গবন্ধু লিখছেন  ( পৃষ্ঠা ২০৫ )  ,   “ ২৭ তারিখ রাত আটটার সময় আমরা দুইজন চুপচাপ শুয়ে আছি ।  কারও সাথে কথা বলার ইচ্ছাও নাই ,  শক্তিও নাই ।  দুইজনই শুয়ে শুয়ে কয়েদির সাহায্যে ওজু করে খোদার কাছে মাপ চেয়ে নিয়েছি ।  …  .  ” 
বঙ্গবন্ধু মৃত্যুর জন্যে পুরোপুরি প্রস্তুতি নিয়েছিলেন কিছু শেষ পর্যন্ত অনশনে তাঁকে মৃত্যুবরণ করতে হয়নি ,  এই জীবন - বাজি ধরা আন্দোলনের কাছে সরকার মাথা নত করে তাদের মুক্তি দিতে বাধ্য হয়েছিল । 
পুরো বইটিতে এরকম অসংখ্য ঘটনার বর্ণনা আছে ।  কীভাবে একেবারে শূন্য থেকে শুরু করে ধীরে ধীরে একটা রাজনৈতিক দল গড়ে তুলেছেন তার নিখুঁত বর্ণনা আছে ।  ষড়যন্ত্র ,  সাম্প্রদায়িকতা ,  বাধা বিপত্তি ,  ভয়ংকর অর্থকষ্ট ,  পুলিশের নির্যাতন ,  বিশ্বাসঘাতকতা সবকিছুকে সামাল দিয়ে কীভাবে একটা রাজনৈতিক দল গড়ে তুলতে হয় সেটি এর চাইতে সুন্দর করে আর কোনো বইয়ে লেখা আছে বলে আমার জানা নেই ।  মাঝে মাঝে যে হাস্যরস বা কৌতুক নেই তা নয় ।  রাতের বেলা নৌকা করে যাচ্ছেন ,  বঙ্গবন্ধু ঘুমিয়ে আছেন ,  তখন ডাকাত পড়েছে ।  এলাকার সবাই বঙ্গবন্ধুকে চেনে ,  তাঁকে ভালোবাসে ,  ডাকাতেরা যখন জানতে পারল নৌকায় বঙ্গবন্ধু শুয়ে আছেন তারা ডাকাতী না করেই মাঝিকে এক ঘা দিয়ে বলল ,   ‘ শালা ,  আগে বলতে পার নাই শেখ সাহেব নৌকায় ’  ।  ঘুম থেকে উঠে ঘটনাটা শুনে বঙ্গবন্ধু বললেন ,   ( পৃষ্ঠা ১২৫ )   ‘  ‘ বোধ হয় ডাকাতরা আমাকে ওদের দলের একজন বলে ধরে নিয়েছে !  ” 
আরেকবার জনসভায় মাওলানা ভাসানিকে নিয়ে বক্তৃতা করতে গিয়েছেন ,  পুলিশ তখন ১৪৪ ধারা জারি করে দিয়েছে ,  কেউ আর বক্তৃতা করতে পারবে না ।  বঙ্গবন্ধু তেজস্বী মানুষ ,  বললেন  ( পৃষ্ঠা ১২৮ )   “ মানি না ১৪৪ ধারা ,  আমি বক্তৃতা করব ।  ”  মাওলানা সাহেব দাঁড়িয়ে বললেন –   “ ১৪৪ ধারা জারি হয়েছে ।  আমাদের সভা করতে দেবে না ।  আমি বক্তৃতা করতে চাই না ,  তবে আসুন আপনারা মোনাজাত করুন ,  আল্লাহ আমিন ।  ”  মাওলানা সাহেব মোনাজাত শুরু করলেন ।  মাইক্রোফোন সামনেই আছে ।  আধঘণ্টা চিৎকার করে মোনাজাত করলেন ,  কিছুই বাকি রাখলেন না ,  যা বলার সবই বলে ফেললেন ।  পুলিশ অফিসার ও সেপাইরা হাত তুলে মোনাজাত করতে লাগল ।  আধা ঘণ্টা মোনাজাতে পুরা বক্তৃতা করে মাওলানা সাহেব সভা শেষ করলেন ।  পুলিশ ও মুসলিম লীগওয়ালারা বেয়াকুফ হয়ে গেল !  ”  পুরো দৃশ্যটা কল্পনা করে এতোদিন পরেও আমরা হেসে কুটি কুটি হই । 
৩ . 
এই অসাধারণ বইটি সম্পর্কে লিখে শেষ করার কোনো সুযোগ নেই ।  তারপরও আমি বই থেকে নানা বিষয়ে বঙ্গবন্ধুর কিছু কথা তুলে দিই ।  যেহেতু তিনি আপাদমস্তক রাজনীতিবিদ ,  তাই তার রাজনীতি নিয়ে কথাগুলো সবচেয়ে সুন্দর ।  রাজনীতিটা কখনও দলবাজি হিসেবে দেখেননি ।  লিখেছেন  ( পৃষ্ঠা ২৩৯ )   ‘  ‘ ম্যানিফেস্টো বা পোষণাপত্র না থাকলে রাজনৈতিক প্রতিষ্ঠান চলতে পারে না ।  ”  আমলাতন্ত্র দুই চোখে দেখতে পারতেন না ,  তাই বলেছেন  ( পৃষ্ঠা ২৩৫ )   “ রাজনৈতিক দল ছাড়া গণতন্ত্র সফল হতে পারে না ।  ”  আবার একই সাথে অযোগ্য রাজনীতিবিদদের সম্পর্কে এভাবে সতর্ক করেছেন  ( পৃষ্ঠা ২৭৩ )   ‘  ‘ অযোগ্য নেতৃত্ব ,  নীতিহীন নেতা ও কাপুরুষ রাজনীতিবিদদের সাথে কোনোদিন একসাথে হয়ে দেশের কোনো কাজে নামতে নেই ।  ”  বামপন্থী রাজনীতি সম্পর্কে বলেছেন ,   ( পৃষ্ঠা ২৩৪ )   ‘  ‘ আমি নিজে কমিউনিস্ট নই ।  তবে সমাজতন্ত্রে বিশ্বাস করি এবং পুঁজিবাদী অর্থনীতিতে বিশ্বাস করি না ।  ”  আমাদের দেশে বামপন্থী রাজনীতি কেন কখনও বেশি সুবিধে করতে পারেনি বঙ্গবন্ধু সেটি অর্ধশত বছরেরও আগে বিশ্লেষণ করেছেন ।  তাঁর বামপন্থী বন্ধুদের উল্লেখ করে বলেছেন ,   ( পৃষ্ঠা ১০৯ )   ‘  ‘ জনসাধারণ চলছে পায়ে হেঁটে ,  আর আপনারা আদর্শ নিয়ে উড়োজাহাজে চলছেন ।  জনসাধারণ আপনাদের কথা বুঝতেও পারবে না ,  আর সাথেও চলবে না ।  যতটুকু হজম করতে পারে ততটুকু জনসাধারণের কাছে পেশ করা উচিত ।  ”  অতিপ্রগতিবাদীদের সম্পর্কেও তাঁর কথাটা তখনও সত্যি ছিল এখনও সত্যি !  বঙ্গবন্ধু বলেছেন  ( পৃষ্ঠা ২৪৫ )   ‘  ‘ অতি প্রগতিবাদীদের কথা আলাদা ।  তারা মুখে চায় ঐক্য ।  কিন্তু দেশের জাতীয় নেতাদের জনগণের সামনে হেয় প্রতিপন্ন করতে এবং রাজনৈতিক প্রতিষ্ঠানগুলি যাতে জনগণের আস্থা হারিয়ে ফেলে ,  চেষ্টা করে সেজন্যে !  ” 
তবে বঙ্গবন্ধুর কাছে রাজনীতির বিষয়টি ছিল খুবই স্পষ্ট ,  সেটি ছিল একটা মহৎ কাজ ।  বার বার বলেছেন  ( পৃষ্ঠা ১২৮ )   “ যে কোনো মহৎ কাজ করতে হলে ত্যাগ ও সাধনার প্রয়োজন ।  যারা জীবনে ত্যাগ করতে প্রস্তুত নয় তারা জীবনে কোনো ভাল কাজ করতে পারে নাই ।  ”  রাজনীতি করে তাঁর জীবনে এক ধরনের পূর্ণতা এসেছিল ,  কারণ নির্বাচনে মুসলিম লীগকে পুরোপুরি ধরাশায়ী করে লিখছেন  ( পৃষ্ঠা ২৫৭ )   “ আমার ধারণা হয়েছিল মানুষকে ভালবাসালে মানুষও ভালবাসে ।  যদি সামান্য ত্যাগ স্বীকার করেন ,  তবে জনসাধারণ আপনার জন্যে জীবন দিতেও পারে ।  ”  বঙ্গবন্ধু মানুষের ভালোবাসা পেয়েছিলেন ,  একবার নয় বারবার । 
৪ . 
এই লেখার শুরুতে আমি বলেছিলাম  ‘ অসমাপ্ত আত্মজীবনী ’  বইটি সবার পড়া উচিত  –  যারা দেশ চালাচ্ছে তাদেরও ।  আমার কেন জানি মনে হয় যারা দেশ চালাচ্ছেন তাদের সবাই এই বইটি পড়েননি  –  কিংবা তার চাইতেও দুঃখের ব্যাপার হয়তো বইটি পড়েছেন কিন্তু বঙ্গবন্ধুর কথাগুলো বিশ্বাস করেননি ।  আমার এরকম মনে হওয়ার কারণ হচ্ছে এই বইয়ে সবচেয়ে বেশীবার যে কথাটি লেখা হয়েছে সেটি হচ্ছে  ( পৃষ্ঠা ১২৬ )   “ শক্তিশালী বিরোধী দল না থাকলে গণতন্ত্র চলতে পারে না ।  ”  কিংবা  ( পৃষ্ঠা ১২০ )   “ বিরোধী দল সৃষ্টি করতে না পারলে এ দেশে একনায়কত্ব চলবে ।  ” 
শক্তিশালী বিরোধী দল দূরে থাকুক আমরা কি এই দেশে কোনো বিরোধী দল দেখতে পাচ্ছি ?  দেশে আসলে কোনো বিরোধী দল নেই ,  একটা গৃহপালিত বিরোধী দল আছে ,  তাদের থাকা না থাকাতে কিছু আসে যায় না ।  জামায়াতে ইসলামীর সাথে রাজনীতি করে এবং বঙ্গবন্ধুকে অস্বীকার করে বলে আমি মনে করি এই দেশে বিএনপির রাজনীতি করার কোনো নৈতিক অধিকার নেই ।  এখন বাকি আছে সংবাদমাধ্যম ,  যতই দিন যাচ্ছে আমরা দেখছি সংবাদমাধ্যমকে কেমন জানি গলা টিপে ধরা হচ্ছে ।  মন্ত্রীরা কারণে অকারণে আজকাল সাংবাদিকদের গালাগাল করেন ,  ভয়ভীতি দেখান ।  গণজাগরণ মঞ্চ যখন আওয়ামী লীগের সমালোচনা করল তখন তাদেরকেও দুই টুকরো করে দেওয়া হল ।  পরীক্ষার প্রশ্ন ফাঁস হয়েছে বলে আমি যখন চেঁচামেচি করছিলাম তখন আমাকে নানাভাবে উপদেশ দেয়া হয়েছিল আমি যেন সরকারকে বিপদে না ফেলি । 
বঙ্গবন্ধু বারবার বলেছেন সরকারকে ঠিক রাখতে হলে একটা শক্তিশালী বিরোধী দল দরকার ।  আমি এই দেশে তাই একটা বিরোধী দল খুঁজে বেড়াই ।  মুক্তিযুদ্ধের সপক্ষের একটা বিরোধী দল । 
সেটি কোথায় ? 





ঈদ ,  এখন এবং তখন 



আমরা যখন ছোট ছিলাম তখন টেলিভিশন বলে কিছু ছিল না তাই ঈদটি ছিল মাত্র একদিনের ,  সকালে শুরু হয়ে রাতে শেষ হয়ে যেতো ।  এখন অসংখ্য টেলিভিশন চ্যানেল ,  মাত্র একদিনের ঈদে তাদের পোষানোর কথা না তাই ঈদকে টেনে অনেক লম্বা করা হয়েছে ।   ‘ ঈদের প্রথম দিনে ’   ‘ ঈদের দ্বিতীয় দিন ’  এভাবে চলতেই থাকে এবং প্রায় সপ্তাহখানেক পরেও আবিষ্কার করি ঈদ উত্সব চলছে !  আনন্দকে টেনে লম্বা করার মাঝে দোষের কিছু নেই কাজেই আমার ধারণা ঈদ উত্সবকে এভাবে সপ্তাহ বা দশ দিন করে ফেলার ব্যাপারে কারো কোনো আপত্তি নেই ! 
আমরা যখন ছোট ছিলাম তখন ঈদের উত্সবকে টেনে লম্বা করার কোনো উপায় ছিল না ।  সত্যি কথা বলতে কি দিন শেষ হয়ে অন্ধকার নেমে আসার সাথে সাথে আমাদের মনে দুঃখের অন্ধকার নেমে আসতো এবং এতো আনন্দের ঈদটি শেষ হয়ে যাচ্ছে সেটা চিন্তা করে আমরা রীতিমত হাহাকার করতে থাকতাম ।  আমার জানামতে ঈদকে একটু লম্বা করে প্রায় মাঝ রাত পর্যন্ত টেনে নেয়ার প্রথম চেষ্টা করেছিল আমাদের বড় ভাই হুমায়ূন আহমেদ ।  ঈদের অনেক আগেই সে ঘোষণা দিল এখন থেকে ঈদের রাতে বিচিত্রানুষ্ঠানের আয়োজন করা হবে ।  কাজেই ঈদের অনেকটা যে শুধুমাত্র ঈদের রাতে অনেকক্ষণ টেনে নেয়া হল তাই নয় ,  ঈদের অনেক আগে থেকেই বিচিত্রানুষ্ঠানের নাচ গান আবৃত্তি নাটক এসবের রিহার্সেলের মাঝে এই আনন্দ শুরু হয়ে গেল !   ( টেলিভিশন চ্যানেলগুলোও ইচ্ছে করলে ঈদ উত্সব  ‘ ঈদের আগের রাত ’  ঈদের আগের রাতের আগের রাত সেভাবেও ঠেলে দিতে পারে এবং আমি আমার শৈশবের অভিজ্ঞতা থেকে বলতে পারি সেটা বেশ ভালো কাজ করার কথা ।  )  ঈদের রাতে বিচিত্রানুষ্ঠানের আয়োজন করার কারণে আমাদের ভাই - বোনদের ঈদ উত্সবটি সব সময়েই একটা ভিন্ন মাত্রায় চলে যেতো !  অন্যেরা নতুন জামা পরে বাড়ী বাড়ী ঘুরে খেয়ে - দেয়ে ঈদ শেষ করে ফেলত ,  আমরা তার সাথে নাচ গান কবিতা নাটক এসব যোগ করে সেটাকে আরো চমকপ্রদ করে ফেলতাম ।  কেউ যেন মনে না করে এগুলো শুধু আমাদের পারিবারিক একটা অনুষ্ঠান হতো —  মোটেও তা নয় ।  বাসার বারান্দায় স্টেজ বানিয়ে পর্দা ফেলে রীতিমত হুলস্থূল কাণ্ড ঘটিয়ে ফেলা হতো ।  কোনো রকম প্রচার করা হতো না তারপরও অনুষ্ঠান শুরু করার সাথে সাথে এই এলাকার সবাই দর্শক হিসেবে চলে আসতো এবং তারা ধৈর্য ধরে সেই অনুষ্ঠান উপভোগ করতো ।  বলার অপেক্ষা রাখে না এই সবকিছু পরিচালনা করতো হুমায়ূন আহেমদ —  শুধু যে পরিচালনা করতো তা নয় সে খুব সুন্দর অভিনয়ও করতে পারতো । 
ঈদের পরদিন আমরা সবাই মন খারাপ করে ঘুম থেকে উঠতাম ,  তবে সবচেয়ে বেশী মন খারাপ হতো আমাদের বাড়ীওয়ালার ছেলের ।  অবধারিতভাবে সব দর্শকরা মিলে পা দিয়ে মাড়িয়ে ঈদের রাতে তার চমত্কার ফুলের বাগানটা তছনছ করে দিতো !  তবে সে জন্য কখনো এই অনুষ্ঠান বন্ধ থাকেনি । 
ঈদ মুসলমানদের ধর্মীয় অনুষ্ঠান ,  কিন্তু যখন ছোট ছিলাম তখন কখনোই ধর্মীয় অংশটুকু চোখে পড়েনি —  শুধুমাত্র আনন্দ আর উত্সবের অংশটুকু চোখে পড়েছে ।  তবে মনে আছে ,  একবার ঈদের নামাজ পড়তে গিয়েছি ,  নামাজের সময় খুতবা পড়া হচ্ছে ,  হঠাত্ একজন মানুষের ত্রুদ্ধ গালিগালাজ শুনে তাকিয়ে দেখি ঈদের জামাতের পাশে একজন বিশাল দেহী মানুষ ,  লম্বা দাড়ি ,  মাথায় টুপি ,  দীর্ঘ পাঞ্জাবি পরনে আঙুল তুলে আমাদের অভিশাপ দিয়ে বলছে ,  আমাদের ক্ষমার অযোগ্য গুনাহ্ এর কারণে আমরা সবাই জাহান্নামে যাব !  আমি রীতিমত আঁতকে উঠেছিলাম বড়দের জিজ্ঞেস করে জানতে পারলাম ,  ঈদের চাঁদ উঠেছে কী উঠেনি সেটা নিয়ে তর্ক - বিতর্ক হচ্ছে এবং মানুষ দুই ভাগে ভাগ হয়ে গিয়েছে ।  একভাগ আজকে ঈদ করছে ,  অন্য ভাগ আগামীকাল ।  এই বিশাল দেহী মানুষটি আগামীকাল ঈদ করার দলে ,  তার ধারণা একদিন আগে ঈদ করে আমরা ক্ষমার অযোগ্য অপরাধ করে ফেলেছি এবং তাই আমাদের রক্ষা করার জন্য শেষ চেষ্টা করতে এসেছে ! 
যাই হোক ঈদের জামাতে যারা ছিল তারা ব্যাপারটাকে সহজভাবেই নিল ,  তাই কোনো গোলমাল হল না ।  কিন্তু মাঝে মাঝেই গোলমাল লেগে যেতো ।  এখন চাঁদ দেখার কমিটি হয় তারা সবাই মিলে একটা ঘোষণা দেয় তাই আগের মত কোনদিন ঈদ হবে সেটা নিয়ে কোনো বিভ্রান্তি থাকে না ।  তবে মজার ব্যাপার হল তারপরও প্রতি বছর দেখি আমাদের দেশের কোথাও কোথাও ঈদ উদযাপন করা হয় সৌদি আরবের সাথে মিল রেখে —  ব্যাপারটা কেন ঘটে এখনো আমি বুঝতে পারিনি ।  এখানে বলে রাখা ভালো চাঁদ পৃথিবীকে ঘিরে কীভাবে ঘুরছে সেটি এখন এতো সূক্ষ্মভাবে জানা সম্ভব যে কেউ আকাশের দিকে না তাকিয়ে বলে দিতে পারবে চাঁদটি আকাশের কোন্ জায়গা কোন্ অবস্থায় আছে !   ( স্বীকার করছি এ কারণে ঈদের চাঁদ খুঁজে বের করার পুরো আনন্দটি মাটি হয়ে যাবার আশঙ্কা আছে !  ) 
আমরা যখন ছোট ছিলাম তখন দেশের মানুষের জামা -  কাপড় খুব বেশী ছিল না ।  বেশীরভাগ মানুষ বছরে একবারই নতুন জামা - কাপড় কিনতো —  আর সেটা হতো ঈদের সময় ।  প্রতি ঈদে আমরা নতুন জামা - কাপড় পেতাম তাও নয় —  কোনো কোনো ঈদে কেউ কেউ পেতো —  তাতেই আমরা মহা খুশী ছিলাম ।  একবার ঈদে আমাকে জুতো কিনে দেয়া হল ,  ঈদের আগে সেই জুতো পরা ঠিক হবে না কিন্তু পায়ে দিয়ে দেখারও ইচ্ছে করে ।  জুতো পায়ে দিয়ে হাঁটাহাঁটি করলে ময়লা হয়ে যাবে তাই সেই জুতো পরে আমি বিছানায় হাঁটাহাঁটি করি !  মজার ব্যাপার হচ্ছে সেটা দেখে কেউ অবাকও হয় না । 
তখন লরা ইঙ্গলস ওয়াইল্ডারের কালজয়ী বইগুলো আমরা পড়ছি ,  বাংলায় অনুবাদ করেছেন জাহানারা ইমাম ,  আমাদের সবার প্রিয় বই  ‘ ঘাসের বনে ছোট্ট কুটির ’  ।   ( আমাদের শৈশবের এই প্রিয় বইগুলো যে জাহানারা ইমাম অনুবাদ করেছিলেন সেটি আমি জেনেছি বড় হয়ে জাহানারা ইমাম মারা যাবার পর ।  এটা নিয়ে আমার ভেতরে খুব একটা আফসোস রয়ে গেছে ,  জাহানারা ইমাম আমার খুব প্রিয় মানুষ ,  আমেরিকা থাকার সময় তার খুব কাছাকাছি থাকার সৌভাগ্য হয়েছিল ,  কতো - কিছু নিয়ে গল্প করেছি কিন্তু তাকে কখনো ধন্যবাদ দিতে পারিনি এই অসাধারণ বইগুলো অনুবাদ করার জন্য ।  )  যাই হোক ঘাসের বনে ছোট্ট কুটির পড়ে আমরা জানতে পারলাম ক্রিসমাসে শুধু যে নতুন কাপড় উপহার দেয়া যায় তা নয় —  অন্য কিছুও উপহার দেয়া যায় ।  তাই একবার আমরা সব ভাই - বোন মিলে ঠিক করলাম ঈদে আমরা নতুন কাপড় পাই আর না পাই আমরা নিজেরাই একে অন্যকে উপহার দিব !  অনেক কষ্টে টাকা জমিয়ে ছোট ছোট উপহার দিয়ে ঈদের দিনে সবাইকে অবাক করে দিয়েছিলাম ।  সেই ছোট বেলায় আবিষ্কার করেছিলাম উপহার পাওয়ার থেকেও অনেক বেশী আনন্দ উপহার দেয়াতে ।  যারা আমার কথা বিশ্বাস করে না তারা ইচ্ছে করলেই ব্যাপারটা পরীক্ষা করে দেখতে পারে ! 
তারপর দেখতে দেখতে বড় হয়ে গেলাম ,  এক সময় আবিষ্কার করেছি যে ,  আমি দেশের বাইরে ।  আমার ছোট ছোট দুটি ছেলে - মেয়ে আমেরিকার মাটিতে তাদের হাজার রকম আনন্দ কিন্তু ঈদ ব্যাপারটি তারা সত্যিকারভাবে কখনো দেখেনি !  আমার ছেলে - মেয়ে সত্যিকার অর্থে প্রথম ঈদ দেখেছে আমরা দেশে ফিরে আসার পর ।  আঠারো বছর আগে যখন দেশ ছেড়ে গিয়েছিলাম তখন সবাই মিলে শুধুমাত্র টিকে থাকার সংগ্রাম করেছি ।  যখন ফিরে এলাম তখন মোটামুটিভাবে সবাই দাঁড়িয়ে গেছি ।  বড় ভাই হুমায়ূন আহমেদ ততদিনে  “ হুমায়ূন আহমেদ ”  হয়ে গেছে ।  সেই শৈশবে সে যেরকম আমাদের ভাই - বোনদের নিয়ে ঈদের আনন্দ করতো এখন সে আমাদের বাচ্চাদের নিয়ে সেই আনন্দ করে !  আমরা যখন ছোট ছিলাম তখন  “ সেলামি ”  বলে কিছু ছিল না ,  ফিরে এসে দেখি  “ সেলামি ”  কালচার শুরু হয়ে গেছে ।  সালাম করলেই টাকা !  বড় ভাই একটা নিয়ম করে দিয়েছে ,  যার যত বয়স তার দ্বিগুণ টাকা সেলামি দেয়া হবে !  একবার আমার বোনের মেয়ে ঈদে ঢাকা নেই ,  তার বয়স সাত ।  কাজেই ঈদের সেলামি হিসেবে তাকে মানি অর্ডার করে সাত দ্বিগুণে চৌদ্দ টাকা পাঠিয়ে দিল ।  পিয়ন সেই টাকা পৌঁছে দিতে গিয়ে খুবই অবাক —  একজন মানুষ কেমন করে এতো যন্ত্রণা করে মানি অর্ডারে মাত্র চৌদ্দ টাকা পাঠায় ?  কেন পাঠায় ?  আমরা তখন বড় হয়ে গেছি ,  আমাদের পরের প্রজন্ম ছোট ছোট শিশু ,  ঈদের দিনে এখন তাদের দেখে আমরা আনন্দ পাই ।  ভাই - বোন সবারই বেশীরভাগ মেয়ে ,  ঈদের আনন্দ তাদের মনে হয় একটু বেশী ।  ঈদের আগের রাতে সবাই মিলে হাতে মেহেদী দেয় আমাদের পরিবারের প্রায় সবাই ছবি আঁকতে পারে -  কাজেই হাতে মেহেদী দেয়া সে রীতিমত শিল্পকর্ম হয়ে যাবে তাতে অবাক হবার কিছু নেই ।  হাতে মেহেদী দিয়ে ,  সেই মেহেদী হাতে নিয়ে রাতে ঘুমাতে যায় ,  ভোরবেলা দেখা হয় কার মেহেদীর রং কতো তীব্র হয়েছে !  সেটা দেখেই তাদের আনন্দ । 
ঈদের সারাটি দিন সবাই নানা কাজে ব্যস্ত ,  রাত্রি বেলা সবাই আমার মায়ের কাছে হাজির হই ।  হৈ - হুল্লোর করে সময় কাটে ।  বাসায় ফিরে যাবার আগে হুমায়ূন আহমেদ পকেট থেকে এক হাজার টাকা বের করে টেবিলে রেখে বলে এখন লটারী করে দেখা যাবে কে টাকাটা পায় ।  ছোট ছোট কাগজে সবার নাম লেখা হয় ,  কাজে সাহায্য করার মানুষ ,  গাড়ীর ড্রাইভার কেউ বাকী থাকে না ।  তারপর একটি একটি করে সেই কাগজের টুকরোগুলো তোলা হয় ,  শেষ পর্যন্ত যার নামটা থেকে যায় সেই হচ্ছে বিজয়ী !  এরকম উত্তেজনার লটারী আমার জন্মে খুব বেশী দেখিনি ! 
এরপর আরো অনেকদিন কেটে গেছে ,  যারা ছোট ছোট শিশু ছিল তারাও বড় হয়ে যাচ্ছে !  কারো কারো বিয়ে হয়েছে তাদের বাচ্চারা এখন ঈদের আনন্দ করে আর আমরা তাকিয়ে দেখি ! 
আমরা যখন ছোট ছিলাম তখন লেখালেখি বা সাহিত্যের পুরো বিষয়টি ছিল কলকাতা কেন্দ্রীক ।  পূজার সময় শারদীয় সংখ্যা বের হতো আর আমরা খুব আগ্রহ নিয়ে তার জন্য অপেক্ষা করতাম ।  বলা যেতে পারে আমাদের চোখের সামনে  “ ঈদ সংখ্যা ”  নামে বিষয়টি শুরু হয়েছে এবং আজকাল সবাই খুব আগ্রহ নিয়ে ঈদ সংখ্যার জন্য অপেক্ষা করেন ।  আমরা যারা অল্পবিস্তর লেখালেখি করে একটু পরিচিতি পেয়েছি ঈদের আগে আমাদের ঈদ সংখ্যায় লেখার জন্য চাপ আসতে থাকে ,  পুরোটা যে সাহিত্যের জন্য ভালোবাসার কারণে তা নয় ,  এর মাঝে বাণিজ্যের অংশটা প্রবল বলে আজকাল উত্সাহ হারিয়ে ফেলেছি ।  টেলিভিশনে ঈদের নাটকের ফাঁকে ফাঁকে যেরকম বিজ্ঞাপন দেখানো হয় ঈদ সংখ্যার লেখার ফাঁকে ফাঁকেও যে বিজ্ঞাপন থাকেও সেটা কী সবাই লক্ষ্য করেছে ? 
ছেলে বেলায় ঈদের আগে যত্ন করে নিজের হাতে অনেক ঈদ কার্ড তৈরি করেছি ,  বেশীরভাগই ছোট বাচ্চাদের দেয়ার জন্য !  তারাও আমাকে ঈদ কার্ড তৈরি করে দিয়েছে ।  আমার মনে হয় নিজের হাতে তৈরি করা ঈদ কার্ড পাওয়ার আনন্দ খুব বেশী মানুষের হয়নি ,  সেই হিসেবে আমি খুব সৌভাগ্যবান ।  এই দেশের ছোট ছোট বাচ্চারা এখনো নিয়মিতভাবে নিজের হাতে ঈদ কার্ড তৈরি করে আমাকে পাঠায় ! 
তবে যে বিষয়টি আগে একেবারেই ছিল না এখন প্রবলভাবে হয়েছে সেটি হচ্ছে ঈদ উপলক্ষে পাঠানো এস . এম . এস !  অন্যদের কথা জানি না ,  আমার  “ ঈদ এস . এম . এস ”  পড়ে শেষ করতে কয়েকদিন লেগে যায় ! 
২ . 
এই লেখাটি যখন ছাপা হবে তখন ঈদ সবেমাত্র শেষ হয়েছে । 
তাই সবার জন্য রইল ঈদের শুভেচ্ছা ।  ঈদের শুভেচ্ছা কথাটি লিখতে গিয়েও আমি থমকে দাঁড়িয়েছি ,  আমি কি সবাইকে এই শুভেচ্ছাটি দিতে পারব ?  প্রতিদিন খবরের কাগজে অবরুদ্ধ গাজার স্বজনহারা ফুটফুটে শিশুদের আতঙ্কিত ছবি ছাপা হচ্ছে  ( যখন এটি লিখছি তখন এক হাজারের বেশী মানুষকে ইসরায়েলী সৈন্যরা হত্যা করে ফেলেছে )  আমি যদি সেই শিশুদের ঈদের শুভেচ্ছা জানাই তাহলে তারা কি অবাক হয়ে আমার দিকে তাকিয়ে থাকবে না ?  তাদের চোখের সেই নীরব অভিশাপ থেকে নির্বিকার পৃথিবীর নির্বিকার মানুষ কখনো কি মুক্তি পাবে ? 





আমরা যারা স্বার্থপর 



১ . 
আমি আজকে যেটা নিয়ে লিখছি সেটা নিয়ে লেখাটা বুদ্ধিমানের কাজ হচ্ছে কী না আমি বুঝতে পারছি না ।  আমার বুদ্ধি খুব বেশী সেটা কখনই কেউ বলেনি  ( যাদের বুদ্ধি খুব বেশী তারা যে খুব শান্তিতে থাকে তাও নয় )  ,  তবে কিছু একটা লেখালেখি করে আমি সেটা পত্রপত্রিকায় ছাপিয়ে ফেলতে পারি ।  সে জন্য আমি যেন দায়িত্বহীনের মত কিছু লিখে না ফেলি আমার সবসময় সেটা লক্ষ রাখতে হয় ।  আমার চেয়ে অনেক সুন্দর করে গুছিয়ে লিখেও অনেকে তাদের লেখা পত্রপত্রিকায় ছাপাতে পারেন না ।  তারা মাঝে মাঝে হতাশ হয়ে আমার কাছে সেই লেখাগুলো পাঠান ।  আামি পড়ি এবং দীর্ঘশ্বাস ফেলি ।  আজকাল লেখাগুলো শুধু যে কাগজে ছাপা হয় তা নয় ,  সেগুলো ইন্টারনেটেও প্রকাশ হয় ।  সেখানে একটা নূতন স্টাইল শুরু হয়েছে ।  প্রত্যেকটা লেখার পিছনে লেজের মত করে পাঠকেরা তাদের মন্তব্য লিখতে পারেন ।  আমি এখন পর্যন্ত কখনোই আমার লেখার পিছনের লেজে লেখা পাঠকদের মন্তব্য পড়িনি ,  কখনো পড়বনা বলে ঠিক করে রেখেছি ।  পৃথিবীর এমন কোন মানুষ নেই যে নিজের সম্পর্কে ভালো কিছু শুনতে চায়না ,  তাই সেই মন্তব্যগুলো পড়লে আমি হয়তো নিজের অজান্তেই এমনভাবে লিখতে শুরু করব যেন সবাই আমার লেখা পড়ে ভালো ভালো মন্তব্য করে ।  আমি সেটা চাইনা ,  আমার যেটা লিখতে ইচ্ছা করে আমি সেটা লিখতে চাই ।  আমার সব কথাই যে সবার জন্যেই সত্যি হবে সেটা তো কেউ বলেনি ।  আমার কথাটা সবাইকে মেনে নিতে হবে সেটাও আমি বলছি না ,  শুনতে নিশ্চয়ই সমস্যা নেই ! 
এতো লম্বা একটা ভূমিকা দিচ্ছি তার কারণ আজকে আমি যাদের নিয়ে লিখছি তারা সবাই আমার সহকর্মী ,  তাদের সাথে আমার ওঠাবসা ।  তারা বিশ্ববিদ্যালয়ের শিক্ষক ।  আমার লেখাটি পড়ে তারা হয়তো একটু ক্ষুব্ধ হবেন  –  খানিকটা আহত বোধ করবেন তাই আগে ভাগেই ক্ষমা চেয়ে নিচ্ছি । 

কয়েকদিন আগে আমার টেলিফোনে একটা এস . এম . এস .  এসেছে ,  আমাদের বিশ্ববিদ্যালয়ের প্রাংগনে সব শিক্ষকদের একটা মানব বন্ধনে যোগ দিতে অনুরোধ করা হচ্ছে ।  যদিও এস . এম . এস . টি আমাদের বিশ্ববিদ্যালয়ের শিক্ষকদের জন্যে পাঠানো হয়েছে ,  কিন্তু এটি শুধু আমাদের বিশ্ববিদ্যালয়ের শিক্ষকদের প্রোগ্রাম নয়  –  এটি ইউনিভার্সিটি ফেডারেশানের প্রোগ্রাম ,  অর্থাৎ বাংলাদেশের সব পাবলিক ইউনিভার্সিটির সব শিক্ষক সমিতির সম্মিলিত একটি প্রোগ্রাম ।  মানববন্ধনে দুটি দাবীর কথা বলা হয়েছে ,  একটি বিশ্ববিদ্যালয়ের জন্যে আলাদা বেতন স্কেল ,  দ্বিতীয়টি তাদের শিক্ষকতা জীবন বাড়িয়ে ৬৭ বছর করে দেয়া ।  আমি এই দুটি দাবী নিয়ে আমার নিজের কথাগুলো বলতে চাই । 
পাবলিক বিশ্ববিদ্যালয়ের শিক্ষকদের বেতন কতো ?  প্রকৃত সংখ্যাটি বলা রুচিহীন কাজ হবে তাই অন্যভাবে বলি ।  আমি কম্পিউটার সায়েন্স এন্ড ইঞ্জিনিয়ারিং বিভাগের শিক্ষক ,  আমার ছাত্রছাত্রীরা যখন কোথাও চাকরী পেয়ে আমার সাথে দেখা করতে আসে ,  আমি তখন তাদের জিজ্ঞেস করি ,   “ তোমার বেতন আমার থেকে বেশী তো ?  ”  তারা একটু লজ্জা পায় ,  কিন্তু প্রায় সবসময়েই মাথা নেড়ে জানায় যে তাদের বেতন আমার থেকে বেশী !  আমি আমার বিশ্ববিদ্যালয়ের সবচেয়ে সিনিয়র শিক্ষক ,  যতদূর জানি আমার বেতন পাবলিক বিশ্ববিদ্যালয়ের একজন অধ‌্যাপকের সর্বোচ্চ বেতন !  সত্যি মিথ্যা জানি না ,  শুনেছি সচিবালয়ের একজন মাঝারী আমলা তার গাড়ীর রক্ষণাবেক্ষণের জন্যে আমার বেতন থেকে বেশী টাকা পান । 
আমাদের পাশের দেশ ভারতবর্ষের একটি বিশ্ববিদ্যালয়ে আমরা একবার গিয়েছিলাম ,  সেখানকার লেকচাররা সবাই নিজের গাড়ী চালিয়ে বিশ্ববিদ্যালয়ে আসেন !  সেই দেশের বিশ্ববিদ্যালয়ের শিক্ষকদের বেতন আমাদের বেতন থেকে আনুমানিক চারগুন বেশী !  সেই দেশটি সূঁই থেকে গাড়ী সবকিছুই নিজেরা তৈরী করে ,  তাই সে দেশে বেঁচে থাকার খরচ আমাদের থেকে কম ।  অনেকদিন আগে আমি একবার পত্রিকায় লিখেছিলাম ,  আমাদের বিশ্ববিদ্যালয়ের লেকচারারের বেতন একজন গাড়ীর ড্রাইভারের বেতন থেকে কম ।  মনে আছে পরের দিন একজন লেকচারার শুকনো মুখে আমার কাছে ছুটে এসেছিল ,  হাহাকার করে বলেছিল ,   “ স্যার ,  আপনার লেখা পড়ে আমার বিয়ে ভেংগে গেছে !  ” 
তবে কেউ যেন ভুল না বুঝেন ,  বিয়ের বাজারে কদর কমে যাবে জেনেও কিন্তু আমাদের বিশ্ববিদ্যালয়ের সবচেয়ে ভালো ছাত্র এবং ছাত্রীরা এখনও বিশ্ববিদ্যালয়ের শিক্ষক হিসেবে যোগ দিতে চায় ।  সম্ভবত এটাই হচ্ছে পাবলিক বিশ্ববিদ্যালয়ের সবচেয়ে বড় শক্তি !  তবে এই শক্তি কতোদিন থাকবে আমি জানি না ।  একজন ছাত্র বা ছাত্রী সবার চাইতে ভালো পরীক্ষার ফলাফল নিয়েও আজকাল আর নিশ্চিন্ত হতে পারে না সে কী আসলেই শিক্ষক হতে পারবে কি না ।  নিজের সমস্ত আত্মসম্মান বিসর্জন দিয়ে দলবাজী করে এমন শিক্ষকদের পাশে তাদের ঘুরঘুর করতে হয় ।  নিয়োগ কমিটির গুরুত্বপূর্ণ সদস্যদের পকেটে নিজেদের প্রার্থী থাকে ।  তারা সরাসরি একে অন্যের সাথে দরদাম করেন ,  বলেন ,   “ আমার একজনকে নেন ,  তাহলে আমি আপনার একজনকে নিতে দেব ।  ”  বাইরে ছাত্রনেতারা বসে থাকে ,  মন্ত্রীরা ফোন করে ,  সাংসদেরা হুমকি দেয় ।  তাই পত্রিকায় একজন শিক্ষক নিয়োগের বিজ্ঞাপন দেয়া হলেও হালি হিসেবে শিক্ষক নিতে হয় ।  যারা সত্যিকারের ভালো মেধাবী শিক্ষক ,  তারা শেষ পর্যন্ত আরো ভালো জায়গায় চলে যায় ,  অপদার্থরা থেকে যায় ।  দেখতে দেখতে বিশ্ববিদ্যালয়গুলো অপদার্থ শিক্ষকের আড্ডাখানা হয়ে যায় ।  তাতে কোন সমস্যা নেই ,  বিশ্ববিদ্যালয়ের প্রমোশনের নিয়ম খুবই উদার ,  বয়স হলেই লেকচাররা দেখতে দেখতে প্রফেসর হয়ে যায় ! 
যাই হোক ,  আমি অবশ্যি শিক্ষকদের বেতন নিয়ে কথা বলতে বসেছি ,  তারা কি পদার্থ না অপদার্থ সেটা নিয়ে কথা বলতে বসিনি ।  বিশ্ববিদ্যালয়ের শিক্ষকেরা এক সময় খুব সম্মানিত মানুষ ছিলেন ,  এখন আর সেরকম সম্মানী মানুষ নন ।  বিশ্ববিদ্যালয়ের শিক্ষক বললেই চোখের সামনে একজন জ্ঞান তাপস গবেষক এবং নিবেদিত প্রাণ শিক্ষকের চেহারা ফুটে না উঠে কূটিল - কৌশলী - দলবাজ - রাজনৈতিক মানুষের চেহারা ফুটে উঠে ।  যে চেহারাই ফুটুক ,  এই বেচারাদের সংসার খরচ চালাতে হয় ,  খানিকটা ঠাট বজায় রাখতে হয় ,  সেজন্য তাদের একটা সম্মানজনক বেতন দরকার ।  খুব উচ্চমহলে সেটা নিয়ে দেন দরবার করার পর একজন বিশ্ববিদ্যালয়ের শিক্ষকদের একটা মিলিয়ন ডলার উপদেশ দিয়েছিলেন ,  বলেছিলেন ,   “ আপনাদের বেতন বাড়ানোর কোনো রাস্তা নেই ।  পরীক্ষার খাতা - ফাতা দেখার সময় বেশী বেশী টাকা বিল করে কোনোভাবে পুষিয়ে নেন ।  ”  বিশ্ববিদ্যালয়ের শিক্ষকেরা সেই মিলিয়ন ডলার উপদেশ অক্ষরে অক্ষরে পালন করেছেন ।  তারা পরীক্ষার খাতা দেখার জন্যে টাকা নেন ,  পরীক্ষার গার্ড দেওয়ার জন্যে টাকা নেন ।  পৃথিবীর সব দেশে পরীক্ষার খাতা একবার দেখা হয় ,  এই দেশে সেটা দুইবার দেখা হয় ,  কোনো কোনো সময় তিনবার !  আমি নিয়মিত ছাত্রছাত্রীদের পড়াই ,  আমরা যখন ছাত্র ছিলাম সব সময় তক্কে তক্কে থাকতাম কিভাবে লেখাপড়া না করেই কাজ চালিয়ে নেয়া যায় ।  আজকালকার ছাত্রছাত্রীদের খুব একটা উন্নতি হয়নি ,  তারাও তক্কে তক্কে থাকে কীভাবে পড়াশোনা না করে ছাত্রজীবনটা ম্যানেজ করে ফেলা যায় ।  তাদেরকে জোর করে লেখাপড়া করার অমোঘ অস্ত্র হচ্ছে ঘনঘন ক্লাশ টেস্ট নেওয়া ,  আমি সেটা করি এবং আমার ধারণা মুখে স্বীকার না করলেও আমার ছাত্রছাত্রীরা সে জন্যে কখনো আমাকে ক্ষমা করেনি ।  খুবই বিস্ময়ের সাথে আবিষ্কার করেছি যে এখন নাকি ক্লাশ টেস্ট নিলেও টাকা পাওয়া যাবে ।  বিশ্ববিদ্যালয়ের শিক্ষক হিসাবে নানা ধরণের কমিটিতে থেকে কাজ করতে হয় ,  আজকাল দেখছি কমিটিতে বসে মিটিং করলেই একটা পেট মোটা খাম ধরিয়ে দেয়া হয় ।  আমি অপেক্ষা করে আছি কোনদিন শুনতে পাব ক্লাশ নিলেই এখন হাতে টাকার খাম ধরিয়ে দেয়া হবে ।  এটাই শুধু বাকী আছে । 
বিশ্ববিদ্যালয়ের শিক্ষকদের টাকা উপার্জনের সবচেয়ে অসম্মানজনক এবং অনৈতিক পদ্ধতিটি হচ্ছে ভর্তি পরীক্ষা নামক প্রক্রিয়া থেকে টাকা উপার্জন ।  আমার কথা বিশ্বাস না করলে একবার ভর্তি পরীক্ষার পর একেকজন শিক্ষক কতো টাকা করে উপার্জন করেন তার তালিকাটি এক নজর দেখা উচিৎ ।  আমি বহুদিন থেকে সাংবাদিকদের বলে আসছি ভর্তি পরীক্ষা শেষ হবার পর বিভিন্ন বিশ্ববিদ্যালয়ের শিক্ষকেরা কে কোন কাজটুকু করার বিনিময়ে কতোটাকা আয় করেছেন সেটা যেন প্রকাশ করে দেন ।  এটি একটি অত্যন্ত চমকপ্রদ তথ্য হতে পারতো ,  আমার ধারণা আমাদের দেশের সাংবাদিকদের এখনো বিশ্ববিদ্যালয়ের শিক্ষকদের জন্যে এক ধরণের সম্মানবোধ এবং মমতা আছে তাই এই তথ্যগুলো কখনো প্রকাশ হয় না । 
বিশ্ববিদ্যালয়ের শিক্ষকদের মতো এতো বড় সম্মানী মানুষেরা অল্প কিছু টাকা পয়সার জন্যে এতো ধরনের তুচ্ছ কাজ করেন তার কারন একটাই ,  তাদেরকে খুব অল্প বেতন এবং তার চাইতেও কম সুযোগ সুবিধা দেয়া হয় ।  পরিবার পরিজন নিয়ে সম্মান নিয়ে বেঁচে থাকার জন্যে সম্ভবত তাদের আর কোনো উপায় নেই ।  তাই তারা যদি নিজেদের আলাদা বেতন স্কেলের জন্যে মানব বন্ধন করেন ,  পথে নেমে দাবী দাওয়া পেশ করেন তাহলে তাদের দোষ দেয়া যায় না ।  আমি মনে করি তাদের দাবীটি খুবই যৌক্তিক ,  কিন্তু তার পরও আমি কিন্তু সেই মানব বন্ধনে যোগ দিই নি ।  কেন যোগ দেই নি সেটি বলার জন্যে আমার এই বিশাল গৌরচন্দ্রিকা । 
বিশ্ববিদ্যালয়ের শিক্ষকদের বেতন কম হতে পারে কিন্তু তারা এই দেশের সবচেয়ে ক্ষমতাবান মানুষ ।  বড় বড় বিশ্ববিদ্যালয়ের বড় বড় ভাইস চ্যান্সেলররা এই দেশের মন্ত্রী - প্রধান মন্ত্রীদের সাথে ওঠাবসা করেন ।  রিটায়ার করার পর তারা নানা দেশের হাই কমিশনার এম্বেসেডর হন ।  তারা প্রধানমন্ত্রীর উপদেষ্টা হন ।  রাষ্ট্রের সব বড় বড় গুরুত্বপূর্ণ কমিটিতে তারা সদস্য থাকেন ।  প্রশ্ন ফাঁস হবার পর দেশের শিক্ষা ব্যবস্থাকে লাইনে আনার জন্যে মাননীয় শিক্ষা মন্ত্রী যে মিটিং ডেকেছিলেন আমি সেখানে বসে ডানে বামে যেদিকেই তাকিয়েছি সেদিকেই বিশ্ববিদ্যালয়ের শিক্ষকদের দেখেছি ,  বিশ্ববিদ্যালয়ের ভাইস চ্যান্সেলেরদের দেখেছি ।  স্কুল কলেজের শিক্ষকদের দেখিনি ।  সেখানে কথাবার্তা যা বলেছেন বিশ্ববিদ্যালয়ের শিক্ষকেরাই বলেছেন ,  স্কুল কলেজের লেখাপড়ার সমস্যার কথা যখন আলোচনা হয়েছে সেটাও আলোচনা করেছেন বিশ্ববিদ্যালয়ের শিক্ষকেরা ,  যাদের প্রকৃত বাস্তব সমস্যা নিয়ে কোনো অভিজ্ঞতা নেই ।  যারা এই দেশের সবচেয়ে বেশী সংখ্যক ছাত্রছাত্রীদের পড়াশোনার দায়িত্ব নিয়েছেন সেই স্কুল কলেজের শিক্ষকরা যেন একটা গুরুত্বহীন জনগোষ্ঠী ।  তাদের কথা কে বলবে ?  কোথায় বলবে ? 
আমি মাঝে মাঝে একেবারে প্রাইমারী স্কুলের শিক্ষকদের সাথে কথা বলেছি ,  তাদের জগৎটি প্রায় পরাবাস্তব জগতের মত ।  যেভাবে তাদের দিন কাটাতে হয় ,  ছাত্রছাত্রীদের পড়াতে হয় সেটি নিজের চোখে দেখেও বিশ্বাস হয় না ।  ভোটার লিস্ট থেকে শুরু করে গ্রামে কতোগুলো স্যানিটারী লেট্রিন আছে সেটাও তাদেরকে করতে হয় ।  তারা কী যথেষ্ট বেতন পান ?  সেই বেতন নিয়ে তারা কী সম্মান নিয়ে বেঁচে থাকতে পারেন ?  যদি না পারেন তাহলে তাদের বেতন বাড়ানোর কথা কে বলবে ?  কার কাছে বলবে ?  তাদের কথা কে শুনবে ? 
আমি বিশ্বাস করি তাদের কথাও আমাদের মত বিশ্ববিদ্যালয়ের শিক্ষকদেরই বলতে হবে ,  কারন আমরা একেবারে উপরের মহলে কথা বলার সুযোগ পাই ,  তারা পায় না ।  তাই আমি যখন হঠাৎ করে দেখি বিশ্ববিদ্যালয়ের শিক্ষকেরা তাদের আলাদা একটা বেতন স্কেলের জন্যে মানব বন্ধন করছেন ,  তখন আমার কেন জানি মনে হয় তারা স্বার্থপরের মতো শুধু নিজের কথা বলছেন ।  দেশের পুরো শিক্ষা ব্যবস্থার নেতৃত্বের দায়টুকু যেহেতু বিশ্ববিদ্যালয়ের শিক্ষকদের ঘাড়েই পড়েছে তাদের দাবীটি হওয়া উচিৎ ছিল সকল শিক্ষকদের জন্যে ।  মানব বন্ধন করা উচিৎ ছিল বাংলাদেশের সকল শিক্ষকদের আলাদা বেতন স্কেলের জন্যে  –  শুধুমাত্র বিশ্ববিদ্যালয়ের শিক্ষকদের জন্যে নয় ।  সত্যি কথা বলতে কী আলাদা বেতন স্কেল যদি শুরু করতে হয় তাহলে প্রথমে প্রাইমারী স্কুলের শিক্ষকদের দিয়েই শুরু করতে হবে ।  আমরা যদি আমাদের দেশের শিক্ষার মান বাড়াতে চাই ,  হাইফাই নতুন বিশ্ববিদ্যালয় দিয়ে হবে না ,  ভালো প্রাইমারী স্কুল দিয়েই করতে হবে । 
অবশ্যি বলাই বাহুল্য এই পুরো দাবীটা আসলে এক ধরনের নিষ্ঠুর কৌতুকের মত ,  আমরা সবাই জানি কখনোই এটা হবে না ,  ক্ষমতাশালী আমলারা গলাটিপে শিক্ষকদের আলাদা বেতন স্কেলের দাবীটাকে শেষ করে দেবেন !  শিক্ষক বললে যে মানুষগুলোর ছবি তাদের চোখের সামনে ভেসে উঠে সেই মানুষগুলোর জন্যে তাদের কোনো শ্রদ্ধাবোধ নেই কোনো মমতা নেই ।  তাদের আলাদা বেতন স্কেল দেওয়ার আগে রাস্তাঘাট তৈরী হবে ,  ব্রীজ তৈরী হবে ,  কলকারখানা তৈরী হবে ,  এয়ারপোর্ট হবে ,  যুদ্ধ জাহাজ হবে ,  ক্যন্টনমেন্ট হবে ,  ফাইটার প্লেন হবে ,  বন্দর হবে ,  শুধু শিক্ষকদের বেতনটুকু হবে না ,  তাদেরকে সম্মানজনক ভাবে বাঁচতে দেয়া হবে না । 
কেমন করে হবে ?  বাংলাদেশ সরকার সারা পৃথিবীর সামনে অঙ্গীকার করেছিল যে এই দেশের জিডিপি এর শতকরা ৬ শতাংশ শিক্ষার পিছনে খরচ করবে ।  সেই অঙ্গীকার সরকার রাখেনি এখন জিডিপি এর মাত্র ২ . ২ শতাংশ শিক্ষার পিছনে খরছ হয় ।  আর কোনো সভ্য দেশ শিক্ষার পিছনে এতো কম টাকা খরচ করে না !  সত্যি কথা বলতে কী এতো কম টাকা খরচ করার পরও আমরা যে কোনো এক ধরনের শিক্ষা পাচ্ছি সেটাই মনে হয় আমাদের চৌদ্দ পুরুষের ভাগ্য ! 
বাংলাদেশে যদি শুধুমাত্র একটা দাবী করতে হয় তাহলে সেটি হতে হবে এই বিষয়টি নিয়ে ,  দরকার হলে সব কিছু বন্ধ করে শিক্ষার জন্যে আরো বেশী অর্থ বরাদ্ধ করতে হবে । 
২ . 
শিক্ষকদের দ্বিতীয় দাবীটি হচ্ছে তাদের চাকরীর বয়সসীমা ৬৭ করে দিতে হবে ,  আমি এর সরাসরি বিরুদ্ধে ।  অল্প কিছুদিন আগেও সেটা ছিল ৬০ বৎসর ,  কীভাবে কীভাবে সেটা জানি ৬৫ করিয়ে নেয়া হল ,  সেটাতে এখনো অভ্যস্ত হইনি এখন হঠাৎ করে দাবী উঠেছে সেটাকে ৬৭ করতে হবে ।  সত্যি কথা বলতে কী অন্য সবাইকে দাবী করে সেটা আদায় করতে হয় ।  পাবলিক বিশ্ববিদ্যালয় যেহেতু স্বায়ত্বশাসিত তাদের কারো কাছ থেকে সেটা আদায় করতে হয় না ,  নিজেরা নিজেরাই সেটা নিজেদের জন্যে করে ফেলে !  যতদূর জানি কোনো কোনো বিশ্ববিদ্যালয় সেটা এর মাঝে করেও ফেলেছে ,  অন্যদের তাহলে দাবী তুলে সেটা আদায় করতে হবে কেন ?  নিজেরা নিজেরা করে ফেললেই পারে ! 
পৃথিবীর নিয়ম হচ্ছে পুরানোদের সরে গিয়ে নতুনদের জায়গা করে দিতে হয় ।  বুড়ো বুড়ো অধ্যাপকেরা যদি সরতে রাজী না হন ,  বছরের পর বছর নিজের চেয়ারটা জোর করে আকড়ে ধরে বসে থাকেন তাহলে নতুনেরা কেমন করে দায়িত্ব নেবেন ?  যারা চেয়ারটা আকড়ে ধরে রেখেছেন তাদের কয়জন বুকে হাত দিয়ে বলতে পারবেন যে তারা নিজেদের কাজ কর্ম গবেষনা দিয়ে এই জায়গায় পৌছেছেন ?  যারা সত্যিকারের ভালো অধ্যাপক তাদের সাহায্যটুকু নেয়ার জন্যে একশ একটা উপায় বের করা যায় ,  সেজন্যে তাদের চাকরীর বয়স ৬৭ করতে হয় না । 
যখন শুনতে পেয়েছি বিশ্ববিদ্যালয়ের শিক্ষকদের চাকরীর বয়সসীমা ৬৭ করার একটা পায়তারা চলছে ,  তখন আমার একজন অধ্যাপক বন্ধু আমাকে বিষয়টা বুঝিয়েছিল ।  সে বলেছিল ,   “ অমুক বিশ্ববিদ্যালয়ের অমুক অমুক প্রফেসরের রিটায়ার করার সময় এসেছে ,  অবসরের বয়স ৬৭ করা না হলে তারা বিদায় হয়ে যাবে ,  ইউনিভার্সিটির পলিটিক্স আর করতে পারবে না ।  পলিটিক্সের জন্যে তাদেরকে রাখতেই হবে ,  সেই জন্যে তাড়াহুড়ো করে চাকরীর বয়স ৬৭ পর্যন্ত ঠেলে দেয়া হয়েছে ।  ”  আমার অধ্যাপক বন্ধু আরো ভবিষ্যতবাণী করল ,  বলল ,   “ অমুক অমুক বিশ্ববিদ্যালয় এখন বয়সসীমা ৬৭ করবে না কারন সেটা করা হলে অমুক অমুক প্রফেসরদের বিদায় করা যাবে না ।  তারা বিদায় হবার পর এটা ৬৭ করা হবে কারন তখন আর কোনো সমস্যা হবে না ।  ভাইস চ্যান্সেলরদের বয়স কম তাদের কোনো তাড়াহুড়া নেই !  ” 
আমি বিশ্ববিদ্যালয়ের জটিল পলিটিক্স বুঝি না তাই আমার অধ্যাপক বন্ধুর ভবিষ্যৎ বাণীর মাঝে কতোটুকু যুক্তি এবং কতোটুকু টিটকারী ধরতে পারিনি !  ভবিষ্যৎ বাণীটুকু মিলে গেলে বুঝতে পারব ,  দেখার জন্য অপেক্ষা করে আছি ! 
আপাতত আমি বলতে চাই বিশ্ববিদ্যালয়ের শিক্ষকদের বয়সসীমা ৬৭ অরে ফেলাটুকু হবে নেহায়েত স্বার্থপরের কাজ ।  শুধু মাত্র নিজেদের জন্যে আলাদা বেতন স্কেল দাবী করে যে স্বার্থপরের কাজ করেছি ,  নতুন প্রজন্মকে জায়গা করে না দিয়ে ,  জোর করে চেয়ারটা ধরে রেখে সেই স্বার্থপরতাটুকু ষোল কলায় পূর্ণ করার আমি ঘোরতর বিরোধী । 
আমার কথা কাউকে মানতে হবে না ,  শুনতে দোষ কী ? 





কয়েক টুকরো ভাবনা 



১ . 
গত কিছুদিন থেকে আমাকে সবচেয়ে বেশি যে প্রশ্ন করা হচ্ছে সেটি হচ্ছে ,   “ ওয়ার্ল্ড কাপে আপনি কোন দলকে সাপোর্ট করেন ?  ”  আমি তখন রীতিমত সমস্যায় পড়ে যাই ,  সারা পৃথিবী যখন ওয়ার্ল্ড কাপের উত্তেজনায় ওলট পালট হয়ে যাচ্ছে ,  খবরের কাগজের মূল অংশই হচ্ছে ওয়ার্ল্ড কাপের খুঁটিনাটি তখন আমি যদি বলি আমার ওয়ার্ল্ড কাপে পছন্দের দল নেই তখন সবাই আমার দিকে কেমন জানি অন্য রকম চোখে তাকায় !  সবারই ধারণা হয় আমার নিশ্চয়ই কোনো সমস্যা আছে ।  ওয়ার্ল্ড কাপ বিষয়টাই আমার জন্যে হৃদয় - বিদারক ,  এমনিতে টেলিভিশন দেখা হয়না ,  কোথাও গিয়ে যদি দেখি সবাই টেলিভিশনে ওয়ার্ল্ড কাপ দেখছে তখন আমাকেও দেখতে হয় ।  এমনিতে পছন্দের কোনো দল নেই কিন্তু খেলা দেখার সময় যে দলটা একটু দুর্বল তার জন্যে কেমন জানি মায়া হয় এবং নিজের অজান্তেই এক সময় তার পক্ষ নিয়ে নিই ।  অবধারিতভাবে আমার দুর্বল দলটি হেরে যায় এবং তখন আমার মন খারাপ হয়ে যায় ।  কাজেই ওয়ার্ল্ড কাপ খেলাটি থেকে আমি এখনো কোনো আনন্দ পাইনি ,  অনেক দুঃখ পেয়েছি ! 
ছেলেবেলায় আমি প্রচুর ফুটবল খেলেছি ,  কখনো খেলার মাঠে ফুটবলে লাথি দিতে পেরেছি বলে মনে নেই কিন্তু লাথি দেবার জন্যে অনেক দৌড়াদৌড়ি করেছি এবং তাতেই অনেক আনন্দ পেয়েছি ।  কিন্তু আজকালকার ওয়ার্ল্ড কাপ খেলা দেখে আমি মাঝে মাঝেই খুব ভাবনায় পড়ে যাই ।  যে কোনো খেলার মূল কথা হচ্ছে যে দলটি ভালো খেলবে সে জিতবে ।  ওয়ার্ল্ড কাপে আমরা দেখি দুই দলই ভালো ,  কেউ কাউকে গোল দিতে পারছে না ,  তখন লটারি করে ঠিক করা হচ্ছে কে বিজয়ী !   ( খেলা শেষে পেনাল্টি কিক দিয়ে জয় পরাজয় ঠিক করা আসলে লটারি ছাড়া আর কিছু না ।  )  পেনাল্টি কিক দেবার বেলায় অনেক সময়েই দেখি গোলকিপার উলটো দিকে ঝাঁপ দিয়েছে  –  কোন দিকে ঝাঁপ দিবে সিদ্ধান্তটি নিতে হয় কিক দেয়ার আগে ,  কাজেই পুরোটাই কপালের উপর ,  পুরোটাই লটারি ।  যে খেলার জয় পরাজয় ভাগ্যের উপর নির্ভর করে সেই খেলা কেমন করে সত্যিকারের খেলা হতে পারে সেটি আমি কখনো বুঝতে পারিনি ।  আমাকে বুঝিয়ে দেওয়ার চেষ্টা করলেও আমি বুঝবো বলে মনে হয় না । 
তবে ওয়ার্ল্ড কাপের সময় বাংলাদেশের চেহারা দেখে আমি সব সময়েই দীর্ঘশ্বাস ফেলি ।  কোনো একটা বিচিত্র কারণে এই দেশের অনেক মানুষ মনে করে তারা যে দলটার সমর্থক সেই দলের দেশটির পতাকা টানাতে হবে ।  শুধু যে টানাতে হবে তা নয় ,  পতাকাটা হতে হবে অনেক বড় ।  পতাকা টানাতে গিয়ে ইলেক্ট্রিক শক খেয়ে তরুণেরা মারা গেছে ,  তার আপনজনের কেমন লেগেছে কল্পনাও করতে পারি না ।  যশোরের ডিসি এই পতাকা দেখে বিরক্ত হয়ে বলেছেন স্বাধীন দেশে বিদেশী পতাকা এভাবে টানানো যাবে না ,  পতাকা নামাতে হবে ।  তার জন্যে অভিনন্দন ,  সারা দেশে অন্তত একজন মানুষ আছেন যিনি জানেন পতাকা এক টুকরো কাপড় নয় ,  পতাকাটা দেশের প্রতীক ।  পৃথিবীর সবদেশে জাতীয় পতাকার সম্মান রাখার জন্যে নিয়ম কানুন আছে ,  ইচ্ছেমত কেউ বিদেশী পতাকা তুলে ফেলতে পারে না ।  বিদেশী পতাকার সাথে নিজের দেশের পতাকাটা আরো উঁচুতে তুলতে হয় ,  বিদেশী পতাকার থেকে নিজের দেশের পতাকাটা আরো বড় হতে হয় । 
আগে একেবারেই ছিল না ,  তবে আজকাল দেখছি প্রায় অনেক জায়গাতেই বিদেশী পতাকার সাথে বাংলাদেশের পতাকাটাও আছে ,  দেখে ভালো লাগে ।  যদি এরকম হতো ,  যে কয়টি বিদেশী পতাকা আছে ঠিক সেই কয়টা কিংবা তার চেয়ে বেশি আমাদের লাল সবুজ পতাকা উড়ছে তাহলে সেই দৃশ্য দেখে আমাদের বুকটা ভরে যেতো ।  আমাদের যে প্রজন্ম মুক্তিযুদ্ধের ভেতর দিয়ে বড় হয়েছে তারা জানে আমাদের লাল সবুজ পতাকার লাল রংটি আসলে মোটেও লাল রংয়ের একটা কাপড় নয় ,  সেটি আসলে আমাদের আপনজনের বুকের রক্ত দিয়ে রাঙানো ।  এর মাঝে এক বিন্দু অতিরঞ্জন নেই !  সেই জন্যে জাতীয় পতাকাটা আমাদের কাছে এতো গুরুত্বপূর্ণ । 
২ . 
যারা ভাবছেন  “ ওয়ার্ল্ড কাপ ”  নামক যে বিষয়টি নিয়ে আমার বিন্দুমাত্র জ্ঞান নেই আমি সেটা নিয়েই লিখতে বসেছি আমি তাদেরকে আশ্বস্ত করতে চাই ।  আমি আজকে আমার কিছু টুকরো টুকরো ভাবনার কথা লিখতে চাই ।  ভিন্ন ভিন্ন কিছু ভাবনা । 
কিছুদিন আগে আমার সাথে একটি প্রতিষ্ঠান যোগাযোগ করে আমাকে তাদের অনুষ্ঠানের প্রধান অতিথি হবার জন্যে অনুরোধ করলেন ।   “ প্রধান অতিথি ”   “ মাঝারী অতিথি ”   “ দায়সারা অতিথি ”  এই বিষয়গুলো আমার জন্যে বোঝা কঠিন ,  তবে মজার ব্যাপার হচ্ছে আমি এই বিভাজন নিয়েই প্রায় খুনোখুনি হবার অবস্থা ঘটতে দেখেছি !  যাই হোক এই প্রতিষ্ঠানের আমন্ত্রণটি আমি খুব আগ্রহ নিয়ে গ্রহন করলাম কারণ তাদের অনুষ্ঠানে তারা প্রায় দুইশ বাচ্চাকে নিয়ে আসবেন  –  তাদের সবাই হচ্ছে গৃহকর্মী ,  সোজা বাংলায় বাসার কাজের মেয়ে ।  এরকমটি আগে কখনো ঘটেনি । 
ঢাকা শহরে ঠিক সময়ে কোথাও পৌছানো অসম্ভব একটি ব্যাপার ,  বেশী সতর্ক হয়ে অনেক আগে রওনা দিয়ে অনেক আগে পৌছে গেছি না হয় ঠিক সময়ে রওনা দিয়ে দেরী করে পৌছেছি ।  তবে সেদিন ভাগ্যের জোরে আমি ঠিক সময়ে পৌছে গেলাম ।  এবং পৌছানোর সাথে সাথে আমাকে স্টেজে তুলে দেয়া হল । 
মঞ্চে বসে আমি অনুষ্ঠানের দর্শক শ্রোতাদের দেখতে পেলাম এবং আমার বুকটা ব্যথায় টনটন করে উঠল ।  যারা আমার সামনে বসে আছে তাদের বয়স দশ বারো বছর কিংবা আরো কম ।  এই বয়সের শিশুদের মুখে এক ধরণের সারল্য থাকে ,  এক ধরণের নির্দোষ কমনীয়তা থাকে ,  তাদের সবার মুখে সেটা আছে ।  আমার সামনে যারা বসে আছে তাদের সবাই নিজের বাবা মা ভাইবোনকে ছেড়ে একা একা অন্য একটা পরিবারের বাসায় কাজ করে ।  যে বয়সে স্কুলে যাবার কথা ,  বন্ধুদের সাথে হৈ হুল্লোড় করার কথা ,  মা বাবার আদরে বড় হবার কথা তখন তারা কাপড় কাচে ,  বাসন ধোয় রান্না করে ,  ফাই ফরমাশ খাটে ।  আয়োজকরা আমাকে জানালেন এদের অনেকেই জানে না তারা কোথা থেকে এসেছে ,  তাদের দেশ কোথায় ,  বাবা মা পরিজন কোথায় থাকে !  তারপরও তারা হচ্ছে এ দেশের গৃহকর্মীদের বা কাজের মেয়েদের মাঝে সৌভাগ্যবানেরা ।  তারা যে পরিবারের সাথে কাজ করে তারা এই কাজের মেয়েদের এই সংগঠনের সাথে কাজ করার সুযোগ দিয়েছে ,  সময় করে লেখা পড়া করতে দিয়েছে ,  এই সংগঠনের সাথে খানিকটা বিনোদনের জন্যে ঘর থেকে বের হতে দিয়েছে ।  সে জন্যে আজকে আমি তাদের দেখার সুযোগ পেয়েছি ।  অন্যদের আমরা কখনো দেখব না ,  তাদের কথা শুনব না । 
আয়োজকেরা জানালেন এই বাচ্চাদের সবাইকে মুক্তিযুদ্ধের যাদুঘর দেখিয়ে আনা হয়েছে ,  আমাকে অনুরোধ করলেন তাদেরকে কিছু একটা বলতে  –  সম্ভব হলে মুক্তিযুদ্ধ নিয়ে । 
আমি শিক্ষক মানুষ ,  মাস্টারী করি ,  আমার কাজ কথা বলা ,  যে কোনো জায়গায় জানি আর না জানি কিছু একটা বলে ফেলতে পারি ,  কিন্তু আজকে এই মূহুর্তে আমি হঠাৎ আবিষ্কার করলাম আমার বলার কিছু নেই ।  এই বাচ্চাগুলো যদি কোন স্কুলের বাচ্চা হতো আমি তাদের স্বপ্নের কথা বলতে পারতাম ,  ভবিষ্যতের কথা বলতে পারতাম ,  কিন্তু যে বাচ্চা বাসায় কাজ করে তার জীবন কাটায় তাকে আমি কী মিথ্যা স্বপ্ন দেখাব ?  একাত্তরে মুক্তিযুদ্ধ করে দেশ স্বাধীন হওয়ার পর আমাদের মত মানুষের সামনে নূতন একটি দিগন্ত উন্মোচিত হয়েছে ,  সুন্দর ভবিষ্যৎ হাতছানি দিয়েছে ,  কিন্তু এই ছোট শিশুদের জীবনে ভবিষ্যতের স্বপ্ন দেখার কি কিছু আছে ?  আমি কী তাদের কোনো আশার কথা বলতে পারব ?  সারা জীবনে যেটি কখনো হয়নি ,  আজকে আমার সেটি ঘটে গেল  –  আমি তাদের বলার মতো কিছু খুঁজে পেলাম না ।  অবান্তর একটি দুটি কথা বলে তাদের জিজ্ঞেস করলাম ,   “ তোমরা কী পড়তে পার ?  ”  সবাই চিৎকার করে বলল ,   “ পারি !  ”  কী অসাধারণ একটি ব্যাপার  –  এই প্রথমবার আমি উল্লসিত হয়ে বললাম ,   “ আমি তোমাদের সবার জন্যে একটা করে বই এনেছি !  তোমরা আস ,  আমি তোমাদের একটা করে বই উপহার দিই ।  ” 
অনুষ্ঠানের সব শৃংখলা ধ্বসে গেল ,  বাচ্চাগুলো ছুটে এলো ,  আয়োজকেরা তাদের লাইন করিয়ে দিলেন ,  আমি তাদের হাতে একটি একটি বই তুলে দিলাম ।  আহা ,  কী মায়াকাড়া চেহারা কিন্তু নিষ্ঠুর পৃথিবীর তাদেরকে দেবার মত কিছু নেই ।  বাচ্চাগুলোর কিন্তু মুখে হাসি ,  তাদের কোন অভিযোগ নেই ,  এই জীবন নিয়ে অভিযোগ করা যায় সেটি তারা জানেও না ।  শুধু একজন আমার কাছে জানতে চাইল ,   “ আমরা এখন ক্লাশ ফাইভ পর্যন্ত পড়তে পারি ।  যদি আরো পড়তে চাই তাহলে কোথায় পড়বো ?  ”  আমি তাকে আশ্বস্ত করে কিছু একটা উত্তর দিয়ে এসেছি ,  একটি মেয়ের লেখাপড়া হয়তো অনেকভাবেই করা সম্ভব ,  কিন্তু তার মতো অন্যদের কে আশ্বস্ত করবে ? 
আয়োজকেরা বাচ্চাদের দিয়ে একটা অনুষ্ঠান করিয়েছিলেন ,  সেই অনুষ্ঠান দেখে কে বলবে তাদের জীবন কাটে বাসায় কাজ করে !  ছোট একটি শিশুকে একটুখানি সুযোগ দেয়া হলে তারা কতো কী করে ফেলতে পারে ? 
এই দেশের সব শিশুদের আমরা কখন সেই সুযোগ করে দেব ? 
৩ . 
ঢেকী স্বর্গে গেলেও ধান ভানে  –  কাজেই আমি কিছু একটা লিখতে বসেছি লেখা পড়া নিয়ে যদি কিছু না বলি সেটা কেমন করে হয় ? 
খবরের কাগজে দেখেছি সংসদে প্রশ্নপত্র ফাসঁ নিয়ে আলোচনা হয়েছে ,  আমাদের শিক্ষা মন্ত্রী মহোদয় বলেছেন এই পাচঁ বছরে এই প্রথমবার প্রশ্ন ফাঁস হয়েছে ।  খবরটি পড়ে আমার খুব মন খারাপ হয়েছে কারন আমি নিশ্চিত ভাবে জানি এই পাচঁ বছরে আরো অনেকবার প্রশ্ন ফাঁস হয়েছে ।  আমার মতো আরো অসংখ্য ছাত্র শিক্ষক অভিভাবকেরাও জানে  –  তারা যখন খবরের কাগজে এই খবরটি পড়বে তখন তাদের কী মনে হবে ?  আমাদের মাননীয় মন্ত্রী একটি সত্যকে অস্বীকার করছেন নাকি তার থেকেও বেদনাদায়ক ব্যাপার ,  দেশের শিক্ষামন্ত্রী হওয়ার পরও এই গুরুত্বপূর্ন সত্যটির কথা কেউ তাকে জানায়নি ?  কোনটি বেশী বেদনাদায়ক ? 
আমরা সবাই প্রশ্ন ফাঁস সংক্রান্ত তদন্ত কমিটির রিপোর্টের জন্যে অপেক্ষা করছিলাম ,  তদন্ত কমিটি রিপোর্ট দিয়েছে ,  রিপোর্টে বলা হয়েছে শুধু ইংরেজী এবং গণিতের প্রশ্ন ফাঁস হয়েছে  –  অথচ আমি নিজে খবরের কাগজে পদার্থ বিজ্ঞানের ফাঁস হয়ে যাওয়া চারটা প্রশ্ন সত্যিকার প্রশ্নের পাশাপাশি ছাপিয়েছিলাম ।  ফাঁস হয়ে যাওয়া অন্যান্য প্রশ্নগুলোও আমি ছাত্রদেরকে দিয়ে তদন্ত কমিটির হাতে পৌছে দেয়ার ব্যবস্থা করেছিলাম !  হাতে প্রমাণ থাকার পরও তদন্ত কমিটি এই সত্যগুলো উদঘাটন করতে পারেনি  –  আমরা এখন তাদের কাছে খুব বেশী কিছু কি আশা করতে পারি ? 
৪ . 
এইচ . এস . সি এর লিখিত পরীক্ষা শেষ হয়েছে ,  এখন ব্যবহারিক পরীক্ষা চলছে বা শেষ হয়েছে ।  আমার মনে হয় এই দেশে ব্যবহারিক পরীক্ষার বিষয়টাও দেশের মানুষের জানা দরকার ।  আমি নিজেই লিখতে পারি কিন্তু সবচেয়ে ভালো হয় যারা এই পরীক্ষা দেয় তাদের নিজেদের মুখে শোনা ।  একজনের ই - মেইল এরকমঃ  “ প্র্যাক্টিক্যাল পরীক্ষায় আমাদের কোন পরীক্ষা করতে হয় না ।  ফিজিক্সে আমরা বই দেখে কলেজে করা পরীক্ষার মানগুলো বসিয়ে দিই ।  কেমেষ্ট্রি ফার্স্ট পেপারে পিওন বলে দেয় মান কী রকম হবে ,  একটু এদিক সেদিক করে লিখে দেই ।  সেকেন্ড পেপারে লবণ শনাক্তকরণ থাকে ,  পিয়ন বলে দেয় কোনটা কী লবণ ।  আর সব পরীক্ষার বর্ণনাই লিখি বই ,  খাতা বা ফোনে তোলা ছবি দেখে ।  এজন্যে প্রতি পরীক্ষায় একশো টাকা দিতে হয় ।  চার বিষয় X দুই পত্র  =  ৮০০ টাকা ।  কী ব্যবসা দেখেছেন ?  পিওন না শুধু শিক্ষকরাও জড়িত ।  ” 
একজন ছাত্র বা ছাত্রী যখন জানে তাদের শিক্ষকেরা দুর্নীতির সাথে জড়িত তখন সেই শিক্ষার কী আসলে কোনো গুরুত্ব আছে ?  বিজ্ঞানের বিষয়গুলোর ব্যবহারিক পরীক্ষায় ২৫ নম্বর থাকে ।  ১০০ এর ভেতর এই ২৫ মার্ক সরাসরি টাকা দিয়ে কেনা যায়  –  সবাই এটি জানে ।  ছাত্র শিক্ষক অভিভাবক  –  কেউ বাকি নেই ,  কিন্তু কেউ কিছু করে না ।  তারপরও আমরা শিক্ষা নিয়ে অনেক বড় বড় কথা বলি  –  আমার দুঃখটা সেখানে । 
৫ . 
আমি যখন ঢাকা যাই তখন আমার মায়ের সাথে দেখা করার জন্যে মিরপুর ফ্লাই ওভারের উপর দিয়ে যাই ।  মিরপুরে পৌছানোর পর আমি যে রাস্তাটি ব্যবহার করি সেটি বিহারী এলাকার ভেতর দিয়ে যায়  –  আমি সেটি আগে জানতাম না ,  এখন জানি ।  বেশ রাতে আমি একদিন যাচ্ছি দেখি রাস্তায় অনেক মানুষের ভীড় ।  মানুষের ভীড় দেখেই বোঝা যায় ভীড়টির গতি প্রকৃতি কী রকম ,  কখনো হয় নির্দোষ আনন্দোল্লাস ,  কখনো হয় ক্ষুব্ধ মানুষের জটলা ।  আমি বুঝতে পারলাম এই ভীড়টির ভেতরে এক ধরনের ক্ষোভ রয়েছে  –  ভীড় ঠেলে ক্ষুব্ধ মানুষের ভেতর দিয়ে আমি যখন গাড়ী নিয়ে বের হয়ে যাচ্ছি ,  আমার ড্রাইভার জানালো এই ভীড়ের মাঝে মানুষজনের সাথে কথা বলছেন স্থানীয় এমপি ।  এর মাঝে বিন্দুমাত্র অস্বাভাবিকতা নেই ,  একজন এমপি তার এলাকায় ,  তার মানুষের সাথে কথা বলতেই পারেন ,  তাদের ভেতর কোনো ক্ষোভের জন্ম নিলে তাকেই তো সেটা প্রশমিত করার জন্যে আসতে হবে । 
ঠিক তার কয়েকদিন পর শবেবরাতের রাত পার হয়ে যে ভোর এসেছে সেই ভোরে বিহারীদের এলাকায় দশজন মানুষকে পুড়িয়ে মারা হল ।  এর মাঝে মহিলা আছে ,  শিশু আছে ,  কিশোর - কিশোরী আছে ।  সেই ছোটবেলা থেকে জেনে এসেছি শবেবরাতের রাতে পরের বছরের জন্যে ভাগ্য বেটে দেয়া হয় ,  বিহারী পল্লীর মোঃ ইয়াসিন নামের মানুষটি জানতো না তার পরিবারের জন্যে কী ভয়ংকর নির্মম একটি ভাগ্য কয়েক ঘন্টা আগে শবেবরাতের রাতে তাদের কপালে লিখে দেয়া হয়েছিল ।  আমি কারো নাম মনে রাখতে পারি না কিন্তু পুড়িয়ে মারা মানুষগুলোর মাঝে লালু ভুলু নামে দুজন জমজ শিশুর নাম আছে ,  সেই নামগুলো আমার স্মৃতির মাঝে গেঁথে গেছে  –  আমি মনে হয় সেটা কখনো ভুলতে পারব না । 
এই নির্মম পৈশাচিকতাটি কেমন করে ঘটেছে বোঝার চেষ্টা করেছি ,  বুঝতে পারিনি ।  এটি কোনো দুর্ঘটনা নয় ,  এই এলাকায় যে এক ধরনের উত্তেজনা ছিল আমি সেটা নিজের চোখে দেখেছি ,  কিন্তু খবরের কাগজ পড়ে আমি কিছু বুঝতে পারছি না ।  সেখানে দেখেছি এই ভয়ংকর পৈশাচিক ঘটনার জন্যে ছয়জন বিহারীকেই ধরে নেয়া হয়েছে ,  মনে হচ্ছে এখানে খুব বড় ধরনের একটি অন্যায় ,  খুব বড় একটা অবিচার হতে যাচ্ছে ।  সেটি থামানোর কোনো পথ নেই । 
আমরা সবাই জানি ১৯৭১ সালে এই বিহারী সম্প্রদায় বাঙ্গালীদের বিরুদ্ধে পাকিস্তানের পক্ষ নিয়েছিল ।  এই পুরো এলাকার অসংখ্য বাঙালীদের হত্যা করা হয়েছিল এমনকী স্বাধীনতার পরও ২০ জানুয়ারী এখানে জহির রায়হান সহ অনেকে খুন হয়েছেন ,  হারিয়ে গেছেন ।  এখনও সেই এলাকায় বধ্যভূমি খুঁজে পাওয়া যায় ।  বিহারীদের অনেকেই এখনো নিজেদের পাকিস্তানী মনে করে ,  তারা পাকিস্তানে ফিরে যেতে চায় কিন্তু পাকিস্তান সরকারের এই বিহারীদের ফিরিয়ে নেয়ার বিন্দুমাত্র ইচ্ছে নেই ।  গত চার দশক থেকে এই বিহারী সম্প্রদায় এখানে ক্যাম্পে জীবন কাটিয়ে দিয়েছে । 
চার দশক দীর্ঘ সময় ।  একাত্তরে যারা পাকিস্তানের পক্ষ নিয়েছিল তাদের সংখ্যা এখন খুব বেশী থাকার কথা নয়  –  এখন এখানে নূতন প্রজন্ম জন্ম নিয়েছে ।  তারা এই দেশের মাটিতে জন্মেছে ,  এই দেশে সম্মান নিয়ে তাদের বেঁচে থাকার অধিকার আছে ।  বাংলাদেশের মানুষ হিসেবে আমাদের সবার উপর দায়িত্ব এই মানুষগুলোকে আমাদের দেশে আমাদের সমাজে সম্পৃক্ত করে নিয়ে বাংলাদেশের নাগরিক হিসেবে তাদেরকে গড়ে ওঠার অধিকার দেয়া ।  আমি নিশ্চিত যারা নূতন প্রজন্ম তাদের নিশ্চয়ই পাকিস্তান যাওয়ার বিন্দুমাত্র ইচ্ছে নেই  –  পাকিস্তান নামক দেশটির এমন অবস্থা যে যারা পাকিস্তানের অধিবাসী তারাই এখন এই দেশ থেকে পালিয়ে যেতে পারলে বাচেঁ !  সরকার হোক ,  মানবাধিকার কর্মী হোক সবাই মিলে ক্যাম্পে রিফিউজি হিসেবে কয়েক যুগ থেকে বাস করা মানুষগুলোর জীবনে একটুখানি স্বস্তি ,  একটুখানি স্বপ্ন ,  একটুখানি আশা ফিরিয়ে দেওয়া উচিৎ ।  পূর্ব পুরুষের অপরাধের জন্যে প্রজন্মের পর প্রজন্মকে তার প্রায়শ্চিত্য করতে হবে  –  সেটি তো কোনোভাবে আমরা মেনে নিতে পারি না । 
স্বাধীনতার আগে বিহারীদের সাথে আমাদের দৈনন্দিন জীবনে অনেকভাবে দেখা হতো  –  তখন তারা বাংলা বলতো না ।  বাংলা না জেনেই তারা যেন এই দেশে জীবন কাটাতে পারে পাকিস্তান সরকার নানাভাবে সেই ব্যবস্থা করে রেখেছিল ।  আমি এখন যখন বিহারী এলাকার ভেতর দিয়ে যাই তখন দেখি তারা চমৎকার বাংলা বলতে পারে ! 
মিরপুরে তাদের এলাকার ভেতর দিয়ে দুই লেনের একটি রাস্তা গিয়েছে ,  দশ জন বিহারী শিশু কিশোর মহিলাকে পুড়িয়ে মারার পর একটি লেন সম্ভবত তারা প্রতিবাদ হিসেবে বন্ধ করে রেখেছে ,  সেখানে বাংলায় লেখা অনেক ব্যানার ঝুলছে ।  সেদিন যাবার সময় দেখলাম একটা শোকসভা হচ্ছে ,  বিহারী বক্তারা চমৎকার বাংলায় তাদের বক্তব্য দিচ্ছেন ।  তারা আসলে পুরোপুরি আমাদের মানুষ হয়ে গিয়েছেন । 
তাহলে কেন তাদের ভিন দেশী মানুষ হিসেবে আমাদের এই দেশে কষ্ট দিয়ে যাব ?  স্বাধীনতা যুদ্ধের জন্যে আমরা অনেক কষ্ট করেছি  –  আমরা সেই কষ্ট করেছি যেন পরের প্রজন্মকে কষ্ট করতে না হয় ।  কেন তাহলে আমরা নূতন প্রজন্মকে কষ্ট দিয়ে যাচ্ছি ? 





একটা কিছু করি 



দশ বারো বছর আগের কথা ।  তখন জামায়াত - বিএনপি - হাওয়া ভবনের রমরমা রাজত্ব ।  আমাদের বিশ্ববিদ্যালয়ে এমন মানুষজনকে ভিসি - প্রোভিসি হিসাবে পাঠিয়ে দেয়া হয়েছে যাদের বিশ্ববিদ্যালয় কিংবা লেখাপড়া নিয়ে কোনো মাথা ব্যথা নেই ।  নিজের দলের মানুষজনকে নিয়ে পুরো বিশ্ববিদ্যালয়ে এক ধরনের তাণ্ডব চালিয়ে যাওয়া হচ্ছে তাদের একমাত্র কাজ ।   ‘ দুঃসময়ে টিকে থাকাটাই হচ্ছে বিজয় ’  এরকম একটা কথা আছে ,  তাই আমরা দাঁতে দাঁত কামড়ে কোনোমতে টিকে আছি ।  বিশ্ববিদ্যালয়ের স্বাভাবিক কাজকর্ম দূরে থাকুক ,  একটা সূতো এক জায়গা থেকে অন্য জায়গায় নিতে পারি না ।  তখন হঠাৎ একদিন আমি একটা বিষয় আবিষ্কার করলাম ,  আমি দেখলাম যখনই আমরা কয়েকজন শিক্ষক একত্র হই তখনই চারপাশে কী কী খারাপ খারাপ ব্যাপার ঘটছে সেটা নিয়ে কথা বলি ,  তারপর সবাই লম্বা লম্বা দীর্ঘশ্বাস ফেলি !  সবার ভেতরেই এক ধরনের ক্ষোভ ,  মন খারাপ করা হতাশা ,  আমরা একে অন্যের সাথে সেটা দেয়া নেয়া করছি ।  তাতে ক্ষোভ ,  হতাশা আর মন খারাপটুকু আরো কয়েকগুণ বেড়ে যাচ্ছে ।  আমার মনে হল কাজটা ঠিক হচ্ছে না ।  আমরা বিশ্ববিদ্যালয়ের শিক্ষক ,  আমাদের সবার ভেতরেই বিদ্যাবুদ্ধি জ্ঞাননির্ভর এক ধরনের মানসিকতা আছে ,  কাজেই আমরা যখন একত্র হব তখন আমাদের একরকম বুদ্ধিভিত্তিক মুক্ত চিন্তার বিষয় নিয়ে কথা বলা উচিত ।  আমি তখন আমাদের শিক্ষকদের নিয়ে প্রতি মঙ্গলবার সন্ধ্যেবেলা একত্র হয়ে নানা বিষয় নিয়ে কথা বলতে শুরু করলাম ।  এটার নাম দেয়া হল  “ টুইসডে আড্ডা ”  এবং নানা ঘাত - প্রতিঘাত সহ্য করে এটা এখনো টিকে আছে ।  এখনো মঙ্গলবার সন্ধ্যেবেলা আমরা একত্র হই ,  কোনো একটা বিষয় নিয়ে কথা বলি ।  কথাবার্তাগুলো যদি লিখে রাখা হতো তাহলে সেগুলো অত্যন্ত চমকপ্রদ সুখপাঠ্য একটা বিষয় হতো তাতে কোনো সন্দেহ নেই । 
অনেকদিন পর আমার এই  “ টুইসডে আড্ডা ” র জন্মকাহিনী মনে পড়ে গেল ,  তার কারণ হঠাৎ লক্ষ্য করলাম আমি আবার একই বিষয় করে যাচ্ছি ।  পরীক্ষায় প্রশ্ন ফাঁস নিয়ে আমার ভেতরে ক্ষোভ এবং হতাশা ,  আমি দিনের পর দিন সেই ক্ষোভ আর হতাশার কথা লিখে যাচ্ছি ।   ( একটুখানি হলেও সরকারের দৃষ্টি আকর্ষণ করা গেছে ,  ভবিষ্যতে যদি আর কখনো প্রশ্নপত্র ফাঁস না হওয়ার বিষয়টি নিশ্চিত করা যায় ,  আমার ধারণা আমরা অনেকখানি অর্জন করেছি বলে দাবি করতে পারব ।  )  কিন্তু আমি আর ক্ষোভ এবং হতাশার কথা লিখতে চাই না ,  স্বপ্নের কথা লিখতে চাই । 
গত ১১ জুন মাননীয় শিক্ষামন্ত্রীর দফতরে এই দেশের প্রায় সকল গুরুত্বপূর্ণ শিক্ষাবিদকে নিয়ে একটা সভা হয়েছে ,  এই সভায় আলোচ্য বিষয় হিসাবে যদিও  “ প্রশ্নপত্র ফাঁস ”  কথাটি ব্যবহার করা হয়নি ,  কিন্তু সবাই জানতো নিশ্চিতভাবেই এটা নিয়ে আলোচনা হবে ।  আলোচনা হয়েছে এবং মাননীয় শিক্ষামন্ত্রী সবার সামনে অঙ্গীকার করেছেন তদন্ত কমিটির রিপোর্ট পাবার পর ভবিষ্যতে যেন প্রশ্নপত্র ফাঁস না হয় ,  সে ব্যাপারে যেটুকু করা সম্ভব হয় সেটা করবেন ।  আমরা তাই আপাতত তদন্ত কমিটির রিপোর্টের জন্যে অপেক্ষা করছি । 
১১ তারিখের সভায় দেশের গুরুত্বপূর্ণ অনেক শিক্ষাবিদ উপস্থিত ছিলেন ,  তাদের অনেকেই আমাদের শিক্ষা ব্যবস্থার নানা বিষয় নিয়ে আলোচনা করেছেন ।  কিছু কিছু বিষয় ছিল খুবই গুরুত্বপূর্ণ ,  আমি তার কয়েকটা এখানে সবার জন্যে তুলে ধরছি;
 ( ক )  আমাদের দেশে আর নতুন কোনো প্রাইভেট বিশ্ববিদ্যালয় কিংবা প্রাইভেট মেডিক্যাল কলেজের দরকার নেই ।  ষোল কোটি মানুষের কোনো একটি দেশে হয়তো আরো বিশ্ববিদ্যালয় কিংবা মেডিক্যাল কলেজ থাকা সম্ভব কিন্তু আমাদের দেশের জন্যে সেটি সত্যি নয় — তার কারণ এই দেশে এই মুহূর্তে নতুন প্রাইভেট বিশ্ববিদ্যালয় কিংবা প্রাইভেট মেডিক্যাল কলেজে পড়ানোর জন্য প্রয়োজনীয় শিক্ষক নেই ।  ইতোমধ্যে প্রাইভেট বিশ্ববিদ্যালয়ে পড়ানোর কারণে পাবলিক বিশ্ববিদ্যালয়ের লেখাপড়ার ক্ষতি হচ্ছে ,  জেনেশুনে সেটাকে আরো সর্বনাশ করার কোনো অর্থ নেই । 
 ( খ )  আজকাল পাবলিক পরীক্ষাগুলোতে পাসের হার একেবারে আকাশ ছোঁয়া ,  বিষয়টা নিয়ে আমরা সবাই আনন্দ করতে পারতাম ,  এমনকী গর্ব করতে পারতাম ।  কিন্তু আসলে আমরা সেটা নিয়ে আনন্দ কিংবা গর্ব করি না ,  মুখ বুজে হজম করি ।  তার কারণ যারা পরীক্ষার খাতা দেখেন তাদেরকে অলিখিত কিন্তু কঠিনভাবে মৌখিক নির্দেশ দেয়া হয় সবাইকে শুধু উদারভাবে নয় ,  দুই হাতে মার্কস দিতে হবে ।  বিষয়টি এই দেশের সবাই জানে ,  কিন্তু আমরা খুবই অবাক হলাম যখন টের পেলাম শিক্ষা মন্ত্রণালয় সেটি জানে না ।  যদি সত্যি তারা না জানেন তাহলে বিষয়টা আরো ভয়ঙ্কর ।  তার অর্থ এই ,  দেশের শিক্ষা ব্যবস্থা রাষ্ট্রীয় নির্দেশের তোয়াক্কা না করে নিজেদের মত করে পরীক্ষা পাসের মচ্ছব বসিয়ে দিচ্ছে ।  বিষয়টা নানা কারণে হৃদয়বিদারক ,  যার সব বিষয়ে জিপিএ ফাইভ পাবার কথা না ,  তাকেও যদি রীতিমত জোর করে জিপিএ ফাইভ দিয়ে দেয়া হয় তখন তার নিজের সম্পর্কে একটা ভুল ধারণা হয়ে যায় ।  যখন এই অতিরঞ্জিত গ্রেড নিয়ে বিশ্ববিদ্যালয়ের ভর্তি পরীক্ষায় সুযোগ পাওয়া দূরে থাকুক পাস পর্যন্ত করতে পারে না ,  তখন তারা খুব খারাপভাবে একটা ধাক্কা খায় ।  তাদের আত্মবিশ্বাস আত্মসম্মান একেবারে ধূলিসাৎ হয়ে যায় ।  ছেলেমেয়েদের এভাবে মানসিক নির্যাতনে ঠেলে দেবার কোনো মানে হয় না । 
 ( গ )  আমরা হঠাৎ করে আবিষ্কার করছি মাদ্রাসার পাঠ্যবইগুলোতে একধরনের সাম্প্রদায়ীকরণ করা হচ্ছে ।  বইয়ের বিষয়বস্তু ,  বইয়ের ছবিতে এক ধরনের কৃত্রিম বিভাজন নিয়ে আসা হচ্ছে ।  সাধারণ ছেলেমেয়ের ছবি নেই ,  সব টুপি পরা ছেলে হিজাব পরা মেয়ে ।  এ ধরনের সিদ্ধান্তগুলো সম্পর্কে মন্ত্রণালয় জানে না এবং এনসিটিবি নিজেদের উদ্যোগে সেগুলো করে ফেলছে — এটি হচ্ছে সবচেয়ে আতঙ্কের ব্যাপার ।  আমরা আমাদের শিক্ষানীতিতে খুব উচ্চকণ্ঠে বলবো — এই দেশটি সকলের জন্য ,  কিন্তু পাঠ্যবইগুলো ছাপাবো দেশ সম্পর্কে খুব ভিন্ন একটা ধারণা দেবার জন্য ,  সেটা তো হতে পারে না । 
 ( ঘ )  স্কুল পরিচালনা কমিটিগুলোতে যোগ্য লোকের খুব অভাব ।  সরকারি দলের অনুসারী কিংবা ক্ষমতাশালী লোকজন এই কমিটির সভাপতি হিসেবে থেকে স্কুলের বারোটা বাজিয়ে দিচ্ছে ।  নিয়োগ নিয়ে ভয়ংকর এক ধরনের বাণিজ্য হচ্ছে এবং শিক্ষক হিসেবে যোগ্য নয় ,  এরকম মানুষজন দুর্নীতি করে শিক্ষক হয়ে যাচ্ছে ।  একটা স্কুলে যদি ভালো শিক্ষক না থাকে তাহলে সেই স্কুলের আর থাকলোটা কী ? 
 ( ঙ )  পৃথিবীর সব দেশে একটা স্কুল যে এলাকায় থাকে সেই এলাকায় ছেলেমেয়েরা সেই স্কুলটিতে পড়ার সুযোগ পায় ।  আমাদের দেশে সেটি ঘটেনি ।  এখানে যে স্কুলগুলোর ভালো স্কুল হিসেবে সুনাম আছে সবাই সেখানে পড়ার জন্যে হুমড়ি খেয়ে পড়ে ।  সেই স্কুলে পড়ানোর জন্য বাবা - মায়েরা হন্যে হয়ে পড়েন ,  এমন কোনো কাজ নেই যেটা করেন না ।  অথচ প্রত্যেকটা স্কুল যদি একটা নির্দিষ্ট এলাকায় ছেলেমেয়ের জন্য নির্দিষ্ট করা থাকতো তখন অন্য কোনো উপায় না দেখে সবাই তার এলাকায় স্কুলটাকে ভালো করে তোলার চেষ্টা করতো ।  সারাদেশে তখন একটি দুটি ভালো স্কুল না থেকে অসংখ্য ভালো স্কুল গড়ে উঠতো । 
 ( চ )  আমাদের দেশের ছেলেমেয়েরা এখন পরীক্ষার চাপে রীতিমত জর্জরিত ।  উঁচু ক্লাসে ওঠার পর পরীক্ষার ব্যাপারটি ঠিক আছে ,  কিন্তু নিচু ক্লাসগুলো থেকে পরীক্ষা পুরোপুরি তুলে দেয়া হোক যেন বাচ্চারা পরীক্ষার ভয়ে আতংকিত হয়ে লেখাপড়া না করে শেখার জন্য আগ্রহ নিয়ে লেখাপড়া করে ।   ( এই প্রস্তাবটি আমার খুব পছন্দ হয়েছে — লেখাপড়া ঠিকভাবে করানো হচ্ছে কিনা সেটি যাচাই করার জন্য পরীক্ষার একটা ভূমিকা থাকে ,  কিন্তু আমাদের দেশে সেটা বাড়াবাড়ি একটা পর্যায়ে চলে যাচ্ছে ।  বিশেষ করে প্রশ্ন ফাঁস হয়ে যাবার কারণে পরীক্ষাগুলোর আর কোনো গুরুত্ব নেই )  । 
এখানে আধ ডজন প্রস্তাবের কথা বলা হয়েছে ,  এছাড়াও আরো নানা ধরনের প্রস্তাব ছিল ।  মন্ত্রণালয় থেকে আমাদের আশ্বস্ত করা হয়েছে সবগুলো প্রস্তাব খুব গুরুত্ব দিয়ে বিবেচনা করা হবে ।  যদি এগুলো সত্যি সত্যি কার্যকর করা হয় আমার ধারণা ,  এই দেশের শিক্ষাব্যবস্থার একটা বড় ধরনের পরিবর্তন হবে । 
২ . 
আমাদের দেশের জ্ঞানীগুণী মানুষরা শিক্ষা নিয়ে কথা বলতে হলেই দুটো ভয়ংকর প্রতিবন্ধকতার কথা মনে করিয়ে দেন ।  তার একটি হচ্ছে গাইড বুক ,  অন্যটি হচ্ছে কোচিং সেন্টার ।  কিন্তু এই দেশের সব মানুষ কি জানে ,  মুখে গাইড বইয়ের বিরুদ্ধে কথা বললেও দেশের প্রায় সব গুরুত্বপূর্ণ পত্রিকাগুলো যে  ‘ শিক্ষা সংক্রান্ত পাতা ’  - এর নামে পুরোপুরি গাইড বইয়ের দায়িত্ব পালন করে যাচ্ছে ?  গাইড বই যেরকম ছাত্রছাত্রীদের প্রশ্নের উত্তর মুখস্ত করতে শেখায় ,  এই পত্রিকাগুলোও সেরকম প্রশ্নের উত্তর মুখস্ত করতে শেখায় ।  গাইড বই যেরকম টাকা দিয়ে কিনতে হয় ,  এই পত্রিকাগুলোও টাকা দিয়ে কিনতে হয় ।  ব্যাপারটা কতো গুরুতর দেখার জন্য আমি আজকের  ( ১ লা আষাঢ় ,  বর্ষার প্রথম দিন ,  ভেবেছিলাম সব পত্র - পত্রিকা তাদের প্রথম পৃষ্ঠায় কদম ফুলের ছবি দিয়ে বর্ষাকে স্বাগত জানাবে ।  জানায়নি ,  ওয়ার্ল্ড কাপ খেলা সবকিছুকে তুচ্ছ করে ফেলেছে )  একটা খুব গুরুত্বপূর্ণ পত্রিকা হাতে নিয়েছি ।  পড়াশোনা সংক্রান্ত অংশের প্রাথমিক শিক্ষা সমাপনী পরীক্ষার বিজ্ঞানের প্রশ্ন হিসাবে শূন্যস্থান পূরণ করার জন্য প্রথম প্রশ্নটি এরকম :   “ আমাদের চারপাশে বিভিন্ন — ছড়িয়ে আছে ।  ”  আমাকে শূন্যস্থানটি পূরণ করতে দেয়া হলে আমি পুরোপুরি বিভ্রান্ত হয়ে যেতাম ,  আমাদের চারপাশে অনেক কিছু ছড়িয়ে থাকতে পারে যার প্রত্যেকটিই শুদ্ধ উত্তর হওয়া সম্ভব ।  কিন্তু আমাদের গুরুত্বপূর্ণ পত্রিকায়  ‘ গাইড বই ’  ঠিক প্রশ্নটির নিচেই উত্তরটি লিখে দিয়েছে ,   ‘ রোগজীবাণু ’  ।  ছাত্রছাত্রীদের চিন্তা করার জন্য প্রশ্নগুলো দেয়া হয়নি — তাহলে উত্তরটি অন্য কোথাও থাকতো — শূন্যস্থান পূরণ করে ছাত্রছাত্রীরা পরে মিলিয়ে দেখতো শুদ্ধ হয়েছে কিনা ।  প্রশ্নের ঠিক নিচে উত্তর লেখা আছে ,  চিন্তা করার কোনো সুযোগ নেই — মুখস্ত করার জন্য দেয়া হয়েছে ।  বিজ্ঞানের ২৫টি এবং ইসলাম ও নৈতিক শিক্ষার ১৭টি প্রশ্ন ঠিক এরকম ।  জুনিয়র স্কুল সার্টিফিকেটের প্রশ্নগুলো বহু নির্বাচনী এবং সেখানেও একই ব্যাপার ।  প্রশ্নের সাথেই উত্তর ,  নিজেকে যাচাই করার কোনো সুযোগ নেই ।  দেশে সৃজনশীল পদ্ধতি চালু হওয়ার পর আমাকে সবাই অভিযোগ করেছে যে ,  সৃজনশীল পরীক্ষারও গাইড বই বের হয়ে গেছে ।  আমি এখনো নিজের চোখে দেখিনি ,  কিন্তু গুরুত্বপূর্ণ পত্রিকার শিক্ষা পাতায় এই প্রথম সৃজনশীল প্রশ্নের গাইড বই কী রকম হয় — সেটা দেখার অভিজ্ঞতা হল ।  ৬ষ্ঠ শ্রেণির ইংরেজির একটি প্রশ্ন এরকমঃ What are Computers must from ?  অনেকে মনে করতে পারেন ছাপার ভুলে এরকম বিদঘুটে একটা ইংরেজি বাক্য লেখা হয়ে গেছে ।  আসলে ছাপার ভুল নয় ,  কারণ উত্তরটাও সাথে সাথে দেয়া হয়েছেঃ Computers are must from word processing to nuclear weapons .  যিনি লিখেছেন তিনি এটাকে শুদ্ধ জেনেই লিখেছেন ।  পত্রিকা সেটা আরো গুরুত্ব দিয়ে ছেপেছে । 
গাইড বই সরকার থেকে বেআইনী ঘোষণা করা হয়েছে ।  যদি এটা সত্যিই বেআইনী হয়ে থাকে তাহলে পত্রিকাগুলো যখন গাইড বইয়ের দায়িত্ব পালন করে ,  তখন সেটাকে কেন বেআইনী বিবেচনা করে তাদের বিরুদ্ধে আইনের ব্যবস্থা নেয়া যায় না ?   ( আমি জানি আমার নির্বোধের মত কথা শুনে সবাই অট্টহাসি হাসছেন ,  যে সংবাদপত্রগুলো আমাদের দেশের মানুষের চিন্তাভাবনাকে একটা নির্দিষ্ট দিকে নিয়ে যায় ,  ওয়ার্ল্ড কাপ খেলার সময় অন্য সবকিছুকে গুরুত্বহীন করে ফেলার ক্ষমতা রাখে ,  উঁচু জায়গায় ,  ভিনদেশি জাতীয় পতাকা উড়াতে গিয়ে তরুণেরা রুটিনমাফিক ইলেকট্রিক শক খেয়ে মারা যাবার পরও এই রাষ্ট্রবিরোধী কাজগুলোকে উত্সাহ দিয়ে যায় — সেই সংবাদপত্রগুলো গাইড বই হিসেবে দায়িত্ব পালন করার জন্যে তাদের বিরুদ্ধে আইনী ব্যবস্থা নেয়ার কথা বলা নিশ্চয়ই অনেক বড় নির্বুদ্ধিতার কাজ !  ) 
৩ . 
আমি নিশ্চিতভাবে জানি পদ্মা সেতু কিংবা মেট্রো রেল নয় ,  রূপপুর পারমাণবিক শক্তি কেন্দ্র কিংবা রামপালের কয়লা বিদ্যুত্ কেন্দ্র নয় — এই দেশের ছেলে - মেয়েদের সত্যিকারের লেখাপড়াই শুধুমাত্র দেশের সকল সমস্যার সমাধান করতে পারবে ।  জিডিপি - এর ৬ শতাংশ দেশের শিক্ষা ব্যবস্থার জন্যে খরচ করা হবে সেরকম অঙ্গীকার করা হলেও বাংলাদেশ সরকার তার জিডিপি - এর মাত্র ২ . ২ শতাংশ শিক্ষার জন্যে খরচ করে ।  এই হিসেবে বাকি পৃথিবী যদি বাংলাদেশকে অশিক্ষিত অসভ্য এবং বর্বরদের দেশ হিসেবে গালাগাল করে ,  আমাদের সেটা মাথা পেতে মেনে নিতে হবে ।  অনেক চেঁচামেচি করেও শিক্ষা খাতে বাড়তি টাকা আনা যাচ্ছে না ,  সেজন্যে আমরা মাঝে মাঝেই চিন্তা করি ব্যক্তি উদ্যোগ কিংবা স্বেচ্ছাশ্রমে আমাদের কিছু করার আছে কি - না ।  এ ব্যাপারে আমি সবচেয়ে বড় উত্সাহ পেয়েছি রাগীব হাসান নামে আলাবামা ইউনিভার্সিটির একজন তরুণ শিক্ষকের কাছ থেকে ।  ব্যাপারটি ঘটেছে এভাবেঃ
দৃষ্টি প্রতিবন্ধী ছেলে - মেয়েদের লেখাপড়ার জন্যে ব্রেইল বই দরকার ,  যে বইগুলো স্পর্শ করে পড়া যায় ।  বছরের শুরুতে সবাই নতুন বই পেলেও দৃষ্টি প্রতিবন্ধী ছেলে - মেয়েরা নতুন দূরে থাকুক কোনো বইই পায় না !  তাদের কাতর অনুরোধ শুনতে কেউ রাজি নয় ।  ব্যক্তিগত উদ্যোগে তাদের পাঠ্যবইগুলো ছাপিয়ে দেয়া যায় কি - না সেটা নিয়ে চিন্তাভাবনা করা শুরু হলে এনসিটিবি থেকে পাঠ্যবইগুলোর ইলেকট্রনিক সফট কপি চাওয়া হলে তারা কোনো সাহায্য করতে পারল না ।  তাদের ওয়েবসাইটে সব পাঠ্যবইয়ের পি . ডি . এফ কপি রয়েছে কিন্তু সেগুলো থেকে ব্রেইল বই ছাপানো সম্ভব না ।  এরকম একটা পরিস্থিতিতে সাধারণ মানুষ হাল ছেড়ে দেয় ,  কিন্তু রাগীব হাসানের মত নতুন প্রজন্মের তরুণেরা হাল ছাড়ে না ।  সে নেটওয়ার্কে সারা পৃথিবীর সব বাংলাদেশি তরুণদের অনুরোধ করল বাংলা পাঠ্যবইগুলো টাইপ করে দিতে ।  শুনে অবিশ্বাস্য মনে হতে পারে — অল্প কয়েকদিনের মাঝে সবাই মিলে সেই বইগুলো টাইপ করে দিল ।  বছরের পর বছর কাতর অনুনয় - বিনুনয় করে এনসিটিবি থেকে যেটি পাওয়া সম্ভব হয়নি ,  বাংলাদেশের অসংখ্য তরুণ - তরুণী অল্প কয়েকদিনে সেটা উপহার দিয়ে দিল !  এই পুরো প্রক্রিয়াটার নাম ।  Crowd sourcing এটাও আমি রাগীব হাসানের কাছ থেকে শিখেছি ।  অসংখ্য মানুষ মিলে আপাতদৃষ্টিতে অসম্ভব একটা কাজ করে ফেলা ! 
এর পর থেকে আমার মাথার মাঝে অনেক চিন্তা ঘুরপাক খাচ্ছে !  বাংলাদেশের অসংখ্য তরুণ - তরুণী দেশের জন্য কিছু করতে চায় ,  তাদের এই ভালোবাসা আর আগ্রহকে ব্যবহার করে আমরা কি শিক্ষার জন্য নতুন কিছু করতে পারি না ?  প্রতিবছর যে পাঠ্যবইগুলো লেখা হচ্ছে সেগুলো এখনো দায়সারা ,  সেই বইগুলো কি নতুন করে লেখা যায় না ?  বিজ্ঞানের নানা এক্সপেরিমেন্ট এর বর্ণনা থাকে ,  সেগুলো বাচ্চারা করার সুযোগ পায় না ,  অন্ততপক্ষে তার ভিত্তিগুলো কি তৈরি করা যায় না ?  কিংবা দেশের জন্য সবচেয়ে যেটা জরুরি ,  গাইড বই এবং কোচিং সেন্টারকে চিরতরে দূর করে দেয়া যায় না ?  আইন করে সেগুলো বন্ধ করা হয়তো কঠিন ,  কিন্তু তাদেরকে পুরোপুরি অপ্রয়োজনীয় জঞ্জালে পাল্টে দেয়া তো কঠিন কিছু নয় । 
গাইড বই মানে কী ?  যারা সেটা জানেন না তারা গুরুত্বপূর্ণ দৈনিক পত্রিকার শিক্ষা পাতাগুলো দেখলেই এখন জেনে যাবেন ,  বাজার থেকেও বই আকারে সেগুলো কেনা যায় ।  ছেলেমেয়েরা সেখান থেকে প্রশ্ন আর উত্তর মুখস্ত করে ।   ( অনেকে কৈফিয়ত দেয়ার জন্য বলে প্রশ্নটা কোন্ কাঠামোতে হয় সেটা দেখার জন্য তারা গাইড বই পড়ে !  )   ‘ আমরা কি Crowd sourcing করে সারা পৃথিবীর আগ্রহী তরুণদের থেকে চমত্কার কিছু প্রশ্ন তৈরি করিয়ে নিতে পারি না ?  সেগুলো তথ্যপ্রযুক্তি ব্যবহার করে ছেলেমেয়েদের জন্য উন্মুক্ত করে দিতে পারি না ?  ’  এই প্রশ্নগুলোর শেষে উত্তর দেয়া থাকবে না ।  তাই তারা কখনোই সেগুলো মুখস্ত করতে পারবে না ,  কিন্তু ইচ্ছে করলেই পরীক্ষা দিয়ে নিজেকে যাচাই করে নিতে পারবে ,  কোথায় দুর্বলতা — নিজেরাই বের করে নিতে পারবে !  আমি শ ’ খানেক প্রশ্নের কথা বলছি না ,  হাজার হাজার প্রশ্নের কথা বলছি । 
প্রাথমিক এবং মাধ্যমিক পর্যায়ের লেখাপড়ার বিষয়টার খোঁজ - খবর নিতে গিয়ে আমি আবিষ্কার করেছি ,  আমাদের শিক্ষকদের সবচেয়ে বেশি সমস্যা হয় সৃজনশীল প্রশ্ন তৈরি করতে ।  যে কারণে সৃজনশীল গাইড  ( এবং গুরুত্বপূর্ণ দৈনিক পত্রিকা !  )  এতো জনপ্রিয় ।  শিক্ষকদের কেমন সমস্যা হয় সেটি আমি জেনেছি আমার বোনের মেয়ের কাছ থেকে ,  সে যখন ছোট তখন একদিন তার ধর্ম স্যার ক্লাসের সব মেয়েদের বললেন ,   “ ধর্ম পরীক্ষার জন্য তোরা সবাই সৃজনশীল প্রশ্ন করে আনবি — যারটা ভালো হবে সেটা আমি নিব ,  পরীক্ষায় দিবো !  ”  বাচ্চ বাচ্চা ছেলেমেয়েরা মহাআনন্দে সৃজনশীল প্রশ্ন তৈরি করে নিয়ে এলো ,  শিক্ষক সেখান থেকে বেছে বেছে নিয়ে পরীক্ষার প্রশ্ন তৈরি করলেন ।  সৃজনশীল প্রশ্ন তৈরি করতে শিক্ষকদের কালো ঘাম ছুটে যায় কিন্তু বাচ্চাদের কোনো সমস্যা হয় না ।  তাই ,  যদি Crowd Sourcing করে সারা পৃথিবীর সব তরুণদের তৈরি করা সব বিষয়ের অসাধারণ কিছু প্রশ্ন জমা করে রাখা যায় ,  তাহলে ছাত্রছাত্রীরা সেগুলো দিয়ে নিজের জ্ঞানটুকু পোক্ত করতে পারবে ।  শুধু তাই নয় ,  প্রয়োজনে শিক্ষকরাও সেটা ব্যবহার করতে পারবেন ।  তাদের জন্য আলাদা ব্যবস্থাও করে দেয়া যাবে ,  বাজে প্রশ্নের অভিশাপ থেকে মুক্তি পেয়ে যাবেন ! 
আমি খুব সৌভাগ্যবান কারণ আমি খুব উৎসাহী কিছু মানুষের আশপাশে থাকি ,  অসংখ্য ভাবনা চিন্তা আমাদের মাথায় কাজ করে ।  বাংলাদেশের তরুণদের নিয়ে দেশের শিক্ষাব্যবস্থাকে সাহায্য করা ঠিক এরকম একটা চিন্তা - ভাবনা ।  যদি এরকম একটা উদ্যোগ নেয়া হয় তাহলে কি দেশের তরুণরা এগিয়ে আসবে না ?  নিশ্চয়ই আসবে ! 





প্রিয় দীপন 



১ . 
গত কয়েকদিন থেকে আমি ছটফট করছি ।  সত্যিকারের কোনো কাজ করতে পারছি না ।  যে মানুষগুলোকে দেশের মাটিতে খুন করা হচ্ছে ,  জখম করা হচ্ছে ,  তারা আমার চেনা মানুষ ,  পরিচিত এবং ঘনিষ্ঠ মানুষ ।  টুটুলের ছেলে এবং মেয়ের সঙ্গে তোলা একটা ছবি আমার অফিসঘরে বহুদিন থেকে টানানো আছে ।  দীপন বইয়ের প্রকাশক ,  বই প্রকাশের কারণে বহুদিন আমার বাসায় এসেছে ।  তার মতো সুদর্শন ,  পরিশীলিত এবং মার্জিত মানুষ আমি খুব কম দেখেছি ।  দেশে আসার পর সেই  ‘ ৯৭ সালে দীপন আমাকে তার বাবার সম্পাদিত  ‘ লোকায়ত ’  নামে একটা সাময়িকপত্রের সংকলন উপহার দিয়েছিল ।  যখন আমি দেশের বাইরে ছিলাম ,  তখন এ দেশের মানুষ কীভাবে ভাবনাচিন্তা করত আমি এই সংকলনটি থেকে জানতে পেরেছিলাম ।  দীপন এখন নেই ।  খবরের কাগজে প্রত্যেকবার তার হাসিখুশি মুখটি দেখে বুকের ভেতর মোচড় দিয়ে ওঠে ।  আমি বিশ্বাস করতে পারি না ,  মুক্তচিন্তার একজন মানুষের বই প্রকাশ করার জন্য কাউকে এ রকম নির্মমভাবে হত্যা করা সম্ভব ।  আমাদের দেশে এ রকম কিছু মানুষ গড়ে উঠেছে ,  আমরা সেটা সহ্য করেছি ,  চোখ বুজে না দেখার ভান করেছি ,  অস্বীকার করেছি  –  সেই দায় থেকে আমরা কি কখনও মুক্তি পেতে পারব ?  দরজা ভেঙে রক্তস্নাত সন্তানের মৃতদেহ আবিষ্কার করার হাহাকার কি এ দেশের সব বাবার হাহাকার নয় ? 
শুদ্ধস্বরের প্রকাশক টুটুল আঘাতে ক্ষতবিক্ষত হয়ে শেষ পর্যন্ত বেঁচে গেছে ।  তার সঙ্গে আহত হয়ে রণদীপম বসু এবং তারেক রহিম ধীরে ধীরে হাসপাতালে সুস্থ হয়ে উঠছে ।  হাতে - মুখে - মাথায় আঘাত ,  শরীরে গুলি নিয়ে একেকজন হাসপাতালে যন্ত্রণায় কাতরাচ্ছে কিন্তু তারপরও আমরা স্বস্তির নিঃশ্বাস ফেলে সৃষ্টিকর্তার কাছে কৃতজ্ঞতা জানাচ্ছি; কারণ ,  তারা প্রাণে বেঁচে গেছে ।  আমাদের চাওয়া খুব কম ।  সারা শরীর ক্ষতবিক্ষত হয়ে শুধু প্রাণে বেঁচে গেলেই আজকাল আমাদের মনে হয় ,  আমরা বুঝি অনেক সৌভাগ্যবান ।  আমরা বেশি কিছু চাই না ,  শুধু প্রাণটুকু চাই; কিন্তু সবসময় সেটাও পাই না । 
২ . 
শুধু মুক্তবুদ্ধির চর্চা করার জন্য ধর্মান্ধ মানুষরা প্রথমে লেখকদের হত্যা করেছে ।  প্রথমে তাদের হত্যা করেছে ঘরের বাইরে ।  তারপর ধীরে ধীরে তাদের সাহস বেড়েছে ।  তখন তারা হত্যা করার জন্য তাদের বাড়ির ভেতরে হানা দিয়েছে ।  লেখকদের হত্যা করার পর তারা সেই লেখকদের - প্রকাশকদের হত্যা করতে শুরু করেছে ।  এরপর নিশ্চয়ই বই বিক্রেতার ওপর হামলা করবে ।  তারপর পাঠকদের ওপর হামলা শুরু হবে ।  যত বিচিত্র মানসিকতাই হয়ে থাকুক না কেন ,  এই ধর্মান্ধ হত্যাকারী মানুষদের কাজকর্ম আমি খানিকটা হলেও বুঝতে পারি কিন্তু আমি এই সরকারের কাজকর্ম হঠাৎ করে আর বুঝতে পারি না ।  সর্বশেষ উদাহরণটি দেখা যাক ।  একই দিনে প্রায় একই সময়ে দুটি ভিন্ন জায়গায় একই লেখকের দু ’ জন প্রকাশকের ওপর একইভাবে হামলা হলো এবং একজন মারাই গেল ।  তার ওপর বক্তব্য দিতে গিয়ে আমাদের স্বরাষ্ট্রমন্ত্রী আসাদুজ্জামান খান কামাল বললেন ,  এগুলো  ‘ বিচ্ছিন্ন ’  ঘটনা ।  প্রথমে রাজীব ,  তারপর অভিজিৎ ,  ওয়াশিকুর ,  অনন্ত ,  নিলয় হয়ে সবশেষে দীপন  –  সবাই একেবারে একই পদ্ধতিতে খুনিদের ধারালো অস্ত্রের আঘাতে মারা গেছে ।  তাদের সবার বিরুদ্ধে হয় নাস্তিকতার অভিযোগ ,  না হয় নাস্তিক মানুষের বই প্রকাশের অভিযোগ ।  তারপরও যদি এগুলো  ‘ বিচ্ছিন্ন ’  ঘটনা হয়ে থাকে ,  তাহলে নিশ্চিতভাবেই হয় আমি বিচ্ছিন্ন শব্দটির অর্থ জানি না ,  না হয় আমাদের স্বরাষ্ট্রমন্ত্রী  ‘ বিচ্ছিন্ন ’  শব্দটির অর্থ জানেন না ।  স্বরাষ্ট্রমন্ত্রী মহোদয়ের কথা শুনে আমরা এক ধরনের আতঙ্ক অনুভব করেছি ।  রাষ্ট্রের আইন - শৃঙ্খলার দায়িত্ব যার ওপর দেওয়া হয়েছে ,  তিনি যদি এখনও এই নিষ্ঠুর হত্যাকাণ্ডের মূল বিষয়টি ধরতে না পারেন যে এগুলো মোটেও বিচ্ছিন্ন নয় ,  এগুলো সব একসূত্রে গাঁথা ,  তাহলে কার দিকে মুখ তুলে চাইব ?  বিচ্ছিন্ন ঘটনা মানেই গুরুত্বহীন ঘটনা ।  এত বড় একটা বিষয়কে চোখের পলকে গুরুত্বহীন করে দেওয়া হলে আমরা কি হতবুদ্ধি হয়ে যাই না ? 
স্বরাষ্ট্রমন্ত্রীর বক্তব্যটি আমাদের জন্য যথেষ্ট বড় একটি ধাক্কা ছিল ।  তার সঙ্গে যোগ হয়েছে আওয়ামী লীগের যুগ্ম সাধারণ সম্পাদক মাহবুবউল আলম হানিফের বক্তব্য ।  দীপনের বাবা বুকে অনেক বড় কষ্ট এবং ক্ষোভ নিয়ে বলেছিলেন ,  তিনি তার ছেলে হত্যার বিচার চান না ।  শুধু দীপনের বাবা নন ,  অভিজিতের স্ত্রী রাফিদা আহমেদ বন্যাও বলেছেন ,  তিনিও তার স্বামী হত্যার বিচার চান না ।  শুধু তাই নয় ,  তিনি বলেছেন যে ,  নিশ্চিতভাবেই টুটুল এবং দীপনের স্ত্রী ,  অনন্তের বোন কিংবা রাজীব ,  বাবু অথবা নিলয়ের বন্ধুরাও নিশ্চয়ই বিচার চায় না ।  দীপনের বাবা আবুল কাসেম ফজলুল হক কিংবা অভিজিতের স্ত্রী রাফিদা আহমেদ বন্যার বক্তব্যের ভেতরের দুঃখ ,  কষ্ট বা অভিমানটুকু বুঝতে আমাদের কারও এতটুকু সমস্যা হয়নি ।  যে দেশের সরকারের কাছে ব্লগার বা নাস্তিক নামের এই অভিশপ্ত মানুষগুলোর প্রাণের বিন্দুমাত্র দাম নেই ,  যে দেশের সরকার মনে করে ,  তাদের মৃত্যু নিয়ে প্রকাশ্যে একটি বাক্যও উচ্চারণ করা যাবে না ,  কারণ সেটি  ‘ স্পর্শকাতর ।  যে দেশের বড় একটা অংশ মনে করে ,  এই মানুষগুলো নিজেরাই তাদের ওপর হত্যাকাণ্ডের দায় টেনে এনেছে ,  সে দেশে বিচারের দাবি করে কে তার আত্মসম্মানটুকু বিসর্জন দেবে ?  এ দেশে ধর্মান্ধ জঙ্গি গড়ে তোলার প্রক্রিয়া বন্ধ না করে ,  সমাজকে আরও সহনশীল না করে শুধু কয়েকজন কম বয়সী তরুণ হত্যাকারীদের বিচার করে ফাঁসিতে ঝুলিয়ে কী লাভ ? 
তাই দীপনের বাবার বিচার না চাওয়ার পেছনের হাহাকারটি বুঝতে আমাদের কোনো সমস্যা হয়নি কিন্তু আওয়ামী লীগের যুগ্ম সাধারণ সম্পাদক মাহবুবউল আলম হানিফ সেটা বোঝার চেষ্টাও করলেন না ।  তিনি দীপন এবং তার বাবাকে প্রতিপক্ষ রাজনৈতিক দলের নেতাকর্মী হিসেবে ধরে নিয়ে একেবারে ঢালাও একটি রাজনৈতিক বক্তব্য দিয়ে দিলেন ।  তিনি বললেন ,   ‘ হত্যাকারীর আদর্শে বিশ্বাসী বলেই পুত্র দীপন হত্যার বিচার চাননি বাবা আবুল কাসেম ফজলুল হক ।  কী ভয়ঙ্কর নিষ্ঠুর একটি কথা !  বাবা সন্তান হত্যাকারীর আদর্শে বিশ্বাসী অর্থাৎ পরোক্ষভাবে হলেও সন্তান হত্যার জন্য বাবাও কোনো না কোনোভাবে দায়ী ।  সংবাদপত্রে এই বাক্যটি নিজের চোখে দেখেও আমার বিশ্বাস হতে চায় না ।  সদ্য সন্তানহারা একজন বাবাকে উদ্দেশ করে একজন মানুষ এ রকম একটা উক্তি করতে পারে ?  রাজনীতিবিদ হলেও কি পারে ?  এ দেশে সত্যিই কি এ রকম মানুষ আছে ,  যারা এভাবে চিন্তা করতে পারে ?  নাকি এটাই সরকারের মনের কথা ,  কোনো না কোনোভাবে কথাটি গণমাধ্যমে প্রচার করার কাজটি মাহবুবউল আলম হানিফ করে দিয়েছেন ?  আমি দেশের সব মানুষের পক্ষ থেকে দীপনের পরিবারের কাছে ক্ষমা চাই যে ,  এ দেশের একজন রাজনীতিবিদের মুখ থেকে এ রকম একটি উক্তি বের হয়েছে । 
অথচ আমার চোখে এখনও ছবিটি জ্বলজ্বল করছে ,  যেখানে জামায়াতে ইসলামীর একজন নেতা হাস্যোজ্জ্বল মাহবুবউল আলম হানিফের সঙ্গে হাত মেলাচ্ছেন এবং ছবির নিচে লেখা আছে ,  সেই নেতা জামায়াতে ইসলামী ত্যাগ করে আওয়ামী লীগে যোগ দিয়ে মাহবুবউল আলম হানিফের নির্বাচনী প্রচার করছেন ।  তখনই ছবিটি এবং ছবির নিচের খবরটি আমার কাছে অবিশ্বাস্য মনে হয়েছিল ।  এখন দীপনের বাবাকে উদ্দেশ করে করা তার এই উক্তিটির কথা পড়ে হঠাৎ করে পুরো বিষয়টিকে এক ধরনের উৎকট রসিকতা বলে মনে হচ্ছে । 
খবরের কাগজে দেখেছি ,  আওয়ামী লীগের যুগ্ম সাধারণ সম্পাদক মাহবুবউল আলম হানিফ তার এই উক্তিটির জন্য দুঃখ প্রকাশ করেছেন ।  পুরোপুরি লজ্জিত - বিব্রত অনুশোচনার যন্ত্রণায় জর্জরিত মানুষের দুঃখ প্রকাশ নয় ,  তার বক্তব্যের একটি নতুন ব্যাখ্যা তিনি বলতে চেয়েছিলেন ,  হত্যাকারীর বিচার না চাইলে হত্যাকারীরাই উৎসাহিত হয়ে যাবে !  তিনি যেটি বলতে চেয়েছিলেন এবং যেটি বলেছিলেন ,  এই দুটি বাক্যের মাঝে আকাশ - পাতাল পার্থক্য ।  স্বরাষ্ট্রমন্ত্রীর বক্তব্য পড়ে আমার শুধু একটা শব্দের অর্থ নিয়ে বিভ্রান্তি হয়েছিল ।  আওয়ামী লীগের যুগ্ম সাধারণ সম্পাদকের বক্তব্য পড়ে আমার বাংলা ভাষা নিয়েই বিভ্রান্তি হয়ে গেছে ।  
মাহবুবউল আলম হানিফ বলেছেন ,  হত্যার বিচার না চাইলে হত্যাকারীরা উৎসাহিত হয়ে যায় ।  আমি তার বাক্যটি দিয়েই এই সরকারকে প্রশ্ন করতে চাই ,  হত্যাকারীদের বিচার করা না হলে হত্যাকারীরা কী করে ?  উত্তরটি আমরা সবাই জানি ।  কারণ ,  সেটি আমরা একেবারে নিজের চোখে দেখতে পাচ্ছি ।  একেবারে রাজীব থেকে শুরু করে দীপন পর্যন্ত কোনো একটি হত্যাকাণ্ডের বিচার শেষ করা দূরে থাকুক ,  হত্যাকারীদের ধরে কি বিচারের চেষ্টা হয়েছে ?  আমরা জানি ,  শুধু যে করা হয়নি তা নয় ,  তাদেরকে বিচার করার ব্যাপারে সরকারের বিন্দুমাত্র উদ্যোগ নেই ।  শুধু যে উদ্যোগ নেই তা নয় ,  যতবার ব্লগার হত্যাকাণ্ড নিয়ে কথা হয়েছে ,  ততবার সরকারের লোকজন উল্টো ব্লগারদের সংযতভাবে লেখালেখি করার উপদেশ দিয়েছেন ।  তাদের বক্তব্য যতবার পড়েছি ,  ততবার আমার মনে হয়েছে হত্যা করে খুনিরা যতটুকু অপরাধী হয়েছে ,  অসংযতভাবে লেখালেখি করে ব্লগাররা তার থেকে অনেক বেশি অপরাধী হয়েছে ।  দোষটি হত্যাকারীর নয়  –  দোষটি ব্লাগারদের ,  দোষটি লেখকদের । 
৩ . 
আমি ঠিক জানি না ,  এই সরকার বুঝতে পারছে কিনা যে ,  তারা খুব দ্রুত জনবিচ্ছিন্ন হয়ে যাচ্ছে ।  এই সরকারের মাঝে একটা আত্মতুষ্টির ভাব চলে এসেছে ,  বিচিত্র এক ধরনের স্তাবকের জন্ম হয়েছে এবং সময়ে - অসময়ে তারা নিজেরাই নিজেদের ঢাকঢোল পিটিয়ে যাচ্ছে ।  উচ্ছৃঙ্খল ছাত্রলীগের তাণ্ডব ,  দলের নেতাকর্মীদের অত্যাচার ,  ভয়ঙ্কর এক ধরনের দুর্নীতি ,  পরীক্ষায় প্রশ্ন ফাঁস ,  একেবারে শিশু ছাত্রদের পরীক্ষায় নকল করার হাতে - কলমে শিক্ষা ,  সব পর্যায়ের শিক্ষকদের অসন্তোষ ,  কিছু সাংসদের বেপরোয়া আচরণ ,  মন্ত্রীদের বেফাঁস কথা ,  সংবাদপত্রের ওপর এক ধরনের অলিখিত সেন্সরশিপ ,  ৫৭ ধারা দিয়ে দেশের তরুণদের কণ্ঠরোধ  –  এ রকম ঘটনাগুলো দিয়ে খুব ধীরে ধীরে তারা সাধারণ মানুষদের মাঝে এক ধরনের ক্ষোভের জন্ম দিয়েছে ।  এখন তার সঙ্গে যোগ হয়েছে লেখক - প্রকাশক হত্যাকাণ্ড নিয়ে সরকারের বিস্ময়কর এক ধরনের নির্লিপ্ততা ।  যুদ্ধাপরাধীদের বিচারের অঙ্গীকার দিয়ে এ দেশের তরুণদের ভোটে আওয়ামী লীগ ক্ষমতায় এসেছে ।  বাংলাদেশের তরুণদের বিশাল এই অংশকে উপেক্ষা করা যাবে না ।  তারা কিন্তু সরকারের হেফাজত তোষণ নীতি দেখে মোটেও আহ্লাদিত নয় ।  তারা বুঝে গেছে ,  এই সরকার ব্লগার - লেখক - প্রকাশক হত্যাকাণ্ডের বিচার করতে মোটেও আন্তরিক নয় ।  শুনে অবিশ্বাস্য মনে হতে পারে ,  অনেকে বিশ্বাস করতে শুরু করেছে ,  সরকার কোনো এক ধরনের দুর্বোধ্য রাজনৈতিক সমীকরণ সমাধান করার জন্য নিজেরাই এই ঘটনাগুলো ঘটিয়ে যাচ্ছে কিংবা ঘটতে দিচ্ছে ।  গত কয়েকদিনে এ দেশের অসংখ্য মানুষ ,  বিশেষ করে তরুণদের ভেতর এক ধরনের হতাশা ও ক্ষোভের জন্ম নিয়েছে ।  আমি পঁচাত্তর দেখেছি ।  তাই এই হতাশা এবং ক্ষোভকে খুব ভয় পাই ।  যারা ভয়ঙ্কর কিছু করতে চায় ,  তারা সাধারণের ভেতরে এই হতাশা আর ক্ষোভের জন্য অপেক্ষা করে । 
এ দেশের তরুণদের আমি অনেক গুরুত্ব দিই ।  আমাদের দেশের ইতিহাসে আমরা অনেকবার দেখেছি ,  তারা এ দেশের সবচেয়ে বড় বড় সিদ্ধান্ত নেওয়ার জন্য কাজ করেছে ।  তারা না থাকলে ভাষা আন্দোলন হতো না ,  মুক্তিযুদ্ধ হতো না ,  স্বৈরাচারবিরোধী আন্দোলন হতো না  –  যুদ্ধাপরাধীর বিচারও হতো না ।  কাজেই যখন দেখি তরুণরা ক্ষুব্ধ এবং হতাশ ,  তখন আমি ভয় পাই ।  দেশটি সম্পূর্ণ উল্টো দিকে রওনা দিয়েছিল ,  এই সরকার দেশটিকে সঠিক পথে এনেছে ,  তার জন্য আমার কৃতজ্ঞতার শেষ নেই ।  কিন্তু একেবারে অবহেলায় এই সরকার যদি নিজেদের অবস্থানটা সবার কাছে প্রশ্নবিদ্ধ করে ফেলে ,  সেটি খুব দুঃখের একটা ব্যাপার হবে ।  সরকারকে বুঝতে হবে ,  হেফাজতে ইসলাম বা সাম্প্রদায়িক গোষ্ঠী তার আপনজন নয়  –  তার আপনজন হচ্ছে এ দেশের প্রগতিশীল ,  অসাম্প্রদায়িক ,  আধুনিক এবং শিক্ষিত তরুণরা । 
একই সঙ্গে আমি তরুণদের কাছে সবিনয় অনুরোধ করব ,  আমরা যে স্বপ্ন নিয়ে মুক্তিযুদ্ধ করে এ দেশটি পেয়েছি ,  সেই স্বপ্নটি যেন কেউ ভূলুণ্ঠিত করতে না পারে ।  এ দেশ সবার  - সেই কথাটি যেন তারা সবার কাছে পৌঁছে দেয় । 
৪ .  
আমি এখনও বিশ্বাস করতে পারি না ,  আমার স্বজনরা হাসপাতালের বিছানায় যন্ত্রণায় ছটফট করছে ।  আমি তাদের সুস্থ হয়ে প্রিয়জনের কাছে ফিরে যাওয়ার অপেক্ষা করছি । 
দীপনের জন্য আমি সেই কথাটি বলতে পারছি না ।  প্রিয় দীপন ,  তুমি যে কষ্ট নিয়ে আমাদের ছেড়ে চলে গেছ ,  এ দেশে আর কাউকে যেন সেই কষ্ট নিয়ে যেতে না হয়  –  সৃষ্টিকর্তার কাছে সেই প্রার্থনা করি । 





ভাঙ্গা রেকর্ড 



১ . 
পরীক্ষার প্রশ্ন প্রত্র ফাসের ব্যাপারটা গুরুত্বপূর্ণ মানুষদের নজরে আনার জন্য আমি অনেক দিন থেকে চেষ্টা করে আসছিলাম ,  খুব একটা লাভ হয় নি  ।  তাই শেষ পর্যন্ত আমাকে গত শুক্রবার একটি নাটকীয় কাজ করতে হল ,  আগের দিন পত্রিকায় একটা লেখা পাঠিয়ে ,  আমি সেখানে লিখলাম বিষয়টার প্রতিবাদ হিসাবে পরের দিন শুক্রবার আমি শহীদ মিনারে একটা প্ল্যাকার্ড নিয়ে বসে থাকব ।  তখন অনেকেই আমার কাছে জানতে চাইল কখন কিভাবে আমি সেখানে যাব ।  সাংবাদিকেরা ,  টেলিভিশন চ্যানেল গুলো আমার সাথে যোগাযোগ করার চেষ্টা করল কিন্তু আমি কারো কোন প্রশ্নের উত্তর দিলাম না ।  পুরো বিষয়টি ছিল একান্তভাবেই আমার ব্যক্তিগত প্রতিবাদ ,  সেখানে আমি নিজে থেকে কাউকেই ডাকতে পারি না ।  কারো সাথে যোগাযোগ করতে পারি না ।  নিজের উদ্যোগে কেউ চলে আসলে সেটি ভিন্ন কথা । 
শুক্রবার অনেকেই শহীদ মিনারে চলে এল ।  সেখানে বিশ্ববিদ্যালয়ের ছাত্র ছাত্রীরা আছে ,  স্কুলের শিশুরা আছে ,  এইচ এস সি পরীক্ষার্থীরা আছে ,  বেশ কিছু শিক্ষক আছেন ,  এক দুইজন গৃহিণীও আছেন ।  কিছুক্ষনের ভেতর সংবাদপত্র ,  রেডিও এবং টেলিভিশনের সাংবাদিকেরাও চলে আসতে শুরু করলেন ।  বৃষ্টিতে ভিজতে আমার খুব ভাল লাগে আর সত্যি সত্যি ঝুম বৃষ্টি শুরু হল ,  অন্যদের বৃষ্টিতে ভিজতে কেমন লাগে আমি জানি না ,  কিন্তু শহীদ মিনারে প্রায় সবাই সেই বৃষ্টিতে কাক ভেজা হয়ে গেল ।  আমি অনেককে বৃষ্টিতে ভেজার কথা শুনলে আতকে উঠতে দেখিছি ।  কিন্তু সবাইকে বলে রাখি আমাদের দেশের বৃষ্টির মত সুন্দর আর কিছু নেই ।  বৃষ্টিতে ভিজলে জ্বর হয় আমার জীবনে সেটি কখনো ঘটেনি । 

শহীদ মিনারে একটা প্ল্যাকার্ড নিয়ে আমার বসে থাকার কথা ছিল ,  আমি তাই খুব যত্ন করে একটা প্ল্যাকার্ড তৈরি করে সেখানে লিখে নিয়ে গেলাম  “ প্রশ্ন ফাঁস মানিনা মানবনা ছেলে মেয়েদের স্বপ্ন ধ্বংস হতে দিব না ।  “  আজকাল ক্যামেরার কোন অভাব নেই তাই সেখানে প্রচুর ছবি তোলা হল এবং আমি প্ল্যাকার্ড নিয়ে বসে আছি সেই ছবিটা নিশ্চয়ই ফেসবুককে ভালোভাবে ছড়িয়ে পড়লো ।  কিন্ত আমি আসলে এই বিষয়টার কথা বলতে যাচ্ছি না ,  অন্য একটা কথা বলতে চাচ্ছি ।  প্লে - কার্ড হাঁতে আমার শহীদ মিনারে বসে থাকার ছবিটি নিয়ে একটা বিচিত্র ঘটনা ঘটল ।  কোন একজন ছবির প্ল্যাকার্ড এ আমার লেখার নামে খানিকটা পরিবর্তন করে সেই ছবিটা ফেসবুক এ ছেড়ে দিল ।  এখন এই ছবিটা দেখলে যে কেউ ভাববে আমি যে শুধু মাত্র প্রতিবাদ করছি তা নয় প্রশ্ন ফাঁস হওয়া পরীক্ষা গুলো বাতিলও করার দাবি জানাচ্ছি । 
প্রশ্ন ফাঁস হয়ে যাওয়ার এই মহা বিপর্যয়ের জন্য ঠিক কি করতে হবে আমি কিন্তু সে বিষয়ে সুনির্দিষ্ঠ একটি দুটি কথা বলেছি ।  কাউকে সব পরীক্ষা বাতিল করে নতুন করে পরীক্ষা নেয়ার পরামর্শ দেইনি ।  কিন্তু আমি সেটাই দাবী করছি কিছু মানুষ এই সংবাদটা প্রচার করার জন্য খুব ব্যস্ত ।  কারণটা কি সেটি এখনো আমার কাছে রহস্য ।  আমার জীবনে এটি নতুন কোন রহস্য নয় ,  একসময় স্বাধীনতা বিরোধী ধর্মান্ধরা আমার বিরুদ্ধে লেগে থাকত ,  এখন অন্যরাও তাদের সাথে যোগ দিচ্ছে । 
যাই হোক শহীদ মিনারে প্ল্যাকার্ড নিয়ে বসে থাকার কারনে একটা খুব বড় কাজ হল ,  হটাৎ করে সারা দেশের সব মানুষ জানতে পারল দেশে খুব বড় একটা বিপর্যয় ঘটে গেছে ।  যারা দীর্ঘ দিন থেকে মেনে নিয়েছিল যে ,   “ পরীক্ষা মানেই হল প্রশ্ন ফাঁস ”  তারাও এবার নড়ে চড়ে বসলো ।  যে সব সংবাদপত্র এতদিন ভুলেও প্রশ্নপত্র ফাঁস নিয়ে একটি লাইন ও লিখেনি তারা সম্পাদকীয় লিখতে শুরু করল ,  যে টেলিভিশন চ্যানেল প্রশ্ন ফাঁস নিয়ে কিছু প্রচার করেনি তারা আমাকে কিংবা আমার মত শিক্ষকদের টক শোতে ডাকতে শুরু করলো ,  এমনকী শিক্ষাবিদেরাও প্রশ্ন পত্র ফাঁস নিয়ে কলাম লিখতে শুরু করলেন ।  একটা সমস্যার অস্তিত্ব স্বীকার করে নেয়া হলেই সুধু মাত্র সেই সমস্যার সমাধান করা যায়  –  মনে হল শিক্ষা মন্ত্রনালয় সেটি পুরোপুরি স্বীকার করে না নিলেও দেশের মানুষ সেটা স্বীকার করে নিয়েছে ।  কাজেই বিষয়টাকে আর সম্ভবতঃ ধামা চাপা দিয়ে রাখা যাবে না । 
তবে সংবাদ মাধ্যমকে নিয়ে আমার এখন কিছু বক্তব্য রয়েছে -  তাদের দায়িত্বটি আমি এখনো পুরোপুরি বুঝতে পারছি না ।  এবারে যে ব্যাপক ভাবে প্রশ্ন পত্র ফাঁস হয়েছে সেটি নিয়ে আমার কিংবা পরীক্ষার্থীদের মাঝে তিল পরিমান সন্দেহ নেই ।  পরীক্ষার আগে যে প্রশ্নটি এসেছে দুদিন পর সেই প্রশ্নটিই পরীক্ষায় আসছে এখানে সন্দেহ করার জায়গাটি কোথায়  ?  কিন্তু সংবাদ মাধ্যম গুলো কেন জানি পুরো বিষয়টি এখনো নিশ্চিত সত্য বলে স্বীকার না করে এটি অভিযোগ বলে গা বাঁচিয়ে সংবাদ পরিবেশন করে যাচ্ছে ।  এটি শুধুমাত্র একটা অভিযোগ নাকি সত্যি সত্যি এটা ঘটেছে সেটি প্রমাণ করার দায়িত্ব কার ?  আমার নাকি সংবাদ মাধ্যমের ?  আমি চোখে আঙুল দিয়ে দেখিয়ে দেবার পরও সংবাদ মাধ্যম কেন সেটি বিশ্বাস করে এটাকে একটি সত্য ঘটনা হিসেবে প্রচার করে না ?  কেন তারা এটাকে শুধুমাত্র একটা অভিযোগ হিসেবে বিবেচনা করে ? 
যাই হোক ,  প্রশ্ন ফাঁস নিয়ে এই চেঁচামেচিতে কিছু কাজ হয়েছে ।  বুয়েট ঢাকা বিশ্ববিদ্যালয়ের কিছু ছাত্র - ছাত্রী প্রতিবাদ হিসেবে শহীদ মিনারে নিয়মিত উপস্থিত হচ্ছে ।  খবরের কাগজে দেখতে পেলাম আগামী ১১ জুন শিক্ষা মন্ত্রণালয়ে শিক্ষার ব্যাপারে আলোচনা করার জন্যে দেশের গুরুত্বপূর্ণ সব শিক্ষাবিদদের ডাকা হয়েছে ।  সরাসরি এখনো বলা হয়নি যে তাদেরকে প্রশ্ন ফাঁস নিয়েই আলোচনা করার জন্যে ডাকা হয়েছে কিন্তু আমি আশা করছি এই সময়ে দেশের বড় শিক্ষাবিদদের ডাকা হলে তাঁরা নিশ্চয়ই এই ব্যাপারটা তুলে আনবেন ।  আমি এখন খুব আগ্রহ নিয়ে এই এগারো তারিখের মিটিংয়ের জন্য অপেক্ষা করে আছি । 
২ . 
শুক্রবার ভোর বেলা আমি শহীদ মিনারে বসে ছিলাম ,  বিকেল বেলা এক পুরস্কার বিতরণী অনুষ্ঠানে আমার মাননীয় শিক্ষামন্ত্রীর সাথে দেখা হল ।  প্রশ্ন ফাঁসের মত এত বড় বিপর্যয়ের জন্য কেউ না কেউ নিশ্চয় দায়ী ,  যেহেতু কাউকে সেই দায় নেবার জন্য এগিয়ে আসতে দেখা যাচ্ছে না তাই খুব স্বাভাবিক ভাবেই দায়টুকু শিক্ষামন্ত্রীর ঘাড়েই এসে পরবে ।  পুরস্কার বিতরণী সেই অনুষ্ঠানে ও তখন তাকে শিশু সাহিত্যের পাশাপাশি প্রশ্ন ফাঁস নিয়ে কিছু কথা বলতে হল ।  মঞ্চে অনেকে বসে ছিলাম তার মাঝে বেছে বেছে শুধু আমাদের দুজনের ছবি তুলে সেই ছবিটা সংবাদ মাধমে প্রচার করা হয়েছে ।  শুনেছি সেই ছবি নিয়ে ফেসবুক জগতে অনেক ধরনের সমালোচনা হয়েছে  ।  আমি কখনই ফেসবুক এর আলোচনা সমালোচনা দেখি না ,  দেখার সুযোগ ও নেই তাই ঠিক কোন বিষয়টিকে সমালোচনা করা হয়েছে জানি না ।  কিন্তু কোন বিষয়ে কারো সাথে সাময়িক মত পার্থক্য থাকলে আমি তার পাশে কেন বসতে পারব না আমি সেটা বুঝতে পারিনি ।  বিশেষ করে যখন একটা পুরস্কার দেবার জন্য আমাকে সেখানে ডেকে নিয়ে আয়োজকরা আমাকে সেখানে বসিয়েছেন । 
আমার সাথে মাননীয় শিক্ষামন্ত্রীর খুব ভালো সম্পর্ক তাই সেদিন ও নানা বিষয় নিয়ে কথাবার্তা হয়েছে ।  তিনি প্রশ্ন ফাঁস নিয়ে তৈরী করে দেওয়া তদন্ত কমিটির সাথে ফোনে কথা বলে তখনই আমার সাথে কথা বলার জন্য ব্যবস্থা করে দিলেন । 
আমি সিলেট থাকি ,  শুক্র ,  শনিবার কিংবা ছুটি ছাঁটায় ঢাকা যেতে পারি । তাই তদন্ত কমিটিকে পরের দিন শনিবারেই তাড়া হুড়ো করে আমার সাথে দেখা করতে হলো ।  ঢাকা শহরে একটা নির্দিষ্ট সময়ে কোথাও হাজির হওয়ার মতো বিড়ম্বনা আর কিছুতে নেই ,  তাই ছুটির দিনে ভিন্ন ভিন্ন জায়গা থেকে ভিন্ন ভিন্ন সদস্যদের এক জায়গায় উপস্থিত হতে তাদের অনেক বেগ পেতে হয়েছিল ।  তদন্ত কমিটির সদস্যরা দীর্ঘ সময় বসে আমার কথা শুনলেন ,  আমার রাগ দুঃখ ক্ষোভ হতাশা সবকিছুই খুব সমবেদনার সঙ্গে গ্রহণ করলেন ।  আমি আমার কথাগুলো শুধু পত্রপত্রিকার কলাম লিখে গুরুত্বপূর্ণ জায়গায় পৌঁছানোর চেষ্টা করেছিলাম ,  এই তদন্ত কমিটির সদস্যদের দিয়েও সেটি সঠিক জায়গায় পৌছাতে পারলে নিজেকে অনেকটা হলেও সান্ত্বনা দিতে পারব । 
৩ . 
আমি এক সময়ে অনিয়মিতভাবে পত্রপত্রিকায় লিখতাম ।  আজকাল নিয়মিতভাবে লিখি ।  নিয়মের বাইরেও যদি কিছু একটা লিখি পত্রপত্রিকাগুলো সাধারণত সেগুলো ছাপাতে আপত্তি করে না ।  মজার ব্যাপার হলো আমি যা লিখি বা যেভাবে লিখি এই দেশের অসংখ্য মানুষ তার চাইতে অনেক সুন্দর করে অনেক গুছিয়ে লিখতে পারে ।  আমি বিশেষভাবে চমৎকৃত হই যখন দেখি কমবয়সী তরুণ - তরুণী কিংবা কিশোর - কিশোরীরা খুব গুরুত্বপূর্ণ একটা বিষয়ে কিছু একটা লেখে ।  প্রশ্ন ফাঁসের ব্যাপারে অনেকেই আমার কাছে অনেক কিছু লিখেছে সবই ব্যক্তিগত চিঠির মতো ,  আমি সেগুলো থেকে তাদের মনের কিছু কথা পাঠকদের জন্যে তুলে দিচ্ছি ।  ফাঁস হয়ে যাওয়া প্রশ্ন পেয়ে একজন লিখেছে ,   “  … আমার প্রথম পত্র পরীক্ষা ভয়ঙ্কর খারাপ হয়েছে ।  ফাঁস হওয়া প্রশ্ন এসেছে দেখে লিখতে ইচ্ছে হয়নি ।  ঘেন্না লেগেছে ।  এখনো পড়ছি না ,  রুচি হচ্ছে না ।  কি হবে পড়ে বলবেন ?  আমার আর কিছুতেই কিছু যায় আসে না ।  এই সিস্টেম আমার জীবনকে তছনছ করতে পারবে না ।  আমি এত সস্তা না ।  আর পারলে করুক !  ”  এ রকম একটা চিঠি পেলে কেমন লাগে সেটা অনুমান করা খুব কঠিন নয় ।  তারপরও আমি ছেলেমেয়েগুলোর মনের জোর দেখে চমৎকৃত হই ।  আরেকজন লিখেছেন ,   “  …  .  আমার ছোট ভাই চাকরির পাশাপাশি প্রাইভেট পড়ায় ।  তার একটা ভয়ানক অভিজ্ঞতার কথা শুনে আমি ভীষণ মর্মাহত হয়েছিলাম ।  গত ২০১৩ সালের এসএসসি পরীক্ষার সময় হিসাব বিজ্ঞান পরীক্ষার পূর্ব রাতে সে দেখে তার এক ছাত্র বাজারে ঘুরছে ।  সে তাকে পরীক্ষার কথা স্মরণ করে দিলে সে বলে যে তার পড়তে হবে না কারণ প্রশ্ন তার হাতে এবং প্রস্তুতি শেষ ।  আমার ভাই তাকে বলে ,  সে প্রশ্নের বিশ্বাসযোগ্যতা কি ?  ছাত্রের উত্তর ছিল ,   “ স্যার গণিত পাইছিলাম হুবহু কমন ,  ইংরেজি দ্বিতীয় পত্র ১০০ %  অতএব হিসাববিজ্ঞান নিয়া চিন্তা নাই ,  অবশ্যই কমন পড়বেই ।  ”  পরের দিন দেখা গেল ঐ ছাত্রের কথাই সত্যি এবং সে হিসাব বিজ্ঞানে এ প্লাস এবং মোট জিপিএ ৪ . ৮৮ পেয়েছে ।  অথচ এই ছাত্র পাস করবে কি না তা নিয়ে সবাই চিন্তিত ছিল ।  এই হলো বাস্তবতা । 
এই চিঠির গুরুত্বপূর্ণ বিষয়টা কী সবাই লক্ষ্য করেছে ?  আমরা শেষ পর্যন্ত এই বছরের এইচএসসি পরীক্ষার প্রশ্নপত্র ফাঁস নিয়ে হইচই করছি ।  এই চিঠিতে কিন্তু এসএসসি পরীক্ষার কথা বলা হয়েছে -  শুধু তাই নয় গত বছরের এসএসসি যার অর্থ প্রশ্ন ফাঁস আসলে হঠাৎ করে ঘটে যাওয়া একটা বিপর্যয় নয় ,  এটা একটা নিয়মিত ঘটনা ।  আমি যতদূর জানি শুধু এসএসসি নয় ,  পিএসসি এবং জেএসসিতেও এটা ঘটছে ।  যখন ভয়ঙ্কর অন্যায়কে নিয়মিত গ্রহণযোগ্য ঘটনা হিসেবে মেনে নেয়া হয় তার চাইতে সর্বনাশা কিছু হতে পারে বলে আমার জানা নেই । 
এবারে একজন মায়ের লেখা একটা চিঠি :   “  … নিরুপায় হয়ে আপনাকে লিখছি ।  আমার মেয়ে একজন এইচএসসি পরীক্ষার্থী ।  প্রথম পরীক্ষার পরের দিন থেকেই জানতে পারি প্রশ্নপত্র ফাঁস হচ্ছে ।  শুধু অভিভাবক হিসেবে নয় ,  নীতিগত কারণে এবং বিশ্বাস থেকেও বললাম বিভ্রান্ত হয়ো না ,  মিসগাইড করার জন্যও কেউ কেউ বিভ্রান্তি ছড়ায় ।  তখনও জানি না আমার জন্য কী বিস্ময় অপেক্ষা করছে ।  ফিজিক্স সেকেন্ড পেপার পরীক্ষা দিয়ে এসে বলল ,  আম্মু আমার আশেপাশে ম্যাক্সিমাম মেয়ে প্রশ্ন পেয়েছে ।  ”  জিজ্ঞাসা করলাম কিভাবে ?  বলল ফেসবুকে । 
 …  এরপর ওকে বললাম সেখানে ঢুকলেই যদি প্রশ্ন পাওয়া যায় তুমি নাও ।  দেখলাম মেয়ের চোখে পানি ।  আমাকে বলল ,  আমি তো পড়েছি ,  আমি কোন প্রশ্ন দেখব না ।  বললাম ,  তুমি যদিও মনে করছ এটা অপরাধ আমি মনে করছি এটা অপরাধ নয় ।  …  আমি বা তুমি কারও শরণাপন্ন হচ্ছি না বা টাকা খরচ করছি না ।  ফেসবুকের মতো গণমাধ্যমে এটা প্রচার করা হচ্ছে ।  এটা সবার দেখার জন্য ।  সবাই প্রশ্ন দেখে পরীক্ষা দেবে ,  তোমার থেকেও ভালো রেজাল্ট করবে তখন কষ্ট হবে ।  তাছাড়া ভর্তির ক্ষেত্রে তো তুমি পিছিয়ে যাবে ।  মেয়ে রাজি হলো না ।  আমি ওর মনের ওপর চাপ দিলাম না ।  ফিজিক্স সেকেন্ড পেপার আশপাশে সবার পরীক্ষা ওর থেকে ভালো হলো ফাঁস হওয়া প্রশ্ন দিয়ে ।  এরপর ১৭ দিন গ্যাপ তারপর কেমিস্ট্রি পরীক্ষা ।  পরীক্ষার আগের রাতে নেটে গেলাম রাত একটায় দেখলাম প্রশ্ন চলে এসেছে ।  ল্যাপটপ নিয়ে মেয়ের পাশে যেয়ে বললাম একটা লুক দাও ।  মেয়ে কড়া সুরে বার বার বলল  ‘ না ’  -  চলে আসলাম ।  আর কিছু ওকে বলিনি ।  ম্যাথ ফার্স্ট পেপার পরীক্ষায় একই ঘটনার পুনরাবৃত্তি ।  প্রশ্ন ফাঁস ।  সবার পরীক্ষা এক্সিলেন্ট ওর পরীক্ষাও ভাল তবে যেহেতু হলে বসে চিন্তা করে করেছে সময়ে কুলাতে পারেনি ।  ৪ নম্বর ছেড়ে আসতে হয়েছে ।  চেহারায় কষ্টের ছাপ ।  সঙ্গে ২ / ১ জন বান্ধবী ছিল যারা প্রশ্ন দেখত না ।  তারাও সেদিন দেখেছে ।  ভয় পেলাম কি জানি নার্ভাস ব্রেক ডাউন না হয়ে যায়  …  ।  আপনার কাছে আমার জিজ্ঞাসা ,  আমার মেয়ে কি সেই ফাঁস হওয়া প্রশ্ন নিয়ে পরীক্ষা দেওয়া ছেলেমেয়েদের দলে পড়ে গেল না ?  ও কি সেই বদনাম থেকে কলঙ্ক থেকে নিজেকে মুক্ত রাখতে পারবে যাদের দিকে মানুষ আঙ্গুল তুলে দেখাবে ওরা ২০১৪ সালের ফাঁস হওয়া প্রশ্ন নিয়ে এইচএসসি পাস করেছে ।   …  ” 
এই চিঠিটা থেকে বোঝা যায় কিভাবে অভিভাবকেরা না চাইলেও শেষ পর্যন্ত অন্যায়ের কাছে অসহায়ভাবে মাথা নত করতে বাধ্য হয়ে যান ।  তবে যে বিষয়টি এখনো আমাকে আশা নিয়ে বাঁচতে শেখায় ,  সেটি হচ্ছে শত প্রলোভনেও কমবয়সী একটা মেয়ে মাথা উঁচু করে সৎ থেকে যায় ।  আমার কাছে এ রকম অসংখ্য চিঠি আছে ,  আমি পড়ি এবং দীর্ঘশ্বাস ফেলি । 
৪ . 
প্রশ্ন ফাঁসের এই ব্যাপারটি এতো জটিল এবং এতো পরিপূর্ণ একটি বিপর্যয় যে এখান থেকে কিভাবে বের হয়ে আসা যাবে আমি সেটা ভেবে ভেবে কোন কূল কিনারা পাই না ।  তবে আমি মনে করি অবশ্য অবশ্যই এই মুহূর্তে সরকারের সবচেয়ে উচ্চ পর্যায় থেকে তিনটি কাজ করা উচিত ।  সেই কাজ তিনটি হচ্ছে : 
ক )  এই দেশের লাখ লাখ ছেলেমেয়ে খুব মন খারাপ করে বসে আছে ,  তাদের মনটি ভালো করে দেয়ার জন্যে কিছু বলতে হবে ।  তাদেরকে কী বলা হবে সেটি ভাবনা চিন্তা করে ঠিক করা যেতে পারে ,  কিন্তু কিছু একটা বলতেই হবে ।  বিশেষ করে যারা প্রশ্ন ফাঁস হয়ে যাবার পর সুযোগ পেয়েও সেই প্রশ্ন দেখেনি তাদেরকে একটা স্যালুট দিয়ে বলতে হবে ,  তোমরাই এই দেশের ভবিষ্যত । 
খ )  সামনেই বিশ্ববিদ্যালয় বা মেডিক্যালের ভর্তি পরীক্ষা ।  যারা এবারে এইচএসসি দিয়েছে তাদেরকে আশ্বস্ত করতে হবে যে ভর্তি পরীক্ষায় এইচএসসি এর ফলাফল যেন কোন বড় ভূমিকা রাখতে না পারে সেটি নিশ্চিত করা হবে ।  সকল বিশ্ববিদ্যালয়ের সঙ্গে যোগাযোগ করে সম্মিলিতভাবে এই কাজটি করতে হবে । 
গ )  তৃতীয় বিষয়টি আমার কাছে সবচেয়ে জরুরী ,  এই দেশের ভবিষ্যতের জন্য সবচেয়ে গুরুত্বপূর্ণ ।  সরকারকে ঘোষণা দিতে হবে অতীতে যা হবার হয়ে গেছে ,  কিন্তু ভবিষ্যতে এই বাংলাদেশে আর কোনদিন কোন প্রশ্ন ফাঁস হবে না ।  প্রশ্ন যেন ফাঁস না হতে পারে সেজন্যে তথ্যপ্রযুক্তি থেকে শুরু করে দেশের সকল উদ্ভাবনী ক্ষমতাকে সবাই মিলে ব্যবহার করবে কিন্তু প্রশ্ন আর কখনও ফাঁস হবে না । 
আমাদের প্রিয় দেশটির ভবিষ্যত যে কত সুন্দর সেটি সবাই অনুমান করতে পারে কী না আমি জানি না ।  অল্প কিছু দায়িত্বহীন কিন্তু গুরুত্বপূর্ণ জায়গায় বসে থাকা মানুষের জন্যে আমরা আমাদের সেই সুন্দর ভবিষ্যতটি কিছুতেই নষ্ট হতে দেব না ।  যদি কেউ চেষ্টা করে কাজ হোক আর না হোক ভাঙ্গা রেকর্ডের মতো আমি চিৎকার করতেই থাকব ! 





স্যার ,  কিছু একটা করুন 



এ বছরের এইচএসসি পরীক্ষার প্রশ্ন ফাঁস হয়েছে আমি এখন সেটা নিশ্চিতভাবে জানি; আমার কাছে তার প্রমাণ আছে ।  সারা দেশ থেকে পরীক্ষার্থীরা পরীক্ষার আগেই সেগুলো আমাকে পাঠিয়েছে ।  আমি তাদেরকে অনুরোধ করেছি সত্যি সত্যি যদি এগুলো পরীক্ষায় চলে আসে তাহলে তারা যেন আমাকে জানায় ।  পরীক্ষার পর তারা আমাকে জানিয়েছে ,  পরীক্ষার প্রশ্ন স্ক্যান করে আমাকে পাঠিয়েছে । 
পদার্থ বিজ্ঞানের ফাঁস হওয়া এবং সত্যিকারের প্রশ্নগুলো আমি সংবাদমাধ্যমে ছাপিয়ে দিয়েছিলাম ।  অন্যগুলো করিনি ,  রুচি হয়নি ,  প্রয়োজন মনে হয়নি ।  ফেসবুকে এবং ইন্টারনেটে সারা পৃথিবীর মানুষ যেটা জানে ,  আমাকে আলাদাভাবে কেন সেটা জানাতে হবে ?  তারপরও বলছি ,  পরীক্ষার আগেই যে প্রশ্নগুলো আমার কাছে এসেছে আমার কাছে তার প্রমাণ আছে ,  কেউ চাইলে দেখতে পারে । 
প্রশ্ন ফাঁসের একটি বিষয় আমাকে খুব অবাক করেছে ,  কোনো একটি অজ্ঞাত কারণে সংবাদমাধ্যমে সেটি একেবারেই গুরুত্ব পায়নি ।  আমি ভেবেছিলাম এটি সংবাদপত্রে হেডলাইন হবে ।  হয়নি ।  ভেবেছিলাম টেলিভিশনে রিপোর্টের পর রিপোর্ট হবে ।  হয়নি ।  ভেবেছিলাম দেশের বিবেক যে শিক্ষাবিদেরা আছেন ,  তারা কিছু বলবেন ।  বলেননি ।  ভেবেছিলাম শিক্ষা বিষয়ের এনজিওগুলো সোচ্চার হবে ।  তারা মুখ খুলেনি । 

আমার মনে হচ্ছে আমি বুঝি একা চিৎকার করে যাচ্ছি ,  শোনার কোনো মানুষ নেই ।  আমি অনেক আশা করে শিক্ষামন্ত্রীর দৃষ্টি আকর্ষণের চেষ্টা করেছিলাম ,  তাঁর দৃষ্টি আকর্ষিত হয়েছে কিন্তু কোনো লাভ হয়নি ।  তিনি আমার কথা বিশ্বাস করেননি ,  প্রশ্ন ফাঁসকে  ‘ সাজেশন ’  বলে উড়িয়ে দিলেন ।  শিক্ষাব্যবস্থার সঙ্গে জড়িত যে বড় বড় কর্মকর্তারা প্রশ্নটা ফাঁস করলেন ,  তাদের বিরুদ্ধে একটা কথা না বলে যারা এটা একে অন্যের কাছে বিতরণ করল ,  শুধু তাদেরকে দোষী সাব্যস্ত করলেন ! 
সমস্যা হচ্ছে ,  একটা দীর্ঘশ্বাস ফেলে পুরোটা ভুলে যাবার কোনো উপায় নেই ।  যে এগারো লক্ষ ছাত্রছাত্রী এইচএসসি পরীক্ষা দিয়েছে ,  তারা আমাদের আশা - আকাঙ্ক্ষার ছেলেমেয়ে ,  তারা আমাদের স্বপ্নের ছেলেমেয়ে ।  তারা একটি প্রজন্ম ।  একটু একটু করে ভবিষ্যতের স্বপ্ন দেখতে দেখতে তারা এতদূর এসেছে ।  এখন আমরা তাদের ছুঁড়ে ফেলে দিতে পারব না । 
এদের ভেতর কিছু ছেলেমেয়ে আছে যারা প্রশ্ন পেয়েও সেটি দেখেনি ,  নিজের মতো করে পরীক্ষা দিয়েছে ।  প্রশ্ন কঠিন ছিল বলে পরীক্ষা ভালো হয়নি ।  তারা ক্ষুব্ধ ,  কারণ যারা ফাঁস করা প্রশ্নে পরীক্ষা দিয়েছে তাদের পরীক্ষা অনেক ভালো হয়েছে ,  ভবিষ্যতের সকল সুযোগ এখন তাদের জন্যেই উন্মুক্ত হয়ে আছে ।  যারা নিজের কাছে সৎ থেকেছে ,  তাদের ভবিষ্যৎ অনিশ্চিত ।  যখন স্বপ্ন শুরু হয় তখনই তাদের স্বপ্ন ধূলিস্মাৎ হয়ে যাচ্ছে । 
যারা ফাঁস করা প্রশ্ন পড়ে পরীক্ষা দিয়েছে তাদের ভেতর এখন তীব্র অপরাধবোধ ।  তারা এই অনৈতিক কাজটি মোটেও করতে চায়নি ,  প্রশ্ন ফাঁস না হলে তারা সেটি করত না ।  প্রলোভন দেখিয়ে তাদের পরিচিত বন্ধু - বান্ধব ,  অনেক সময় শিক্ষকরা ,  এমনকি বাবা - মা তাদেরকে এখানে ঠেলে দিয়েছে ।  এই অপরাধবোধ একেকজনের ভেতরে একেকভাবে কাজ করছে ।  কিন্তু একটি বিষয় সত্যি ,  কারও ভেতরে কোনো আনন্দ নেই । 
যার অর্থ ,  এই দেশের এগারো লক্ষ পরীক্ষার্থীর কারও ভেতরে কোনো আনন্দ নেই ।  পুরো একটি প্রজন্মকে এত পরিপূর্ণভাবে ক্ষুব্ধ আর হতাশাগ্রস্ত কি এর আগে কেউ কখনও করতে পেরেছে ?  রাষ্ট্রীয়ভাবে এর আগে কি কেউ কখনও একটা তরুণ প্রজন্মকে অন্যায়কে দেখেও না দেখার ভান করে দুর্নীতির পাঠ দিয়েছে ?  মনে হয় না । 
এই ছাত্রছাত্রীরা প্রশ্ন ফাঁস করেনি ।  কোনো রিকশাওয়ালা প্রশ্ন ফাঁস করেনি ।  গার্মেন্টসের কোনো মেয়ে প্রশ্ন ফাঁস করেনি ।  কোনো শ্রমিক ,  কোনো চাষী ,  কোনো দিনমজুর প্রশ্ন ফাঁস করেনি ।  প্রশ্ন ফাঁস করেছে শিক্ষা মন্ত্রণালয় কিংবা শিক্ষাব্যবস্থার খুব উপরের দিকের মানুষ ।  যারা প্রশ্ন প্রণয়ন করেন ,  যারা প্রশ্ন ছাপান ,  যারা সেগুলো বিতরণ করেন ,  তারা । 
এই দেশের এত বড় সর্বনাশ করেছে কারা ,  আমরা কি সেটা কখনও - ই জানতে পারব না ?   “ প্রশ্ন ফাঁস হয়নি ”  বলে এই দেশের সবচেয়ে বড় অপরাধীদের কেন রক্ষা করার চেষ্টা করতে হবে ? 
এই দেশের শিক্ষার্থীরা আমাকে শুধু একটা কথাই বলছে ,   “ স্যার ,  কিছু একটা করেন !  ”  আমি কী করব ?  যা করতে পারি ,  একটুখানি লেখালেখি –  সেটা তো যথেষ্ট করেছি ,  কোনো লাভ হয়নি ।  এর আগের লেখায় কথা দিয়েছিলাম ,  যদি কিছুই করতে না পারি তাহলে অন্তত প্রতিবাদ হিসেবে একটা প্ল্যাকার্ড নিয়ে শহীদ মিনারে বসে থাকব । 
তাই ঠিক করেছি ,  এই শুক্রবার সকাল থেকে দুপুর পর্যন্ত একটা প্ল্যাকার্ড নিয়ে বসে থাকব  ( খুব আশা করছি তখন যেন আকাশ কালো হয়ে ঝমঝম করে বৃষ্টি পড়ে ।  বৃষ্টিতে ভিজতে আমার খুব ভালো লাগে )  ।  অপরাহ্নে আমাকে একটি সংগঠন পুরস্কার দেবে ,  তা না হলে সারাদিন বসে থাকতাম । 
কেন আমি এটা করতে যাচ্ছি ?  না ,  আমি মোটেও আশা করছি না কিছু একটা হবে ।  যদি হওয়ার থাকত এতদিন হয়ে যেত ।  তবুও আমি আমার একান্ত ব্যক্তিগত এই প্রতিবাদটি করব আমার দেশের ছেলেমেয়েদের জন্যে ।  তাদেরকে বলব ,  তোমরা আশা হারিও না ,  স্বপ্ন হারিও না ।  আমরা এই দেশের স্বপ্ন দেখি তোমাদের সুখের দিকে তাকিয়ে ।  তোমরা যদি স্বপ্ন না দেখ ,  আমরা তাহলে কী নিয়ে স্বপ্ন দেখব ? 
আমি তাদেরকে বলব ,  তোমরা নিজেকে অপরাধী ভেব না ,  তোমরা হতাশাগ্রস্ত হয়ো না ।  তোমরা হতভাগা নও ,  হতভাগা আমরা ,  যারা তোমাদেরকে এখনও স্বপ্ন দেখার সুযোগও করে দিতে পারি না । 
ফরিদপুরের সেই পরীক্ষার্থী তরুণটি ,  যে ফাঁস হয়ে যাওয়া প্রশ্ন নিয়ে পাগলের মতো এক জায়গা থেকে অন্য জায়গায় ছুটে বেড়িয়েছে ,  যাকে সবাই দূর দূর করে তাড়িয়ে দিয়েছে ,  আমি তার কাছে এই দেশের পক্ষ থেকে ক্ষমা চাই ।  আমি তাকে বলতে চাই ,  আমি তোমার ক্ষোভটুকু অনুভব করতে পারি ,  একদিন এই দেশে নিশ্চয়ই তোমার মতো তরুণদের এই তীব্র ক্ষোভ নিয়ে পাগলের মতো পথে পথে ছুটতে হবে না ।  আমরা পারিনি ,  তোমরা ভবিষ্যতের প্রজন্মকে সেই দেশ উপহার দিতে পারবে । 
সরকারের উদ্দেশ্যে কি কিছু বলব ?  জানি ,  কোনো লাভ নেই ,  তবুও বলছি ।  এটি কোনো দাবি নয় ,  এটি বিনীত একটি অনুরোধ ।  প্রশ্ন ফাঁস হয়েছে ,  সেটি স্বীকার করুন ।  সমস্যাটা আছে ,  সেটা মেনে নিলেই শুধু সেই সমস্যার সমাধান করা যায় ।  সমস্যাটা অস্বীকার করলে সেই সমস্যার সমাধান কেমন করে হবে ? 
প্রশ্ন ফাঁস হয়েছে মেনে নেবার পর এই ভয়াবহ বিপর্যয় থেকে মুক্তি পাবার জন্যে কী করতে হবে সেটা বের করার জন্যে একটি পাবলিক হিয়ারিংয়ের ব্যবস্থা করুন ।  দেশের মানুষের কাছে ,  ছাত্র - শিক্ষক - বুদ্ধিজীবী - শিক্ষাবিদদের কাছে জানতে চান কী করা যেতে পারে ।  আমি নিশ্চিত ,  তারা সঠিক বাস্তব একটা সমাধান বের করে দেবেন । 
আমরা জেনে গেছি মন্ত্রণালয় বা শিক্ষাব্যবস্থার মাঝে অনেক মানুষ আছে যাদের এই দেশের জন্যে কোনো মায়া নেই ।  কিন্তু এই দেশের সাধারণ মানুষের বুকের ভেতর দেশের জন্যে গভীর ভালোবাসা রয়েছে ,  তারা এই দেশটিকে ধ্বংস হতে দেবে না । 





মাননীয় শিক্ষামন্ত্রীর কাছে অনুরোধ 



এই নিয়ে পর পর তিনবার আমি একই বিষয় নিয়ে লিখছি ,  বিষয়টি হচ্ছে পরীক্ষার প্রশ্ন ফাঁস ।  প্রথমবার আমি ফাঁস হওয়া প্রশ্ন আর এইচএসসি পরীক্ষার প্রশ্ন পাশাপাশি বসিয়ে পত্র - পত্রিকায় পাঠিয়েছি ।  পরীক্ষার প্রশ্নপত্র ফাঁস হওয়ার এরকম অকাট্য একটা প্রমাণ পাবার পর শিক্ষা মন্ত্রণালয়কে কিছু একটা করতে হবে বলে আমার ধারণা ছিল ।  আমার ধারণাটা ভুল ছিল ।  শিক্ষা মন্ত্রণালয় কিছু করেনি ।  আমি দ্বিতীয়বার তাই আরেকটু বড় করে লিখেছি ,  শিক্ষা মন্ত্রণালয়কে সরাসরি কয়েকটা প্রশ্নও করেছি ,  তারা আমাকেই তার উত্তর দিবে আমি সেটা কখনো ভাবিনি কিন্তু প্রশ্নপত্র ফাঁস হয়েছে সেটা অন্তত মেনে নিবে এরকম আশা ছিল ।  আমার আশা পূরণ হয়নি ,  হয়তো লেখাটা তাদের চোখে পড়েনি ।  এবারে তাই লেখার শিরোনামে  ‘ শিক্ষামন্ত্রী ’  কথাটা ঢুকিয়ে দিয়েছি ,  নিশ্চয়ই কারো চোখে পড়বে ।  আমার অবশ্য আরো একটা উদ্দেশ্য আছে এই দেশের যে অসংখ্য ছেলে মেয়ে এই মুহূর্তে এইচএসসি পরীক্ষা নামে প্রহসনের ভেতর দিয়ে যাচ্ছে আমি তাদেরকে জানাতে চাই ,  সেই প্রহসনের জন্য আমাদের কারো বুকের মাঝে আত্মতৃপ্তি নেই ,  তারা যেরকম হতাশা ,  ক্ষোভ আর যন্ত্রণায় ছটফট করছে আমরাও ঠিক একইভাবে হতাশা ক্ষোভ আর যন্ত্রণায় ছটফট করছি । 
প্রশ্নপত্র ফাঁস হওয়া নিয়ে আমি প্রথম যে লেখাটা লিখেছিলাম তখন আমার হাতে পদার্থ বিজ্ঞানের প্রশ্নগুলো ছিল ।  এখন রসায়নের প্রশ্ন আছে ।  এগুলোও আমি পত্র - পত্রিকায় দিতে পারতাম কিন্তু কোনো লাভ হবে না বলে নোংরা ঘাটাঘাটি করতে ইচ্ছে করছে না ।  সবচেয়ে বড় কথা ফেসবুক থেকে যখন যার প্রয়োজন এগুলো নামিয়ে নিতে পারবে আমার দেয়া না দেয়াতে কিছু আসে যায় না । 
একটা ব্যাপার আমার কাছে এখনো রহস্যের মত মনে হচ্ছে ।  পাবলিক পরীক্ষার প্রশ্ন ফাঁস হয়ে যাওয়ার ব্যাপারটি খুবই ভয়ানক একটা ব্যাপার ,  আমি ভেবেছিলাম এটা নিয়ে বুঝি সারা দেশে তুলকালাম ঘটে যাবে কিন্তু অবাক হয়ে দেখলাম কিছুই ঘটেনি ।  পত্র - পত্রিকার বা মিডিয়ার যে সব মানুষজনকে আমি চিনি তাদেরকে ফোন করে আমি ব্যাপারটা জানতে চাইলাম তারাও ব্যাপারটা আমাকে বোঝাতে পারলেন না ।  আচ্ছা আচ্ছা ভাবে মনে হল সবাই ধরেই নিয়েছে এরকমই ঘটতে থাকবে এবং যেহেতু চেঁচামেচি করে কিছুই হবে না ,  তাহলে খামোকা চেঁচামেচি করে কী হবে ?  কি সর্বনাশা কথা !  আমিও ব্যাপারটা খানিকটা অনুমান করতে পারি ,  যে দেশে সরকারের র্যাব বাহিনী সরকারের পুরো প্রশাসনকে ব্যবহার করে এক দুইজন নয় সাত সাতজন নিরপরাধ মানুষকে প্রকাশ্য দিনের বেলায় সবার সামনে ধরে নিয়ে খুন করে নদীর তলায় ডুবিয়ে রাখতে হাত লাগায় সেই দেশে কী এখন  ‘ তুচ্ছ ’  পরীক্ষার প্রশ্নপত্র ফাঁস নিয়ে বিচলিত হবার সময় আছে ? 

তারপরেও আমার মনে হয় আমাদের বিচলিত হতে হবে ।  তার কারণ একজন তরুণ কিংবা - তরুণী যদি তার স্বপ্ন দেখার বয়সটিতেই আশাহত হয় ,  হতাশাগ্রস্ত হয় ,  অপমানিত হয় ,  ক্ষুব্ধ হয় কোনো কারণ ছাড়াই তীব্র অপরাধবোধে ভুগতে থাকে তাহলে সে কেমন করে বেঁচে থাকবে ?  এইচএসসি - এর প্রশ্নপত্র ফাঁস হতে শুরু করার পর অসংখ্য ছেলে মেয়ে আমার সাথে যোগাযোগ করেছে তাদের ক্ষোভ - অভিযোগ - হতাশা আমাকে জানিয়েছে ।  আমি এর আগে সবসময়েই সবাইকে আশার কথা শুনিয়ে এসেছি ,  এই প্রথমবার আমি পরিষ্কার করে কিছু বলতে পারছি না ।  আমার কাছে সবচেয়ে কঠিন ই - মেইল পাঠিয়েছে একজন ছাত্রী ।  পরীক্ষার প্রশ্নপত্র ফাঁস হওয়ার পরও সে নিজের সততার কাছে মাথা উঁচু করে থেকেছেন ।  ফাঁস হওয়া প্রশ্ন সে দেখেনি ,  নিজের মত করে পড়াশোনা করে পরীক্ষা দিয়েছে ।  পরীক্ষা দেওয়ার পর জানতে পেরেছে তার চারপাশের সবাই ফাঁস হয়ে যাওয়া প্রশ্নে পরীক্ষা দিয়ে এসেছে ,  সবার পরীক্ষা  ‘ ভালো ’  হয়েছে — শুধু তার পরীক্ষা ভালো হয়নি ,  প্রশ্নপত্র কঠিন ছিল ভালো হওয়ার কোনো সুযোগ ছিল না ।  মেয়েটি আমার কাছে জানতে চেয়েছে ,  প্রশ্ন ফাঁস হয়েছে জানার পরও যেহেতু পরীক্ষা বাতিল হয়নি ,  বাতিল হবে সেরকম কোনো আলোচনাও নেই ,  তার অর্থ সবাই পার হয়ে যাবে শুধু সে পার হবে না ।  সততার জন্য সে খুব বড় একটা মূল্য দেবে ,  ভর্তি পরীক্ষায় সুযোগ পাবে না ,  জীবনের স্বপ্নটি শুরু হবার আগেই ধূলিসাত্ হয়ে যাবে ।  আমি তাকে কী বলে সান্ত্বনা দেব ?  তাকে বলব ,  বাংলাদেশে এটাই নিয়ম ?  এই দেশে আমরা সত্ মানুষের জীবনটা ইচ্ছে করে ছারখার করে দেই ?  আমি একে বলব যে ,  তোমার অসত্ হওয়া উচিত ছিল ,  তুমি নির্বোধের মত সত্ থেকেছ এখন তার জন্য মূল্য দাও ?  কেউ একজন আমাকে কী বলবে ,  আমরা কী আনুষ্ঠানিকভাবে একটা জাতিকে অসত্ বানিয়ে দেয়ার প্রজেক্ট হাতে নিয়েছি ?  আমরা কী অন্যায়কে অন্যায়ও বলতে পারব না ? 
সম্ভবত অন্য সবার মত আমারও হাল ছেড়ে দেয়া উচিত ছিল ।  বলা উচিত ছিল যেহেতু শিক্ষা মন্ত্রণালয় কখনোই স্বীকার করেনি যে ,  প্রশ্ন ফাঁস হয়েছে ,  উল্টো সবাইকে উপদেশ দেয়া হয়েছে গুজবে কান না দিতে ।  যারা গুজব ছড়াচ্ছে তাদেরকে শাস্তি দেয়ার হুমকি দেয়া হচ্ছে ।  সেই হিসেবে আমি হয়তো রাষ্ট্রের চোখে শান্তি - শৃঙ্খলা নষ্ট করার দোষে দোষী একজন মানুষ ।  আমার হয়তো লম্বা লম্বা কয়েকটা দীর্ঘশ্বাস ফেলে ডিজিটাল বাংলাদেশ জাতীয় বড় বড় কোনো বিষয় নিয়ে মাথা ঘামানো উচিত ছিল ।  কিন্তু যতবার আমি এই দেশের ছেলে - মেয়েদের কথা ভাবি ,  যারা অন্যায়কে প্রশ্রয় না দিয়ে সত্যিকার ছাত্র বা ছাত্রীর মত লেখাপড়া করে নিজের ভবিষ্যেক ধ্বংস করেছে ততবার আমার মনে হয় কিছুতেই এই বিষয়টাকে ভুলে যেতে দেয়া যাবে না ।  আমাকে চেষ্টা করতে হবে ,  যেন কর্তৃপক্ষ আগে হোক পরে হোক এই বিষয়টার দিকে নজর দেয় ।  এটি মোটেও এমন একটি বিষয় নয় যে ,  অল্প কিছু দুর্নীতিবাজ মানুষ তাদের অল্প কয়জন দুর্নীতিবাজ ছেলে - মেয়েদেরকে একটা সুযোগ করে দিয়েছে লক্ষ লক্ষ পরীক্ষার্থীর তুলনায় তাদের সংখ্যা এতো কম যে ,  এই বিষয়টা উপেক্ষা করলেও সত্যিকার অর্থে দেশের এমন কিছু ক্ষতি হবে না ।  এটি মোটেও তা নয় ,  আজকাল বাংলাদেশের স্কুল ,  কলেজ ,  বিশ্ববিদ্যালয়ের ছাত্র - ছাত্রীদের ফেসবুক একাউন্ট আছে তারা এই ফেসবুক একাউন্ট ব্যবহার করে চোখের পলকে ফাঁস হয়ে যাওয়া প্রশ্নপত্র নামিয়ে আনছে ।  নামিয়ে আনার পর একে অন্যকে পৌঁছে দিয়েছে ।  যাদের কম্পিউটার ইন্টারনেট নেই তাদের ফ্যাক্স ফটোকপি আছে কাজেই লক্ষ লক্ষ ছেলে - মেয়ের হাতে এগুলো পৌঁছে গেছে । 
এটি উপেক্ষা করা যায় সেরকম একটি সমস্যা নয় ,  এটি এই দেশের লক্ষ লক্ষ ছাত্র - ছাত্রীর জীবনে সর্বনাশ ডেকে আনছে সেরকম একটি সমস্যা । 
আমি এই লেখাটি লিখছি মাননীয় শিক্ষামন্ত্রীর দৃষ্টি আকর্ষণ করার জন্য ।  আমাদের দেশে যে কয়জন মন্ত্রী সাধারণ মানুষের ভালোবাসা পেয়েছেন তিনি তাদের একজন ।  জনপ্রিয় মন্ত্রীদের নিয়ে যখনই জরিপ করা হয় তিনি তখন সবার উপরে থাকেন ।  তার কারণও আছে ,  স্কুল - কলেজের লেখাপড়া নিয়ে তার আগ্রহ আছে ।  বছরের প্রথমদিন তার কারণে বাংলাদেশের সব ছেলে - মেয়ে হাতে নতুন বই পেয়ে যায় ।  শুধু বইয়ের সংখ্যা দেখলে পৃথিবীর যে কোনো মানুষের মাথা ঘুরে যাবে ।  বইগুলো একটার পর আরেকটা রাখা হলে সারা পৃথিবী দুইবার ঘুরে আসবে — বাচ্চাদের অনুপ্রাণিত করার জন্য আমি সুযোগ পেলেই তাদের এই কথাটা বলে অবাক করে দিয়েছি ।  আমি মাননীয় শিক্ষামন্ত্রীর সাথে প্রত্যন্ত অঞ্চলে কলেজ উদ্বোধন করতে গিয়েছি ।  সমাবর্তন বক্তা হিসেবে আমি তার পাশে বসে ছাত্র - ছাত্রীদের ডিগ্রী পেতে দেখেছি ।  ছাত্র - ছাত্রীদের সাথে সাথে আমিও তার কথা শুনে দেশের ভবিষ্যত্ নিয়ে স্বপ্ন দেখতে শিখেছি ।  কাজেই প্রশ্ন ফাঁসের ব্যাপারটা তার নজরে আনা হলে তিনি কিছু একটা করবেন না ,  আমি সেটা বিশ্বাস করি না ।  তাই আমি অনেক আশা করে এই লেখাটি লিখছি ।  আমি আশা করছি ,  তিনি কষ্ট করে হলেও এই লেখাটুকু পড়বেন । 
আমি তার কাছে বেশি কিছু চাই না ,  ছোট একটা বিষয় চাই ।  তিনি শুধু একটা সত্যি কথা বলবেন ,  জাতিকে জানাবেন এবারের এইচএসসি পরীক্ষায় একটা বিপর্যয় ঘটে গেছে ,  পরীক্ষার প্রশ্নপত্র ফাঁস হয়ে গেছে ।  আমি চাই এই দেশের ছেলে - মেয়েরা অন্যায়কে অন্যায় হিসেবে জানতে শিখুন ,  অপরাধকে অপরাধ হিসেবে স্বীকার করে নিতে শিখুন ।  তার বেশি কিছু নয় ।  একটা দেশের পুরো প্রজন্মকে যদি আমরা অনৈতিক হিসেবে গড়ে তুলি তাহলে সেই দেশকে নিয়ে আমরা কী করব ? 
যদি মাননীয় শিক্ষামন্ত্রী পরীক্ষার প্রশ্নপত্র ফাঁস হয়ে যাবার ঘটনাটি মেনে নেন তাহলে যারা প্রশ্ন ফাঁস করেছে তাদেরকে ধরার চেষ্টা করা যাবে ।  আমি এই দেশের একটা সত্যি কথা জানি ,  যদি কোনো অপরাধীকে ধরার ইচ্ছে থাকে তাহলে তাদের ধরা যায় ।  যেসব অপরাধীকে ধরা যায় না তাদেরকে আসলে ধরার চেষ্টা করা হয় না ।  আমরা আশা করব ,  এই ঘটনার তদন্ত হবে ,  অপরাধীদের ধরা হবে ,  তাদের শাস্তি হবে ।  ভবিষ্যতে যেন আর কখনো এ ধরনের ঘটনা না ঘটে সেটি নিশ্চিত করা হবে ।  আমি জানি এটি করা সম্ভব । 
এমনটি কী হতে পারে যে ,  এই লেখাটি মাননীয় শিক্ষামন্ত্রীর চোখে পড়ল না ?  কিংবা তার চাইতেও দুঃখজনক একটা ব্যাপার ঘটল ,  লেখাটি তার চোখে পড়ল ,  কিন্তু তার পরেও তিনি পরীক্ষার প্রশ্ন ফাঁসের ঘটনাটা স্বীকার করলেন না  — তাহলে আমরা কী করব ? 
অন্যেরা কী করবে জানি না ,  কিন্তু আমি কী করব মনে মনে ঠিক করে রেখেছি ।  তাহলে আমি শহীদ মিনার কিংবা এরকম কোনো একটা জায়গায় খবরের কাগজ বিছিয়ে বসে থাকব ।  হাতে একটা প্ল্যাকার্ড রাখব সেখানে লিখব ,   “ প্রশ্ন ফাঁস মানি না ,  মানব না ।  আমাদের ছেলে - মেয়েদের অসত্ হতে দেব না ।  ” 
তাতে কী কোনো লাভ হবে ?  সম্ভবত হবে না ।  যখন এই দেশের ছেলে - মেয়েরা ক্ষুব্ধ চোখে আমাকে বলবে ,   “ স্যার ,  আমরা এ কেমন দেশে বাস করি ?  কেন এতো বড় অন্যায় আমাদের মেনে নিতে হবে ?  ” 
আমি তখন অন্তত তাদের চোখের দিকে তাকিয়ে বলব ,   “ তোমরা আমাকে ক্ষমা করো  —  আমি কিন্তু চেষ্টা করেছিলাম ।  ” 





প্রশ্নপত্র ফাঁস হওয়া কী অপরাধ নয় ?  



০১ . 
আমি খুব আশাবাদী মানুষ ।  আমার পরিচিত মানুষেরা আমার এই লাগামছাড়া আশাবাদ দেখে খানিকটা কৌতুক অনুভব করেন ,  আমি তাতে কিছু মনে করি না ।  তার প্রথম কারণ ,  এই আশাবাদের কারণে আমি অন্যদের থেকে অনেক বেশি আনন্দে দিন কাটাই ।  দ্বিতীয় কারণ ,  আমার দীর্ঘজীবনে আমার বেশিরভাগ আশাবাদই সত্য প্রমাণিত হয়েছে । 
এই দেশ নিয়েও আমি সবসময় খুব আশাবাদী ।  আমার নিজের চোখেই দেখছি ,  দেশটি আর দারিদ্রে মুখ থুবড়ে পড়া দেশ নয় ।  দেশটির অর্থনীতি আগের থেকে অনেক বেশি শক্ত ।  অর্থনৈতিকভাবে শক্তিশালী পাশের দেশের মানুষ থেকে আমাদের দেশের মানুষ অনেক দিক থেকেই বেশি শান্তিতে আছেন ।  এ রকম তথ্য আমি অমর্ত্য সেনের লেখা থেকে জেনেছি । 
এখন পর্যন্ত আমাদের দেশের অর্থনীতি চালিয়ে যাচ্ছে গার্মেন্টসের মেয়েরা ,  প্রবাসী শ্রমিকেরা এবং খেত - খামারের চাষীরা ।  আমাদের মতো শিক্ষিত মানুষেরা এখনও দেশের অর্থনীতিতে সে রকম কিছু দিতে পারেনি ,  কিন্তু আমি সেটা নিয়ে মোটেও নিরাশ নই ।  আমি সবসময় জোর গলায় বলি ,  আমাদের দেশের স্কুলের ছাত্রছাত্রীই হচ্ছে প্রায় তিন কোটি  ( কানাডার লোকসংখ্যার সমান )  ।  আর এই ছাত্রছাত্রীরা ঠিকভাবে লেখাপড়া শিখে যখন খেটে খাওয়া মানুষজনের পাশে দাঁড়াবে ,  তখন দেশের চেহারা পাল্টে যাবে । 
আমি অনেক জোর দিয়ে এই কথাটি বলতাম ।  কিন্তু গত সপ্তাহের পর থেকে এই কথাটি বলার আগে আমার বুক থেকে ছোট একটা দীর্ঘশ্বাস বের হয়ে আসছে ।  গত সপ্তাহে আমি নিশ্চিত হয়েছি ,  এই দেশে পাবলিক পরীক্ষার প্রশ্ন নিয়মিত ফাঁস হয়ে যাচ্ছে এবং আমাদের দেশের সরকার নিয়মিতভাবে সেটা অস্বীকার করে যাচ্ছে । 
পরীক্ষা লেখাপড়ার একটি গুরুত্বপূর্ণ অংশ ।  আমাদের মতো দেশে পরীক্ষাটা আরও অনেক বেশি গুরুত্বপূর্ণ ।  তার কারণ সব ছাত্রছাত্রীই পরীক্ষায় ভালো করতে চায় ।  তাই পরীক্ষাটি যদি খুব ভালোভাবে নেওয়া যায় ,  অর্থাৎ পরীক্ষা পদ্ধতিটা যদি সঠিক হয় ,  তাহলে এই পরীক্ষায় ভালো করার চেষ্টা করতে গিয়েই ছেলেমেয়েরা সবকিছু শিখে ফেলে । 

আমাদের যদি ভালো স্কুল না থাকে ,  ভালো শিক্ষক না থাকে ,  ভালো পাঠ্যবই না থাকে –  কিন্তু খুব চমৎকার একটা পরীক্ষা পদ্ধতি থাকে ,  তাহলেও আমরা লেখাপড়ায় অনেক এগিয়ে যাব ।  দেশে যখন সৃজনশীল পরীক্ষা পদ্ধতি এসেছে ,  আমরা তখন খুব খুশি হয়েছিলাম ।  মোটামুটি নিশ্চিত হয়েছিলাম যে ,  ছাত্রছাত্রীদের আর মুখস্ত করতে হবে না ,  এখন তারা চিন্তাভাবনা করে মাথা খাটিয়ে লেখাপড়া করতে পারবে । 
আমি একটিবারও ভাবিনি আমার দেশের সরকার ,  সরকারের শিক্ষাব্যবস্থা এই পরীক্ষার ব্যাপারে তাদের সমস্ত নিয়ন্ত্রণ হারিয়ে বসে থাকবে ।  তারা পরীক্ষার প্রশ্ন ফাঁস হতে দেবে আর সেটি নিয়ে তাদের বিন্দুমাত্র দায়িত্ববোধ থাকবে না ।  এই সরকারের শিক্ষা মন্ত্রণালয়ের অনুরোধে আমি অনেক কাজ করেছি ।  এখন আমি এক ধরনের বিস্ময় নিয়ে এই মন্ত্রণালয়টির দিকে তাকিয়ে থাকি ।  আমার নিজের চোখকে বিশ্বাস হয় না ,  যখন দেখি এই দেশের এত বড় বিপর্যয় নিয়ে তাদের কোনো রকম প্রতিক্রিয়া নেই ! 
শুধু যে শিক্ষা মন্ত্রণালয়ের প্রতিক্রিয়া নেই তা নয় ,  পত্রপত্রিকা বা টেলিভিশন চ্যানেলগুলোরও সে রকম প্রতিক্রিয়া নেই ।  আমি যে খবরের কাগজটি পড়ি সেখানে প্রশ্নপত্র ফাঁস হওয়ার খবরটি ছাপ হয়নি ,  সম্পাদকীয় লেখা হয়নি ,  দেশের গুণীজন উপসম্পাদকীয় লিখেননি । 
টেলিভিশন দেখার সুযোগ পাই না ,  তাই সেখানে কী হচ্ছে জানি না ,  কিন্তু ছোটখাট বিষয়ের জন্যেও টেলিভিশন চ্যানেলগুলো আমার মতামত নিতে চলে আসে ।  এবারে কেউ আসেনি ,  শুধুমাত্র একটি চ্যানেল আমার কাছে সেটি জানতে চেয়েছে ।  তাও সেটি ঘটেছে ,  কারণ আমি ফাঁস হওয়া প্রশ্ন এবং পরীক্ষার প্রশ্ন পাশাপাশি বসিয়ে খবরের কাগজগুলোতে একটা লেখা লিখেছিলাম । 
এই কাজটুকুও আসলে আমার করার কথা নয় ,  এটি করার কথা সাংবাদিকদের ।  কোনো একটা অজ্ঞাত কারণে বাংলাদেশের ভবিষ্যতের সবচেয়ে বড় বিপর্যয়টি সংবাদমাধ্যমের কাছে কোনো গুরুত্ব পায়নি ।  যদি প্রশ্নপত্র ফাঁস হওয়াতে পুরো জাতি অভ্যস্ত হয়ে গিয়ে থাকে এবং এটি আসলে এখন প্রচার করার মতো কোনো খবর নয় বলে পত্রপত্রিকা বিশ্বাস করে থাকে ,  তাহলে এর থেকে বড় বিপদে আমরা আগে কখনও পড়েছি বলে মনে হয় না । 
নিজের চোখে ফাঁস হয়ে যাওয়া এইচএসসির প্রশ্নপত্র দেখার পর আমি খোঁজখবর নিয়েছি এবং আমি এখন নিশ্চিতভাবে জানি পিএসসি এবং জেএসসির প্রশ্নপত্রও ফাঁস হয়েছিল ।  এই ছোট ছোট শিশুগুলোর মা - বাবা কিংবা শিক্ষক তাদের হাতে প্রশ্নগুলো তুলে দিয়ে তাদের সেটা পড়িয়েছে ।  শিশুগুলো সেগুলো পড়ে পরীক্ষা দিতে গিয়ে আবিস্কার করেছে ,  হুবহু সেগুলোই পরীক্ষায় এসেছে । 
তখন তাদের মনে বিস্ময় ,  আতঙ্ক কিংবা লোভ জন্মেছে কি না জানি না ,  কিন্তু আমি নিশ্চিতভাবে জানি এটি ছিল শিশুদের রাষ্ট্রীয়ভাবে দুর্নীতি শেখানোর প্রথম পদক্ষেপ ।  একটি দুটি শিশু তাদের আশেপাশে ঘটে যাওয়া ঘটনা থেকে অন্যায় করতে শিখে যেতে পারে ,  কিন্তু একটি রাষ্ট্র দেশের পুরো শিশুসমাজকে দুর্নীতি করতে শিখাতে পারে ,  এটি সম্ভবত পৃথিবীর আর কোথাও ঘটেনি । 
আমাদের শিক্ষা মন্ত্রণালয় ঘটনাগুলো স্বীকার করেনি ,  তাই এ রকম কাজ যে অন্যায় বাংলাদেশের কেউ এখনও সেটা জানে না ।  যারা প্রশ্নপত্র ফাঁস করেছে ,  তারা এই দেশের আইনে এখনও অপরাধী নয় ।  অপরাধীর শাস্তি অনেক পরের ব্যাপার ,  কিন্তু প্রশ্ন ফাঁস করা যে অপরাধ এই সরকার এখনও সেই ঘোষণাটিও দেয়নি । 
সরকার যদি প্রশ্ন ফাঁস হয়েছে সেই বিষয়টি স্বীকারই না করে তাহলে এত বড় একটা অপরাধ করার জন্যে কাউকে শাস্তি কীভাবে দেবে ?  যারা প্রশ্ন ফাঁস করার সঙ্গে জড়িত ,  যারা এই দেশের পুরো শিক্ষাব্যবস্থাকে ধুলোর সঙ্গে মিশিয়ে দিচ্ছে ,  তাদেরকে অপরাধী হিসেবে চিহ্নিত করে শাস্তি দেওয়া যাবে না –  এর কারণটি কী আমি বুঝতে পারছি না । 
শিক্ষা মন্ত্রণালয় যদি মনে করে থাকে একটা অন্যায় এবং অপরাধের বিচার নিয়ে মুখ না খুললেই বিষয়টার কথা মানুষ ভুলে যাবে ,  তাহলে তাদের মনে করিয়ে দেওয়া দরকার যে ,  সেটি সত্যি নয় ।  এই দেশের প্রত্যেকটি মানুষ এই ঘটনার কথা জানে; বিশেষ করে যে সব তরুণ - তরুণী এই প্রশ্নফাঁসের কারণে হতাশায় ডুবে গেছে ,  তাদের অভিশাপ থেকে কিন্তু কেউ মুক্তি পাবে না । 
০২ . 
আমার কাছে প্রথমবার যখন একটি মেয়ে ফোন করে প্রশ্ন ফাঁস হয়ে যাবার কথা জানিয়েছে তখন তার কাছে আমি ফাঁস হয়ে যাওয়া প্রশ্নগুলো চেয়েছিলাম ।  পরীক্ষা হওয়ার পর সে পরীক্ষার প্রশ্নপত্রটিও পাঠিয়েছিল ।  প্রশ্নপত্র ফাঁস হওয়া ছাড়াও পরীক্ষার প্রশ্নটি দেখে আমি আহত হয়েছিলাম অন্য কারণে ।  লক্ষ লক্ষ ছাত্রছাত্রী যে পরীক্ষা দিচ্ছে সেই পরীক্ষার প্রশ্নটি এত অযত্নে কেমন করে তৈরি করা হল ?  প্রশ্নে যে জঘন্য ছবিগুলো ব্যবহার করা হয়েছে এর চাইতে রুচিসম্মত সুন্দর ছবি আঁকার মতো কেউ কি প্রশ্নপত্র প্রণয়ন কমিটিকে সাহায্য করার জন্যে নেই ! 
সবচেয়ে বিচিত্র ব্যাপার হচ্ছে ,  একটা সমস্যার সমাধান করার জন্যে ধ্রুবগুলোর যে মানটুকু জানানো প্রয়োজন সেটি টাইপ করে লেখারও কেউ প্রয়োজন মনে করেনি !  অত্যন্ত অবহেলার সঙ্গে প্রায় দুর্বোধ্য হাতের লেখায় প্রশ্নপত্রে লিখে দেওয়া হয়েছে ।  দেখেই বোঝা যায় ,  প্রশ্নপত্র প্রণয়ন ,  টাইপ বা ছাপার পুরো ব্যাপারে কারও বিন্দুমাত্র মাথাব্যথা নেই ।  আমি বিশ্বাস করতেই রাজি নই যে ,  এত গুরুত্বপূর্ণ পরীক্ষার প্রশ্নপত্র আরেকটু গুরুত্ব দিয়ে করা সম্ভব ছিল না । 
পরীক্ষার প্রশ্নপত্র যে চরম অবহেলা রয়েছে তার আরও অনেক প্রমাণ আছে ।  আমার কাছে অনেক ছাত্রছাত্রী অভিযোগ করেছে ,  যারা ইংরেজি মাধ্যমে পরীক্ষা দিচ্ছে তাদের প্রশ্নে অনেক বড় বড় ভুল রয়েছে ।  পদার্থ বিজ্ঞানের প্রশ্নে এমন ভুল আছে ,  যার কারণে উত্তরে আকাশ - পাতাল পার্থক্য হয়ে যেতে পারে । 
অবহেলা ছাড়াও আরও সমস্যা আছে ।  ছাত্রছাত্রীরা অভিযোগ করেছে ,  জীববিজ্ঞান পরীক্ষার শতকরা ৮০ ভাগ প্রশ্ন গাইড বই থেকে বেছে নেওয়া হয়েছে ।  তারা আমার কাছে গাইড বইটির নামও উল্লেখ করে দিয়েছে । 
আমি সাংবাদিক নই ।  সাংবাদিক হলে তাদের অভিযোগটি যাচাই করে দেখতে পারতাম ।  এই মূহূর্তে আমার যাচাই করার সুযোগ নেই ,  কিন্তু এটি নিশ্চয়ই যাচাই করে দেখা সম্ভব ।  যদি দেখা যায় ,  সত্যিই প্রশ্নগুলো গাইড বই থেকে নেওয়া হয়েছে তাহলে কি যারা প্রশ্ন করেছেন তাদের বিরুদ্ধে ব্যবস্থা নেওয়া যায় না ? 
কেউ কি আমাকে বলতে পারবেন ,  এই দেশের ইতিহাসে কতবার কত প্রশ্ন ফাঁস হয়েছে ,  কিন্তু কখনও কি কারও বিরুদ্ধে কোনো ব্যবস্থা নেওয়া হয়েছে ?  হাতে হাতকড়া লাগিয়ে কখনও কি কোনো মানুষকে হাজতে নেওয়া হয়েছে ? 
ফেসবুক নামক একটি বিশেষ সামজিক নেটওয়ার্কিং - এর কারণে আজকাল ফাঁস হয়ে যাওয়া প্রশ্ন সবার মাঝে বিতরণ করা খুবই সহজ হয়ে গেছে ।  এই একটি দিকে বাংলাদেশ সত্যিকার ডিজিটাল যুগে পা দিয়েছে ।  মাঝে মাঝেই দেখতে পাই ,  কমবয়সী তরুণেরা ফেসবুকে বেফাঁস কোনো কথা বলে দেওয়ার কারণে পুলিশ কিংবা র‌্যাবের হাতে ধরা পড়ছে ,  জেল খাটছে ।  কিন্তু ফেসবুক ব্যবহার করে প্রকাশ্যে যখন ফাঁস হয়ে যাওয়া প্রশ্ন নিয়ে বাণিজ্য করা হয় ,  তখন কেন কখনও তাদের কাউকে ধরা হয় না ?  তারা কীভাবে সবসময় ধরাছোঁয়ার বাইরে থেকে যায় ? 
আমি কি শিক্ষা মন্ত্রণালয়ের কাছে খুব স্পষ্ট করে কয়েকটা প্রশ্ন করতে পারি ?  সত্যি কি প্রশ্নপত্র ফাঁস হয়েছে ?  যদি ফাঁস হয়ে থাকে তাহলে সেটি কি অপরাধ ?  যদি অপরাধ হয়ে থাকে তাহলে সেই অপরাধীদের ধরার জন্যে কি কোনো মামলা করা হয়েছে ?  শিক্ষা মন্ত্রণালয়ের অনেকের সঙ্গে আমার ব্যক্তিগত পরিচয় আছে ।  অনুগ্রহ করে আপনাদের কেউ কি আমার এই প্রশ্নটির উত্তর দেবেন ? 
০৩ . 
প্রশ্নপত্র ফাঁস হয়ে যাওয়ার ব্যাপারে আমি গত সপ্তাহে একটা ছোট লেখা লিখেছিলাম ।  তারপর অনেকেই আমার সঙ্গে যোগাযোগ করে কীভাবে তথ্যপ্রযুক্তি ব্যবহার করে প্রশ্নপত্র ফাঁস বন্ধ করা যায় সে সম্পর্কে নানা পদ্ধতির কথা বলেছেন । 
সত্যি কথা বলতে কী ,  যতক্ষণ পর্যন্ত প্রশ্নপত্র ফাঁস করার ব্যাপারটি সরকার স্বীকার করবে না ,  সেটাকে অপরাধ হিসেবে ঘোষণা দিয়ে অপরাধীদের ধরে শাস্তি দেবে না –  ততক্ষণ পর্যন্ত কোনো তথ্যপ্রযুক্তির কোনো পদ্ধতিই আসলে কাজ করবে না । 
সরকার যদি এই ভয়ংকর ব্যাপারটি ঘটেছে সেটা ঘোষণা দিয়ে স্বীকার করে নিয়ে অপরাধীকে ধরার চেষ্টা করে তাদের ভয়ংকর শাস্তি দিতে শুরু করে ,  তাহলে আর কিছুই করার প্রয়োজন হবে না ।  যে পদ্ধতিতে প্রশ্নপত্র তৈরি করা হয় ,  বিতরণ করা হয় ,  সেই পদ্ধতিইে প্রশ্ন ফাঁস হতে না দিয়ে পরীক্ষা নেওয়া যাবে । 
সত্যি কথাটি হচ্ছে ,  প্রশ্ন আসলে ফাঁস হয় না ,  প্রশ্ন ফাঁস হতে দেওয়া হয় । 
০৪ . 
এই দেশের ছেলেমেয়েদের কথা চিন্তা করে কয়দিন থেকে আমার মনটা খুব খারাপ ।  পিএসসি কিংবা জেএসসি পরীক্ষা দেওয়া শিশুদের ট্যালেন্টপুলে বৃত্তি দেওয়া হয় ।  যারা বৃত্তি পেয়েছে তারা আমাকে চিঠি লিখে বলেছে ,  যদিও তারা ফাঁস হয়ে যাওয়া প্রশ্ন ছাড়াই পরীক্ষা দিয়েছে ,  কিন্তু সবাই এখন তাদের দিকে বাঁকা চোখে তাকিয়ে নানা রকম কটূক্তি করেছে । 
যারা বৃত্তি পায়নি তাদের অনেকে আমাকে জানিয়েছে তাদের থেকে খারাপ পরীক্ষা দিয়ে অনেকে বৃত্তি পেয়ে গেছে; কারণ তাদের উপরের মহলে ধরাধরি করার লোক আছে ।  যেহেতু সাধারণের কাছে গোপন পরীক্ষায় পাওয়া আসল নম্বরের ভিত্তিতে এই বৃত্তি দেওয়া হয় ,  তাই এই পুরো পদ্ধতিটাই আসলে ভয়ংকর রকম অস্বচ্ছ ! 
এই শিশুদের অভিযোগ সত্য নয় ,  এই কথাটি পর্যন্ত কেউ জোর দিয়ে বলতে পারবে না ।  গ্রেডিং পদ্ধতি চালু করে নম্বর তুলে দেওয়া হয়েছে –  কিন্তু সেই নম্বর দিয়ে একটা ছাত্র বা ছাত্রীর ভবিষ্যৎও নির্ধারণ করা হয় এবং কেউ কোনোদিন সেটা জানতে পারবে না ।  এত বড় একটা অস্বচ্ছ ব্যাপার কীভাবে সবাই দিনের পর দিন সহ্য করে যাচ্ছে ,  আমি বুঝতে পারছি না । 
যারা এইচএসসি পরীক্ষা দিয়েছে তারা একটু বড় হয়েছে ।  এখন তাদের সেই বয়স ,  যে বয়সে তারা স্বপ্ন দেখতে শুরু করে ।  স্বপ্ন দেখতে শুরু করার আগেই তাদের স্বপ্ন ভেঙে দেওয়া হচ্ছে এবং সবচেয়ে দুঃখের ব্যাপার সেটি করছে তারাই যাদের স্বপ্ন দেখানোর কথা ।  যারা ফাঁস করা প্রশ্নপত্র পেয়ে সেটা পড়ে পরীক্ষা দিয়েছে ,  তাদের ভেতরে এক ধরনের অপরাধবোধ কাজ করছে  ( শুনেছি ছেলেমেয়েদের পরীক্ষা দেওয়ার জন্যে লেখাপড়া করতে বসিয়ে মায়েরা ফেসবুক অ্যাকাউন্ট তৈরি করে সেখান থেকে ছেলেমেয়েদের জন্যে ফাঁস হয়ে যাওয়া প্রশ্ন বের করে এনেছেন )  । 
ফাঁস হয়ে যাওয়া প্রশ্নপত্রে যারা পরীক্ষা দিয়েছে ,  তারা নিজেদের জন্যে নানা ধরনের যুক্তি দাঁড় করিয়ে নিয়ে অপরাধবোধটি কমানোর চেষ্টা করছে এবং সেটি হচ্ছে দুর্নীতি শেখার প্রথম ধাপ ।  এই ছেলেমেয়েগুলো কিন্তু নিজে থেকে দুর্নীতি করতে চায়নি ,  তাদেরকে জোর করে দুর্নীতির দিকে ঠেলে দেওয়া হয়েছে । 
যারা ফাঁস হয়ে যাওয়া প্রশ্ন ব্যবহার না করে পরীক্ষা দিয়েছে ,  তাদের ভেতর এখন একই সঙ্গে তীব্র হতাশা এবং ক্ষোভ ।  তাদের মুখে একটিই কথা ,   “ ফাঁস হয়ে যাওয়া প্রশ্ন দিয়েই যদি সবাই পরীক্ষা দিয়ে ভালো নম্বর পাবে ,  তাহলে সারা বছর এত মনোযোগ দিয়ে পড়ে আমার কী লাভ ?  ” 
এইচএসসি পরীক্ষার ফল বের হওয়ার পর বিভিন্ন বিশ্ববিদ্যালয়ে ভর্তিপরীক্ষা শুরু হয়ে ,  তখন এই ছেলেমেয়েগুলো সবচেয়ে বেশি ক্ষতিগ্রস্ত হবে ।  আমরা তাদেরকে সত্য এবং ন্যায়ের কথা বলি ,  কিন্তু অসত্য আর অন্যায়কে লালন করি –  এত বড় ভণ্ডামির উদাহরণ কি আর কেউ দিতে পারবে ? 
শিক্ষা মন্ত্রণালয়ের বড় বড় হর্তাকর্তারা ,  সরকারের বড় বড় লোকজন খুব শান্তিতে থাকেন ।  ছোট ছোট শিশুরা ,  এই দেশের কিশোর - কিশোরীরা ,  তরুণ - তরুণীরা তাদের ধারেকাছে যেতে পারে না ।  তারা পুলিশের প্রহরায় গাড়ি করে যান ,  তাদের চিঠি পড়তে হয় না ,  ই - মেইল দেখতে হয় না ।  এই শিশু - কিশোর - তরুণেরা কিন্তু আমার মতো মানুষের কাছে আসতে পারে ।  যখন তীব্র ক্ষোভ নিয়ে আমার কাছে অভিযোগ করে তখন আমি তাদেরকে কী বলে সান্ত্বনা দিব বুঝতে পারি না । 
তারপরও আমি তাদের সান্ত্বনা দেবার চেষ্টা করি ,  আমি তাদেরকে বোঝাই শেষ পর্যন্ত সত্যের জয় হবে ,  অন্যায়কে অন্যায় বলা হবে ,  অপরাধকে অপরাধ হিসেবে বিবেচনা করা হবে ।  সমস্ত আবর্জনা ধুয়ে - মুছে ফেলে নূতন করে সবকিছু শুরু করা হবে ।  আমাদের প্রজন্মের মানুষেরা যে কাজটি করতে পারেনি ,  নূতন প্রজন্ম নিশ্চয়ই সেই কাজটি করতে পারবে । 
আমাদের দেশের সবচেয়ে বড় সম্পদ ,  সবচেয়ে বড় শক্তি হচ্ছে এই স্কুল - কলেজের ছাত্রছাত্রীরা ।  দেশের সব মানুষের কাছে করজোড়ে অনুরোধ করব ,  তাদের অবহেলা করে ঠেলে ফেলে দেবেন না । 
তাদেরকে আত্মসম্মান নিয়ে মাথা উঁচু করে বড় হতে দিন । 





কান পেতে রই 



আমি তখন আমার বিশ্ববিদ্যালয়ে নতুন যোগ দিয়েছি ।  একদিন বিকেলে আমার বিভাগের একজন ছাত্র আমার সঙ্গে দেখা করতে এসেছে ,  ছাত্রটির উদভ্রান্তের মতো চেহারা ,  শূন্য দৃষ্টি ।  আমার দিকে তাকিয়ে বলল ,   ‘ স্যার ,  আমার আত্মহত্যা করার ইচ্ছে করছে !  ’  ভয়ে আমার বুক কেঁপে উঠল ।  জিজ্ঞেস করলাম ,   ‘ কেন ?  ’  ছাত্রটি কোনো সদুত্তর দিতে পারল না ।  শুধু বুঝতে পারলাম কোনো একটা দুর্বোধ্য কারণে সে তীব্রভাবে হতাশাগ্রস্ত ,  মানসিকভাবে পুরোপুরি বিপর্যস্ত ।  কীভাবে মানসিকভাবে বিপর্যস্ত বা হতাশাগ্রস্ত মানুষের সঙ্গে কথা বলে তাদের হতাশা থেকে টেনে বের করে আনতে হয় ,  আমার জানা নেই ।  শুধু কমনসেন্স ব্যবহার করে আমি তার সঙ্গে কথা বলেছি ,  তাকে সাহস দেওয়ার চেষ্টা করেছি ,  শক্তি দেওয়ার চেষ্টা করেছি ।  সে যখন চলে যাচ্ছে আমি তখন তাকে বলেছি ,   ‘ তোমার আবার যদি কখনও আত্মহত্যা করার ইচ্ছে করে আমার কাছে চলে এসো ।  ’ 
ছেলেটি মাঝে মধ্যেই আসত ।  শূন্য দৃষ্টিতে আমার দিকে তাকিয়ে বলত ,   ‘ স্যার আমার আত্মহত্যা করতে ইচ্ছে করছে ।  ’  আমি তখন তাকে বোঝানোর চেষ্টা করতাম ,  সাহস দিতাম ।  ছাত্রটি শেষ পর্যন্ত আত্মহত্যা করেনি -  পাস করে বের হয়েছে ।  কিন্তু আমার একটি ছাত্রী আত্মহত্যা করেছিল  –  এতদিন হয়ে গেছে আমি তবু সেই ঘটনাটির কথা ভুলতে পারি না ।  এখনও যখন কোনো একটি ছাত্র বা ছাত্রী আমার অফিসে ঢুকে শূন্য দৃষ্টিতে আমার দিকে তাকিয়ে বলে ,   ‘ স্যার ,  আমার মরে যেতে ইচ্ছে করছে ’  আমার বুক কেঁপে ওঠে ।  আমি জানি ,  সাহস করে কিংবা মরিয়া হয়ে যে একজন - দু ’ জন ছাত্রছাত্রী আমার কাছে আসে তার বাইরে এই বিশ্ববিদ্যালয়ে অসংখ্য ছাত্রছাত্রী আছে ,  যারা কোনো কারণ ছাড়াই হতাশাগ্রস্ত ,  নিঃসঙ্গ কিংবা আত্মহত্যাপ্রবণ ।  তারা কী করবে বুঝতে পারে না ,  কোথায় সাহায্য পাবে জানে না ।  আমাদের সবার অজান্তে তারা বিচিত্র এক ধরনের যন্ত্রণায় ছটফট করে ।  একজন শারীরিকভাবে অসুস্থ হলে তাকে চিকিৎসাসেবা দেওয়ার কথা আমরা সবাই জানি ।  মানসিকভাবে বিপর্যস্ত হলেও তাকে যে একটু সেবা দিয়ে স্বাভাবিক করে তুলতে হয় ,  সেটা কিন্তু আমরা এখনও জানি না । 

আজকে আমার এই লেখাটি লিখতে খুব আনন্দ হচ্ছে ।  কারণ ,  কিছু তরুণ - তরুণী মিলে এ দেশে মানসিক সেবা দেওয়ার জন্য একটি প্রতিষ্ঠান গড়ে তুলেছে ।  প্রতিষ্ঠানটির নাম  ‘ কান পেতে রই ’  এবং এই সপ্তাহে এ প্রতিষ্ঠানটির এক বছর পূর্তি হবে ।  এই এক বছর তারা অসংখ্য হতাশাগ্রস্ত - নিঃসঙ্গ - বিপর্যস্ত মানুষকে টেলিফোনে মানসিক সেবা দিয়েছে ।  আত্মহত্যা করতে উদ্যত মানুষকে শান্ত করে নতুন জীবন উপহার দিয়েছে ।  আজকে আমি এই প্রতিষ্ঠানটিকে জন্মদিনের শুভেচ্ছা জানানোর জন্য লিখতে বসেছি । 
টেলিফোনে মানসিক সেবা দেওয়ার ব্যাপারটি আমি যখন প্রথম শুনেছিলাম ,  তখন একটু অবাক হয়েছিলাম ।  এটি কীভাবে কাজ করে আমি বুঝতে পারছিলাম না ।  এর পেছনের কাহিনীটি খুবই চমকপ্রদ ।  সেটা জানার পর আমি প্রথমবার বুঝতে পেরেছি এটা কীভাবে কাজ করে ।  যুক্তরাজ্যের এক ধর্মযাজকের কোনো একজন কাছের মানুষ হঠাৎ আত্মহত্যা করেছিল ।  ধর্মযাজক মানুষটি কোনোভাবে এটা মেনে নিতে পারলেন না ।  তখন তিনি ঠিক করলেন ,  মানসিকভাবে বিপর্যস্ত ,  হতাশাগ্রস্ত মানুষদের তিনি বোঝাবেন ,  সাহস দেবেন ,  শক্তি দেবেন ,  সান্ত্বনা দেবেন ।  সত্যি সত্যি একদিন কাজটি শুরু করেছিলেন এবং দেখতে দেখতে অনেক মানুষ তার কাছে সাহস - সান্ত্বনা - উপদেশ আর শক্তি পেতে আসতে শুরু করল ।  কিছু দিনের ভেতর ধর্মযাজক আবিষ্কার করলেন ,  এত মানুষ তার কাছে আসতে শুরু করেছে যে তিনি আর কুলিয়ে উঠতে পারছেন না ।  তার সঙ্গে কথা বলার জন্য ওয়েটিং রুমে অসংখ্য মানুষ বসে থাকে ।  ধর্মযাজক মানুষটি তখন কিছু ভলান্টিয়ারকে ডেকে নিয়ে এলেন ,  যারা ওয়েটিংরুমে অপেক্ষা করা মানুষদের একটু চা - কফি খেতে দেবে ,  তাদের সঙ্গে একটু কথা বলে অপেক্ষা করার সময়টুকু কাটানোর জন্য সাহায্য করবে ।  কয়দিনের ভেতর ধর্মযাজক অত্যন্ত বিচিত্র একটি বিষয় আবিষ্কার করলেন ।  তিনি দেখলেন ,  যারা তার সঙ্গে কথা বলতে আসছিল হঠাৎ করে তাদের আর তার সঙ্গে কথা বলার প্রয়োজন হচ্ছে না ।  ভলান্টিয়ারদের সঙ্গে কথা বলেই তারা খুশি হয়ে বাড়ি চলে যাচ্ছে ।  ধর্মযাজক হঠাৎ করে বুঝতে পারলেন ,  মানসিকভাবে বিপর্যস্ত এই মানুষগুলো আসলে কোনো উপদেশ শুনতে আসে না ,  তারা আসলে তাদের বুকের ভেতর আটকে থাকা অবরুদ্ধ যন্ত্রণার কথা বলেই ভারমুক্ত হতে চায় ।  কোনো একজন মানুষ যদি গভীর মমতা দিয়ে একজন হতাশাগ্রস্ত বা মানসিকভাবে বিপর্যস্ত মানুষের কষ্টের কথাটি শোনে ,  তাহলে তাদের অনেকেই মানসিক কষ্ট থেকে মুক্তি পেয়ে যায় ।  ধর্মযাজক এই অবিশ্বাস্য চমকপ্রদ তথ্যটি আবিষ্কার করে ১৯৫২ সালে লন্ডনে টেলিফোনে মানসিক সেবা দেওয়ার একটি হেল্পলাইন বসিয়েছিলেন ।  সেখানে কিছু ভলন্টিয়ার নেশাগ্রস্ত ,  মানসিকভাবে বিপর্যস্ত কিংবা আত্মহত্যাপ্রবণ মানুষের কথা শুনত ।  তারা নিজে থেকে কোনো উপদেশ দিত না ,  যারা তাদের যন্ত্রণার কথা ,  কষ্টের কথা বলত ,  সেই মানুষজন কথা বলতে বলতে আবিষ্কার করত তাদের যন্ত্রণা কমে আসছে ।  একজন মানুষ গভীর মমতা দিয়ে তার দুঃখের কথা শুনছে -  সেখান থেকেই তারা সান্ত্বনা খুঁজে পেত ।  পদ্ধতিটি এত সহজ ,  এত সুন্দর এবং এত সফল যে পৃথিবীর ৪০টি দেশে এ রকম মানসিক সেবা দেওয়ার হেল্পলাইন রয়েছে ।   ‘ কান পেতে রই ’  দিয়ে বাংলাদেশ হচ্ছে ৪১তম দেশের ৪১তম প্রতিষ্ঠান ।  অর্ধশতাব্দীরও বেশি সময় থেকে ৪০টিরও বেশি দেশে এই হেল্পলাইনগুলো কাজ করে যাচ্ছে ।  তাই কীভাবে এটা দিয়ে কাজ করানো যায় সেটি অজানা কিছু নয় ।  যারা  ‘ কান পেতে রই ’  দাঁড় করিয়েছে তাদের একজন যুক্তরাষ্ট্রের একটি মানসিক সেবা দেওয়ার হেল্পলাইনে প্রায় তিন বছর কাজ করে এসেছে ।  সারা পৃথিবীতেই যে পদ্ধতিটা ব্যবহার করা হয় ,  এখানেও তাই ।  এই কাজটি করে ভলান্টিয়াররা; কিন্তু এরা কেউ সাধারণ ভলান্টিয়ার নয় ।  অনেক যাচাই - বাছাই করে তাদেরকে নেওয়া হয় ।  তারপর সবাইকে একটা দীর্ঘ প্রশিক্ষণের ভেতর দিয়ে যেতে হয় ।  যারা সফলভাবে পুরো প্রক্রিয়াটার ভেতর দিয়ে যেতে পারে ,  তারাই এই হেল্পলাইনে টেলিফোনের সামনে বসতে পারে ।  যে ব্যক্তি ফোন করে সাহায্য নিতে চায় ,  তাকে তার নিজের পরিচয় দিতে হয় না ।  সে যে সমস্যার কথাটি বলে সেটি পুরোপুরি গোপন রাখা হয় ।  পৃথিবীর আর কেউ সেটি জানে না ।  আমার কাছে যেটি সবচেয়ে চমকপ্রদ মনে হয়েছে সেটি হচ্ছে ,   ‘ কান পেতে রই ’  প্রতিষ্ঠানটিতে যে ভলান্টিয়াররা কাজ করে তাদের পরিচয়ও বাইরের কাউকে জানানো হয় না ।  একশ ’  দিন পূর্তি হওয়ার পর তারা একটি অনুষ্ঠান করেছিল ।  সেখানে কয়েকজন ভলান্টিয়ার উপস্থিত দর্শকদের সামনে কথা বলেছিল; কিন্তু কথা বলেছিল পর্দার আড়াল থেকে ।  সাদা স্ক্রিনে শুধু তাদের ছায়া দেখা গেছে । 
আমাকে অবশ্য এই ভলান্টিয়ারদের পর্দার আড়াল থেকে দেখতে হয় না ,  আমি তাদের অনেককেই চিনি ।  আমি নিজেও ভাবছি ,  কোনো এক সময় ভলান্টিয়ার হওয়ার প্রশিক্ষণটুকু নিয়ে নেব ।  হেল্পলাইনের টেলিফোনের সামনে বসার মতো সাহস আমার নেই ,  যখন কোনো একজন ছাদে রেলিংয়ের ওপর দাঁড়িয়ে ঝাঁপ দেওয়ার পূর্বমুহূর্তে ফোন করবে কিংবা একগাদা ঘুমের ওষুধ হাতে নিয়ে টেলিফোন ডায়াল করবে কিংবা ধারালো ব্লেড হাতে নিয়ে শরীরের কোনো একটা ধমনি কেটে ফেলার হুমকি দেবে ,  তখন তাদের সঙ্গে কথা বলে বলে শান্ত করে আনার মতো আত্মবিশ্বাস আমার নেই ।  কিন্তু অন্তত আমার বিশ্ববিদ্যালয়ের ছাত্রছাত্রীদের কেউ যদি উদভ্রান্তের মতো আমার কাছে সাহায্যের জন্য ছুটে আসে ,  তখন কীভাবে তার সঙ্গে কথা বলতে হবে সেটুকু হয়তো আরেকটু ভালো করে জানব ।   ‘ কান পেতে রই ’  সম্পর্কে জানার পর এর মাঝেই আমার একটা বড় লাভ হয়েছে ।  আগে যখন মানসিকভাবে বিপর্যস্ত কেউ আসত ,  আমার ভেতর একটা ধারণা কাজ করত যে ,  তাকে বুঝি কিছু উপদেশ দিতে হবে ।  এখন আমি জানি ,  কোনো উপদেশ না দিয়ে শুধু যদি তাদের কথা একটু মমতা দিয়ে শুনি ,  তাহলেই তাদের অনেক বড় উপকার হয় ।  আমি সেটা ঘটতে দেখেছি । 
 ‘ কান পেতে রই ’  প্রতিষ্ঠানটির ভলান্টিয়াররা যেহেতু ঘোষণা দিয়েছে তারা কখনোই সাহায্যপ্রার্থীর পরিচয় বা সমস্যার কথা কাউকে বলবে না ,  তাই বাইরের কেউ সেটি জানতে পারবে না ।  বড়জোর একটা পরিসংখ্যান পেতে পারে ।  এই পরিসংখ্যানগুলো গবেষণার বিশাল একটা উপাত্ত হতে পারে । 
তাদের প্রতিষ্ঠানে গিয়ে আমি পুরো প্রক্রিয়াটির রুদ্ধশ্বাস এবং নাটকীয় অংশটুকু অনুভব করতে পেরেছি ।  আত্মহত্যা করতে উদ্যত কোনো একজন মানুষের সঙ্গে যখন কোনো ভলান্টিয়ার দীর্ঘ সময় কথা বলে তার উত্তেজিত স্নায়ুকে শীতল করে আনে ,  তার আশাহীন অন্ধকার জগতের মাঝে ছোট একটা প্রদীপ শিখা জ্বালিয়ে দিয়ে শেষ পর্যন্ত টেলিফোনটি নামিয়ে রাখে ,  তখন অনেক সময়ই ভলান্টিয়াররা নিজেরাই হতচকিত ,  বিচলিত ,  ক্লান্ত এবং পরিশ্রান্ত হয়ে যায় ।  অন্য ভলান্টিয়াররা তখন তাকে ঘিরে রাখে ,  তাকে এক কাপ চা তৈরি করে খাওয়ায় ,  পিঠে থাবা দেয় !  আমি সবিস্ময়ে এই ভলান্টিয়ারদের দেখি ।  তার কারণ এদের মাঝে এক - দু ’ জন চাকরিজীবী থাকলেও সবাই কম বয়সী তরুণ - তরুণী ।  বেশিরভাগ কলেজ - বিশ্ববিদ্যালয়ের ছাত্রছাত্রী ।  আমি আমার জীবনে একটা সত্য আবিষ্কার করেছি ,  সেটি হচ্ছে -  বড় কিছু করতে হলে সেটি ভলান্টিয়ারদের দিয়ে করাতে হয় ,  যে ভলান্টিয়াররা সেই কারণটুকু হৃদয় দিয়ে বিশ্বাস করে ।  কাজেই মানসিক সেবা দেওয়ার এই কাজটুকুও আসলে ভলান্টিয়াররা করে ।  অন্য সব প্রতিষ্ঠানের ভলান্টিয়ারদের থেকে  ‘ কান পেতে রই ’  - এর ভলান্টিয়াররা একটু ভিন্ন ।  কারণ তাদের পরিচয় কেউ কখনও জানতে পারবে না ।  তারা কাজ করে সবার চোখের আড়ালে ।  আত্মহত্যা করতে উদ্যত যে মানুষটি শেষ পর্যন্ত আত্মহত্যা না করে নিজের জীবনে ফিরে গেছে ,  সেও কোনোদিন জানতে পারবে না কোন মানুষটির কারণে সে বেঁচে আছে ।  কোনোদিন তার হাত স্পর্শ করে তাকে কৃতজ্ঞতা জানাতে পারবে না ।  এটি একটি অসাধারণ ব্যাপার !  আমি মুগ্ধ হয়ে তাদের দেখি ।  তাদের দেখে আমি এ দেশের তরুণ - তরুণীদের নিয়ে স্বপ্ন দেখার সাহস পাই ।  পৃথিবীর যেসব দেশে মানসিক হেল্পলাইন পুরোপুরি চালু আছে ,  সেখানে এটি সপ্তাহের সাত দিন ২৪ ঘণ্টা খোলা থাকে ।   ‘ কান পেতে রই ’  সে রকম পর্যায়ে যেতে পারেনি ।  এটি সপ্তাহের পাঁচদিন একটা নির্দিষ্ট সময় চালু থাকে ।  ধীরে ধীরে তারা তাদের সময় বাড়ানোর চেষ্টা করে যাচ্ছে ।  এই মুহূর্তে তাদের ভলান্টিয়ারের সংখ্যা অর্ধশতাধিক ,  ২৪ ঘণ্টা চালু রাখতে হলে ভলান্টিয়ারের সংখ্যা আরও অনেক বাড়াতে হবে ।  তারা ধীরে ধীরে সেই কাজ করে যাচ্ছে ।  আর্থিক সচ্ছলতা থাকলে তারা হয়তো সেটা আরও দ্রুত করতে পারত । 
সপ্তাহের সাতদিন পুরো ২৪ ঘণ্টা ভলান্টিয়াররা হয়তো থাকতে পারে না; কিন্তু যখন তাদের থাকার কথা তখন তারা সবাই থাকে ।  এ দেশটি যখন হরতাল আর সন্ত্রাসে বিপর্যস্ত হয়েছিল ,  তখনও তারা হাজির ছিল ।  তারা ঈদের দিনও হাজির ছিল ,  পূজার ছুটিতেও হাজির ছিল ।  মানসিক সেবা দিতে আসার সময় তারা ছিনতাইয়ের শিকার হয়েছে ,  সাইকেলে অ্যাকসিডেন্ট হয়েছে ,  কোনো যানবাহন না পেয়ে ঘণ্টার পর ঘণ্টা হেঁটে হেঁটে এসেছে ।  কিন্তু কখনও কেউ অভিযোগ করেনি ।  কোনো পত্রিকায় তাদের ছবি ছাপা হবে না ,  কোনো টেলিভিশনে তাদের দেখা যাবে না; কিন্তু কখনও তাদের মুখের হাসিটি বন্ধ হয়নি !  এই মুহূর্তে তারা মানসিকভাবে বিপর্যস্ত মানুষজনকে সাহায্য করে যাচ্ছে ।  এক সময় তারা বড় হবে ,  জীবনের নানা ক্ষেত্রে তারা দায়িত্ব নেবে ।  তখনও তারা নিশ্চয়ই সেখানে অন্য সবার থেকে ভিন্ন হবে -  আমি সেটা দেখার জন্য অপেক্ষা করে আছি ! 
 ‘ কান পেতে রই ’  সম্পর্কে আমি অনেক কিছু জানি ।  কারণ আমার পরিবারের কনিষ্ঠতম সদস্য এদের সঙ্গে যুক্ত ।  তারা যখন তাদের কাজ শুরু করে ,  তখন খুব বড় গলায় আমাদের বলেছিল ,   ‘ আমরা তোমাদের মতো বড় বড় মানুষের কোনো সাহায্য না নিয়ে এটা দাঁড় করাব ।  ’  প্রথমেই তারা আটকা পড়েছিল ।  রিকশায় ঘোরা দুটি কম বয়সী মেয়েকে ঢাকা শহরের কোনো বাড়িওয়ালা বাসা ভাড়া দিতে রাজি হওয়া দূরে থাকুক কথা বলতেই রাজি হননি !  কাজেই বাসা ভাড়া করার জন্য আমাদের মতো বড় মানুষদের একটি - দুটি টেলিফোন করতে হয়েছিল !  এরপর তারা আর কখনও আমাদের সাহায্য নেয়নি ।  কোনো একদিন সন্ধ্যাবেলায় একটা কেক বা সদ্য প্রকাশিত একটা বইয়ের বান্ডিল নিয়ে গেলে ভিন্ন কথা ,  সেগুলো নিয়ে তাদের উচ্ছ্বাসের কোনো অভাব নেই ।  আমি পত্রপত্রিকায় লিখি ,  সবসময় খারাপ খারাপ বিষয় নিয়ে লিখতে ভালো লাগে না ,  সুন্দর কিছু নিয়ে লিখতে ইচ্ছে করে ।  আমি  ‘ কান পেতে রই ’  - এর এই উদ্যোগ নিয়ে লিখতে চেয়েছিলাম ।  একই পরিবারের সদস্য রয়েছে বলে তারা অনুমতি দেয়নি !  এখন আমার পরিবারের সদস্য এখানে নেই; কিন্তু প্রতিষ্ঠানটি আছে ।  শুধু তাই নয় ,  পুরো এক বছর তারা সফলভাবে কাজ করে গেছে ।  তাই এবারে যখন  ‘ কান পেতে রই ’ কে নিয়ে লিখতে চেয়েছি তারা আনন্দ এবং আগ্রহ নিয়ে রাজি হয়েছিল ।  আমি তাদের কাছে জানতে চেয়েছিলাম ,  তাদের প্রতিষ্ঠানের বিশেষ কিছু কি তারা সবাইকে জানাতে চায় ।  তারা বলেছে ,  শুধু তাদের সেবা দেওয়ার সময় এবং তাদের টেলিফোন নম্বরগুলো জানালেই হবে ।  এই মুহূর্তে তাদের প্রচারের পুরো কাজটুকু হয় সামাজিক নেটওয়ার্ক কিংবা লিফলেট বিতরণ করে ।  পত্রিকায় বিজ্ঞাপন দেওয়ায় তাদের বাজেট নেই ।  বয়স কম বলে তারা এখনও আপস করতে শেখেনি ।  তাই আদর্শের মিল নেই বলে গুরুত্বপূর্ণ পত্রিকায় তাদের ওপর ফিচার করতে চাইলেও তারা রাজি হয় না ।  কাজেই যারা কম্পিউটারের নেটওয়ার্কে নেই ,  তাদের বেশিরভাগই এই চমৎকার উদ্যোগটার কথা জানে না ।  যারা খবরের কাগজ পড়ে তাদের মাঝে মানসিকভাবে বিপর্যস্ত কেউ যদি থাকে ,  তাহলে হয়তো তারা একটুখানি সাহায্যের খোঁজ পেতে পারে ।  কাজেই আমি  ‘ কান পেতে রই ’  - এর সময়সূচি আর টেলিফোন নম্বরটুকু দিয়ে দিচ্ছি  : 
রোববার থেকে বুধবার ,  দুপুর ৩টা থেকে রাত ৯টা ।  বৃহস্পতিবার দুপুর ৩টা থেকে ভোর ৩টা ।  টেলিফোন নম্বরগুলো হচ্ছে ০১৭৭৯৫৫৪৩৯১ ,  ০১৭৭৯৫৫৪৩৯২ ,  ০১৬৮৮৭০৯৯৬৫ ,  ০১৬৮৮৭০৯৯৬৬ ,  ০১৯৮৫২৭৫২৮৬ এবং ০১৮৫২০৩৫৬৩৪ । 
গত বইমেলায় আমি এই প্রতিষ্ঠানের ভলান্টিয়ারদের একটা বই উৎসর্গ করেছিলাম ।  উৎসর্গপত্রে লিখেছিলাম  ‘ তোমরা কিছু তরুণ - তরুণী মিলে নিঃসঙ্গ ,  বিপর্যস্ত ,  হতাশাগ্রস্তদের মানসিক সেবা দেবার জন্যে একটা হেল্পলাইন খুলেছ ।  এমনকি আত্মহত্যা করতে উদ্যত কেউ কেউ শেষ মুহূর্তে তোমাদের ফোন করেছিল বলে তোমরা তাদের মৃত্যুর মুখ থেকে ফিরিয়ে এনেছ ।  আমি আমার সুদীর্ঘ জীবনে কখনো কারো জীবন বাঁচাতে পারিনি; কিন্তু তোমরা এই বয়সেই মানুষের জীবন বাঁচাতে পার  –  কী আশ্চর্য !  ’ 
আসলেই -   ‘ কী আশ্চর্য !  ’ 





একজন অনয়ের গল্প 



০১ . 
ঘুম থেকে উঠেই আমার মনে পড়ল ,  আজকের দিনে একটা গুরুত্বপূর্ণ ঘটনা ঘটতে যাচ্ছে ।  সেটা স্বচক্ষে দেখার জন্য আমার সকাল সাড়ে এগারোটার সময় একটা জায়গায় পৌঁছাতে হবে ।  ঢাকা শহরে এক জায়গা থেকে অন্য জায়গায় যেতে কতটুকু সময় লাগবে তার কোনো বাধা - ধরা নিয়ম নেই ।  এ সম্পর্কে একজন একটা থিওরি দিয়েছে ,  সেটা এরকম -  ঢাকা শহরে গাড়ি করে এক জায়গা থেকে অন্য জায়গায় যেতে সময় লাগে তিন ঘণ্টা ।  রিকশায় গেলে দুই ঘণ্টা আর হেঁটে গেলে সময়টাকে এক ঘণ্টায় নামিয়ে আনা যায় । 
আমি গাড়ি করে যাব ,  তাই আমার তিন ঘণ্টা হাতে নিয়ে বের হওয়া উচিৎ ছিল ।  কিন্তু আমি আশাবাদী মানুষ ,  তাই দেড় ঘণ্টা সময় নিয়েই বের হয়ে গেলাম ।  আমার ভাগ্য ভালো ,  পথে নানারকম ছোট বড় মাঝারি সরল এবং জটিল ট্রাফিক জ্যাম অত্রিক্রম করে আমি ঠিক সময়ে গন্তব্যে পৌঁছে গেলাম । 
আমার গন্তব্য ছিল সিদ্ধেশ্বরী বয়েজ হাই স্কুল ।  আমি আগে কখনও আসিনি কিন্তু জায়গাটা খোঁজে পেতে সেরকম সমস্যা হলো না ।  পৌঁছে দেখি অন্যরা সবাই চলে এসে আমার জন্য অপেক্ষা করছে ।  যারা একটু দূর থেকে এসেছে তাদের কেউ কেউ ভোর সাতটায় রওনা দিয়েছে ,  তারা সবাই এই ঘটনাটি নিজের চোখে দেখতে চায় । 
আমি পৌঁছানো মাত্রই সেখানে একটা উত্তেজনা শুরু হলো ।  কারণ আমি জানতে পারলাম ,  আমি নাকি প্রধান অতিথি ।   ( আমাদের দেশের এই প্রধান অতিথি এবং অ - প্রধান বা নগণ্য অতিথির কালচারটা আমি ভালো করে বুঝতে পারি না ।  আশা করছি ,  ধীরে ধীরে এটা উঠে যাবে ।  এক সময় সব অতিথিই সমান গুরুত্বপূর্ণ বলে ধরে নেওয়া হবে ।  )  আমাকে ঢাউস একটা ফুলের তোড়া দেওয়া হলো এবং আট দশ বছরের অনেক ছেলেরা আমাকে ঘিরে ধরলো ।  তাদের হাতে ছোট বড় মাঝারি কাগজের টুকরো ।  কিছু কিছু কাগজের টুকরোর অবস্থা রীতিমত শোচনীয় -  মনে হয় ,  রাস্তা থেকে তুলে এনেছে !  সবারই অটোগ্রাফের দরকার ,  যাদের হাতে কাগজ নেই তারা তাদের হাতটাই বাড়িয়ে দিল ।  সরাসরি হাতের তালুতে অটোগ্রাফ দিতে হবে ।   ( এটি নতুন পদ্ধতি এবং খুব দ্রুত জনপ্রিয় হতে শরু করেছে !  )  আমি বাচ্চাগুলোর গায়ে মাথায় হাত বুলিয়ে দিয়ে বললাম ,  আগে কাজটা করতে এসেছি সেটা সেরে ফেলি ,  তারপর সবাইকে অটোগ্রাফ দেওয়া যাবে ।  আমি তাদের কথা দিলাম ,  তাদের সবাইকে অটোগ্রাফ না দিয়ে আমি যাব না । 
ছোট বাচ্চারা মোটেও রাজনৈতিক নেতাদের মতো না ।  তারা আমার কথা বিশ্বাস করে আমাকে ছেড়ে দিয়ে ছোটাছুটি শুরু করল ।  এই বয়সী বাচ্চাদের দৌড়াদৌড়ি ,  ছোটাছুটি - হুটোপুটি থেকে সুন্দর দৃশ্য খুব বেশি নেই । 
আমি তখন যে কাজটি করতে এসেছি ,  সেই কাজটি করতে এগিয়ে গেলাম ।  আমার মনে হয় ,  আমি কী কাজ করতে এসেছি ,  এখন সেটি বলার সময় হয়েছে । 
এই স্কুলে অনয় নামে একটি ছোট ছেলে লেখাপড়া করে ।  অন্য বাচ্চাদের মতোই লেখাপড়ায় আগ্রহ কিন্তু হঠাৎ করে তার লেখাপড়া বন্ধ হয়ে যাওয়ার উপক্রম হয়েছে ।  তার কারণ এই ছেলেটি অন্য দশটি ছেলের মতো নিজের পায়ে ছোটাছুটি করতে পারে না ,  তাকে হুইল চেয়ারে চলাফেরা করতে হয় ।  ক্লাশ ফাইভ পর্যন্ত নিচের তলায় ক্লাশরুম থাকায় তার কোনো সমস্যা হয়নি ।  সিক্সে ওঠার পর ক্লাসরুম দোতলায় ,  হঠাৎ করে তার ক্লাশে যাওয়ার পথ বন্ধ হয়ে গেছে ।  যাদের এরকম ছেলেমেয়ে আছে এবং যারা তাদের সেই ছেলেমেয়েদের লেখাপড়া করাতে চান ,  তারা সবাই এই কাহিনীর সাথে পরিচিত ।  হঠাৎ করে আবিষ্কার করেন ,  শুধু ক্লাশরুম পর্যন্ত পৌঁছাতে পারে না বলে একদিন তাদের লেখাপড়া বন্ধ হয়ে যায় । 
যখন এই দেশের শিক্ষানীতি তৈরি করা হয় ,  তখন অনেকের সাথে আমিও সেই শিক্ষানীতি প্রণয়ন কমিটির একজন সদস্য ছিলাম ।  আমরা সবাই মিলে খুব আগ্রহ এবং উৎসাহ নিয়ে এই শিক্ষানীতিতে একীভূত  ( Inclusive )  শিক্ষা নামে একটা শব্দ ঢুকিয়েছিলাম ।  যার অর্থ এই দেশের সব ধরণের ছেলেমেয়ে একই সাথে পড়াশোনা করতে পারবে ।  শারীরিক প্রতিবন্ধী নামে একটা ভয়ঙ্কর শব্দ আবিষ্কার করে বিশেষ ধরণের ছেলেমেয়েদের শরীরে এই সিল মেরে দিয়ে আমরা তাদেরকে আলাদা স্কুলে পাঠিয়ে দিতাম ।  এই শিক্ষানীতি সেই প্রক্রিয়াটিকে বাতিল করে সবার জন্যই একই ধরণের শিক্ষার ব্যবস্থাটি চালু করে দিয়েছিল ।  আমি যতদূর জানি ,  এ ব্যাপারে একটা আইনও আছে ।  কিন্তু সেই আইনের অবস্থা ট্রাফিক আইনের মতো ,  কেউ সেটা মানে না ।  যদি কোনো অসহায় বাবা - মা হুইল চেয়ারে আটকে থাকা তার ছেলে কিংবা মেয়ের লেখাপড়ার জন্য এই আইনটির কথা মনে করিয়ে দেওয়ার চেষ্টা করেন ,  তখন কোনো লাভ হয় না ।   ‘ উটকো একটা ঝামেলা ’  ঘাড়ে যেন নিতে না হয় তার জন্য তারা নানারকম ফন্দি - ফিকির বের করেন ।  ভর্তি করার আগে তাদের টেস্ট নেওয়া হয় ,  সেই টেস্টে তাদের ফেল করিয়ে দেওয়া হয় ।  এই গল্পগুলো আমি হুইল চেয়ারে চলাফেরা করে সেরকম ছেলেমেয়ের বাবা - মায়ের মুখে শুনেছি । 
সিদ্ধেশ্বরী বয়েজ হাই স্কুলের ছাত্র অনয়ের কপালেও এরকম একটা কিছু ঘটতে শুরু করল ।  এতোদিন একতলায় ক্লাশ হয়েছে কোনো সমস্যা হয়নি ।  দোতলায় ক্লাশটা চলে যাওয়ার পর অনয় আর তার বাবা - মায়ের মাথায় আকাশ ভেঙে পড়ল ।  ঠিক তখন একটা চমৎকার ঘটনা ঘটল ।  বি - স্ক্যান  ( B - SCAN :  Bangladeshi System Change Advocacy Network )  নামের একটা সংগঠন এই ব্যাপারটা জানতে পারল । 
আমার মনে হয় ,  বি - স্ক্যান সম্পর্কে দুই একটা কথা বলা দরকার ।  অনেকদিন আগে সাবরিনা সুলতানা নামে একটা মেয়ে আমার সাথে যোগাযোগ করেছিল ।  সেই এই সংগঠনটি গড়ে তুলেছে ।  অনেক স্বেচ্ছাসেবক এই সংগঠনে কাজ করে ।  যারা শারীরিক প্রতিবন্ধী তাদের অধিকার সম্পর্কে সবাইকে সচেতন করাই হচ্ছে এই সংগঠটার মূল কাজ ।  সাবরিনা খুব সুন্দর লিখতে পারে ,  ব্লগে সে অসাধারণ কিছু লেখা লিখে অনেক তরুণদের এই ব্যাপারে আগ্রহী করে তুলেছে ।  আমার প্রথম যেদিন সাবরিনার সঙ্গে দেখা হলো ,  আমি একটু হকচকিয়ে গেলাম ।  কারণ সে হুইল চেয়ারে আটকা পড়ে আছে ।  একটা হাতের এক দুইটা আঙুল ছাড়া আর কিছুই সে ব্যবহার করতে পারে না ।  আমি আমার সমস্ত শরীর হাত - পা ব্যবহার করে যেটুকু কাজ করতে পারি ,  সে শুধু এক দুটি আঙুল ব্যবহার করেই তার থেকে বেশি কাজ করতে পারে দেখে  ‘ প্রতিবন্ধী ’  মানুষ সম্পর্কে আমার ধারণাই পাল্টে গিয়েছে ।  আমি এখন প্রতিবন্ধী বলে এই কুৎসিত শব্দটি ব্যবহার করি না ।  আমার কাছে তারা বিশেষ  ( Spacial )  মানুষ । 
সাবরিনার সঙ্গে পরিচয় হওয়ার পর আমি তাকে আমার  ‘ নেতা ’  হিসেবে মেনে নিয়েছি ।  সে আমাকে কিছু একটা করতে বললে আমি সেটা করার চেষ্টা করি ।  সে আমাকে আজ সাড়ে এগারোটায় এই স্কুলে আসতে বলেছে ।  আমি তাই চলে এসেছি । 
সাবরিনা চট্টগ্রাম থাকে ।  তার জন্য ঢাকা আসা রীতিমত একটা বিশাল অ্যাডভেঞ্চার ।  তার সবকিছুর জন্য এই অ্যাডভেঞ্চার করতে হয় না ।  কারণ বি - স্ক্যানের সাধারণ সম্পাদক সালমা মাহবুব ঢাকা থাকে ।  সালমা - সাবরিনা একটা অসাধারণ জুটি ,  তাদের কাজের কোনো তুলনা নেই ।  এই স্কুলের ছেলেটাকে কীভাবে লেখাপড়া করার সুযোগ দেওয়া যায় ,  সেটা নিয়ে তারা চিন্তা ভাবনা করতে লাগল এবং তার যে সমাধান বের করল ,  তার কোনো তুলনা নেই ।  ঠিক করা হলো স্কুলের দোতলায় ওঠার জন্য একটা লিফট বসানো হবে । 
আমি জানি ,  সবাই চমকে উঠেছে ।  একটা স্কুলে লিফট বসানো নিশ্চয়ই সোজা কথা নয় ,  এটা তো লক্ষ লক্ষ টাকা খরচের ব্যাপার ।  শুধু তাই নয় ,  আমাদের দেশের সাধারণ একটা স্কুলে একটা লিফট বসানোর সুযোগ কোথায় ?  কিন্তু এসব কিছুই সমস্যা নয় ।  কারণ যে লিফটটি বসানো হবে ,  সেটা ম্যানুয়েল লিফট ।  এটা চালাতে ইলেকট্রিসিটি লাগবে না ,  একজন হাত দিয়ে হ্যান্ডেলের মতো একটা জিনিষ ঘুরিয়ে ঘুরিয়ে উপরে তুলে নিতে পারবে ,  নিচে নামিয়ে আনতে পারবে ।  যিনি সেই ম্যানুয়েল লিফট ডিজাইন করেছেন ,  তার নাম মহিউদ্দিন বাবুল ।  এটি তার প্রথম ডিজাইন নয় ।  সাভারের সিআরপি এর জন্য তিনি আগেও এটা তৈরি করেছেন ।  এই লিফটটি বসানোর জন্য স্কুল কর্তৃপক্ষ অনুমতি দিয়েছেন ,  অনয়ের বাবা ছেলের লেখাপড়ার জন্য খরচটা বহন করেছেন ।  আজকে সেই ম্যানুয়েল লিফটটি উদ্বোধন করা হবে এবং আমি সেটা নিজের চোখে দেখার জন্য ছুটে এসেছি । 
মহিউদ্দিন বাবুল নামে যিনি এই লিফট তৈরি করেছেন তার সঙ্গে পরিচয় হলো ।  ঘটনাক্রমে তিনিও হুইল চেয়ারে চলাফেরা করেন ।  শৈশবে গাছ থেকে পড়ে মেরুদণ্ডে আঘাত পেয়েছিলেন ।  সাবরিনা - সালমা জুটি চলে এসেছে ।  কিছুক্ষণের মাঝে অনয় নামের যে শিশুটির জন্য দজ্ঞযজ্ঞ ,  সেও চলে এলো ।  এখন বাকি আছে এই ম্যানুয়েল লিফটটা উদ্বোধন করা । 
আমরা সবাই মিলে রওনা দিলাম ।  নিচতলায় স্কুলের বারান্দায় ওঠার জন্য এবং একটা বারান্দা থেকে অন্য বারান্দায় যাওয়ার জন্য দুটো র্যা ম্প  ( Ramp  – ঢালু পথ )  তৈরি করা হয়েছে ।  সেগুলো তৈরি করে দিয়েছে কানাডার টরন্টো শহরের একটি সংগঠন ।  আমাদের সাথে এই স্কুলের ছোট ছোট ছেলেদের বিশাল একটা বাহিনী ,  তাদের উৎসাহের কোনো সীমা নেই । 
লিফটের সামনে হাজির হওয়ার পর আমি আবিষ্কার করলাম ,  আমার জন্য ছোট একটা বিষ্ময় অপেক্ষা করছে ।  ফিতা কেটে আমাকেই এই লিফটের উদ্বোধন করতে হবে ।  সালমা - সাবরিনার কিংবা লিফট ডিজাইনার মহিউদ্দিন বাবুলের এটি উদ্বোধন করে দেওয়ার অধিকার আমার থেকে একশত গুণ বেশি ,  কিন্তু কিছু করার নেই ।  ঘটনাটি সাংবাদিকদের জানানো হয়েছে ।  আমি এক ধরণের আনন্দ মেশানো বিষ্ময় নিয়ে আবিষ্কার করলাম অনেক সাংবাদিক ,  টেলিভিশনের ক্রু চলে এসেছেন ।  এই অসাধারণ ঘটনাটি আমাদের সাথে সাথে দেশের অনেক মানুষ দেখতে পাবে ! 
অনয় আর হেডমাস্টারকে নিয়ে আমি লিফটের ভেতর ঢুকে গেলাম ,  সামনে একটা ফিতা লাগানো হয়েছে ।  সেটা কেটে দেওয়ার পর একটা গগন বিদারী চিৎকার দেওয়া হলো ।  যে সকল অনুষ্ঠানে ছোট ছোট বাচ্চা থাকে ,  সেখানে অত্যন্ত চমকপ্রদ গগন বিদারী চিৎকার দেওয়া সম্ভব । 
উদ্বোধনের পর আমাকে দায়িত্ব দেওয়া হলো ,  অনয়কে নিয়ে এই লিফটে করে দোতলায় নিয়ে যাওয়ার জন্য ।  আমি জবুথবু ধরণের মানুষ ,  ভুল কিছু করে ফেলে মাঝ পথে আটকা পড়ে যাই কী না কিংবা উপর থেকে নিচে ফেলে দেই কী না ,  সেটা নিয়ে নিজের ভেতর দুর্ভাবনা ছিল ।  তাই আরেকজন সঙ্গে ওঠে গেলেন ।  তারপর হ্যান্ডেলটা ঘোরানো শুরু করতেই এই ম্যানুয়েল লিফটটা তরতর করে উপরে ওঠতে শুরু করল ।  দেখতে দেখতে আমরা দোতলায় ওঠে গেলাম ।  অন্য বাচ্চারা এর মাঝে সিঁড়ি ভেঙে দোতলায় ওঠে আমাদের জন্য অপেক্ষা করছে ।  সবাই মিলে একটা আনন্দোল্লাসের মাঝে অনয়ের হুইল চেয়ারটা ঠেলে তার ক্লাসরুমে নিয়ে যাওয়া হলো । 
আমার হিসেবে বাংলাদেশে একটা ইতিহাস রচিত হলো । 
০২ . 
আমি জানি অনেকের মনেই একটা প্রশ্ন উশখুশ করছে ,  এই ম্যানুয়েল লিফটটা তৈরি করতে কত খরচ হয়েছে ?  আমি জানি শুনে অনেকেই অবাক হয়ে যাবে ,  একটা ভালো ল্যাপটপ কিনতে যত টাকা খরচ হয় ,  এই লিফটটা তৈরি করতে সেরকম খরচ পড়েছে -  মাত্র নব্বই হাজার টাকা ।  যার অর্থ একটা স্কুলে এরকম একটা লিফট বসানোর জন্য কাউকে বিদেশি অনুদানের জন্য বসে থাকতে হবে না ।  বড় বড় করপোরেশনের কাছে হাত পাততে হবে  ।  কয়েকজন মিলেই এটা তৈরি করে ফেলতে পারবে ।  আমার ধারণা মোটামুটি বড় একটা স্কুলের ছেলেমেয়েরা নিজেরাই চাঁদা তুলে তাদের স্কুলে এরকম ম্যানুয়েল লিফট বসিয়ে ফেলতে পারবে । 
সবাই নিশ্চয়ই অনুমান করতে পারছে ,  এই ঘটনাটি নিয়ে আমি খুবই উত্তেজিত ।  হওয়ার কারণও আছে ।  পৃথিবীর পরিসংখ্যান অনুযায়ী যে কোনো দেশের শতকরা পনেরো ভাগ হচ্ছে কোনো না কোনো ধরণের  ‘ প্রতিবন্ধী ’   ( কুৎসিত শব্দটা আবার ব্যবহার করতে হলো !  )  ,  তার মাঝে একটা অংশকে হুইল চেয়ারে চলাফেরা করতে হয় ।  যারা হুইল চেয়ারে চলাফেরা করে ,  তারা যেন যে কোনো বিল্ডিংয়ে প্রবেশ করতে পারে ,  বাথরুমে যেতে পারে , অর্থাৎ তাদের প্রবেশ গম্যতা থাকে ,  তার জন্য দেশে আইন আছে ।  অন্য অনেক আইনের মতো এই আইনটিও এখনও সেভাবে মানা শুরু হয়নি ।  আমরা আশা করছি ,  সেটা শুরু হয়ে যাবে ।  কিন্তু এর মাঝে সিদ্ধেশ্বরী বয়েজ হাই স্কুলের ঘটনাটি আমাদের নতুন একটা আশা দিয়েছে ।  হুইল চেয়ারে চলাফেরা করে এরকম অসংখ্য ছেলেমেয়েকে এই দেশের অনেক স্কুল ফিরিয়ে দিয়েছে ।  এখন তাদের আর ফিরিয়ে দেওয়ার সুযোগ নেই ।  এরকম একটা খবর পেলে বি - স্ক্যানের মতো সংগঠনের সাথে সাথে সবাই মিলে সেই স্কুলের ওপর চড়াও হতে পারবে ,  তাদেরকে বাধ্য করা যেতে পারে একটা ছোট শিশুর লেখাপড়া যেন তারা নিশ্চিত করে ।  এরকম একটা শিশুকে স্কুলে নেওয়া হলে কারো কারো একটু বাড়ি  ‘ ঝামেলা ’  হতে পারে ,  কিন্তু আমি সবাইকে বলে দিতে পারি ,  এই ছোট একটুখানি ঝামেলা সহ্য করার পরিবর্তে সবাই যে আনন্দটুকু পাবে ,  সেই আনন্দের কোনো তুলনা নেই ।  যারা আমার কথা বিশ্বাস করে না ,  তারা চেষ্টা করে দেখতে পারে । 
০৩ . 
এই প্রসঙ্গে শেষ কথাটুকু বলে দেওয়া যাক ।  পৃথিবীতে যতোভাবে আনন্দ পাওয়া সম্ভব ,  তার মাঝে সবচেয়ে তীব্রভাবে সেটি পাওয়া যায় যখন অন্যের জন্য কিছু একটা করা হয় ।  সিদ্বেশ্বরী বয়েজ হাই স্কুলে গিয়ে আমি সেটা নিজের চোখে দেখেছি ।  বি - স্ক্যানের স্বেচ্ছাসেবকেরা সেখানে হাজির ছিল ,  তাদের আনন্দের কোনো সীমা - পরিসীমা ছিল না । 
আমি দেশের তরুণদের এই কথাটি মনে করিয়ে দিতে চাই ,  শুধু নিজের জন্য বেঁচে থেকে কোনো আনন্দ নেই ,  বেঁচে থাকার পরিপূর্ণ আনন্দ পেতে হলে অন্যের জন্য কিছু একটা করতে হয় ।  তাই যারা বেঁচে থাকার পরিপূর্ণ আনন্দটি কী ,  সেটা জানতে চায় তাদেরকে বি - স্ক্যান বা এরকম অন্য কোনো একটি সংগঠনের সাথে যুক্ত হয়ে কিছু একটা করার জন্য অনুরোধ করছি । 
আমি এটা নিশ্চিতভাবে জানি ,  আমি অনয়ের মুখের হাসিটি নিজের চোখে দেখেছি । 
০৪ . 
ফিরে আসার আগে আমি সব শিশুদের অটোগ্রাফ দিয়ে এসেছিলাম ।  তাদেরকে যে কথা দিয়েছিলাম ,  সেই কথাটি রেখে এসেছিলাম ! 





বইমেলার টুকিটাকি 



০১ . 
আমি যখন ছোট ছিলাম তখন ঈদের পুরোদিন শেষ করে রাতে যখন ঘুমাতে যেতাম ,  তখন দুঃখে বুকটা ভেঙে যেত ।  মনে হতো -  হায়রে ,  এতো আনন্দের ঈদটা শেষ হয়ে গেল ?  এখন বয়স হয়েছে ,  ঈদের রাতে ঘুমানোর সময় দুঃখে বুক ভেঙ্গে যায় না ।  কিন্তু যখন বইমেলা শেষ হয়ে যায় ,  তখন বুকটা টনটন করতে থাকে !  আমার শৈশবের ঈদের রাতের কথা মনে পড়ে যায় । 
এই লেখাটি যখন ছাপা হবে ,  সেদিন বইমেলার শেষ দিন ।  আমাদের এই বইমেলাটি খুবই চমকপ্রদ ।  প্রকাশকরা চাপাচাপি করে যদি বাংলা একাডেমিকে রাজি করিয়ে সেটাকে আরও লম্বা করে মার্চ মাসে নিয়ে যায় ,  তাহলে আবিষ্কার করবে কেউ মেলায় আসছে না ।  ফেব্রুয়ারি মাসের শেষ দিনেও রীতিমত ধাক্কাধাক্কি করে মেলায় যাবে কিন্তু মার্চ মাসে ফ্রি চা কফি খাওয়ালেও কেউ মেলায় যাবে না ।  ফেব্রুয়ারি মাস ছাড়া অন্য মাসে বইমেলা ব্যাপারটা যেন রীতিমত অন্যায় একটা ব্যাপার !  কী আশ্চর্য্য একটা ঘটনা ,  এই দেশ ছাড়া আর কোনো দেশে এরকম বিচিত্র ব্যাপার নিশ্চয়ই দেখা যায় না ! 
এবারের বইমেলাটা একটু অন্যরকম ছিল ।  প্রথমবার বইমেলাটি শুধু বাংলা একাডেমি প্রাঙ্গণে সীমাবদ্ধ না রেখে সোহরাওয়ার্দী উদ্যানেও নিয়ে যাওয়া হয়েছে ।  প্রথমবার যখন আমি বইমেলায় গিয়েছি সাংবাদিকেরা সবাই আমাদের জিজ্ঞেস করেছে ,  মেলার এই নতুন কাঠামো সম্পর্কে আমাদের কী ধারণা ।  বাংলা একাডেমি প্রাঙ্গণের খালি জায়গা কমতে কমতে এত ছোট হয়ে গেছে যে ,  বইমেলায় প্রকাশকদের জায়গা দেওয়াটা প্রায় অসম্ভব একটা ব্যাপার হয়ে গিয়েছিল ।  তাই আমরা যখন শুনেছি ,  সোহরাওয়ার্দী উদ্যানেও মেলাটা ছড়িয়ে দেওয়া হচ্ছে ,  তখন আমি বেশ খুশি হয়েছিলাম ।  কিন্তু প্রথমদিন মেলায় গিয়ে আমার একটু আশাভঙ্গ হয়েছিল ।  তার কারণ আমাদের বইমেলাটা একটু অন্যরকম ,  এটা কখনই শুধু বই বিক্রি করার একটা আয়োজন ছিল না ।  এটা ছিল একটা উৎসবের মতো ,  মানুষজন ঘুরছে ফিরছে ,  বেড়াচ্ছে ,  কথা বলছে ,  চিনাবাদাম খাচ্ছে ,  গান শুনছে ,  লেখকের অটোগ্রাফ নিচ্ছে এবং তার মাঝে যদি ইচ্ছে করে তাহলে বই নেড়েচেড়ে দেখছে ।  যদি পছন্দ হয়  ( পকেটে টাকা থাকে )  তাহলে বেই কিনছে ।  কিন্তু এবারে সোহরাওয়ার্দী উদ্যানের অংশটুকুতে গিয়ে মনে হলো ,  আমরা বইমেলায় আসিনি ,  আমরা এসেছি বই বিক্রি করার কিছু স্টলে !  বইমেলার যে একটা মধুর ভাব থাকার কথা সেটি নেই ,  এখানে কোন কালচার নেই ,  যা আছে তা হচ্ছে বাণিজ্য ! 
এটি একেবারে প্রথমবার তাই আমরা সবাই ধরে নিচ্ছি ,  পরিকল্পনাটি ঠিক করে করা হয়নি ।  ভবিষ্যতে যখন হবে তখন আমরা সবাই আশা করে পুরো বিষয়টা যেন বই বিক্রি করার কিছু স্টল না হয়ে এটা যেন সত্যিকারের বইমেলা হয় ।  দুটো অংশ যেন ঝগড়াঝাটি করে আলাদা হয়ে যাওয়া দুই ভাইয়ের মতো না দেখায় ,  পুরোটা মিলে যেন একটা সুখী পরিবারের মতো মেলা হয় ।  মেলায় হাঁটতে হাঁটতে ক্লান্ত হয়ে গেলে যেন একজন একটা বেঞ্চের মাঝে কিংবা ঘাসের উপর বসে সদ্য কিনে আনা বইগুলোর পৃষ্টা ওল্টাতে পারে । 
০২ . 
বইমেলার সময় অনেকেই দেশের নানা জায়গা থেকে ঢাকায় আসেন শুধু বই দেখার জন্যে আর বই কেনার জন্য ।  সবাই সেটা পারেন না ,  অনেকেই হিংসাতুর চোখে খবরের কাগজে বইমেলায় খবর পড়ে দীর্ঘশ্বাস ফেলেন ।  সেরকম একজন সেদিন আমাকে বলেছেন ,  শুধু ঢাকায় কেন বইমেলা হয় ?  দেশের সব শহরে কেন মেলা হয় না ? 
খুবই খাঁটি কথা ,  ঢাকার মতো দেশের সব শহরেই কেন বইমেলা হয় না ?  আমাদের দেশে সবকিছুর কেন্দ্র হচ্ছে ঢাকা ।  কিন্তু আমরা যারা ঢাকার বাইরে থাকি ,  আমাদেরও যে বইমেলা যেতে ইচ্ছে করে ,  সেটি তো আর ভুল কিংবা মিথ্যে নয় ।  আমার মনে আছে ,  আমাদের বিশ্ববিদ্যালয়ের ছাত্রছাত্রীরা আগে শহরের কোনো জায়গা বেছে নিয়ে সেখানে বইমেলা করতো ।  বড় বড় প্রকাশকদের রাজি করিয়ে তাদের নিয়ে আসতো ।  ঢাকার মতো এরকম অবিশ্বাস্য মেলা না হলেও মোটামুটি বেশ ভালোই এক ধরণের মেলা হতো !  কিন্তু শুধু ছাত্রছাত্রীদের উপর নির্ভর করে না থেকে আরও বড় করে সেই উদ্যোগ কী নেওয়া যায় না ?  যদি এরকম একটা নিয়ম হয়ে যেত ,  ঢাকার মেলা শেষ হওয়ার সাথে সাথে দেশের অন্যান্য শহরে বইমেলা শুরু হয়ে যাবে ,  তাহলে সেটা কী চমৎকার একটা ব্যাপার হতে পারতো না ? 
০৩
বইমেলার একটা গুরুত্বপূর্ণ ব্যাপার হচ্ছে ,  নতুন বইয়ের প্রকাশনা এবং তার সাথে সাথে যেটা ঘটতে থাকে ,  সেটা হচ্ছে নতুন বইয়ের মোড়ক উন্মোচন ।  মেলায় গেলে সবসময়েই মাইকে নতুন বইয়ের মোড়ক উন্মোচনের কথা শোনা যেতে থাকে ।  এখন আমার প্রায় নিয়মিত দায়িত্ব হয়ে পড়েছে বাংলা একাডেমির বটগাছের নিচে নজরুল মঞ্চে দাঁড়িয়ে নতুন লেখকদের নতুন বইয়ের মোড়ক উন্মোচন করা ।  আমি জানি না ,  সবাই ব্যাপারটা লক্ষ্য করেছেন কী না ,  নজরুল মঞ্চে কয়েকজন  ‘ প্রফেশনাল ’  মোড়ক  ‘ উন্মোচক ’  থাকেন ।  নতুন লেখক একটু বিব্রত ,  একটু ইতস্তত ভঙ্গিতে সেখানে মোড়কে ঢাকা একটি বই  ( অনেক সময়েই তার সাথে একটা ফুলের তোড়া এবং মিষ্টির প্যাকেট থাকে )  নিয়ে হাজির হলে এই প্রফেশনাল মোড়ক উন্মোচকরা ঝাঁপিয়ে পড়ে তার বই নিয়ে মোড় উন্মোচনের কাজে লেগে পড়েন ।  যে বই তারা জীবনে কখনও দেখেননি ,  সেই বই নিয়ে তারা যেরকম আবেগঘন এবং হৃদয়গ্রাহী ধারা বর্ণনা দিতে থাকেন সেটা দেখার মতো ।  আমি এক ধরণের বিষ্ময় নিয়ে তাদের কথা শুনে থাকি । 
মাঝে মাঝেই অনেকে আমার সাথে যোগাযোগ করে তাদের বইয়ের মোড়ক উন্মোচন করার জন্য অনুরোধ করেন ।  আমি ঢাকা থাকলে আনন্দের সাথে মোড়ক উন্মোচন করে দিই ।  সবসময়ই তখন অন্য কয়েকজন লেখকরাও তাদের বইয়ের মোড়ক উন্মোচন করার অনুরোধ নিয়ে হাজির হয়ে যান !  একেবারে নতুন একজন লেখকের প্রথম বইটির মোড়ক যখন উন্মোচন করা হয় ,  তখন তার চোখে মুখে আনন্দের যে একটা অভিব্যক্তি ফুটে উঠে ,  তার কোনো তুলনা নেই ! 
আমার ধারণা বইয়ের মোড়ক উন্মোচনের ব্যাপারে আমার অভিজ্ঞতা অন্য অনেকের থেকে বেশি ।  সেদিন বইমেলা শেষে আমি বাসায় ফিরে যাচ্ছি ,  তখন হঠাৎ করে একজন লেখন আমাকে জাপটে ধরলেন ,  তার হাতে একটা মোড়কে ঢাকা বই ,  আমাকে তার মোড়ক উন্মোচন করে দিতে হবে ।  আমি তাকে বোঝানোর চেষ্টা করলাম ,  আমি ফিরে যাচ্ছি ,  ভিড় ঠেলে আমার নজরুল মঞ্চে গিয়ে এখন আর মোড়ক উন্মোচন করার সুযোগ নেই ।  নতুন লেখক সেটা শুনেও বিন্দুমাত্র হতোদ্যম হলেন না ।  আমাকে বললেন ,  এখানে রাস্তায় দাঁড়িয়েই তার বইয়ের মোড়ক উন্মোচন করে দিলেই সে খুশি ।  কাজেই আমাকে রাস্তার একপাশে দাঁড়াতে হলো এবং দেখতে দেখতে আমাদের ঘিরে একটা ভিড় জমে গেল এবং সেখানে আমি সেই বইয়ের মোড়ক উন্মোচন করে দিলাম । 
তবে মোড়ক উন্মোচন নিয়ে সবচেয়ে চমকপ্রদ ঘটনা ঘটেছিল কয়েক বছর আগে ।  একজন অনেক আগে থেকে আমাকে বলে রেখেছিলেন তার লেখা বইটির আমাকে মোড়ক উন্মোচন করে দিতে হবে ,  আমি রাজি হয়েছিলাম ।  লেখক একজন পুলিশ অফিসার ,  ঠিক তখন তার একটা ডিউটি পড়ে গেল ।  তিনি আর মোড়ক উন্মোচনের জন্য তার বই নিয়ে আসতে পারলেন না ।  আমি পরদিন সিলেট চলে এসেছি ।  সকালবেলা ইউনিভার্সিটিতে গিয়েছি হঠাৎ করে অফিসে দেখি লেখক তার বই নিয়ে আমার অফিসে চলে এসেছেন ।  তিনি বলেছিলেন আমাকে দিয়ে মোড়ক উন্মোচন করবেন ,  তিনি সেটা থেকে পিছিয়ে যেতে রাজি না ।  সারারাত জার্নি করে সিলেট চলে এসেছেন ।  আমার অফিসে আমি ছাড়া কেউ নেই ,  সেভাবেই বইটির মোড়ক উন্মোচন করে দিতে হলো আমার ,  তিনি সাথে সাথে তার বইটি নিয়ে সেই মুহুর্তে ঢাকা রওনা দিলেন ।   ( কয়েক বছর পর এই বইটি যখন কালি ও কলম সাহিত্য পুরস্কার পেয়েছিল ,  তখন আমার আনন্দের সীমা ছিল না !  ) 
০৪
বইমেলার সবকিছুই কী ভালো ?  এখানে কী খারাপ কিছু নেই ?  আছে ,  এই বইমেলায় ভয়ঙ্কর খারাপ কিছু আছে ,  সেটা হচ্ছে বাথরুম !  মানুষ যখন বইমেলা নিয়ে কথা বলে তখন ধরেই নেয় সাহিত্য ,  শিল্পী ,  সৃজনশীলতা ,  কবি সাহিত্যিক ,  লেখক বড় জোর বইয়ের বাণিজ্য নিয়ে কথা বলতে হবে ,  এর বাইরে কিছু বলা যাবে না ।  দুর্ভাগ্যক্রমে মানুষকে এমনভাবে ডিজাইন করা হয়েছে যে বেঁচে থাকতে হলে তাকে নির্দিষ্ট সময় পরপর বাথরুমে যেতে হয় ।  তাই যেখানেই মানুষের ভিড় হয় ,  সেখানেই বাথরুমের ব্যবস্থা করতে হয় ।  যে জাতি যত সভ্য ,  তাদের বাথরুমের সংখ্যা ততো বেশি এবং তাদের বাথরুম ততো পরিষ্কার - পরিচ্ছন্ন ।   ( এটি আমার কথা নয় ,  কোনো একজন বিখ্যাত মানুষ বলেছেন একটা জাতি কতটুকু সভ্য সেটা বোঝার উপায় হচ্ছে তাদের বাথরুমের দিকে একজন তাকানো ।  )  এই বিখ্যাত মানুষের কথা যদি সত্যি হয়ে থাকে তাহলে নিঃসন্দেহে আমরা এখনও অসভ্য এবং বর্বর জাতি !  বাংলা একাডেমির বইমেলার বাথরুমের মতো কুৎসিত ,  জঘন্য ,  অপরিষ্কার ,  অস্বাস্থ্যকর জায়গা পৃথিবীর আর কোথাও নেই !  এতো বড় বইমেলা ,  এখানে এতো হাজার হাজার মানুষ আসেন আর তাদের ব্যবহার করার মতো কোনো বাথরুম থাকবে না ,  এটা কী করে সম্ভব ? 
বাথরুম সম্পর্কে কথা বলতে হলে আমার একটি ঘটনার কথা বলতে হবে -  তবে সেটি মানুষের বাথরুম নয় ,  পাখির বাথরুম ।  কোনো একটি অজ্ঞাত কারণে কাক জাতীয় পাখিরা আমার মাথায় বাথরুম করতে খুব পছন্দ করে ।  এবারের বইমেলায় আমি নজরুল মঞ্চে বইয়ের মোড়ক উন্মোচন করছি ,  তখন একটি বই প্রেমিক কাক আমার মাথায় বাথরুম করে দিল !  আমার কিছু করার নেই ,  সেই অবস্থাতেই আমার পরের কয়েক ঘণ্টা কাটিয়ে দিতে হলো । 
০৫
আমি নিশ্চিত বইমেলায় সবারই নানা ধরণের অভিজ্ঞতা হয় ।  আমাদের মতো মানুষ ,  যারা লেখালেখি করে একটু পরিচিতি পেয়েছি ,  তাদের অভিজ্ঞতা অন্যান্যদের থেকে একটু ভিন্ন হতেই পারে !  এবারের মেলায় আমার কয়েকটা অভিজ্ঞতার কথা বলা যায় । 
বইমেলার ভেতরে ঢুকিনি ,  হঠাৎ করে অনেক ছেলেমেয়ে আমাকে ঘিরে ধরল ।  আগে সেটা অটোগ্রাফের মাঝে সীমাবদ্ধ ছিল ,  এখন তার সাথে  ‘ ফটোগ্রাফ ’  যোগ হয়েছে ।  আমি যখন ছবি তোলার জন্য  ‘ পোজ ’  দিয়ে যাচ্ছি ,  তখন হঠাৎ লক্ষ্য করলাম প্রায় দশ বারো জন ছোট ছোট মেয়ে আমার কাছে আসার চেষ্টা করছে ।  মেয়েগুলো ছোট হলেও বোরকা এবং হিজাব দিয়ে তাদের আপাদস্তক ঢাকা ।  শুধু চোখগুলো দৃশ্যমান ।  তাদের সাথে একজন বয়স্ক মানুষ এবং তিনি বেশ বিচলিতভাবে আমাকে ঘিরে মানুষের জটলার দিকে তাকিয়ে রইলেন ।   ‘ অটোগ্রাফ ’  দেওয়া নামক এই বিচিত্র প্রক্রিয়াটি বুঝতেও তার একটু সময় লাগল ,  যখন বুঝতে পারলেন তখন তিনি নিজেই আমার কাছে পরিচয় দিলেন ।  তিনি মাদ্রাসার শিক্ষক এবং মেয়েদের মাদ্রাসার এই ছাত্রীদেরকে নিয়ে বইমেলায় এসেছিলেন এবং এখন ফিরে যাচ্ছেন ।  অন্যদের দেওয়ার আগে তার ছাত্রীদের বইয়ে অটোগ্রাফ দেওয়ার জন্য অনুরোধ করলেন ,  আমি আনন্দের সাথে বাচ্চাগুলোর বইয়ে অটোগ্রাফ দিয়ে গেলাম ।  তখন বাচ্চাগুলো বায়না ধরল তারা আমার সাথে ছবি তুলবে ,  আমি তখন অন্যদের ঠেলে সরিয়ে দিয়ে বোরকা এবং হিজাব পরা ছোট ছোট মেয়েগুলোকে আমার পাশে দাঁড়া করিয়ে দিলাম ।  আমি তখন জিজ্ঞেস করলাম ,  তোমাদের ক্যামেরা কোথায় ?  তখন তারা একজন আরেকজনের দিকে তাকালো এবং আবিষ্কার করল ,  তাদের কোনো ক্যামেরা নেই !  তাদের মন খারাপ হয়েছিল কী না জানি না ,  আমার খুব মন খারাপ হয়েছিল । 
বইমেলায় গেলে অটোগ্রাফ নেওয়ার জন্য আমাকে ঘিরে ছেলেমেয়ে এবং অনেক সময় তরুন - তরুণীদের একটা ভিড় হয়ে যায় ।  সবাই যে অটোগ্রাফ নিতে আসে তা নয় ,  অনেকে মানিব্যাগ এবং মোবাইল টেলিফোনও নিতে আসে ।  প্রতিবারই এরকম ঘটনা ঘটে এবং যখন শুকনো মুখে একজন আমাকে জানান ,  আমার অটোগ্রাফ নিতে গিয়ে তার মানিব্যাগ কিংবা মোবাইল ফোন চুরি হয়ে গেছে ,  তখন আমার নিজেকে খুব অপরাধী মনে হয় ।   ( একবার হঠাৎ করে দেখি ,  একজন অত্যন্ত সুদর্শন ভদ্রলোককে অন্যরা ধরে কিল - ঘুষি মারতে মারতে নিয়ে যাচ্ছে ,  ভিড়ের মাঝে পকেট মারতে গিয়ে হাতেনাতে ধরা পড়ে গেছে ।  পকেটমারদের চেহারা যে রুচিবান সাংস্কৃতিক কর্মীদের মতো হয় ,  সেটা আমি জানতাম না ।  ) 
মানুষকে ধরে কিল ঘুষি মারার দৃশ্যটি সুন্দর নয় ।  তবে দৃশ্যটি অত্যন্ত কষ্টকর হয়ে যায় ,  যখন দেখতে পাই একটি মেয়ে একটি ছেলের গালে শরীরের সমস্ত শক্তি দিয়ে চড় মেরেই শান্ত হচ্ছে না ,  পা থেকে স্যান্ডেল খুলে তার গালে মারছে ।  এরকম দৃশ্যের অর্থ একটি ,  এই ছেলেটি ভিড়ের মাঝে মেয়েটির শরীরে হাত দিয়েছে ।   ( কিংবা তার থেকে একশ গুণ বেশি অশালীন কোনো কাজ করে বসেছে ।  )  মেয়েদের অনেকে সেগুলো সহ্য করতে বাধ্য হয় ,  অনেক সময় তেজী কোনো মেয়ে এই বিকৃত মনের কোনো মানুষকে ধরে ফেলে এবং তার কপালে তখন বড় দুঃখ নেমে আসে । 
এই বইমেলায় আমি এরকম একজন তরুণীর প্রচণ্ড জুতোপেটা থেকে উদ্ধার করে একজন অত্যন্ত সুদর্শন তরুণকে পুলিশের হাতে তুলে দিয়েছিলাম ।  পুলিশ তাকে শেষ পর্যন্ত কী করেছিল জানি না ।  কিন্তু সবার ধারণা হতে পারে ,  এভাবে একজন বিকৃত মনের মানুষকে হাতেনাতে ধরে সবার সামনে আচ্ছা মতোন জুতোপেটা করার ফলে সেই তরুণীটির বুঝি এক ধরণের মানসিক শান্তি হয় ,  সেটি কিন্তু মোটেও সত্যি নয় ।  এই মেয়ে বা তরুণীগুলো মানসিকভাবে এত বিপর্যস্ত হয়ে যায় ,  জগৎ সংসারের উপর এত ঘৃণার জন্ম হয় এবং এত বিচলিত হয়ে যায় যে ,  সেটি বলার মতো নয় ।  এই বইমেলায় এরকম একটি মেয়েকে স্বাভাবিক করে তুলতে আমার আর আমার স্ত্রীর অনেক কষ্ট করতে হয়েছিল । 
কেউ যেন মনে না করে ,  বইমেলায় বুঝি শুধু এরকম খারাপ খারাপ ঘটনাই ঘটে ।  এটা মোটেও সত্যি নয় ।  অনেক মজার ব্যাপারও ঘটে ।  কয়েকদিন আগে আমি মাথা গুঁজে আমাকে ঘিরে থাকা ছেলেমেয়েদের অটোগ্রাফ দিয়ে যাচ্ছি ,  তখন একজন আমাকে জানালো একটা ছোট মেয়ে একটু দূরে দাঁড়িয়ে ফুঁপিয়ে ফুঁপিয়ে কাঁদছে ।  আমি তাড়াতাড়ি তাকে ডেকে এনে জিজ্ঞেস করলাম ,  কী হয়েছে ?  তুমি কাঁদছ কেন ? 
মেয়েটা কান্না থামানোর চেষ্টা করে বলল ,   ‘ আমি আপনার অটোগ্রাফ নিতে চাচ্ছিলাম ,  আমার আম্মু বলে তুই মেয়ে মানুষ নিতে পারবি না ।  আমি মেয়ে বলে কী অটোগ্রাফ নিতে পারব না ?  আমার আম্মু কেন আমাকে মেয়ে মানুষ বলে গালি দেবে ?  ’ 
যে আম্মুর বিরুদ্ধে এত বিশাল নালিশ ,  তিনি কাছেই দাঁড়িয়ে আছেন ।  বলাই বাহুল্য তিনি খুব অপ্রস্তুত !  আমি ছোট মেয়েটির মাথায় হাত বুলিয়ে দিয়ে তাকে বললাম ,  সে মেয়ে মানুষ বলে মোটেও দুর্বল নয় ,  তার আম্মু তাকে ভুল বুঝেছেন !  মেয়ে বলে সে পারবে না ,  এরকম কোনো কাজ পৃথিবীতে নেই ! 
সেই কত আগে থেকে আমি ছোট বাচ্চাদের জন্য বই লিখে যাচ্ছি ।  ছোট বাচ্চারা সেই কৃতজ্ঞতায় আমাকে যে গভীর ভালোবাসা ফিরিয়ে দিয়েছে ,  তার তুলনা নেই । 
বইমেলায় এলেই মাঝে মাঝেই আমার মনে হয় ,  সারা পৃথিবীতে বুঝি আমার মতো সৌভাগ্যবান আর আমার মতো সুখী মানুষ একজনও নেই ! 





আমার দেখা গণজাগরণ মঞ্চ 



সবারই নিশ্চয়ই সেই দিনটার কথা মনে আছে ।  কাদের মোল্লার বিচারের রায় হয়েছে ।  সব অপরাধ প্রমাণিত হয়েছে ,  যে কোনো একটা অপরাধের জন্যেই দশবার ফাঁসি দেয়া যায় কিন্তু কাদের মোল্লাকে সর্বোচ্চ শাস্তি মৃত্যুদণ্ড না দিয়ে যাবজ্জীবন কারাদণ্ড দেওয়া হয়েছে ।  সারা দেশের সকল মানুষের ভুরু একসাথে কুঁচকে গেল ,  তাহলে কী এই পুরো বিচারের বিষয়টা আসলে একটা প্রহসন ?  নাকি বিচারকদের ভেতরে দ্বিধা - দ্বন্দ্ব ?  সরকার কী যুদ্ধাপরাধের বিচারের ব্যাপারে আন্তরিক ?  আমাদের বয়সী মানুষের লম্বা দীর্ঘশ্বাস ফেলা ছাড়া করার কিছু নেই ।  তাই আমরা লম্বা দীর্ঘশ্বাস ফেলে নিজের কাজে মন দেয়ার চেষ্টা করলাম । 
কিছুক্ষণের মাঝে আমার অফিসে ছাত্রছাত্রীরা আসতে শুরু করল ।  তারা শুধু দীর্ঘশ্বাস ফেলে বসে থাকতে রাজি না ।  আমার কাছে জানতে চায় কী করবে ?  আমি জানি ,  তরুণদের ভেতরে যখন ক্রোধ ফুঁসে উঠে ,  তখন সেটাকে বের করে দেয়ার একটা পথ করে দিতে হয় ।  কীভাবে তারা তাদের ক্রোধটাকে বের করবে জানে না -  আমিও জানি না ।  তারা নিজেরাই একটা পথ বের করে নিল ,  যখন বিকেল গড়িয়ে এসেছে তখন দলবেধে ক্যাম্পাসে শ্লোগান দিতে শুরু করল ।  আমি ভাবলাম এখন হয়তো তাদের ক্রোধটা একটু প্রশমিত হবে । 
আমি তার মাঝে খবর পেতে শুরু করেছি ঢাকার শাহবাগে কিছু তরুণ এসে জমা হয়েছে ।  তারা দাবি করছে যতক্ষণ পর্যন্ত যুদ্ধাপরাধীর সঠিক বিচার না হবে ,  তারা ঘরে ফিরবে না ।  শুনে আমার বেশ ভালো লাগল -  তারা সরকারের কাছে দাবি করে যুদ্ধাপরাধীদের সত্যিকারভাবে বিচার করে ফেলতে পারবে সে জন্যে নয় ।  এই দেশের তরুণ প্রজন্ম মুক্তিযুদ্ধকে এত তীব্রভাবে অনুভব করতে পারে ,  সেই বিষয়টি আমার জন্যে নতুন এক ধরণের উপলব্ধি । 
এরপরের বিষয়গুলো খুবই চমকপ্রদ ।  শাহবাগ অঙ্গনে কয়জন মিলে যে জমায়েত শুরু করেছে ,  দেখতে দেখতে সেটি নাকি বড় হতে শুরু করেছে ।  খুব দ্রুত আমরা জেনে গেলাম শাহবাগ লোকে - লোকারণ্য ।  আমরা এক ধরণের বিস্ময় নিয়ে ব্যাপারটা লক্ষ্য করতে থাকি ।  আমাদের সবার ভেতর এক ধরণের কৌতূহল ,  এক ধরণের উত্তেজনা ।  আমার বাসায় টেলিভিশন নেই ,  তাই সরাসরি টেলিভিশনে দেখতে পাচ্ছি না ।  খবরের কাগজ ,  ইন্টারনেটে খবর নিই ।  যুদ্ধাপরাধীদের বিচারের দাবিতে তরুণদের এই মহাসমাবেশটি নিজের চোখে দেখার খুব আগ্রহ ছিল কিন্তু আমি জানি সেটি হয়তো আমার কপালে নেই ।  আমি সিলেটে থাকি ,  ঢাকা যেতে যেতে এখনও কয়েকদিন বাকি ,  যখন ঢাকা পৌঁছাব ,  ততদিনে হয়তো এই সমাবেশটি শেষ হয়ে যাবে ।  কোনো জমায়েতই তো আর দিনের পর দিন থাকতে পারে না । 
সিলেট থেকে আমি ঢাকা রওনা দিয়েছি ফেব্রুয়ারির সাত তারিখ ।  আমার কাছে প্রায় অবিশ্বাস্য মনে হচ্ছিল ।  কিন্তু তখনও সমাবেশটি টিকে আছে ।  কোনোমতে ধুকপুক করে টিকে নেই ,  খুব জোরেসোরে টিকে আছে ।  আমার মনে হলো ,  আমি হয়তো গিয়ে তরুণদের এই সমাবেশটি নিজের চোখে দেখতে পাব । 
রাতে গাড়ি করে আসছি তখন দেশ নিয়ে চিন্তাভাবনা করেন ,  এরকম মানুষজন আমাকে ফোন করতে শুরু করলেন ।  সবারই এক ধরণের কৌতূহল ।  যারা এই বিষয়টা শুরু করেছে ,  তারা কারা ?  আচ্ছা ,  আবছা শুনতে পেলাম তারা নাকি এক ধরণের ব্লগার ।  এবারে আমার একটু অবাক হওয়ার পালা ।  মাত্র কয়দিন আগে আমি পত্রিকায় একটা ছোট প্রবন্ধ লিখেছি ।  নেটওয়ার্ক প্রজন্মকে সেখানে হালকাভাবে দোষ দিয়ে বলেছি ,  তোমরা ফেসবুকে লাইক দিয়ে তোমাদের দায়িত্ব শেষ করে ফেলো ,  কখনও তার চাইতে বেশি কিছু করো না ।  এখন নিজের চোখে দেখছি ,  আমার অভিযোগ ভুল ।  তারা অবশ্যই পথে নামতে পারে ।  শুধু নামতে পারে না -  তারা পথে দিনরাত থাকতেও পারে । 
গাড়িতে আসতে আসতে বেশ কিছু মানুষের সঙ্গে কথা হলো ।  কয়েকজন ছাত্রজীবনে রাজনীতি করেছেন ।  কীভাবে আন্দোলন গড়ে তুলতে হয় ,  বাঁচিয়ে রাখতে হয় ,  সেটাকে তুলে নিয়ে যেতে হয় সব তাদের নখদর্পনে ।  তারা নানাধরণের দুশ্চিন্তা প্রকাশ করতে লাগলেন ,  বলতে লাগলেন এধরণের বিচিত্র একটা আন্দোলন অনির্দিষ্টকাল চালিয়ে নেওয়া সম্ভব নয় ।  কাজেই এখন এটাকে ধীরে ধীরে গুটিয়ে নিয়ে আসতে হবে ।  এই তরুণ ছেলেমেয়েদের যেটা জাতিকে দেখানোর প্রয়োজন ছিল ,  সেটা তারা দেখিয়ে দিয়েছে ।  তারা প্রমাণ করে দিয়েছে ,  এই দেশের তরুণ প্রজন্ম দেশকে তীব্রভাবে ভালোবাসে ,  যুদ্ধাপরাধীর বিচারের শেষ তারা দেখতে চায় ।  আমার রাজনীতিতে অভিজ্ঞ বন্ধুরা বললেন ,  এই তরুণদের সঙ্গে যোগাযোগ করে তাদেরকে বোঝাতে হবে ,  সবকিছু খুব চমৎকার একটা জায়গায় পৌঁছেছে ।  এখন তাদের ঘরে ফিরে যেতে হবে ,  যেন তাদের ভেতর একটা বিজয়ের অনুভূতি থাকে ।  এসব ব্যাপারে আমার কোনো অভিজ্ঞতা নেই ,  তাই যে যেটাই বলে আমি শুনি এবং মাথা নেড়ে যাই । 
আট তারিখ ইমরান নামে একজন আমাকে ফোন করল ।  সে শাহবাগের তরুণদের একজন ,  আমার সাথে কথা বলতে চায় ।  আমি বললাম ,  বিকেলে যে মহাসমাবেশ আমি সেটা দেখতে যাব ,  তখন দেখা হতে পারে ।  ইমরান নামটি একটু পরিচিত মনে হলো ।  শাহবাগের তরুণদের মাঝে যে কয়জনের নাম শোনা গেছে ,  তার মাঝে ইমরান একজন ।  পেশায় ডাক্তার । 
যাই হোক ,  বিকেলে আমি আর আমার স্ত্রী ইয়াসমীন শাহবাগে গিয়ে হাজির হলাম ।  যেদিকে তাকাই সেদিকেই মানুষ ।  আমি চোখের কোণা দিয়ে খুঁজতে লাগলাম আমার মতো বয়সী সাদাচুলের এক দুইজন দেখা যায় কী না !  বেশ কয়েকজনকে পেয়ে গেলাম ,  তখন একটু স্বস্তি বোধ করলাম ।  আমাদের বিশ্ববিদ্যালয়ের তরুণ কয়েকজন শিক্ষকও শাহবাগে এসেছে ।  তাদেরকে নিয়ে আমরা পথে বসে পড়েছি ।  আমার ভাইবোন ঢাকা থাকে ,  তারা এর মাঝে শাহবাগ ঘুরে গেছে ।  তাদের কাছে শুনেছি ,  শাহবাগের সবচেয়ে বড় আকর্ষণ হচ্ছে সেখানকার শ্লোগান ।  এরকম শ্লোগান নাকি পৃথিবীর কোথাও নেই ! 
আমরা পথে বসে বসে সেই শ্লোগান শুনছি ।  মাঝে মাঝে বক্তৃতা হচ্ছে ,  সেই বক্তৃতাও শুনছি ।  চারপাশে যেদিকে তাকাই সেদিকেই মানুষ ।  শেষবার একসাথে এতো মানুষ কখন দেখেছি আমি মনে করতে পারি না ।  হঠাৎ করে শুনলাম মাইকে আমার নাম ঘোষণা করে আমাকে মঞ্চে ডাকছে ।  আমি একটু ভ্যাবাচেকা খেয়ে গেলাম ।  মাথার মাঝে একটু দুশ্চিন্তা খেলা করে গেল ,  যদি আমাকে বক্তৃতা দিতে বলে তখন কী করব ? 
যাই হোক ,  আমি আর ইয়াসমীন মানুষের ভীড়ের মাঝে দিয়ে হেঁটে হেঁটে মঞ্চের দিকে যেতে থাকি ।  মঞ্চটি খুবই সহজ - সরল ,  একটা খোলা ট্রাক ।  শহীদ জননী জাহানারা ইমাম যুদ্ধাপরাধের বিচারের দাবিতে যে গণজমায়েত করেছিলেন ,  সেই মঞ্চও ছিল খোলা ট্রাক ।  আমার মায়ের কাছে তার গল্প শুনেছি ,  আমার মা সেখানে ছিলেন । 
দর্শক শ্রোতা আমাদের পথ করে দিল ,  আমি আর ইয়াসমীন ভীড়ের মাঝে হেঁটে হেঁটে ট্রাকের কাছে হাজির হলাম ।  দু ’ জনকে মোটামুটি টেনে - হিঁচড়ে ট্রাকে তুলে দেওয়া হলো !  ট্রাকের উপর উঠে একটু স্বস্তি পেলাম ,  সেখানে আমার পরিচিত অনেকেই আছে ।  যারা ব্লগার ,  তাদের মাথায় হলুদ ফিতা বাঁধা ।  ইমরান নামের ডাক্তার ছেলেটির সাথে পরিচয় হলো ।  হেঁটে হেঁটে চারিদিকে তাকিয়ে দেখছি ,  যতদূর তাকাই ,  শুধু মানুষ আর মানুষ ।  এরা সবাই যুদ্ধাপরাধীর বিচারের দাবিতে এখানে এসেছে ।  দেখেও আমার আঁশ মিটে না ,  যত দেখি ততই অবিশ্বাস্য মনে হয় । 
সামনে একজন একজন করে বক্তৃতা দিচ্ছে ।  মাঝে মাঝেই বক্তৃতা থামিয়ে শ্লোগান ।  মানুষ যেভাবে কনসার্টে গান শুনতে যায় ,  অবিশ্বাস্য মনে হলেও সত্যি এই বিশাল জনসমাবেশ দেখে মনে হলো এখানেও সবাই বুঝি সেভাবে শ্লোগান শুনতে এসেছে ।  গান শুনে মানুষ যেরকম আনন্দ পায় ,  মনে হচ্ছে শ্লোগান শুনে সবাই বুঝি সেই একই আনন্দ পাচ্ছে ।  আমি হেঁটে হেঁটে ট্রাকের পিছনে গিয়েছি ,  তখন লম্বা একটা ছেলের সাথে কথা হলো ।  মাথায় হলুদ ফিতা ,  সেও নিশ্চয়ই একজন ব্লগার ,  আমাকে বলল ,   ‘ স্যার ,  একটা বিষয় জানেন ?  ’ 
আমি বললাম ,   ‘ কী ?  ’ 
সে বলল ,   ‘ এই পুরো ব্যাপারটি শুরু করেছি আমরা ব্লগাররা !  কিন্তু এখন কেউ আর আমাদের কথা বলে না !  ’  কথা শেষ করে ছেলেটি হেসে ফেলল । 
আমি তখনও জানতাম না ,  এই ছেলেটি রাজীব এবং আর কয়েকদিন পরেই যুদ্ধাপরাধীদের বিচারের দাবিতে একত্র হওয়া এই তরুণদের নাস্তিক অপবাদ দিয়ে বিশাল একটা প্রচারণা শুরু হবে আর সেই ষড়যন্ত্রের প্রথম বলি হবে এই তরুণটি । 
হঠাৎ করে আমার ডাক পড়ল ,  এখন আমাকে বক্তৃতা দিতে হবে ।  আমি শিক্ষক মানুষ ,  দিনে কয়েকবার ক্লাশে গিয়ে টানা পঞ্চাশ মিনিট কথা বলি ।  স্কুল - কলেজের ছেলেমেয়েদের নানা ধরণের আয়োজনে কথা বলতে হয় ,  সেখানে মাঝে মাঝেই দুই চার হাজার উপস্থিতি থাকে সেখানেও কথা বলেছি ।  কিন্তু এটি সম্পূর্ণ ভিন্ন ব্যাপার ।  আমার সামনে ,  পিছনে ,  ডানে ,  বামে নিশ্চিতভাবেই কয়েক লক্ষ মানুষ !  আমি তাদের সামনে দাঁড়িয়ে কী বলব ?  কীভাবে বলব ? 
আমি তখন আমার মতো করেই বললাম ।  কী বলেছিলাম ,  এখন আর মনে নেই ।  শুধু দুটো বিষয় মনে আছে ।  এক :  তরুণ প্রজন্মের ক্ষমতাকে অবিশ্বাস করেছিলাম -  তারা শুধু ফেসবুকে  ‘ লাইক ’  দিয়ে তাদের দায়িত্ব শেষ করে ফেলে বলে যে অভিযোগ করেছিলাম ,  সে জন্যে তাদের কাছে ক্ষমা চাইলাম ।  এবং দুই :  রাজীবের মনের দুঃখটা দূর করার জন্যে আলাদাভাবে তরুণ প্রজন্মের ব্লগারদের কাছে কৃতজ্ঞতা জানালাম !  রাজীব সেটা শুনেছিল কী না আমি জানি না । 
শাহবাগের তরুণদের এই বিশাল সমাবেশ শাহবাগ থেকে ধীরে ধীরে সারাদেশে ,  তারপর সারা পৃথিবীতে ছড়িয়ে পড়ল ।  যখন একটা আন্দোলন তীব্রভাবে মানুষের আবেগকে স্পর্শ করতে পারে তখন তাকে ঠেকানোর সাধ্য কারোর নেই । 
তারপর বহুদিন পার হয়ে গেছে ।  শাহবাগের এই বিশাল সমাবেশ এখন সবাই গণজাগরণ মঞ্চ বলে জানে ।  সুদীর্ঘ এক বছর এটি অনেক ঘাত প্রতিঘাতের মাঝে দিয়ে অগ্রসর হয়েছে ।  অপ্রতিরোধ্য এই গণবিস্ফোরণকে ঠেকানোর জন্যে যুদ্ধাপরাধীর দল এমন কোনো কাজ নেই যেটা করেনি ।  তাদের শেষ অস্ত্র হচ্ছে ধর্ম ,  সেই ধর্মকে তারা হিংস্রভাবে ব্যবহার করেছে ।  হেফাজতে ইসলাম নামে অত্যন্ত বিচিত্র একটা সংগঠন হঠাৎ করে গজিয়ে উঠল ।  তাদের তাণ্ডবের কথা এই দেশের মানুষ কখনও ভুলবে না । 
গণজাগরণ মঞ্চ সেই ঘাত - প্রতিঘাত সহ্য করে এগিয়ে যাচ্ছে ।  এক বছরে তাদের অর্জন কেউ খাটো করে দেখবে না ।  যে কাদের মোল্লার শাস্তি দিয়ে এই আন্দোলন শুরু হয়েছিল ,  সেই কাদের মোল্লার শাস্তি কার্যকর করে যুদ্ধাপরাধীদের বিচারের প্রক্রিয়া শুরু হয়েছে । 
আজ থেকে শতবর্ষ পরে যখন বাংলাদেশের ইতিহাস লেখা হবে ,  সেখানে একটি কথা খুব স্পষ্ট করে লেখা হবে ।  এই দেশে যুদ্ধাপরাধের বিচারের জন্যে একটা সুষ্ঠু পরিবেশ তৈরি করার দায়িত্বটি পালন করেছিল গণজাগরণ মঞ্চ । 
বাংলাদেশকে গ্লানিমুক্ত করার প্রক্রিয়ায় তাদের অবদানের কথা কেউ ভুলবে না ।  ভবিষ্যতে আমরা তাদের কাছে আর কী প্রত্যাশা করতে পারি ? 





ইন্টারনেটের কানাগলি 



প্রায় বিশ বছর আগে আমি যখন প্রথমবার দেশে ফিরে এসেছিলাম ,  তখন যে বিষয়গুলো নিয়ে ধাক্কা খেয়েছিলাম তার একটি ছিল ,  টেলিফোন ।  আমেরিকায় সবার বাসায় টেলিফোন এবং সেই টেলিফোন নিখুঁতভাবে কাজ করে ।  আমাদের দেশে টেলিফোন বলতে গেলে কোথাও নেই ।  আর যদিও - বা থাকে ,  সেগুলো কখনও ঠিকভাবে কাজ করে না ।  তারপরও যার বাসায় টেলিফোন আছে ,  তাদের অহংকারে মাটিতে পা পড়ে না ।  তবে তার একটা যন্ত্রণাও আছে ,  আশেপাশের সব বাসা থেকে লোকজন টেলিফোন করতে চলে আসে ।  যারা একটু ছোটলোক ধরনের মানুষ ,  তারা টেলিফোনের ডায়ালের অংশটুকুতে তালা মেরে রাখত –  ফোন রিসিভ করা যেত কিন্তু ফোন করা যেত না । 
শুধু যে টেলিফোন ছিল না তা নয় ,  মনে হয় টেলিফোনের তারও ছিল না ।  কারণ একই টেলিফোনের তার দিয়ে একাধিক মানুষ কথা বলত এবং তার নাম ছিল  ‘ ক্রস কানেকশান ’  ।  প্রায়ই টেলিফোন করতে গিয়ে আবিস্কার করতাম ,  ইতোমধ্যে সেই টেলিফোনে অন্য কেউ কথা বলছে ।  তখন অনুরোধ করা হত ,   ‘ ভাই ,  আপনারা টেলিফোনটা একটু রাখেন ,  আমরা একটু কথা বলি ’  ।  অবধারিতভাবে অন্য দুইজন বলত ,   ‘ আপনারা রাখেন ,  আমরা কথা বলি ’  ।  ঝগড়া - ঝাঁটি ,  মান - অভিমান সবই হত । 
শুধু যে বাসায় টেলিফোন ছিল না তা নয় ,  পাবলিক টেলিফোনও বলতে গেলে ছিল না ।  আমার মনে আছে ,  আমাদের ক্যাম্পাসে শুধু একটা একাডেমিক বিল্ডিংয়ের সামনে একটা কার্ড ফোনের বুথ ছিল ।  টাকা দিয়ে কার্ড কিনে সেই কার্ড ঢুকিয়ে ফোন করতে হত ।  প্রায় সময়েই ফোনের কানেকশন হত না ,  কিন্তু টেলিফোন বুথ নির্দয়ভাবে কার্ড থেকে টাকা কেটে নিত ।  দুই পক্ষই দুই পাশ থেকে  ‘ হ্যালো হ্যালো ’  বলে চিৎকার করছি ,  কেউ কারও কথা শুনছি না ।  কিন্তু এই ফাঁকে ঠিকই কার্ড থেকে পুরো টাকা উধাও হয়ে গেছে ! 
এখন সেই সময়কার কথা মনে হলে নিজেরাই আপন মনে হাসি ।  আমার মনে হয় ,  এখন প্রায় বাসাতেই যতজন মানুষ তার থেকে বেশি টেলিফোন ।  এক সময় টেলিফোন দিয়ে আমরা শুধু কথা বলতাম ।  এখন যতই দিন যাচ্ছে টেলিফোনে কথা বলা কমে অন্য কাজকর্ম বেড়ে যাচ্ছে ।  আমরা টেলিফোনে এসএমএস পাঠাই ইংরেজিতে বাংলা লিখে ।  সবার এমন অভ্যাস হয়ে গেছে যে ,  আমি রীতিমতো আতঙ্কে থাকি যে কোনো এক বই মেলায় আমি দেখব কেউ একজন ইংরেজিতে বাংলা লিখে একটা বই বের করে ফেলেছে ।  জনতাকে অবশ্য সে জন্যে দোষ দেওয়া যায় না ।  আজকাল দেখছি সরকারও ইংরেজিতে বাংলা লিখে নানা ধরনের বিজ্ঞপ্তি পাঠাচ্ছে ! 
আমার মনে হয় ,  টেলিফোনে এসএমএস পাঠানোর পর পরই যে কাজটা করা হয় সেটি হচ্ছে ,  ছবি তোলা ।  কয়েকজন মানুষ একত্র হয়ে গল্প - গুজব করছে ,  চা - নাস্তা খাচ্ছে ,  এই পরিচিত সামাজিক দৃশ্যের মাঝে অবধারিতভাবে এখন নূতন একটি দৃশ্য যোগ হয়েছে; সেটি হচ্ছে ,  একজন তার মোবাইল বের করে ছবি তুলছে ।  এক সময় মানুষ যত্ন করে ছবি তুলত; এখন  ‘ সেলফি ’  নামক ছবি তোলার এই বিচিত্র পদ্ধতি আবিস্কৃত হওয়ার পর যত্ন করে ছবি তোলার বিষয়টাই উঠে গেছে । 
 [  ‘ সেলফি ’  ছবি তোলার যে একটা সামাজিক মান - মর্যাদার বিষয় আছে ,  আমি সেটা জানতাম না ।  একজন কমবয়সী ছেলে আমার সঙ্গে সেলফি তুলতে চাইতেই কাছে দাঁড়ানো একজন বড় মানুষ এই  ‘ বেয়াদবি ’  করার জন্যে তাকে রীতিমতো ধমক দিয়ে বসেছিলেন ।  ] 
কথা বলা এবং ছবি তোলা ছাড়াও এই টেলিফোনে আরও অসংখ্য কাজ করা যায়; আমার মনে হয় না আমি তার তালিকা লিখে শেষ করতে পারব ।  শুধু তাই নয় ,  আমি যে কয়টি লিখতে পারব ,  আমার ধারণা পাঠকরা তার থেকে অনেক বেশি লিখতে পারবেন । 
টেলিফোনে যে কয়টি কাজ করা যায় তাতেই সন্তষ্ট থাকারও প্রয়োজন নেই ।  আমি আমার ছাত্রদের দিয়ে আমার জন্যে পরীক্ষা নেওয়ার একটা  ‘ অ্যাপ ’  তৈরি করিয়ে নিয়েছি ।  এমসিকিউ ধরনের পরীক্ষা নেওয়ার পর ছাত্রছাত্রীরা উত্তরটা আমাকে এসএমএস করে পাঠায় ।  আমার টেলিফোন উত্তরটা যাচাই বাছাই করে ছাত্রছাত্রীরা পরীক্ষায় কত পেয়েছে সঙ্গে সঙ্গে সেটাও তাদেরকে জানিয়ে দেয় ।  এখন আমার পরীক্ষা নিতে ক্লান্তি নেই ।  আমার ধারণা ,  যে কোনোদিন আমার ছাত্রছাত্রীরা আমার বিরুদ্ধে বিদ্রোহ ঘোষণা করে বসবে ! 
তবে টেলিফোনে আজকাল যে কাজটা সবচেয়ে বেশি হচ্ছে সেটি সম্ভবত ইন্টারনেটে বিচরণ ।  আজকের লেখাটি এই বিষয় নিয়ে এবং এতক্ষণ আসলে এই কথা বলার জন্যে প্রস্তুতি নিচ্ছি । 
২ . 
মূল বক্তব্যে যাবার আগে সবাইকে একটি বিষয় মনে করিয়ে দেওয়া যাক; সেটি হচ্ছে ,  জ্ঞান - বিজ্ঞান এবং প্রযুক্তির মাঝে পার্থক্য ।  পরমাণুর কেন্দ্রে যে নিউক্লিয়াস থাকে তার মাঝে বিশাল একটা শক্তি জমা থাকতে পারে ,  এই তথ্য হচ্ছে জ্ঞান কিংবা বিজ্ঞান ।  এই শক্তি ব্যবহার করে চোখের নিমিষে লক্ষ লক্ষ মানুষ মেরে ফেলার জন্যে যে নিউক্লিয়ার বোমা তৈরি হয় ,  সেটা হচ্ছে প্রযুক্তি ।  কাজেই জ্ঞান - বিজ্ঞান খুবই চমৎকার বিষয় ।  এর মাঝে কোনো সমস্যা নেই । 
আমরা কিন্তু কখনও প্রযুক্তির ব্যাপারে এ রকম ঢালাওভাবে সার্টিফিকেট দিতে পারব না ।  ভালো প্রযুক্তি যে রকম আছে ,  ঠিক সে রকম অপ্রয়োজনীয়ম এমনকি খারাপ প্রযুক্তিও আছে ।  কাজেই নূতন একটা প্রযুক্তি দেখলেই সেটা নিয়ে গদগদ হয়ে যাওয়ার অভ্যাস আমাদের ছাড়তে হবে ।  যে কোনো নূতন একটা প্রযুক্তি দেখলেই রীতিমতো ভুরু কুঁচকে সেটাকে যাচাই - বাছাই করে নেওয়া মোটেও প্রাচীনপন্থীর কাজ নয় ,  রীতিমতো বুদ্ধিমানের কাজ । 
এর সবচেয়ে সহজ উদাহরণ হচ্ছে কম্পিউটার ।  আমাদের সবচেয়ে সস্তা মোবাইল টেলিফোনেও একটা কম্পিউটার আছে ।  আবার যে মহাকাশযানটি সেই প্লুটোর কাছে হাজির হয়ে তার ছবি তুলে পাঠাচ্ছে ,  তার ভেতরেও একটা কম্পিউটার আছে ।  এই অসাধারণ একটি প্রযুক্তি আসলে আমাদের পুরো সভ্যতাটাই নূতন করে সাজিয়ে দিয়েছে ।  কোনো মানুষ যদি ঠিক করে যে ,  সে কম্পিউটার ব্যবহার না করেই তার জীবনটা কাটিয়ে দেবে ,  আমার ধারণা তার জীবন আক্ষরিক অর্থে আটকে যাবে । 
অথচ আমি একজন মাকে জানি যিনি কম্পিউটার দেখলে একটা দীর্ঘশ্বাস ফেলেন ।  কারণ তার সন্তান কোনো বিশ্রাম না নিয়ে টানা কয়েক দিন ,  একসঙ্গে কম্পিউটার ব্যবহার করে মস্তিষ্কে রক্তক্ষরণ হয়ে মারা গেছে ।  এটি অত্যন্ত ব্যতিক্রমী এবং নিষ্ঠুর একটি উদাহরণ ।  আমরা জানি সারা পৃথিবীতে কোটি কোটি মানুষ নিরাপদে কম্পিউটার ব্যবহার করে সব রকম কাজকর্ম করে যাচ্ছে এবং সে জন্যেই এই উদাহরণটি আমার কাছে খুব গুরুত্বপূর্ণ মনে হয় ।  কারণ এটি আমাদেরকে মনে করিয়ে দেয় যে ,  খুবই নিরীহ এবং নিরাপদ একটা প্রযুক্তি নিয়ে বাড়াবাড়ি করেও ভয়ংকর একটা ঘটনা ঘটিয়ে ফেলা যায় ।  এ রকম উদাহরণ অনেক আছে । 
আমাদের দেশ যেহেতু প্রযুক্তিতে পিছিয়ে থাকা একটি দেশ ,  তাই আমরা যে কোনো নূতন প্রযুক্তি দেখলেই একেবারে গদগদ হয়ে যাই ।  সে কারণে দেশে যখন নূতন কম্পিউটার এসেছে ,  আমরা সেটা আমাদের নূতন প্রজন্মের হাতে তুলে দেবার জন্যে খুবই ব্যস্ত ছিলাম । 
কম্পিউটারের নামটা দেখেই বোঝা যায় এর জন্ম হয়েছিল  ‘ কম্পিউট ’  বা হিসেব করার জন্যে ।  কিন্তু এই যন্ত্রটি এতই বিচিত্র যে ,  এটি দিয়ে কী কাজ করা যাবে সেটি সীমিত হতে পারে শুধুমাত্র মানুষের সৃজনশীলতা দিয়ে ।  সৃজনশীলতা যে সব সময় সঠিক রাস্তায় যায় ,  তার কোনো গ্যারান্টি নেই ।  কাজেই আমরা আবিস্কার করেছি ,  এই দেশে নূতন প্রজন্মের কাছে কম্পিউটারের জনপ্রিয়তার অন্যতম কারণ হয়ে গেছে  ‘ কম্পিউটার গেম ’  ।  প্রযুক্তির প্রতি আমাদের এতই অন্ধবিশ্বাস যে ,  বাবা - মা যখন দেখেছেন ,  তাদের ছেলেমেয়েরা সব কাজকর্ম ফেলে দিন - রাত কম্পিউটারের মনিটরে মুখ গুঁজে পড়ে আছে ,  তখন তারা দুশ্চিন্তিত না হয়ে আহলাদিত হয়ে উঠতে শুরু করেছেন ।  আমি অন্তত একটি শিশুর বাবা - মায়ের কথা জানি ,  যারা তাদের শিশুটিকে কম্পিউটারের উপর নির্ভরশীল হয়ে পুরোপুরি একটি অসামাজিক জীব হয়ে বড় হওয়ার বিষয়টি নিয়ে অহংকার করেন । 
কম্পিউটার এসে আমাদের অনেক শিশুর জীবনকে মোটামুটি জটিল করে তুলেছিল ।  ইন্টারনেট আসার পর তার সঙ্গে একটা নূতন মাত্রা যোগ হল । 
ইন্টারনেট সম্ভবত আমাদের এই শতাব্দীর সবচেয়ে বড় প্রযুক্তি ।  আমার মাঝে মাঝেই মনে হয় ,  আমি কত বড় সৌভাগ্যবান যে ,  নিজের চোখে এই প্রযুক্তিটি জন্ম নিতে এবং বিকশিত হতে দেখেছি ।  আমরা সবাই জানি ,  এক সময় এই দেশের কিছু কর্তা ব্যক্তি আমাদের দেশে যেন ইন্টারনেট আসতে না পারে তার জন্যে চেষ্টা করেছিলেন ।  দেশের তথ্য পাচার হয়ে যাবার ভয়ে তারা সাবমেরিন ফাইবারের যোগাযোগ নিতে রাজি হননি ! 
এই চরিত্রগুলোর নাম এবং পরিচয় জানার আমার খুব কৌতূহল হয় ।  আমাদের দেশের সংবাদ মাধ্যম তো কত কিছু নিয়েই কত রকম ফিচার করে থাকে ।  দেশকে পিছিয়ে নেওয়ার কাজে সবচেয়ে অগ্রগামী এই মানুষদের নাম - পরিচয় জানিয়ে একবার একটা ফিচার কেন করে না কেউ ? 
একটা দেশ প্রযুক্তিতে কতটুকু এগিয়ে আছে তার পরিমাপ করার জন্যে নানা রকম জরিপ নেওয়া হয় ।  এর একটা পরিমাপ হচ্ছে ইন্টারনেট ব্যবহারকারীর সংখ্যা এবং খুবই স্বাভাবিক কারণে আমাদের এই সংখ্যাটি অন্যান্য দেশের তুলনায় ছিল খুবই কম ।  ইন্টারনেট ব্যবহার করার জন্যে একটা কম্পিউটার বা ল্যাপটপের দরকার হত ।  এই দেশের আর কতজন মানুষের কম্পিউটার কিংবা ল্যাপটপ কেনার ক্ষমতা আছে ?  শুধু তাই নয় ,  কম্পিউটার বা ল্যাপটপের সঙ্গে সঙ্গে ইন্টারনেট সংযোগের ব্যাপার আছে ।  সব কিছু শেষ হবার পর আমাদের সেই মিলিয়ন ডলার প্রশ্নটি করতে হয় ,  ইন্টারনেট ব্যবহার করে কী করা হবে ? 
মোটামুটি একই সময়ে হঠাৎ করে সবগুলো সমস্যার সমাধান হয়ে গেল !  ইন্টারনেট করার জন্যে কম্পিউটার কিংবা ল্যাপটপের দরকার নেই ,  খুবই স্বল্পমূল্যের স্মার্ট ফোন দিয়েই সেটা করা সম্ভব ।  ইন্টারনেট সংযোগেরও দরকার নেই; অনেক জায়গাতেই ওয়াইফাই আছে ।  যদি না থাকে মোবাইল অপারেটরদের কাছ থেকে  ‘ মেগাবাইট ’  কেনা যায় ।  আর ইন্টারনেট দিয়ে কী করা হবে সেই প্রশ্নটি করা হলে সবাই আমাকে  ‘ বেকুব ’  বলে ধরে নেবে ।  এটি কি এখন কোনো প্রশ্ন হতে পারে ?  অবশ্যই ইন্টারনেট দিয়ে ফেসবুক করা হবে ।  জরিপ নিয়ে দেখা গেছে ,  বাংলাদেশের ইন্টারনেট ব্যবহারকারীর শতকরা আশি ভাগ ফেসবুক করে থাকে ।  ইন্টারনেট এবং ফেসবুক এখন এই দেশে প্রায় সমার্থক শব্দ । 
তাই হঠাৎ করে বাংলাদেশ ইন্টারনেট ব্যবহারকারীর সংখ্যা বেড়ে সাড়ে চার কোটি হয়ে গেছে জানার পরও আমি কেন জানি উল্লাসিত হতে পারছি না ।  বরং নার্ভাস অনুভব করতে শুরু করেছি ।  তার কারণ ,  এর বড় একটা সংখ্যা আসলে কমবয়সী কিশোর - কিশোরী ,  এমনকি শিশু । 
আমি আগেই পাঠকদের কাছে ক্ষমা চেয়ে নিচ্ছি যে ,  আমি ফেসবুক বা অন্য কোনো সামাজিক নেটওয়ার্কের বিশেষজ্ঞ নই ।  আমি কখনও কোনো ফেসবুক একাউন্ট খুলিনি ।  কিন্তু নানা ধরনের মানুষেরা আমার নামে ভুয়া ফেসবুক একাউন্ট তৈরি করে এতই ঝামেলা করতে শুরু করেছিল যে ,  আমার ছাত্র এবং তরুণ সহকর্মীরা আমার জন্যে একটা  ‘ অফিসিয়াল ’  ফেসবুক একাউন্ট তৈরি করে রেখেছে ।  এর ভেতরে কী ঘটে না ঘটে আমি দেখি না ।  তাই ফেসবুক বা অন্য কোনো সামাজিক নেটওয়ার্কের ভেতর কী ঘটে আমি সেটা জানি না । 
কিন্তু অবশ্যই আমি সেটা অনুমান করতে পারি ।  আমি একবার একটা খুবই গুরুত্বপূর্ণ সভায় মঞ্চে বসে আছি ।  আমার পাশে ততোধিক গুরুত্বপূর্ণ একজন মানুষ বসেছেন ।  হঠাৎ করে তিনি আমাকে বললেন :   ‘  ‘ একটা সেলফি তুলি ?  ’  ’ 
আমি মাথা নাড়লাম এবং সেই চলমান সভার মাঝখানে তিনি আমার সঙ্গে একটা সেলফি তুলে ফেললেন ।  আজকাল সেলফি তোলার পর সেটা শেষ হয়ে যায় না ।  সেটাকে ফেসবুকে দিতে হয় এবং সেই সভায় মাঝখানেই তিনি সেটা ফেসবুকে দিয়ে দিলেন ।  কিছুক্ষণ পর তিনি আবার আমার দিকে ঝুঁকে পড়ে ফিস ফিস করে বললেন :   “ এর মাঝে উনত্রিশটা লাইক পড়ে গেছে ।  ” 
বলা বাহুল্য ,  আমি চমৎকৃত হলাম লাইকের সংখ্যা দিয়ে নয় ,  একজন বয়স্ক এবং গুরুত্বপূর্ণ মানুষের এই ছেলেমানুষী আনন্দটি দেখে ।  যদি একজন অত্যন্ত গুরুত্বপূর্ণ এবং বয়স্ক মানুষ লাইকের সংখ্যা দেখে এ রকম বিমলানন্দ পেতে পারেন ,  তাহলে আমাদের ছোট ছোট কিশোর - কিশোরী বা শিশুরা কী দোষ করেছে ?  তারা কেন ফেসবুকে লাইকের জন্যে লালায়িত হবে না ?  কাজেই খুবই সঙ্গত কারণে আমাদের দেশের কিশোর - কিশোরী এবং শিশুরা এই  ‘ লাইক ’  কালচারে ঢুকে গেছে ।  অন্য সব কারণ ছেড়ে দিয়ে শুধুমাত্র অবিশ্বাস্য পরিমাণ সময় নষ্টের কারণে অসংখ্য অভিভাবক আমার সঙ্গে যোগাযোগ করে সেটা নিয়ে দুশ্চিন্তা প্রকাশ করতে শুরু করেছেন । 
আমাদের দেশে সাড়ে চার কোটি মানুষ ইন্টারনেট ব্যবহার করে ।  তার মাঝে কতজন অপরিণত বয়সের ছেলেমেয়ে ,  আমরা কি সেটা জানি ?  এই কমবয়সী ছেলেমেয়েদের জন্যে ইন্টারনেটের জগৎটি কি একটা আলো - ঝলমলে আনন্দের জগৎ নাকি প্রতি পদক্ষেপে লুকিয়ে থাকা গ্লানিময় অন্ধকার নিষিদ্ধ জগৎ ?  একজন শিক্ষক তার ক্লাসের ছেলেমেয়েদের ইন্টারনেটের অপকারিতা বোঝানোর জন্যে গুগলে একটা বাংলা শব্দ লিখে সার্চ দিয়েছিলেন ।  এই শব্দটির মতো পুত - পবিত্র ,  নির্দোষ এবং নিরীহ শব্দ বাংলা ভাষায় দ্বিতীয়টি নেই ।  কিন্তু সেই শব্দের সূত্র ধরে ক্লাসের বাচ্চা ছেলেমেয়েদের সামনে মাল্টিমিডিয়াতে বাংলা পর্নোগ্রাফির কুৎসিত জগৎ বন্যার পানির মতো নেমে এসেছিল । 
আমি নিজে ইন্টারনেটে পত্রিকা পড়তে পড়তে আশেপাশে ক্লিক করে কিছু বোঝার আগেই হিংস্র মানুষের ঘৃণা - ছড়ানো ভয়ংকর সাইটে ঢুকে পড়েছি ।  বাকস্বাধীনতার নামে এ ধরনের অমানবিক হিংস্র ওয়েবসাইট যে থাকতে পারে আমি সেটা জানতাম না ।  যদি ইন্টারনেট ব্যবহারকারীরা নিজেদের অজান্তেই এ রকম ভয়ংকর ওয়েবসাইটে ঢুকে যেতে পারেন ,  তাহলে কেউ যখন সক্রিয়ভাবে চেষ্টা করে ,  তখন সে কোথায় গিয়ে হাজির হবে সেটি কি চিন্তা করা অসম্ভব ? 
বিষয়টি যথেষ্ট গুরুতর ।  খুব কম বয়সে একটা বাচ্চা যদি শিখে যায় যে ,  নিজের ছবি কিংবা নিজের কর্মকাণ্ডের বর্ণনাতে অসংখ্য পরিচিত - অপরিচিত মানুষের লাইক পাওয়া হচ্ছে জীবনের একমাত্র আনন্দের বিষয় ,  সে তাহলে পুরোপুরি একটা ভুল মানুষ হয়ে বড় হবে ।  আমরা শিশুদের শৈশব অনেক আগেই কেড়ে নিয়েছি ।  এখন তাদের হাতে তুলে দিচ্ছি প্রাপ্তবয়স্ক মানুষদের একটা জগৎ ,  এর চাইতে বড় দায়িত্বহীন কাজ কী হতে পারে ? 
আমি কোনো সমাধান দেওয়ার জন্যে এই লেখাটি লিখতে বসিনি ।  খবরের কাগজে একটা কলাম লিখে আমি এর সমাধান দিতে পারব আমি সেটা মনেও করি না ।  তবে ইন্টারনেট ব্যবহারকারীদের সংখ্যা বাড়ানোর আগ্রহে আমরা যে আমাদের দেশে অসংখ্য বাচ্চাদের সময়ের আগেই একটা বিপজ্জনক জায়গায় ঠেলে দিয়েছি ,  তাতে কোনো সন্দেহ নেই । 
আমি মাথায় থাবা দিয়ে  ‘ হায় হায় ’  করে মাতম করতেও রাজি নই ।  ইন্টারনেট একটা অবিশ্বাস্য শক্তিশালী প্রযুক্তি ,  এটাকে দায়িত্ব নিয়ে ব্যবহার করে ম্যাজিক করে ফেলা সম্ভব ।  আমি তাই সবাইকে মনে করিয়ে দিতে চাই পুরো বিষয়টাকে নিয়ে নূতন করে ভাবার সময় হয়েছে ।  অভিভাবকদের সচেতন হওয়ার সময় হয়েছে ।  দেশের বড় বড় হর্তা - কর্তাদের সিদ্ধান্ত নেওয়ার সময় হয়েছে ।  জ্ঞানী - গুণী মানুষদের চিন্তা করার সময় হয়েছে ।  পৃথিবীর অন্যান্য দেশগুলো কীভাবে এই সমস্যার সমাধান বের করেছে সেগুলো খুঁজে দেখার সময় হয়েছে । 
আমরা শিশুদের শৈশব ফিরিয়ে দিতে চাই ।  তাদেরকে প্রাপ্তবয়স্কদের একটা জগৎ উপহার দিতে চাই না ।  ইন্টারনেটের কানা গলিতে তাদের হারিয়ে ফেলতে চাই না । 





বই ,  বইমেলা এবং অন্যান্য 



০১
আমার যতগুলো প্রিয় উৎসব আছে ,  তার সবচেয়ে প্রিয় একটি হচ্ছে বিশ্ব সাহিত্য কেন্দ্রের পুরস্কার বিতরণী অনুষ্ঠান ।  পুরস্কার বললেই চোখের সামনে একটা প্রতিযোগিতার দৃশ্য ফুটে ওঠে ।  আমরা ধরে নিই অসংখ্য মানুষ বিশেষ কোনো একটা কিছুর জন্যে একে অন্যের সঙ্গে প্রতিযোগিতা করছে এবং তার মাঝে মাত্র একজন বা দুইজন অন্য সবাইকে কনুই দিয়ে পিছনে ফেলে দিয়ে পুরস্কারটা ছিনিয়ে নিচ্ছে ।  অন্যদের কাছে জানি না ,  আমার কাছে পুরস্কার বিতরণী অনুষ্ঠান মানেই একটা দুঃখের অনুষ্ঠান ,  আশা ভঙ্গের অনুষ্ঠান ।  একজন দু ’ জন পুরস্কার বিতরণী অনুষ্ঠান একটি অসাধারণ উৎসব কারণ সেখানে হাজার হাজার কিশোর কিশোরীর সবাই বিজয়ী ,  সবাই পুরস্কৃত !  এরকম চমকপ্রদ অনুষ্ঠান সারা পৃথিবীতে কতগুলো আছে আমার জানা নেই ,  খুব বেশি থাকার কথা নয় ! 
এই উৎসবে সবাই যে পুরস্কার পায় ,  শুধু তাই নয় ।  সেই পুরস্কারটি তাদেরকে দেওয়া হয় একটি অসাধারণ কাজের জন্য ,  সেটি হচ্ছে বইপড়া ।  কেউ কেউ মনে করতে পারে ,  বইপড়া আর এমন কী বিষয় ,  এর জন্যে পুরস্কার দিতে হবে কেন ?  হাই জাম্প ,  লং জাম্প দিয়ে মানুষ পুরস্কার পেতে পারে ,  কিন্তু বই পড়ে কেউ পুরস্কার পাবে কেন ?  কিন্তু আমার ধারণা বই পড়া একটা অসাধারণ বিষয় ।  যত দিন যাচ্ছে আমার সেই ধারণাটা আরও পোক্ত হচ্ছে ।  আমি জানি না ,  সবাই এই বিষয়টা লক্ষ্য করেছে কী না ।  আমরা যখন কিছু একটা পড়ি ,  তখন আসলে কাগজের উপর আঁকি - বুকি করে রাখা কিছু ছোট ছোট চিহ্নের দিকে তাকাই  ( সেগুলোকে আমরা বর্ণ বা অক্ষর বলি )  ।  সেই চিহ্নগুলো চোখের লেন্সের ভেতর দিয়ে  ( উল্টো হয়ে )  রেটিনার উপরে পরে ,  রেটিনা থেকে সেই সিগন্যাল মস্তিষ্কে যায় ,  মস্তিষ্ক সেগুলোকে বিশ্লেষণ করে আমরা তখন তার মর্মোদ্ধার করি ।  তারপর আসল ব্যাপারটা শুরু হয় -  যেটা পড়েছি ,  সেটা কল্পনা করি ।  যার কল্পনা শক্তি যত ভালো ,  সে ততো চমৎকারভাবে পুরো বিষয়টা উপভোগ করে ।  পুরো বিষয়টা আসলে অবিশ্বাস্য রকম উঁচুমানের একটা কাজ ,  মানুষ ছাড়া আর কারো পক্ষে সেটা করা সম্ভব না ।  যারা বই পড়ে নিঃসন্দেহে তারা ,  যারা বই পড়ে না তাদের থেকে ভিন্ন ।  আমাকে মাঝে মাঝেই অনেকে জিজ্ঞেস করে ভালো লেখক হওয়ার কোনো একটা শর্টকাট পদ্ধতি আমার জানা আছে কী না ।  আমি সবসময়েই বলি ,  ভালো লেখক হওয়ার একমাত্র পদ্ধতি হচ্ছে ,  বই পড়া ।  যে যত বেশি বই পড়বে ,  সে ততো ভালো লিখতে পারবে ।  আমি এটা জোর দিয়ে বলি ।  কারণ আমাদের পরিবারের হুমায়ূন আহমেদ এই দেশের একজন অসাধারণ লেখক ছিল ।  আর সে একেবারে শিশু বয়স থেকে শুধু বই পড়ে আসছে !  আমার মনে হয় ,  সেজন্য সে এতো সুন্দর লিখতে পারতো । 
বই পড়ে সবাই যে সফল লেখক হয়ে যাবে তা নয় ।  কিন্তু বই পড়লে নিশ্চিতভাবে নিজের ভেতরে একটা পরিবর্তন হয় ।  সেই কবে রবীন্দ্রনাথ ঠাকুর মারা গেছেন ,  জীবনানন্দ দাশ ট্রামের তলায় চাপা পড়েছেন ,  মজার ব্যাপার হলো তাদের লেখাগুলো এখনও পুরোপুরি জীবন্ত ।  যখন পড়ি তখন মনে হয় ,  তারা বুঝি সামনে বসে আছে !  আমাদের দেশের মানুষের বই পড়ার অভ্যাসটি কম ,  যতদিন যাচ্ছে মনে হয় অভ্যাসটি আরও কমে যাচ্ছে ।  ইউরোপ আমেরিকায় বাস বা রেল স্টেশনে অপেক্ষা করার সময় দেখা যায় ,  সবাই একটা না একটা বই পড়ছে  ( আজকাল ই - বুক রিডার দিয়েও পড়ে )  ।  খুব যে গভীর জ্ঞানের বই তা নয় ,  জনপ্রিয় কোনো বই কিন্তু পড়ছে তাতে কোনো সন্দেহ নেই ।  সেই তুলনায় আমাদের দেশের বাস - ট্রেন স্টেশনে গেলে দেখতে পাই ,  মানুষজন খুবই বিরস বদনে কিছু না করে চুপচাপ বসে আছে ।   ( আজকাল মোবাইল টেলিফোন হয়েছে ,  তাই হয়তো মোবাইল ফোনে জোরে জোরে কথা বলছে !  )  কিন্তু বই পড়ার দৃশ্য খুবই কম ।  আমি লক্ষ্য করে দেখেছি ,  যদি বা কেউ বই পড়ে সেটি হচ্ছে কমবয়সী ছেলে বা মেয়ে ,  বড় মানুষ নয় !  বড় মানুষেরা পত্রিকা পড়তে পারে বড় জোর ম্যাগাজিনে চোখ বুলায় কিন্তু বই পড়ে খুব কম । 
সারা পৃথিবীতেই বইয়ের প্রতিপক্ষ এখন টেলিভিশন ।  বই পড়া যেরকম একটা অসাধারণ উঁচু মানের মানসিক প্রক্রিয়া টেলিভিশন ঠিক সেরকম নিচু মানের মানসিক প্রক্রিয়া !  বই পড়ার সময় মস্তিষ্কে যেরকম নানা ধরণের ঘটনা ঘটতে থাকে ,  টেলিভিশন দেখার সময় তার কিছুই হয় না ।  আমরা টেলিভিশনের দিকে তাকিয়ে থাকলেই সবকিছু আমাদের মস্তিষ্কে ঢুকে যায় ।  আমি বেশ কিছু কিশোর উপন্যাস লিখেছি ,  মাঝে মাঝেই টিভির লোকজন আমার সঙ্গে যোগাযোগ করে সেই উপন্যাসগুলো থেকে টিভির উপযোগী নাটক বানানোর অনুমতি চান ।  আমি কখনও তাদের অনুমতি দেই না ,  বিনয়ের সঙ্গে বলি -  যখন কেউ আবার কিশোর উপন্যাসটি পড়ে তখন সে চরিত্রগুলোকে নিজের মতো করে কল্পনা করে নিতে পারে ।  যার কল্পনা শক্তি যত প্রবল তার চরিত্রগুলো ততো জীবন্ত ।  কিন্তু যখন সেটি থেকে টেলিভিশনের জন্য নাটক  ( বা সিরিয়াল )  তৈরি হবে ,  তখন চরিত্রগুলোকে সে আর কল্পনা করতে পারবে না ।  সরাসরি তাদের চোখে আঙুল দিয়ে দেখিয়ে দেওয়া হবে ।  একজন শিশু কিশোর যদি কল্পনা করা না শিখল ,  তাহলে তার জীবনে পাওয়ার মতো আর কী থাকল ?  পৃথিবীর সর্বকালের সর্বশ্রেষ্ঠ বিজ্ঞানী আইনস্টাইন বলেছিলেন ,  জ্ঞান থেকে গুরুত্বপূর্ণ হচ্ছে কল্পনা শক্তি !  এর চাইতে খাঁটি কথা আর কিছু হতে পারে না ।  জ্ঞান যদি হয় একটা দামি গাড়ি ,  তাহলে কল্পনা শক্তি হচ্ছে পেট্রল !  পেট্রল নামের কল্পনা ছাড়া জ্ঞানের গাড়ি নিশ্চল হয়ে এক জায়গায় পড়ে থাকবে ,  তাকে দিয়ে কোনো কাজ করানো যাবে না ।  যারা টেলিভিশনের জন্য নাটক তৈরি করতে খুবই আগ্রহী তখন তারা আমাকে রোমান বই খুব বেশি মানুষ পড়ে না ,  কিন্তু সবাই টেলিভিশন দেখে !  আমি তখন তাদের উল্টো বোঝাই সেজন্যেই বই নামের একটা বিষয়কে বাঁচিয়ে রাখতে হয় ,  যেন কেউ কেউ সেটা পড়ে অন্য সব সাধারণ মানুষ থেকে আলাদা হয়ে বড় হতে পারে । 
যারা বই পড়ে তারা অন্যরকম মানুষ ।  এক সময় তারাই দেশ ,  সমাজ কিংবা পৃথিবীর নেতৃত্ব দেবে ।  এখন  ‘ আউট বই ’  পড়ার জন্য তারা তাদের বাবা - মা থেকে যতই বকুনী শুনুক ,  একসময় তারাই হবে গুরুত্বপূর্ণ । 
সেজন্য বিশ্বসাহিত্য কেন্দ্রের পুরস্কার বিতরণী অনুষ্ঠানটি আমার খুব প্রিয় একটি উৎসব ।  আমি যদি সেখানে যাওয়ার সুযোগ পাই ,  তাহলে হাজার হাজার শিশু - কিশোরকে দেখার সুযোগ পাই ।  যারা অন্যদের থেকে ভিন্ন ,  যারা বই পড়ে ।  আমি জানি ,  বড় হয়ে তারাই এই দেশকে চালাবে । 
বইয়ের প্রতিপক্ষ হিসেবে টেলিভিশনের সাথে এখন আরও একটি বিভীষণ যুক্ত হয়েছে ,  সেটি হচ্ছে কম্পিউটার ।  কম্পিউটার নাম দেখেই বোঝা যাচ্ছে এটি তৈরি হয়েছিল কম্পিউট বা হিসাব করার জন্য ।  এখন মাঝে মাঝেই মনে হয় ,  এটি ব্যবহার করে  ‘ কম্পিউট ’  ছাড়া অন্য সব কাজই করা হয় ।  সারা পৃথিবীর সকল মানুষের ভেতরে এখন একটা দূর্ভাবনা কাজ করছে ।  সেটা হচ্ছে আগে যখন তরুণ প্রজন্ম তার সময়ের একটা অংশ পড়ার জন্য ব্যবহার করতো ,  বেশিরভাগ সময়েই সেই পড়া ছিল খাঁটি পড়া ।  এখন সেই পড়ার মাঝে ভেজাল ঢুকে যাচ্ছে ।  এখন তারা অনেক সময় নষ্ট করে সামাজিক নেটওয়ার্কের অপ্রয়োজনীয়  ‘ স্টাটাস ’  পড়ে !  সেই পড়াটিও ভাসাভাসা ,  যেটুকু পড়ে তার চাইতে বেশি দেখে ।  বিষয়টি নতুন ,  তাই কেউই সঠিকভাবে জানে না ,  এর ফলাফলটি কী হবে ?  যখন কোনো একটা বিষয় সম্পর্কে কেউ কিছু জানে না ,  তখন সেটা বিশ্লেষণ করতে হয় কমনসেন্স দিয়ে ।  আমাদের কমনসেন্স বলে প্রযুক্তিকে ব্যবহার করতে হয় ,  যদি প্রযুক্তি আমাদের ব্যবহার করতে শুরু করে তখন বুঝতে হবে কোথাও বড় ধরণের সমস্যা আছে ।  আমাদের ধারণা ,  সেটি ঘটতে শুরু রেছে ,  এই ব্যাপারে প্রযুক্তি আমাদের ব্যবহার করতে শুরু করেছে । 
০২
বই নিয়ে শুরু করেছিলাম ,  তাই বই নিয়েই বলতে চাই ।  আমাদের দেশে ফেব্রুয়ারির বইমেলা নামে একটা অসাধারণ ব্যাপার ঘটে ।  কেউ যেন ভুলেও মনে না করে ,  এটা বই বিক্রি করার একটা আয়োজন ।  এটা মোটেও সেটি নয় ,  আমরা দেখেছি প্রকাশকেরা বিক্রি বাড়ানোর জন্য মাঝে মাঝে মেলার সময় বাড়িয়ে ফেব্রুয়ারি থেকে ঠেলে মার্চে নিয়ে গেছেন ।  মজার ব্যাপার হচ্ছে ,  দর্শকেরা ফেব্রুয়ারি মাসের শেষ দিনটি পর্যন্ত হইহই করে উৎসাহ নিয়ে মেলায় গিয়েছেন কিন্তু মার্চ মাস আসা মাত্রই তারা মেলায় যাওয়া বন্ধ করে দিয়েছেন !  বইমেলার একটা নিজস্ব চরিত্র আছে ,  আমি সেটা বোঝার চেষ্টা করি ।  অনেক কিছুই বুঝতে পারি না ,  শুধু অনুভব করতে পারি ।  আমি দীর্ঘদিন দেশের বাইরে ছিলাম ,  বই মেলাটি যখন ধীরে ধীরে তার বর্তমান রূপটি নিয়েছে ,  আমি আসলে সেটি দেখিনি ।  তবে সম্ভবত প্রথম উদ্যোগটি আমরা দেখেছিলাম ।  ঢাকা বিশ্ববিদ্যালয়ের ছাত্র হিসেবে কার্জন হল থেকে হেঁটে হেঁটে টিএসসি যাওয়ার সময় বাংলা একাডেমিতে উঁকি দিয়ে দেখি কয়েকটা টেবিলে কিছু বই নিয়ে মুক্তধারা নামের একটি প্রকাশনী তার বই নিয়ে বসে আছে !  সেই বইমেলা এখন কত বিশাল একটা জাতীয় ব্যাপার হয়ে দাঁড়িয়েছে ।  পাঠক লেখক প্রকাশক সবাই এই মেলার জন্য অপেক্ষা করে থাকে !  ভালো ভালো লেখকেরা শুধু বইমেলা উপলক্ষে বই লেখার বিষয়টা একেবারেই পছন্দ করেন না ।  এর মাঝে সৃজনশীলতার অংশটি কম ,  কুটির শিল্পের অংশটা বেশি ।  আমি যেহেতু ভালো লেখকদের দলে নই  ( বাচ্চা - কাচ্চাদের জন্য লেখার মহা সুবিধা ,  কেউ সিরিয়াসলি নেয় না ,  যা খুশি করা যায় !  )  ।  তাই আমি বইমেলা উপলক্ষে লিখি !  আমি গ্যারান্টি দিয়ে বলতে পারি ,  যদি ফেব্রুয়ারির বইমেলা না থাকত ,  আমার লেখালেখি বলতে গেলে হতোই না !  পৃথিবীর সব দেশে একজন লেখক তিন চার বছর সময় নিয়ে একটা বই লিখেন আর আমাদের দেশের লেখকদের প্রতি বছর তিন চারটা বই লিখতে হয় !  অন্যদের কথা জানি না ,  আমার যে লিখতেই হবে আমি সেটা নিশ্চিতভাবে জানি ।  আমার পাঠক বাচ্চা - কাচ্চা ,  তাদের কথাটা আসলে সরাসরি হুমকির মতো !  তাদের জন্য কিছু একটা লিখে ফেললে তারা সে ভালোবাসাটুকু দেখায় ,  সেটা এতো আন্তরিক যে ,  আমার সেটাকে উপেক্ষা করার কোনো সুযোগ নেই !  তাই বিদগ্ধ খাঁটি লেখকেরা আমাদের মতো মৌসুমী লেখকদের নিয়ে যতই হাসি তামাশা করেন না কেন ,  আমি এই বইমেলার প্রতি কৃতজ্ঞ ।  আমার লেখালেখি হয়েছে এই বইমেলার জন্য । 
বইমেলার পাঠক ,  লেখক ,  প্রকাশক সবারই নিজস্ব এক ধরণের ভাবভঙ্গি থাকে ।  বড় লোকের ছেলেমেয়েরা মা - বাবাকে নিয়ে আসে ,  যেটা কিনতে চায় সেটা ঝটপট কিনে নেয় ।  আবার দরিদ্র মা তার সন্তানকে নিয়ে এসেছে ,  বাচ্চাটি একটা বই উল্টেপাল্টে দেখছে ,  চোখে লোভাতুর দৃষ্টি ।  যা টাকার হিসেব করে ম্লান মুখে বাচ্চাটিকে মাথা নেড়ে নিধেষ করছে ,  দেখে বুকটা ভেঙে যায় ।  অস্বীকার করার উপায় নেই এই দেশের মানুষের জন্য আমাদের দেশের বইয়ের দাম অনেক বেশি ।  আমার কাছে যখন কেউ এই বিষয়টা নিয়ে কথা বলে আমি তাদের সাথে একমত হই ,  সাথে সাথে তাদেরকে আরেকটা কথা মনে করিয়ে দিই ।  সেটা হচ্ছে কেউ যদি মনে করে ,  সে শুধু বই কিনে পড়বে তাহলে কিন্তু সে খুব বেশি বই পড়তে পারবে না ।  কোনো একটা শখের বই কিনে সংগ্রহে রাখতে পারে ।  কিন্তু বেশিরভাগ বই তাকে পড়তে হবে না কিনে !  শৈশবে আমাকে যদি বই কিনে পড়তে হতো তাহলে আমি আর কয়টা বই পড়তাম ? 
০৩
কম দামে বই পড়ার এবং সংগ্রহ করার একটা সুযোগ এসেছে ।  যদিও সেটা সবাই সমান আগ্রহ নিয়ে গ্রহণ করেনি ।  সেটি হচ্ছে ই - বুক ।  বইটি কাগজে ছাপা বই নয় ,  বইটি ইলেকট্রনিক এবং সেটি পড়তে ল্যাপটপ ,  ট্যাব কিংবা ই - বুক রিডারে ।  এমন কী ভালো স্মার্টফোনেও এই বই পড়া সম্ভব ।  আমি জানি অনেকেই আমার কথাটা শুনে নাক কুঁচকে ফেলেছেন ,  হতাশভাবে মাথা নাড়ছেন এবং বলছেন একটা বই যদি হাত দিয়ে ধরতেই না পারলাম ,  নতুন বইয়ের ঘ্রাণটাই নিতে না পারলাম তাহলে সেটি আবার কিসের বই ?  খুবই খাঁটি কথা ,  কিন্তু যখন আমি আবিষ্কার করি ,  সারা পৃথিবীর যে কোনো জায়গায় বসে পৃথিবীর প্রায় যে কোনো বই আমি মুহুর্তের মাঝে নামমাত্র মূল্যে কিনে ফেতে পারব এবং সেটা বই পড়ার মতো পড়তে পারব তখন আমার হাত দিয়ে স্পর্শ করার এবং নাক দিয়ে ঘ্রাণ নেওযার সুযোগ না থাকাটা মেনে নিতে এমন কোনো অসুবিধা হয় না ।  আগে যখন কোথাও গিয়েছি আমার ব্যাগে একটা বা দুটো বই থাকতো ।  এখ যখন কোথাও যাই ,  আমার ই - বুক রিডারে শ ’ খানেক বই থাকে ,  প্রয়োজনে আরও কয়েক হাজার বই থেকে যে কোনো বই কিনে ফেলায় সুযোগ থাকে ।  কেউ বিষয়টা মেনে নিক আর নাই নিক ,  নতুন পৃথিবী কিন্তু খুব দ্রুত পাল্টে যাচ্ছে ।  আজ থেকে কয়েক বছর পর কাগজের বইয়ের পাশাপাশি এই অদৃশ্য ই - বুক জায়গা করে নেবে !  লেখাপড়া ,  জ্ঞান - বিজ্ঞান ,  গবেষণার জগতে এটা আসলে ঘটে গেছে ।  বিশেষ কিছু বইয়ের বেলায় কাগজের বই এখন অর্থহীন ,  প্রায় সব জার্নাল এখন ইলেকট্রনিক ।  আমরা যারা পুরনো আমলের মানুষ ,  তারা এখনও কাগজের বই আকড়ে ধরে রেখেছি ।  কিন্তু নতুন প্রজন্মের মাঝে কোনো গোড়ামী নেই ,  তারা ঝটপট নতুন স্টাইলে বই পড়া শুরু করবে ।  আমাদের প্রধানমন্ত্রী ঘোষণা দিয়েছেন ভবিষ্যতে স্কুলের ছাত্রছাত্রীদের নতুন বই না দিয়ে একটা ট্যাবলেট দেওয়া হবে ।  সেখানে সকল পাঠ্যবই ডাউনলোড করে দেওয়া হবে !  বিষয়টা কিন্তু খুবই অবাস্তব কল্পনা নয় ,  প্রতি বছর প্রায় তিরিশ কোটি নতুন বই ছাপানো থেকে এটা লক্ষ গুণ সহজ কাজ ।  ছোট শিশুরা নতুন পদ্ধতিতে ঝটপট অভ্যস্ত হয়ে যায় ,  কাজেই ঠিক করে পরিকল্পনা করে একটা দুটো পাইলট প্রজেক্ট হাতে নিলে এই বিপ্লবটি করে ফেলা যেতেই পারে । 
কাজেই সবাইকে মাথায় রাখতে হবে -  বইয়ের জগতে নতুন একটা পরিবর্তন আসতে যাচ্ছে ।  যারা পরিবর্তনটুকু গ্রহণ করতে রাজি আছে ,  তারা এগিয়ে থাকবে ।  অন্যরা পিছিয়ে যাবে । 
আমাদের দেশেও কিন্তু এই উদ্যোগটি নেওয়া শুরু হয়েছে ।  গত কয়েক বছর আমার কাছে বেশ কয়েকজন উদ্যোক্তা এসেছেন ,  আমার সাথে যোগাযোগ করেছেন ,  তারা আমার একটি দুটো বই ই - বুকে পাল্টে নিয়ে পরীক্ষা নিরীক্ষাও শুরু করেছেন ।  বিষয়টা ঠিক কীভাবে অগ্রসর হবে আমরা জানি না ।  যারা প্রযুক্তিবিদ তারাই কী প্রকাশক হয়ে যাবেন কী না ,  সেটা নিয়েও অনেকের মাঝে সন্দেহ রয়েছে ।  আমার ধারণা প্রযুক্তিবিদেরা যদি শুধু প্রযুক্তির একটা ভিত্তি তৈরি করে দেন ,  আর প্রকাশকেরা কাগজের বইয়ের পাশাপাশি ইলেকট্রনিক বই ছাপানোর দায়িত্ব নিয়ে নেন ,  তাহলেই এই নতুন বিষয়টা ঘটে যেতে পারে ।  আমরা অনেকে কম খরচে অনেক বই পড়া শুরু করতে পারব । 
বিশ্ববিদ্যালয়ের লাইব্রেরির জন্য প্রতি বছর আমাদের আক্ষরিক অর্থে কোটি কোটি টাকার বই কিনতে হয় ।  বিদেশি একটা বইয়ের দাম দশ পনেরো হাজার টাকা পর্যন্ত হতে পারে !  আমাদের বিশ্ববিদ্যালয়ের একটি আইসিটি ইনস্টিটিউট তৈরি হচ্ছে ,  তার লাইব্রেরির জন্য প্রায় তেরো হাজার বই কেনার অর্ডার দেওয়া হয়েছে ।  গড়ে একটা বইয়ের দাম পড়েছে মাত্র চল্লিশ টাকা !  কারণ বইগুলো ই - বুক ।  ইনস্টিটিউট তৈরি শেষ হয়নি ,  লাইব্রেরির দেওয়াল উঠেনি ,  শেলফ কেনা হয়নি ।  তেরো হাজার বই যে কোনোদিন চলে আসবে ,  বইগুলো কোথায় রাখা হবে সেটা নিয়ে আমার বিন্দুমাত্র দুশ্চিন্তা নেই ।  বইগুলো উইয়ে খেয়ে ফেলবে কী না ,  সেটা নিয়েও আমার দুশ্চিন্তা নেই ।  কোনো দুষ্টু ছেলে বইয়ের পাতা কেটে ফেলবে কী না ,  সেটা নিয়েও দুশ্চিন্তা নেই । 
আমাদের ডাটা সেন্টারের সার্ভারের হার্ড ড্রাইভ তেরো হাজার বই রাখতে কিংবা সংরক্ষণ করতে আমার এক চিমটিও বাড়তি জায়গা লাগবে না ! 
ভবিষ্যতের লাইব্রেরি কেমন হবে ,  সেটি কী সবাই কল্পনা করতে পারছে ? 





বিষণ্ণ বাংলাদেশ 




প্রায় ছয় মাস আগে আমি ঠিক করেছিলাম যে ,  প্রতি দুই সপ্তাহে আমি একটি করে কলাম লিখব ।  যারা লেখালেখি করেন তারা জানেন যে ,  এটা একটা অনেক বড় সিদ্ধান্ত ।  প্রতি দুই সপ্তাহে একটা করে কলাম লেখা সোজা ব্যাপার না ।  তারপরেও আমি এত বড় একটা সিদ্ধান্ত নিয়েছিলাম দুটি কারণে ।  প্রথমত ,  এই দেশের অনেকগুলো পত্রিকা একই সাথে ছাপাতে রাজি হয়েছে ।  সারা পৃথিবীতে লেখকদের এই সম্মান দেওয়ার ব্যাপারটি আমার এই কলাম দিয়ে প্রথম শুরু হলো ।  দ্বিতীয়ত ,  আমার অসংখ্য বিষয় নিয়ে অসংখ্য জিনিস লেখার আছে ।  পাঠকেরা আমার সব মতামতকে মেনে নিবেন ,  সেটা আমি কখনও আশা করি না  ( কিংবা চাই না )  ।  কিন্তু কয়েক মিনিট সময় দিয়ে সেটা অনেকে পড়তে রাজি থাকবেন ,  সেরকম আশা করা এমন কিছু দোষের নয় ।  কাজেই আমি ধরেই নিয়েছিলাম লেখার বিষয়বস্তু নিয়ে আমার কখনও সমস্যা হবে না । 
লেখার বিষয়ের এখনও কোনো অভাব নেই ,  কিন্তু আমি সেগুলো নিয়ে লিখতে পারছি না ।  আমি যখন এটা লিখছি ,  তখনও নতুন বছর শুরু হয়নি ।  কিন্তু এটা যখন প্রকাশিত হবে ,  তখন নতুন বছর শুরু হবে ।  এই বছরটি শুরু হবে অবরুদ্ধ থেকে ।  একটা অবরুদ্ধ দেশে যখন মানুষকে গাড়ির ভেতর পুড়িয়ে মারার কালচার তৈরি হয়েছে ।  ককটেলে শিশুর হাত উড়ে যাওয়া নিত্তনৈমত্তিক ঘটনা ।  শুধু ভিন্ন রাজনৈতিক দল করে বলে একজন মহিলাকে মাটিতে ফেলে তাকে কিল ঘুষি লাথি মেরে সেটার সপক্ষে একটা যুক্তি পর্যন্ত দাঁড়া করানো যায় ।  তখন আসলে বিচিত্র বিষয়ে কলাম লিখতে ইচ্ছে করে না ।  তাই গত কয়েক মাস থেকে দুই সপ্তাহ পরে পরে কলাম লেখার দায়িত্বটি আমার জন্য আনন্দময় অভিজ্ঞতা নয় ।  অনেক সময়ই মন খারাপ করার সময় । 
অথচ গত সপ্তাহটি খুব আনন্দময় সময় হতে পারত ।  পঞ্চম শ্রেণী আর অষ্টম শ্রেণীর সম্মিলিত পরীক্ষার রেজাল্ট হয়েছে এই সপ্তাহে ।  পরীক্ষা দু ’ টির গাল ভরা দুটি নাম আছে এইচএসসি এবং এসএসসি এর কাছাকাছি জেএসসি এবং পিএসসি ! 
ছোট ছোট বাচ্চারা গম্ভীর হয়ে পরীক্ষা দিতে যায় আবার সারাদেশব্যাপী সব ছেলেমেয়েদের একসাথে পরীক্ষার ফল বের হয় ,  টেলিভিশনে তার ঘোষণা দেওয়া হয় ,  সব মিলিয়ে একটা হুলোস্থূল ব্যাপার ।  যেদিন পরীক্ষার রেজাল্ট হয় সেদিন বাচ্চারা স্কুলে এসে ভিড় করে ,  ক্যামেরার সামনে তাদের মুখের হাসি দেখলে আমাদের হতাশা দুঃখ কষ্ট দূর হয়ে যায় !  এবারে যেদিন পরীক্ষার রেজাল্ট দেওয়া হবে ,  সেদিনই সরকার আর বিরোধী দলের শক্তি পরীক্ষা ।  সংসদ ভবনের ভেতরে মাইক্রোফোনে সরকার আর বিরোধীদলের শক্তি পরীক্ষা যতটুকু সুন্দর ,  পথে ঘাটে রাস্তায় তাদের শক্তি পরীক্ষা ততটুকু অসুন্দর ।  তাই আমরা দেখেছি স্কুলে স্কুলে ছেলেমেয়ে বলতে গেলে নেই ,  তাদের ভেতর সেই উচ্ছ্বাস নেই ,  আনন্দ নেই ।  পুরো জাতি তাদের সেই হাসিমুখ দেখার আনন্দ থেকে বঞ্চিত হলো । 
পরীক্ষার রেজাল্ট খুবই ভালো ।  আমরা সবাই খুব আনন্দিত কিন্তু তারপরও একটা ব্যাপার নিয়ে আমার ভেতরে একটু দুর্ভাবনা রয়ে গেছে ।  সব পাবলিক বিশ্ববিদ্যালয়েরই একটা করে স্কুল থাকে ,  বিশ্ববিদ্যালয়ের শিক্ষক কর্মকর্তা কর্মচারীদের ছেলেমেয়েদের পড়ার জন্য তৈরি হলেও আশেপাশের বাচ্চারাও পড়তে পারে ।  আমাদের বিশ্ববিদ্যালয়ের যে স্কুলটা রয়েছে ,  সেটা পরিচালনা করার যে কমিটি আমি তার আহ্বায়ক ।  তাই প্রয়োজন অপ্রয়োজনে স্কুলে গিয়ে বসে থাকি ,  বাচ্চাদের ছুটোছুটি দুষ্টুমি দেখি  ( তারা কখনও আমাকে নিরাশ করে না !  )  ।  মাঝে মাঝে স্কুলের গুরুত্বপূর্ণ বিষয় নিয়েও কথা বলতে হয় ।  স্কুলের শিক্ষকদের সাথে একবার এরকম একটা বিষয় নিয়ে কথা হচ্ছিল ,  অষ্টম শ্রেণীতে পাশ করে নবম শ্রেণীতে ওঠার পর কারা বিজ্ঞান পড়বে ,  সেটি কিভাবে ঠিক করা হবে সেটি ছিল আলোচনার বিষয় ।  আমি বললাম ,  জেএসসি ’ র রেজাল্ট দেখলেই বোঝা যাবে কার কোন বিষয়ে আগ্রহ ,  কোন বিষয়ে দক্ষতা ।  সেটা দিয়েই ঠিক করে নেওয়া যাবে ।  শিক্ষকেরা নিজেদের ভেতর সুখ চাওয়া - চাওয়ি করলেন ।  তারপর একজন সাহস করে বললেন যে আসলে জেএসসি এর রেজাল্ট সবারই এতো অস্বাভাবিক রকম ভালো থাকে যে ,  খুব বেশী বিশ্বাস করা যায় না ।  স্কুলের নিজস্ব পরীক্ষাগুলো আরো বেশি নির্ভরযোগ্য !  আমি এই কথাগুলো আরো অনেকবার শুনেছি ।  কাজেই আমার মনে যে বিষয়টা হয়তো শিক্ষা মন্ত্রণালয়ের একটু ভাবা দরকার ।  আমরা চাই সবাই ভালো করুক ,  আবার এটাও চাই যে তাদের পরীক্ষার নম্বরটা আরেকটু নির্ভরযোগ্য হোক ।  দেশের শিক্ষা ব্যবস্থার একটা মৌলিক পরিবর্তন হয়েছে ।  মুখস্তনির্ভর লেখাপড়া থেকে সৃজনশীল লেখাপড়ার দিকে এগিয়ে গিয়েছি ।  নতুন একটা পদ্ধতি শুরুটা সহজ করার জন্যে প্রথম দিকে হয়তো একটু ছাড় দেয়া হয়েছে ।  পদ্ধতিটা আরেকটু বেশি নির্ভরযোগ্য করার সময় হয়েছে । 
কিন্তু এখন সারা দেশে নির্বাচনের সপ্তাহ ।  সবার ভেতরে সেটা নিয়ে একটা চাপা দুর্ভাবনা ।  আমি দেখেছি শুধু গণিতের বিষয়গুলো এমনভাবে যুক্তির উপর যুক্তি দিয়ে দাঁড়া করানো হয় যে ,  সেটাকে একেকজন একেকভাবে ব্যাখ্যা করতে পারে না ।  অন্য যে কোন বিষয়কে একেকজন একেকভাবে ব্যাখ্যা করতে পারবে ।  তার সবচেয়ে চমকপ্রদ উদাহরণ হচ্ছে ,  আমাদের টকশোগুলো ।  আমি এক ধরনের অবিশ্বাস নিয়ে তাকিয়ে তাকিয়ে দেখি কীভাবে একটি বিষয়কে দু ’ জন মানুষ দু ’ ভাবে দেখছে এবং দু ’ ভাবে ব্যাখ্যা করছে ।  আলাদাভাবে শুনলে দু ’ জনকেই বিশ্বাসযোগ্য মনে হয় কিন্তু একসাথে শুনলে বোঝা যায় একজন আরেকজনের পুরোপুরি উল্টো কথা বলছেন !  কথা বলার সময় একই সাথে পুরোপুরি ভিন্ন কথা বলা খুব সোজা ।  কিন্তু কাজে লাগানোর সময় সময় একই সাথে পুরোপুরি ভিন্ন বা বিপরীত বিষয় বাস্তবায়ন করা যায় না ।  তাই আলাদা আলোচনা করে একটা সিন্ধান্তে পৌঁছে সেটা বাস্তবায়ন করতে হয় ।  আমাদের নির্বাচন নিয়ে সারা পৃথিবীর সব দেশে খুব আগ্রহ ।  সবাই একবার একবার করে এসে বড় বড় কথা আর ভালো ভালো উপদেশ দিয়ে গেছেন ।  তবে সাদা চামড়া দেখলেই আপ্লুত হওয়ার দিন মনে হয় শেষ হয়ে গেছে ।  বিজয় দিবসে স্মৃতিসৌধে যাওয়ার সৌজন্যতাটুকু পর্যন্ত যখন দেখানো হয় না ,  তখন সেই সাদা চামড়া থেকে সাবধান থাকা ভালো ।  সারা পৃথিবীতে তাদের জন্যে এক রকম নিয়ম ,  বাংলাদেশে তাদের নিয়ম অন্য রকম সেই কারণটা কী ?  তাদের মুখ থেকে খুব শুনতে ইচ্ছে করে । 
যাই হোক ,  নানা রকম আলাপ আলোচনা উপদেশের পর দেখা গেল ,  শেষ পর্যন্ত সবার আশাতেই গুড়ে বালি ।  এখন মোটামুটি নিশ্চিত পুরো ব্যাপারটার নিষ্পত্তি হবে গায়ের জোরে ।  আমরা সবাই সেটা দেখার জন্যে অপেক্ষা করছি ।  সবার ভেতরে একটা চাপা দুর্ভাবনা । 
কিন্তু এরকমটি হওয়ার কথা ছিল না ।  খবরের কাগজে ছোট একটা সংবাদ সবার চোখ এড়িয়ে গেছে ।  ডিসেম্বর মাসে যখন জামায়াতে ইসলামীর নৃশংস তাণ্ডব একটা ভয়াবহ অবস্থায় পৌঁছে গেছে ,  ঠিক তখন গাইবান্ধার আওয়ামী লীগ এবং বিএনপির নেতারা এক সাথে বসে আলাপ আলোচনা করে ঠিক করলেন -  তারা জামায়াতে ইসলামীকে পরিত্যাগ করে এক সাথে থাকবেন ।  সেই থেকে তারা এক সাথে আছেন এবং তাদের উপশহরে তখন থেকে কোনো ভায়োলেন্স নেই ।  সারাদেশে যখন একটা জটিল সময়ে হিমশিম খাচ্ছে ,  সারা পৃথিবী থেকে বড় বড় লোকজন হরতাল অবরোধের মাঝে ঢাকা এসে ছোটাছুটি করছেন ।  লেখাপড়া বন্ধ ,  যোগাযোগ বন্ধ ,  বাড়ি - ঘর পোড়ানো হচ্ছে ,  মানুষকে মারা হচ্ছে ,  তখন একটা উপশহরে রাজনৈতিক নেতারা পাশাপাশি বসে আলাপ আলোচনা করে তারা সমাধান করে ফেললেন ।  সমস্যাটি যত জটিল সমাধানটি ঠিক তত সহজ ।  একাত্তর সালে যে দলটি বাংলাদেশকে চায়নি ,  বাংলাদেশের বুদ্ধিজীবীদের হত্যা করেছে ,  মুক্তিযোদ্ধাদের হত্যা করেছে এই দেশে রাজনীতি করার তাদের কোনো অধিকার নেই ।  অন্য যারা আছে তারা পাশাপাশি রাজনীতি করবেন ।  কেন্দ্র থেকে তাদের যে কর্মসূচি দেয়া হয় তারা সেটা পালন করবেন ,  কেউ কাউকে বাধা দেবে না ।  খুবই সহজ সরল একটি মডেল ,  তাদের জন্যে কাজ করেছে সারা বাংলাদেশের জন্যে কেন কাজ করবে না ?  আমি পত্রিকার সম্পাদক নই ,  যদি পত্রিকার সম্পাদক হতাম তাহলে আমার পত্রিকায় বড় বড় করে এটা ছাপাতাম ।  সবাইকে বলতাম ,  এই দেশের সমস্যা সমাধান করার জন্যে বাইরের দেশের সাদা চামড়াদের দরকার নেই ।  আমাদের দেশের মানুষেরাই আমাদের দেশে এর সমাধান করতে পারে । 
কিন্তু আমি পত্রিকার সম্পাদক নই ।  তাই এই খবরটা সবার আগোচরে ছাপা হয়ে সবার চোখের আড়ালে থেকে গেছে । 
আমি এখনও বিশ্বাসে বুক বেধে আছি ।  বাংলাদেশের মানুষের মতো কষ্ট সহিষ্ণু ,  সহনশীল মানুষ পৃথিবীতে নেই ।  যখন দেশের সবচেয়ে বড় দুঃসময় ,  তখন তাদের সবচেয়ে সুন্দর রূপটি বের হয়ে আসে ।  আমি সেটি আমার জীবনে নিজের চোখে দেখেছি ।  রানা প্লাজায় সেই ভয়ংকর দুর্ঘটনার পর সাধারণ মানুষেরা যেভাবে তাদের ভালোবাসার হাত বাড়িয়ে দিয়েছিল ,  তার কোনো তুলনা নেই ।  রানা প্লাজার মালিকদের লোভের কথা অনেকবার আলোচিত হয়েছে ।  কিন্তু মানুষগুলো ,  তরুণগুলো পৃথিবীর ভয়ংকরতম পরিবেশে ভালবাসার হাত বাড়িয়ে দিয়ে নিজের জীবন দিতেও দ্বিধা করেনি ।  সেই কথাগুলো কিন্তু সেভাবে আলোচিত হয়নি ।  এই দেশের মানুষ কতো অল্পে সন্তুষ্ট হয় ,  আমি জানি ।  আমি অসংখ্যবার নিজের চোখে দেখেছি ।  বন্যায় যখন দেশ ডুবে যায় ।  অসহায় পরিবারগুলো গরু - বাছুর নিয়ে রাস্তায় উঠে আসে ।  তখন তাদের মুখ দেখে কখনও মনে হয় না ,  সেখানে রাগ ,  দুঃখ বা অভিযোগ রয়েছে ।  মনে হয় ,  তারা বুঝি আনন্দের মেলায় এসেছে ।  ছোট্ট শিশুদের ছোটাছুটি ,  পানিতে ঝাঁপিয়ে পড়া সব যেন বিশাল আনন্দের অংশ ।  ঢাকা শহরে হঠাৎ বৃষ্টিতে যখন রাস্তাঘাট ডুবে যায় ,  স্কুল ফেরত কিশোরী মেয়েটি সেই কাদামাখা হাঁটু পানিতে যখন ছপাছপ করে হেঁটে যায় ।  কখনো তার মুখে দুঃখ ,  ক্ষোভ ,  অভিযোগ থাকে না ,  তাদের মুখ ভরা হাসি !  মনে হয় ,  কী মজাটাই না হচ্ছে ।  হাজার হাজার গার্মেন্টসের মেয়েরা সকাল - সন্ধ্যা পরিশ্রম করতে যায় ,  কেউ কি কখনও তাদের মুখ ভার করে যেতে দেখেছে ? 
আমাদের দেশের এই অপূর্ব মানুষগুলো আমাদের শক্তি ।  কতবার এই মানুষগুলোকে আঘাতের পর আঘাত করে নুইয়ে দেওয়ার চেষ্টা করেছে ,  পারেনি ।  প্রত্যেকবার তারা মাথা তুলে দাঁড়িয়েছে ।  এই মানুষগুলো যখন তীব্রভাবে কিছু একট চাইবে সেটাকে কেউ উপেক্ষা করতে পরবে না ।  সেটা উপেক্ষা করে কেউ টিকতে পারবে না । 
বাংলাদেশের মানুষ এই অসহনীয় পরিবেশ থেকে মুক্তি চায় ।  কোন পথে অসহনীয় পরিবেশ থেকে মুক্তি আসবে ,  সেটি দেশের সাধারণ মানুষের জানার কথা নয় ।  তারা সেটা জানে না ।  কিন্তু এই অসহনীয় পরিবেশ থেকে মুক্তি দিতে হবে ।  বাংলাদেশের সবচেয়ে বড় শক্তিকে অবমাননা করা যাবে না । 
কীভাবে সেটি করা হবে ,  আমরা জানি না ।  কিন্তু সেটি করতে হবে ।  আমরা এই বিষন্ন বাংলাদেশ দেখতে চাই না । 
০৩ জানুয়ারি ২০১৪






গ্লানিমুক্তির বাংলাদেশ 




০১ . 
গত সপ্তাহটি ছিল বাংলাদেশের ইতিহাসের সবচেয়ে গুরুত্বপূর্ণ একটি সপ্তাহ ।  একাত্তরের এই সপ্তাহে বাংলাদেশকে মুক্ত করার যুদ্ধটি শুরু হয়েছে ।  আকাশে যুদ্ধ বিমান ,  বোমা পড়ছে ,  শেলিং হচ্ছে ,  গুলির শব্দ ।  আকাশ থেকে পাকিস্তান সেনাবাহিনীর উদ্দেশ্যে হ্যান্ডবিল বিলি করা হচ্ছে ,  ভারতীয় বাহিনী সেখানে লিখেছে ,  মুক্তিবাহিনীর হাত থেকে রক্ষা পেতে হলে আমাদের কাছে আত্মসমর্পণ করো ।  আমরা বুঝতে পারছি আমাদের বিজয়ের মুহুর্তটি চলে আসছে ,  তারপরেও বুকের ভেতর শঙ্কা ,  আমেরিকার সপ্তম নৌ বহর পাকিস্তানের পক্ষ নিয়ে বঙ্গোপসাগর দিয়ে এগিয়ে আসছে ।  গত নয় মাসে এই দেশে কত মায়ের বুক খালি হয়েছে তার হিসাব নেই ।  মানুষের প্রাণের কোনো মুল্য নেই ,  যখন খুশি যাকে ইচ্ছা তাকে নির্যাতন করা যায় ,  হত্যা করা যায় ।  চারিদিকে শুধু মৃতদেহ আর মৃতদেহ ,  আগুনে পোড়া ঘর - বাড়ি ।  বিক্ষিপ্ত জনপদ ,  মানুষের হাহাকার ।  তার মাঝে জামায়াতে ইসলামীর তৈরি করা বদর বাহিনী খুঁজে খুঁজে এই দেশের কবি ,  সাহিত্যিক ,  সাংবাদিক ,  শিক্ষক ,  ডাক্তার ,  ইঞ্জিনিয়ারদের বাড়ি থেকে তুলে নিচ্ছে ।  তাদের অত্যাচার করছে ,  চোখের ডাক্তারের চোখ তুলে নিচ্ছে ,  হৃদরোগের ডাক্তারদের হৃৎপিণ্ড বের করে আনছে ,  তারপর হত্যা করে মৃতদেহ ছুঁড়ে ফেলছে ।  দেশটি যেন কোনোদিন মাথা তুলে দাঁড়াতে না পারে ,  তারা সেটি নিশ্চিত করতে চায় । 
সেই হত্যাকারীদের বিচার করে বিচারের রায় হয়েছে ।  প্রথম রায় কার্যকর হয়েছে সেই একই সপ্তাহে ,  ডিসেম্বরের ১২ তারিখ ।  আমি ৪২ বছর থেকে এই দিনটির জন্য অপেক্ষা করেছিলাম ।  শুধু আমি নই ,  আমার মতো স্বজন হারানো অসংখ্য মানুষ অপেক্ষা করেছিল ।  মুক্তিযোদ্ধারা অপেক্ষা করেছিল ,  নির্যাতিতরা অপেক্ষা করেছিল ।  মুক্তিযুদ্ধের মানুষেরা অপেক্ষা করেছিল ।  আর অপেক্ষা করছিল এই দেশের নতুন প্রজন্ম ।  আমাদের প্রজন্ম মুক্তিযুদ্ধের প্রজন্ম ,  আমরা মুক্তিযুদ্ধকে তীব্র আবেগ দিয়ে অনুভব করি ,  আমি কখনও কল্পনা করিনি এই দেশের নতুন প্রজন্মও মুক্তিযুদ্ধকে ঠিক আমাদের মতোই তীব্রভাবে অনুভব করবে ।  তাদের জন্মের আগে ঘটে যাওয়া মুক্তিযুদ্ধের সেই অবর্ণনীয় কষ্ট আর অকল্পনীয় আনন্দ তারা এত তীব্রভাবে অনুভব করতে পারে ,  সেটি আমাদের জন্য এক অবিশ্বাস্য স্বপ্নপূরণ । 

গত নির্বাচনে আওয়ামী লীগ কথা দিয়েছিল ,  তাদের নির্বাচত করলে তারা যুদ্ধাপরাধীদের বিচার করবে ।  এই দেশের মানুষ ,  বিশেষ করে তরুণ প্রজন্ম তাদের কথা বিশ্বাস করে বিপুল ভোটে তাদের নির্বাচিত করে এনছিল ।  সরকার তাদের রেখেছে ,  ট্রাইব্যুনাল তৈরি করে বিচার করে বিচারের রায় দিয়ে রায় কার্যকর করতে শুরু করেছে ।  এই সরকারের কাছে আমার আর কিছু চাওয়ার নেই ,  তাদের প্রতি আমার অসীম কৃতজ্ঞতা ,  এই দেশকে গ্লানিমুক্ত করার জন্য ।  এত দিন যখন এই দেশের শিশুরা আমাদের চোখের দিকে তাকিয়ে জিজ্ঞেস করত ,  যারা এই দেশে চায়নি ,  যারা এই দেশের মুক্তিযোদ্ধাদের হত্যা করেছে ,  তারা কেমন করে এই দেশে এখনও স্বাধীনভাবে ঘুরে বেড়ায় ?  কেমন করে রাজনীতি করে ,  মন্ত্রী হয় ?  যে পতাকাটি ধ্বংস করার জন্য হত্যাকাণ্ড করেছে ,  সেই পতাকা গাড়িতে লাগিয়ে ঘুরে বেড়ায় ?  আমি কখনও তাদের প্রশ্নের উত্তর দিতে পারিনি ।  মাথা নিচু করে থেকেছি ।  আর আমার মাথা নিচু করে থাকতে হবে না ,  কেউ আর আমাকে এই প্রশ্ন করবে না ।  সেই প্রশ্নের উত্তর তারা পেয়ে গেছে ,  সত্যি কথা বলতে কী সেই প্রশ্নের উত্তরটি তারাই আমাদের উপহার দিয়েছে । 
০২ . 
আজ থেকে চল্লিশ বছর আগে এই বিচারের কাজটি যতটুকু সহজ ছিল ,  এত দিন পর সেটি আর সহজ থাকেনি ।  যুদ্ধাপরাধীর দল ক্যান্সারের মতো সারাদেশে ছড়িয়ে পড়েছে ,  মিলিটারি শাসনের আড়ালে শক্তি সঞ্চয় করেছে ,  অর্থ উপার্জন করেছে ,  সেই অর্থ দিয়ে অপপ্রচার করেছে ,  দেশে বিদেশে বন্ধু খুঁজে বের করেছে ।  হুবহু তাদের মুখের কথাগুলো আমরা বিদেশি গণমাধ্যমে শুনতে পেয়েছি ।  জাতিসংঘ ,  ইউরোপীয় ইউনিয়ন ,  যুক্তরাষ্ট্রের মতো শক্তিধর দেশগুলো আমাদের সরকারকে শুধু মুখের কথা বলে বাধা দেয়নি ,  চোখ রাঙানিও দিয়েছে ।  ১৯৭১ সালে যারা পাকিস্তানের পক্ষে ছিল ,  এত বছর পরও তারা আবার সেই পাকিস্তানের পদলেহীদের পক্ষে !  আমাদের অনেক সৌভাগ্য এই প্রচণ্ড চাপেও আমাদের সরকার দিশেহারা হয়নি ,  যুদ্ধাপরাধীর বিচারের রায় কার্যকর করেছে ।  নির্বাচন নিয়ে আমাদের দেশের সব পেশাদার বুদ্ধিজীবীদের এখন প্রথম কাজ হচ্ছে প্রধানমন্ত্রী শেখ হাসিনাকে এক হাত নিয়ে নেওয়া ।  সেটা আমি বুঝতে পারি কিন্তু যখন হরতাল অবরোধ কার্যকর করার জন্য ,  যখন পেট্রোল বোমা দিয়ে মানুষ পুড়িয়ে মারা হয় ,  ট্রেনের লাইন উপড়ে ট্রেনকে লাইনচ্যুত করা হয় ,  বাস ট্রাককে যাত্রীসহ পুড়িয়ে দেওয়া হয় ,  রাস্তা কেটে এলাকা বিচ্ছিন্ন করে দেওয়া হয় ,  তখনও এই বুদ্ধিজীবী ,  পত্রিকার সম্পাদকেরা তার জন্য প্রধানমন্ত্রীর  ‘ অদূরদর্শিতা ’ কে দায়ী করেন ।  তখন আমি একটা ধন্দের মাঝে পড়ে যাই ।  এই কাজটি করে এই দেশের বড় বড় পত্রিকার বড় বড় সম্পাদকেরা যে এই নৃশংস হত্যাকাণ্ডগুলোকে এক ধরণের নৈতিক সমর্থন দিয়ে ফেলছেন ,  সেটি কী তারা একবারও বুঝতে পারছেন না ?  যে ভয়ঙ্কর তাণ্ডব দেখে তাদের আতঙ্কিত হওযার কথা ,  সেটা দেখে তারা এই সরকারের ব্যর্থতার  ‘ অকাট্য প্রমাণ ’  পেয়ে উল্লসিত হচ্ছেন ,  এটি কেমন করে সম্ভব ?  আমি পেশাদার বুদ্ধিজীবী নই ,  বড় পত্রিকার সম্পাদক নই ,  বাজারে সত্য এবং মিথ্যার মাঝখানে কিংবা ন্যায় এবং অন্যায়ের মাঝখানে নিরপেক্ষ থাকায় আমার কোনো চাপ নেই ।  তাই আমার যে কথাটি বলার ইচ্ছে করে ,  সোজাসুজি বলতে পারি ।  নির্বাচন নিয়ে কী হবে ,  সেটা আমাদের রাজনৈতিক দলগুলো নিষ্পত্তি করুক ।  কিন্তু যুদ্ধাপরাধীদের বিচারের রায় কার্যকর না করার জন্য আমেরিকার পররাষ্ট্র মন্ত্রী জন কেরির হুমকিকে তোয়াক্কা না করে প্রধানমন্ত্রী শেখ হাসিনা রায় কার্যকর করার জন্য দেশের মানুষের কাছে যে প্রতিজ্ঞা করেছিলেন ,  সেই প্রতিজ্ঞা বাস্তবায়ন করেছেন ।  সেজন্য তাঁর প্রতি কৃতজ্ঞ ,  তাঁকে অভিনন্দন ।  তার বাবা বঙ্গবন্ধু আজ যদি বেঁচে থাকতেন নিশ্চয়ই তার মেয়ের বুকের পাটা দেখে খুশি হতেন ! 
০৩ . 
১৯৭১ সালের পর আমি কখনও পাকিস্তানের কোনো জিনিস হাত দিয়ে স্পর্শ করিনি ।  অনেক টাকা বেঁচে যাবে জানার পরও যে প্লেন পাকিস্তারের ভূমি স্পর্শ করে যায় ,  আমি কোনো দিন সেই প্লেনে ওঠিনি ।  পাকিস্তানের উপর দিয়ে যখন কোনো প্লেনে উড়ে যাই ,  যতক্ষণ পর্যন্ত সেই দেশটির ভূমি সীমার বাইরে না যাই ,  ততক্ষণ নিজেকে অশুচি মনে হয় ।  পাকিস্তান দল যত ভালো ক্রিকেট খেলুক না কেন ,  আমি তাদের কোনো খেলা দেখি না ।   ( ষাটের দশকে টোকিও অলিম্পিকে স্বর্ণ বিজয়ী পাকিস্তান হকি টিমের একজন প্রাক্তন খেলোয়াড় পাকিস্তান মিলিটারির অফিসার হিসেবে আমার বাবাকে একাত্তরে হত্যা করেছিল বলে আমি জানি ।  ) 
কেউ কেউ আমাকে বোঝানোর চেষ্টা করেছে ,  ইতিহাসের একটা বিশেষ সময়ে একটা বিশেষ গোষ্ঠীর একটা সাময়িক কাজকর্মের জন্য সারাজীবন একটা দেশের সকল প্রজন্মকে দায়ী করা যায় না ।  কথাটি নিশ্চয়ই সত্য ,  কিন্তু আমার কিছু করার নেই ।  একাত্তরে আমি আমাদের নিজের চোখে পাকিস্তান নামের এই দেশটির মিলিটারির যে নৃশংসতা বর্বরতা দেখেছি ,  সেটি থেকে আমার কোনো মুক্তি নেই ।  দেশটি যদি নিজের এই নৃশংসতার দোষ স্বীকার করে নতজানু হয়ে বাংলাদেশের মানুষের কাছে ক্ষমা চাইতো ,  তাহলে হয়তো আমাদের বুকের মাঝে জ্বলতে থাকা ধিকিধিকি করে জ্বলতে থাকা আগুনের উত্তপ একটু কমানো যেত ।  তারা সেটি করেনি ,  আমার বুকের ভেতর জ্বলতে থাকা আগুনের উত্তাপও কমেনি । 
আমি যে রূপ দেখে অভ্যস্ত ,  দীর্ঘদিন পর এই দেশটির রূপ আমাদের নতুন প্রজন্ম নতুন করে দেখার সুযোগ পেয়েছে ।  যুদ্ধাপরাধী কাদের মোল্লার বিচারের রায় কার্যকর করার পর প্রথমে তাদের একজন মন্ত্রী প্রতিবাদ করেছে ,  তারপর তাদের পার্লামেন্ট থেকে বাংলাদেশের বিরুদ্ধে নিন্দা প্রস্তাব নিয়েছে ।  নিন্দা প্রস্তাবের সময় আলোচনার বিষয়বস্তু অত্যন্ত চমকপ্রদ ।  তারা জোল গলায় বলেছে ,  কাদের মোল্লা হচ্ছে একজন  ‘ সাচ্চা পাকিস্তানি ’  ।  একাত্তরে সাচ্চা পাকিস্তানি থাকার জন্যই তাকে ফাঁসি দেওয়া হয়েছে ।  শাহবাগের তরুণ ছেলেমেয়েরা দিনের পর দিন এই কথাটি বলে স্লোগান দিয়েছে -   ‘ জামায়াতে ইসলাম ,  মেড ইন পাকিস্তান ’  ।  যাদের মনে বিন্দুমাত্র সন্দেহ ছিল জামায়াতে ইসলামী একাত্তরে এই দেশে কী করেছিল ,  এখন তাদের কারো ভেতরে কী আর কোনো সন্দেহ আছে ? 
পাকিস্তান থেকে বক্তব্য দেওয়ার সময় তারা ইনিয়ে - বিনিয়ে বলেছে ,  একাত্তরে  ‘ ঢাকা পতন ’  হওয়ার এত দিন পর সেই পুরনো  ‘ ক্ষত ’  নতুন করে উন্মোচন করার কোনো প্রয়োজন নেই ।  আমার  ‘ ঢাকা পতন ’  কথাটি নিয়ে আপত্তি আছে ,  একাত্তরের ১৬ ডিসেম্বর মোটেও ঢাকার পতন হয়নি ,  পাকিস্তানের পতন হয়েছিল ।  ঢাকা কিংবা বাংলাদেশের সেদিন উত্থান হয়েছিল ।   ‘ ক্ষত ’  কথাটি নিয়েও আমার গুরুতর আপত্তি আছে ,  এটি আমাদের জন্য ক্ষত নয় ,  এটি পাকিস্তানের জন্য  ‘ ক্ষত ’  ।  শুধু ক্ষত নয় ,  এটি হচ্ছে দগদগে ঘা ,  চল্লিশ বছরে সেই ঘা শুকায়নি ।  শত বছরেও সেই ঘা শুকাবে না ।  পৃথিবীর ইতিহাসে পাকিস্তানকে পরাজয়ের এই দগদগে ঘা নিয়ে আজীবন বেঁচে থাকতে হবে ।  মানবতার বিরুদ্ধে অপরাধ ,  গণহত্যা এবং সবশেষে পরাজয়ের এই দগদগে ঘা তাদের অবশ্যই লুকিয়ে রাখতে হবে ।  কিন্তু আমাদের কেন সেটি লুকিয়ে রাখতে হবে ?  ১৯৭১ সালের ১৬ ডিসেম্বরের সেই বিজয় দিবস আমাদের ক্ষত নয় ,  সেটি আমাদের গৌরব ,  আমাদের অহংকার ,  আমরা শত সহস্র বার সেটি দেখতে চাই ।  তাই প্রত্যেক বছর এই বিজয় দিবস আগের চাইতেও বেশি উদ্দীপনা নিয়ে আমাদের কাছে ফিরে আসে । 
পাকিস্তানের সাথে আমারে কোনো যোগাযোগ নেই ,  যতি থাকত তাহলে অবশ্যই আমি তাদের কিছু উপদেশ দিতাম ।  আমি তাদের বলতাম ,  তোমরা তোমাদের দগদগে ক্ষত দেখতে চাওনা খুব ভালো কথা ।  তোমরা চোখ বন্ধ করে থেকো ।  কিন্তু আমরা কী করব সেটি নিয়ে ধৃষ্টতা দেখাতে এসো না ।  ১৯৭১ সালে এই দেশ থেকে তোমাদের বিতাড়ন করে আমরা অনেক দূর এগিয়ে এসেছি ,  অনেক বিষয়ে আমরা সারা পৃথিবীর মডেল ।  একটু ধৈর্য ধরো ,  যখন দেখবে আমরা ঠিক ঠিকভাবে যুদ্ধাপরাধীর বিচার করে রায় কার্যকর করে সারা পৃথিবীকে দেখাব কীভাবে সেটি করা যায় ,  তখন সেটিও সারা পৃথিবীর একটা মডেল হয়ে যাবে ।  আপাতত তোমরা নিজেদের নিয়ে মাথা ঘামাও ।  মিলিটারির বি - টিম হয়ে দেশের রাজনৈতিক দলগুলো যা করছে ,  সেখান থেকে বের হতে পারো কী না দেখো ।  লেখাপড়া করতে চাইলে মেয়েদের মাথায় গুলি যেন করতে না পারে ,  সেটা খেয়াল করো ।  সারা পৃথিবীতে সন্ত্রাস রপ্তানি করার যে সুনামটুকু কুড়িয়েছ ,  সেই সুনাম থেকে মুক্ত হতে পার কী না দেখো । 
পাকিস্তানের সাথে আমার কোনো যোগাযোগ নেই ,  যদি থাকত তাহলে এই তালিকাটি আমি আরও দীর্ঘ করে দিতাম ! 
কাদের মোল্লার পক্ষে বাংলাদেশের বিপক্ষে পাকিস্তান রাষ্ট্রীভাবে যে নিন্দা প্রস্তাবটি নিয়েছে ,  সেটি আমাদের কাছে এই রাষ্ট্রের সাথে মানানসই একটি কাজ বলে মনে হয়েছে ।  এই দেশে তাদের যে অনুচরের আছে ,  তাদের চেহরাটি মনে হয় বেশ ভালোভাবে উন্মোচন করা হয়েছে ।  আমাদের নতুন প্রজন্ম এর মাঝে ভয়ানকভাবে প্রতিক্রিয়া দেখিয়েছে ।  আমি ঠিক এ ধরণের প্রতিক্রিয়াই আশা করেছিলাম ।  তারা আমাকে নিরাশ করেনি । 
০৪ . 
১৬ ডিসেম্বর সোহরাওয়ার্দী উদ্যানে লক্ষ মানুষের মাঝে দাঁড়িয়ে আমি বিকাল চারটা ৩১মিনিটে জাতীয় সঙ্গীত গেয়েছিলাম ।  সৃষ্টিকর্তা আমার গলায় কোনো সুর দেননি ,  আমার সেজন্য মাঝে মাঝে খুব দুঃখ হয় ।  আমার মনে হয় ,  যদি আমার গলায় একটু সুর থাকত ,  তাহলে  ‘ আমার সোনার বাংলা ’  গানটি আমি না জানি কত সুন্দর করে গাইতে পারতাম !  যত বেসুরো গলাতেই গাই না কেন ,  এই গানের চরণগুলো উচ্চারণ করার সময় প্রতিবার আমার চোখ ভিজে আসে ।  সোহরাওয়ার্দী উদ্যানে বেসুরো গলায় আমি যখন গানটি গাইছিলাম ,  তখন একটি একটি করে চরণ গাওয়া হচ্ছিল আর আমার মনে হচ্ছিল ,  আগে যদি অনন্তকাল এই গানটি গাওয়া যেত !  যদি কোনো দিন এই গানটি শেষ না হতো ! 
জাতীয় সঙ্গীত শেষ হওয়ার পর সাবধানে আমি আমার চোখ মুছেছি ।  আমাদের প্রজন্মের কাছে এটি তো শুধু একটি সঙ্গীত নয় ,  এটি আমাদের অস্তিত্ত্ব ,  এটি আমাদের দুঃখ - কষ্ট - বেদনা ।  আমাদের আনন্দ আমাদের উল্লাস । 
আমার পাশে কমবয়সী একটি মেয়ে দাঁড়িয়েছিল ,  জাতীয় সঙ্গীত শেষ হওয়ার পর আমাকে বলল ,   ‘ স্যার জানেন ,  যতবার আমি আমার সোনার বাংলা গান গাই ,  আমার চোখে পানি চলে আসে !  ’ 
আমি অবাক হয়ে তার দিকে তাকিয়ে রইলাম ,  আমাদের নতুন প্রজন্ম কেমন করে আমাদের সকল স্বপ্ন ,  আমাদের সকল ভালোবাসা ,  সকল মমতাকে এমনভাবে গ্রহণ করতে পারল ? 
১৯ ডিসেম্বর ২০১৩






ডিসেম্বরের প্রথম প্রহর 



বেশ কিছুদিন থেকে বাংলাদেশের সব মানুষের মতো আমিও আটকা পড়েছি ।  প্রথমে হরতালে আটকা পড়েছিলাম ,  এখন অবরোধে আটকা পড়েছি ।  দুটোর মাঝে পার্থক্যটা আমার কাছে এখনও পরিষ্কার নয় ।  হরতাল শুরু হওয়ার আগেই গাড়ি পোড়ানোর সময় হতো ,  অবরোধের আগেও গাড়ি পোড়ানো হয় ।  হরতালে গাড়ি পোড়ানোর সময় ভেতরে অনেক সময় যাত্রীরা থাকে ,  অবরোধেও তাই ।  সিলেটে থাকি ,  আমার মা ঢাকা থাকেন ।  অন্য কোনো কাজ না থাকলেও শুধু মাকে দেখার জন্য ঢাকা যাই ।  এখন যেহেতু ঢাকা যেতে পারছি না ,  দেখাও করতে পারছি না ।  তাই টেলিফোনে কথা হয় ।  আমার মা জানেন আমার বাসায় টেলিভিশন নেই ,  তাই টেলিভিশনে কী কী দেখানো হয় দীর্ঘশ্বাস ফেলে আমাকে জানান ।  ইদানিং আমার মা টেলিভিশন না দেখার জন্য আমার উপর খুব বিরক্ত ।  মোটামুটি স্পষ্ট করে বললেন ,   ‘ সারা দেশে কী তাণ্ডব হচ্ছে ,  কী নৃশংসতা হচ্ছে ,  নিজের চোখে দেখবি না ,  পালিয়ে বেড়াবি ,  এটা হয় না ।  তোকে দেখতে হবে -  এই দেশে কী হচ্ছে নিজের চোখে তোকে দেখতে হবে  ।  ’ 
তারপরেও আমি টেলিভিশনে সেই ভয়াবহ ঘটনা দেখি না ।  ইন্টারনেটে খবর পড়ি ,  খবরের কাগজে ছবিগুলো দেখে দ্রুত পৃষ্ঠা উল্টিয়ে ফেলি ।  গত কিছুদিন বাংলাদেশের খবরের কাগজে যে ছবি ছাপা হচ্ছে ,  তার থেকে হৃদয়হীন নৃশংস অমানুষিক বর্বরতার ঘটনা এই দেশের মানুষ এতো নিয়মিতভাবে দেখছে বলে আমার জানা নেই ।  কোনটা বেশি বড় নিষ্ঠুরতা ,  আমি এখনো নিশ্চিত নই ।  একেবারে সাধারণ মানুষকে ,  স্কুলের ছেলেমেয়ে থেকে শুরু করে পথচারী কিংবা মহিলাদের পুড়িয়ে মারার চেষ্টা করা ।  নাকি যারা এটা করছে তাদের বিরুদ্ধে একটা শব্দ উচ্চারণ না করে চুপচাপ এই ঘটে যাওয়া ঘটনাগুলোকে সমর্থন করা ।  রাজনৈতিক সহিংসতা বলে একটা শব্দ চালু আছে ।  আমরা জানতাম ,  সেটি এক রাজনৈতিক দল অন্য রাজনৈতিক দলের নেতাকর্মীকে করে থাকে ।  এখন যেটাকে রাজনৈতিক সহিংসতা বলা হচ্ছে ,  সেখানে রাজনৈতিক নেতাকর্মীর সংখ্যা খুব কম ।  বেশিরভাগ মানুষ সাধারণ মানুষ ।  আগুনে পুড়ে যাওয়ার মতো ভয়ংকর আর কী হতে পারে ?  যারা মারা যাচ্ছেন ,  তাদের আপনজনের হাহাকার আর ক্ষোভের কথাটা আমি চিন্তাও করতে পারি না ।  যারা বেঁচে আছেন ,  তাদের সেই অমানুষিক কষ্টের কথা কী বাইরে থেকে বোঝা সম্ভব ?  যারা রাজনীতি করেন ,  তারা সবকিছুকে পরিসংখ্যান দিয়ে বিশ্লেষণ করে ফেলতে পারেন ।  আমরা পারি না ।  একটা মাত্র মৃত্যু কিংবা একটা মাত্র নিষ্ঠুরতার কথা আমাদের পীড়ন করতে থাকে ।  এতগুলো আমরা কেমন করে সহ্য করবো ? 

আমরা সবাই গণআন্দোলনের কথা জানি ।  যখন নিয়মতান্ত্রিকভাবে আর কিছু করা যায় না ,  তখন সাধারণ মানুষ পথে নেমে আসে ।  কিন্তু আন্দোলনের নামে এই নৃশংসতার কথা আমরা কী আগে কখনো দেখেছি ?  যারা মানুষকে পুড়িয়ে মারছে তারা যখন বাড়ি ফিরে যায় ,  টেলিভিশনে সেই ভয়াবহ ঘটনাগুলো দেখে ,  তখন কী তাদের চোখ - মুখে আনন্দে ঝলমল করে উঠে ?  সম্পূর্ণ নিরপেক্ষ মানুষগুলো যখন যন্ত্রণায় ছটফট করে ,  তাদের আপনজন যখন হতাশায় ,  ক্ষোভে ,  দুঃখে ,  ক্রোধে নিজেকে সংবরণ করতে পারে না ,  তখন কী এই মানুষগুলো উল্লাসিত হয়ে ভাবে -  তারা তাদের গন্তব্যে আরো একটু পৌঁছে গেছে ?  তাদের নেতাকর্মীরা কী ফোন করে তাদের অভিনন্দন জানান ?  যখন দেখা হয় ,  তাদের পিঠ চাপড়ে দেন ?  আমার বড় জানতে ইচ্ছে করে । 
যখন থেকে দেশে এই নতুন ধরণের সন্ত্রাস শুরু হয়েছে ,  তখন আরও একটি বিচিত্র বিষয় আমার চোখে পড়তে শুরু করেছে ।  খবরের কাগজে প্রায়ই ছবি দেখতে শুরু করেছি ,  যেগুলো দেখে মনে হয় -  আমরা বুঝি নাটকের দৃশ্য দেখছি ।  সন্ত্রাসী এই কাজকর্মের এত নিখুত ছবি দেখে আমরা মাঝে মাঝে হকচকিয়ে যাই ।  দেখে মনে হয় ,  সাংবাদিকেরা যেন ভালো করে ছবিগুলো তুলতে পারেন ।  সেজন্যেই তাদের সামনে অনেক যত্ম করে ঘটনাগুলো ঘটানো হচ্ছে ।  বিশ্বজিৎ নামের সেই ছেলেটিকে যখন ছাত্রলীগের ছেলেরা প্রকাশ্য দিবালোকে কুপিয়ে হত্যা করে ,  তখন সাংবাদিকরা এই দৃশ্যটি ক্যামেরায় ধারণ করার জন্যে এতো সময় না দিয়ে ,  ছেলেটিকে যদি বাচাঁনোর চেষ্টা করতেন তাহলে সে বেঁচে যেত কী না এই চিন্তাটি মাঝে মাঝেই আমার মাথায় উঁকি দেয় । 
কেভিন কার্টার নামে একজন আন্তর্জাতিক খ্যাতি সম্পন্ন ফটোগ্রাফার ছিলেন ,  নব্বইয়ের দশকে এই ফটোগ্রাফার তার একটি ছবির জন্য পুলিৎজার পুরস্কার পেয়েছিলেন ।  ছবিটি ছিল আফ্রিকার দুর্ভিক্ষের সময়ের ছবি ।  একটি শীর্ণ শিশু নিজেকে টেনে নিয়ে যাচ্ছে খাবারের সন্ধানে ,  অদূরে তাকে অনুসরণ করছে একটি শকুন ।  দুর্ভিক্ষের ভয়াবহতার সেই ছবি জন্য কেভিন কার্টার পুলিৎজার পুরষ্কার পেয়েছিলেন সত্যি ।  কিন্তু একজন মানুষ হয়ে একটা শিশুকে রক্ষা না করে শকুনের সাথে ছবি তোলার জন্য সারা পৃথিবীতে তার বিরুদ্ধে যে ক্ষোভ ছড়িয়ে পড়েছিল ,  সম্ভবত সে জন্যই তার কয়েক মাস পরে এই ফটোগ্রাফার আত্মহত্যা করেছিলেন । 
একজন ফটোগ্রাফার চমকপ্রদ একটা ছবি তোলার জন্য সবসময় চোখ - কান খোলা রাখেন ।  কিন্তু ছবি তোলার সুযোগ করে দেওয়ার ফলে যদি সন্ত্রাসীদের গোষ্ঠী সেই ফটোগ্রাফার ,  সেই পত্রিকা ,  পত্রিকার সম্পাদক সবাইকে ব্যবহার করে নিজের উদ্দেশ্যে হাসিল করে ফেলে তাহলে তার দায়িত্ব কে নেবে ?  আমাদের দেশের সংবাদ মাধ্যমগুলো কী বুকে হাত দিয়ে বলতে পারবে ,  দুর্বৃত্ত ,  সন্ত্রাসী ,  হত্যাকারীদের তারা মানুষকে আতংকিত করে তোলার প্রক্রিয়াকে গায়ে পড়ে সাহায্য করছে না ? 
২ . 
এই দেশ আজকাল মানুষের নিরাপত্তা নেই ,  যে কোনো মানুষ যে কোনো সময় আক্রান্ত হতে পারে ।  গত সপ্তাহে আমাদের ক্যাম্পাসে একসাথে অনেকগুলো ককটেল ফুটলো ।  একটা আমাদের বাসার বারান্দায় ।  যখন সেটি ফাটানো হয়েছে ,  তখন আমার স্ত্রী তার থেকে কয়েক ফুট দূরে ।  মাঝখানে দেয়াল ,  দরজা থাকার জন্য বড় ধরনের কিছু ঘটেনি ।  কিছুক্ষণের ভেতরেই সবাই বাসা থেকে বের হয়ে এলো ।  দেখতে দেখতে শত শত ছাত্র জড় হয়ে গেল ।  তাদের মাঝে ভয় কিংবা আতঙ্কের বদলে বরং একটা উৎসব উৎসব ভাব ।  খুব কাছেই মেয়েদের হল ,  ককটেলের শব্দ তারা খুব ভালোভাবে পেয়েছে ।  টেলিফোনে আমাদের জানানো হলো ,  তাদের কয়েকজন বের হতে চায় ।  প্রক্টর ,  রেজিষ্ট্রার ,  শিক্ষক সবাই আছেন ,  তারা ভাবলেন বরং আমরাই মেয়েদের সাহস দিয়ে আসি ! 
মেয়েদের হলের ফটক দিয়ে ভেতরে ঢুকতেই সব মেয়েরা বের হয়ে আমাদের ঘিরে দাঁড়াল ।  একজন বলল ,   ‘ স্যার খুব ভয় লাগছে ।  ’  আমি বললাম ,   ‘ ভয় লাগার কী আছে ?  এদেশে জম্মেছো একটু সহ্য করো ।  ’  মেয়েরা তখন বাধা দিয়ে বলল ,   ‘ না ,  না স্যার ,  আমাদের নিজেদের জন্য একটুও ভয় লাগছে না ।  আপনার আর ম্যাডামের জন্য ভয় লাগছে ।  ’ 
যখন এই বিশ্ববিদ্যালয় ছেড়ে একদিন যেতে হবে এই ছেলেমেয়েদের ভালোবাসা ছেড়ে কেমন করে যাব ,  আমি জানি না ।  এরা আমাদের নতুন প্রজন্ম ।  ডিসেম্বর মাস এলে আমার এই দেশের তরুণ প্রজম্মের কথা মনে পড়ে ।  এই দেশটি তরুণ প্রজন্মের দেশ ,  তরুণ প্রজন্ম তীব্র আবেগ আর ভালোবাসায় এই দেশটির জন্ম দিয়েছিল ।  আবার তীব্র আবেগ আর ভালোবাসা দিয়ে এই দেশটিকে রক্ষা করবে ,  এই দেশটিকে গড়ে তুলবে । 
সেদিন ভোরবেলা একটা টেলিভিশন চ্যানেলের সাংবাদিক আমার অফিসে চলে এসেছেন ইন্টারভিউ নিতে ।  ডিসেম্বর মাসে তারা মুক্তিযুদ্ধের ওপর অনুষ্ঠান করবেন ।  তাই মুক্তিযুদ্ধ নিয়ে আমার স্মৃতি জানতে চান ,  আমার কথা শুনতে চান । 
আমি সেই টেলিভিশন চ্যানেলকে বলেছি ,  আমাদের মুক্তিযুদ্ধের ইতিহাস অনেক বীরত্ব আর অনেক বড় অর্জনের ইতিহাস ।  কিন্তু সেটা একই সাথে বড় একটা আত্মত্যাগের ইতিহাস ।  আত্মত্যাগের এত বড় ইতিহাস পৃথিবীর অন্য কোথাও এভাবে আছে কী না ,  আমার জানা নেই ।  এই মুক্তিযুদ্ধের সময় সারা বাংলাদেশে একটি পরিবারও ছিল না ,  যার কোনো একজন আপনজন কিংবা কাছাকাছি একজন মানুষ মারা যায়নি ।  দেশ যেদিন মুক্ত হয়েছিল ,  সেই অবিশ্বাস্য আনন্দের পাশাপাশি অনুভূতিটি ছিল স্বজন হারানো একটি গভীর বেদনার অনুভূতি । 
আমি টেলিভিশন চ্যানেলের সাংবাদিককে মনে করিয়ে দিয়েছিলাম ,  আমাদের প্রজন্ম সম্ভবত সবচেয়ে সৌভাগ্যবান প্রজন্ম ।  ভয়ঙ্কর দুঃসময়ে কীভাবে টিকে থাকতে হয় আমরা জানি ।  তার চাইতে বড় কথা ,  একাত্তরের সেই ভয়ংকর দুঃসময়ে এই দেশের মানুষের সবেচেয় সুন্দর রূপটি বের হয়ে এসেছিল ।  গভীর ভালোবাসায় মানুষ তখন একে অন্যের পাশে এসে দাঁড়িয়েছিল ।  আমাদের প্রজন্ম মানুষের সেই রূপটি দেখেছে ,  আমরা তাই কখনো মানুষের ওপর বিশ্বাস হারাই না ।  আমরা জানি ,  অতি সাধারণ অতিকিঞ্চিৎকর একজন মানুষের ভেতরে একজন অসাধারণ মানুষ লুকিয়ে থাকে ।  প্রয়োজনের সময় তাকে বের করে আনা যায় ।  আমি জানি ,  এটা আমাদের শক্তি ।  জ্ঞানী - গুণী অল্প কয়েকজন সুশীল সমাজ আমাদের শক্তি নয় ,  অসংখ্য সাধারণ মানুষ আমাদের শক্তি ।  এই দেশে কোটি কোটি সাধারণ মানুষ থাকতে আমাদের ভয় কী ? 
এই সাধারণ মানুষদের পথ দেখাবে নতুন প্রজন্ম ।  তাই আমি সবসময়ে তাদের মুখের দিকে তাকিয়ে থাকি ,  তারা কখনো আমাকে নিরাশ করে না ।  অল্প একটু সুযোগ দিলে তারা ম্যাজিক করে ফেলতে পারে ,  আমি সবিস্ময়ে সেটি দেখি ।  এই নতুন প্রজন্মকে আমি বারবার মনে করিয়ে দিতে চাই ,  কখনো যেন তারা হতোদ্যম না হয় ।  কোনো কিছু নিয়ে তারা যেন হতাশ না হয় ।  একাত্তরে অবিশ্বাস্য দানবের বিরুদ্ধে এই দেশের মানুষ বিজয় লাভ করেছিল শুধু একটি কারণে ,  তারা তাদের মনে জোর হারায়নি ।  এখনও তরুণদের মনের জোর হারালে চলবে না ।  আমাদের চারপাশে আমরা যেটি দেখছি সবকিছু সাময়িক ।  আমাদের তরুণদের ভেতরে যে শক্তি আছে ,  তারা সবকিছু খড়কুটোর মতো ভাসিয়ে নিতে পারবে আমরা তার প্রমাণ পেয়েছি । 
ডিসেম্বর মাস এলে আমার সেই তরুণদের কথা ,  কিশোরদের কথা মনে পড়ে ।  আমার সেই কিশোর বন্ধুরা ,  যারা অস্ত্র হাতে মুক্তিযুদ্ধ করে মারা গিয়েছিল ।  তারা এখনও কিশোর ,  এখনও তরুণ ।  তারা কোনদিন বড় হবে না ,  আজীবন কিশোর থেকে যাবে ।  আমরা যারা বেঁচে আছি আমাদের বয়স বাড়ছে ।  আমাদের চুল পাকছে ।  কিন্তু সারাটি জীবন পরিশ্রম করেও আমরা কী সেই কিশোর তরুণদের এক ফোটা রক্তের ঋন শোধ করতে পারব ? 
আমাদের নতুন প্রজন্ম পারবে ।  শত বাধা - বিপত্তি ,  হরতাল - অবরোধ ,  সন্ত্রাস ,  অরাজকতা ,  সহিংসতার মাঝেও কিন্তু বাংলাদেশ এগিয়ে যাচ্ছে ।  যে পাকিন্তানের অংশ হিসেবে রেখে দেওয়ার জন্য একাত্তরে এই যুদ্ধপরাধীরা এই দেশে নৃশংস হত্যাকাণ্ড ঘটিয়েছিল ,  সেই পাকিস্তানের এখন বাংলাদেশের সাথে তুলনা করার সুযোগ নেই !  অর্মত্য সেন স্পষ্ট করে বলেছেন ,  মানুষের জীবনের কথা চিন্তা করলে অর্থতৈনিকভাবে শক্তিশালী দেশ ভারত থেকেও বাংলাদেশের মানুষ অনেক ভালো আছে ।  খাদ্য - শস্য ,  স্বাস্থ্যসেবার দিক দিয়ে বাংলাদেশের অবস্থানকে পৃথিবীর মানুষ এখন একটা বিস্ময় হিসেবে দেখে ।  সবচেয়ে বড় কথা এই দেশের স্কুল - কলেজের ছেলেমেয়েদের লেখাপড়ার একটা যুগান্তকারী পরিবর্তন হয়েছে ।  এই প্রজন্ম যখন দেশের দায়িত্ব নেবে ,  তখন আমাদের ঠেকিয়ে রাখতে পারবে কার সেই ক্ষমতা আছে ? 
এই মূহুর্তে খবরের কাগজ খুলে যখন একটি যন্ত্রণাকাতর শিশুর মুখ দেখি ,  একজন মায়ের মুখের কান্না দেখি ,  অগ্নিদদ্ধ একজন মানুষের হাহাকার দেখি ,  তখন মনটা ভারী হয়ে যায় ।  এটি ডিসেম্বর মাস ,  এই মাসে আমাদের প্রতিজ্ঞা হোক ,  সব দুঃখ কষ্ট দূর করে আমাদের তরুণ কিশোর মুক্তিযোদ্ধার রক্তের ঋন শোধ করব । 
আমাদের তরুণ প্রজন্ম নিশ্চয়ই করবে । 
০৫ ডিসেম্বর ২০১৩





প্রতিবন্ধী নই ,  মানুষ 



আমাদের বিশ্ববিদ্যালয়ে আমরা দৃষ্টি প্রতিবন্ধীদের নিয়ে অনেক কাজ করি ।  সে কারণে তাদের অনেকের সঙ্গে আমার পরিচয় হয়েছে এবং ঘনিষ্টতা হয়েছে ।  একবার কোনো এক কারণে আমি তাদের অফিসে গিয়েছি ।  সেখানে যারা ছিলেন তাদের প্রায় সবাই শুধু দৃষ্টি প্রতিবন্ধী নয় ,  বেশিরভাগই পুরোপুরি দৃষ্টিহীন ।  সে জন্যে তারা যে কোনো কাজকর্ম করছেন না তা নয় ,  সবাই কিছু না কিছু করছেন ।  কথা বলতে বলতে সন্ধ্যা হয়ে গেছে ,  তখন হঠাৎ বিদ্যুৎ চলে গিয়ে অন্ধকার হয়ে গেল ।  বিদ্যুৎ যাওয়ার পর অন্ধকার হলে আমাদের কাজকর্ম থেকে যায় ।  বিদ্যুৎ এলে আবার কাজ শুরু হয় ।  আমি নিজের অজান্তেই সেরকম কিছু একটা ভেবেছিলাম ।  কিন্তু হঠাৎ করে আবিষ্কার করলাম সেই প্রতিষ্ঠানের কোনো কাজ বন্ধ হলো না ।  সবাই নিজের মতো কাজ করতে লাগলেন ।  বিষয়টা আমার আগেই অনুমান করার কথা ছিল ,  কিন্তু কখনো মাথায় আসেনি ।  আমরা যারা চোখ ব্যবহার করে কাজকর্ম করি তারা অন্ধকারে কাজ করতে পারি না ।  দৃষ্টি প্রতিবন্ধীরা পারেন ।  আলো না থাকলে আমরা খানিকক্ষণের জন্য প্রতিবন্ধী হয়ে যাই ,  তারা হন না । 
আমার অবশ্য তখন আরও কিছু জানা বাকী ছিল ।  দৃষ্টি প্রতিবন্ধীদের লেখাপড়ার জন্য ব্রেইল পদ্ধতি ব্যবহার করতে হয় ।  কাগজে যখন ব্রেইলে কিছু লেখা হয় ,  তখন সেটা খানিকটা উঁচু হয়ে যায় এবং দৃষ্টি প্রতিবন্ধীরা হাত দিয়ে স্পর্শ করে সেটা পড়তে পারেন ।  এই ব্রেইল প্রিন্টার খুব দামি একটা প্রিন্টার ,  তাই অনেকদিন থেকেই আমি সাধারণ ডট মেন্ট্রিক্স প্রিন্টার দিয়ে ব্রেইলে লেখার একটা পদ্ধতি বের করার চেষ্টা করছিলাম ।  শেষ পর্যন্ত সেই প্রিন্টার তৈরি হয়েছে এবং সেই প্রিন্টারে লেখা পড়ে দৃষ্টি প্রতিবন্ধীরা খুব খুশি ।  এরকম সময়ে তাদের কম বয়সী একজন ছেলে বলল -   ‘ স্যার ,  আমাদের এখানে সত্যিকারের ব্রেইল প্রিন্টার আছে ,  আপনাকে দেখাই ।  ’  আমি আগে ব্রেইল প্রিন্টার দেখিনি তাই তার সঙ্গে পাশের ঘরে গেলাম ।  সেখানে সে কম্পিউটার টেপাটেপি করে ব্রেইল প্রিন্টারে কিছু একটা প্রিন্ট করতে দিল ।  সারা পৃথিবীর সকল প্রিন্টারে যা হয় ,  এই মহামূল্যবান প্রিন্টারেও তাই হলো ।  হঠাৎ করে ভেতরে কাগজ আটকে গেল ।  আমি ধরেই নিলাম ব্রেইল প্রিন্টার দেখানোটা আজকের মতো এখানেই শেষ । 

কিন্তু মজার ব্যাপার হলো ,  ব্রেইল প্রিন্টার দেখানো এখানেই শেষ হলো না ।  কারন আমি দেখলাম পুরোপুরি দৃষ্টি প্রতিবন্ধী ছেলেটা একটা স্ক্রু - ড্রাইভার নিয়ে প্রিন্টারটা খুলতে শুরু করল ।  কিছুক্ষনের মধ্যেই সে প্রিন্টারটা খুলে ফেলল এবং ভেতরের যন্ত্রপাতি আলাদা হয়ে গেল এবং ভেতরে কোনো এক জায়গায় আটকে থাকা কাগজটা টেনে বের করে ফেলল ।  তারপর যে দক্ষতায় পুরো প্রিন্টারটা জুড়ে ফেলল ।   ( আমি যখন যন্ত্র খুলে সেটা আবার লাগানোর চেষ্টা করি তখন সবসময়েই কিছু স্ক্রু বাড়তি থেকে যায় ।  এবারে কিন্তু কোনো বাড়তি স্ক্রু থাকল না এবং সব স্ক্রু ঠিক ঠিক জায়গায় লাগানো হয়ে গেল ।  )  প্রিন্টার রেডি হওয়ার পর সে আবার কম্পিউটার টেপাটেপি করে কাগজে ব্রেইল প্রিন্ট করে দেখালো ।  ব্রেইল প্রিন্টার দেখে আমি যতটুকু মুগ্ধ হয়েছিলাম ,  তার থেকে একশ ’  গুণ বেশি মুগ্ধ হলাম এই ছেলেটি দেখে ।  একজন দৃষ্টি প্রতিবন্ধী মানুষ নিশ্চয়ই কিছু কিছু কাজ কখনই করতে পারবে না ,  আমার মনে সে রকম একটা ধারনা ছিল ।  আমি ধরেই নিয়েছিলাম ,  কিছু কিছু কাজ নিশ্চয়ই শুধু যারা দেখতে পায় তারা করবে ।  আমার ভুল ভাঙল ।  কে কী কাজ করতে পারবে আর কী কাজ করতে পারবে না ,  সেই সীমারেখাটি কেউ কোনো দিন টানতে পারবে না ।  আমি যাকে দৃষ্টি প্রতিবন্ধী ভেবে এসেছি ,  আসলে নিজের চোখে দেখলাম দৃষ্টি না থাকাটা এখন আর তার জন্য কোনো প্রতিবন্ধকতা নয় ।  আমরা যে কাজটা আমাদের দৃষ্টি ব্যবহার করে করি ,  এই ছেলেটি সেই একই কাজ দৃষ্টি ব্যবহার না করেই করতে শিখছে ।  সবাই হয়তো তার মতো পারবে না ।  কিন্তু এই ছেলেটি যেহেতু পারে ,  তার অর্থ -  চেষ্টা করলে পারা সম্ভব ।  ঠিকভাবে সুযোগ দেওয়া হলে তাদের অনেকে নিশ্চয়ই আরও অনেক কিছু করতে পারবে ,  যেটা আমরা এখন চিন্তাও করতে পারি না ।  আমার মনে হলো -  হয়তো প্রতিবন্ধী শব্দটার নতুন করে ব্যাখ্যা করা দরকার  ।  তার কারণ একজন একদিকে প্রতিবন্ধী হলেও অন্যদিকে তারা সেটি পূরণ করে নিতে পারে ।  আমাদের শুধু সেই সুযোগটি করে দিতে হবে । 
এটি যে আমার দেখা একটি মাত্র ঘটনা ,  তা কিন্তু মোটেও নয় ।  বেশ কয়েক বছর আগে একটি মেয়ে আমাকে কোনো একটি কাজে ফোন করেছিল ।  ফোনে কথা বলে বুঝতে পারলাম ,  সে শারীরিকভাবে একজন প্রতিবন্ধী মানুষ ।  তাকে চলাফেরার জন্যে হুইল চেয়ারের ওপর নির্ভর করতে হয় ।  আমাকে কেন ফোন করেছিল ,  এতদিন পরে আর মনে নেই ।  আমি তাকে সম্ভবত ছোটখাট সাহায্যও করেছিলাম ।  মেয়েটি ব্লগে লেখালেখি করে ,  প্রতিবন্ধী মানুষদের অধিকার নিয়ে সে রীতিমতো একটা আন্দোলন শুরু করেছে ।  তার তৈরি করা একটা সংগঠনও আছে এবং সেখানে আরো অনেকে যোগ দিয়েছে ।   ( মেয়েটি বা তার প্রতিষ্ঠানের নাম বললে অনেকেই হয়তো তাকে চিনে যাবে ,  ইচ্ছে করেই তার নামটা এখানে উচ্চারণ করছি না ।  আমি যে কারণে এই লেখাটি লিখছি সেখানে তার পরিচয়টি হবে একজন প্রতিবন্ধী মানুষ ,  আমি সেটা চাই না ।  তার সত্যিকারে পরিচয় সে ঠিক আমাদের মতো একজন মানুষ ,  যখন সেরকমভাবে পরিচয় দেই তখন তার নাম লিখতে আমরা কোনো দ্বিধা হবে না ।  )  যাই হোক এক সময় মেয়েটির সঙ্গে আমার দেখা হলো ।  তখন আমি সবিস্ময়ে আবিষ্কার করলাম ,  তার যে এত লেখালেখি ,  এত বড় সংগঠন ,  এত বড় অবদান ,  তার সবকিছু করেছে শুধু একটি আঙুল দিয়ে ।  সারা শরীরের শুধু এই আঙুলটি দিয়ে কোনো কিছু স্পর্শ করতে পারে ।  সত্যি কথা বলতে কী মেয়েটিকে দেখে আমার নিজেকে পুরোপুরি অকিঞ্চিতকর একজন মানুষ বলে মনে হয়েছে ।  মাত্র একটা সচল আঙুল দিয়ে একজন মানুষ যদি এতকিছু করতে পারে ,  তাহলে আমরা আমাদের সারা শরীর হাত পা মাথা ঘাড় বুক পেট সবকিছু নিয়ে কেন কিছু করতে পারি না ?  এই মেয়েটি যদি কোনো অভিযোগ না করে তার সব কাজ করে যেতে পারে তাহলে আমরা কেন সারাক্ষণ জগৎ সংসার দেশ নিয়ে ঘ্যান ঘ্যান করে অভিযোগ করি ?  আমাদের সমস্যাটা কোথায় ? 
বেশ কিছুদিন আগে আমি আরো একটি টেলিফোন পেয়েছিলাম ।  যে আমাকে ফোন করেছিল ,  সেও ছিল একটি মেয়ে ।  গলার স্বর শুনে বুঝতে পারলাম বয়স বেশি নয় ,  কিন্তু তার কথা বুঝতে আমার একটু সমস্যা হচ্ছিল ।  আমার কাছে মনে হচ্ছিল ,  তার গলার স্বরটা কেমন যেন একটু যান্ত্রিক ।  মেয়েটি তখন আমাকে এস . এম . এস .  পাঠালো এবং সেখান থেকে জানতে পারলাম সে শুধু হুইলচেয়ারে নয় ,  সে পাকাপাকিভাবে একটা বিছানায় আবদ্ধ একজন মানুষ ।  কিছুদিন আগেও সে পুরোপুরি সুস্থ সবল ছটফট দুরন্ত একটি মেয়ে ছিল ।  কোনো একটি গণিত অলিম্পিয়াডে তার সাথে নাকি আমার একবার দেখাও হয়েছিল ।  কোনো একভাবে সে তার স্কুলের চারতলা থেকে নিচে পড়ে গিয়েছিল ।  সেখান থেকে পড়ে কারো বেঁচে থাকার কথা নয় ।  সে প্রাণে বেচেঁ গিয়েছিল কিন্তু সে চিরদিনের জন্যে একটা বিছানায় আবদ্ধ হয়ে পড়ল ।  নিঃশ্বাসটুকুও নিতে হয় যন্ত্র দিয়ে ।  সেই মেয়েটিও তার একটি মাত্র আঙুল ব্যবহার করে কবিতা লিখত ,  সেই কবিতা সে আমার কাছে পাঠিয়েছিল ।  আমাকে বলেছিল -  এই শারীরিক অবস্থা নিয়ে সে নাকি ছবিও আকঁতো ।  বিছানার মাঝে আটকে থাকা একটা কিশোরীর সামনে বাইরের পৃথিবীর জানালা কীভাবে খুলে দেয়া যায় আমি যখন সেটা ভাবছি ,  তখন তার একজন বান্ধবী আমাকে জানাল -  সেই মেয়েটি আর বেচেঁ নেই ।  যে মানুষটিকে কখনো সামনা - সামনি দেখিনি তার জন্যে দুঃখে আমার বুকটা একেবারে ভেঙ্গে গিয়েছিল । 
২
আমাদের দেশে প্রতিবন্ধী মানুষের সংখ্যা কত ?  আমি জানি সংখ্যাটি শুনলে সবাই চমকে উঠবে ।  বিশ্ব স্বাস্থ্য সংস্থা আর বিশ্ব ব্যাংক এর ২০১১ সালের জরিপ অনুযায়ী ,  সারা পৃথিবীতে প্রতিবন্ধী মানুষ হচ্ছে শতকরা ১৫ জন ।   ( সত্তরের দশকে সংখ্যাটি ছিল শতকরা ১০ জন ।  )  সারা পৃথিবীর যে হিসেব ,  বাংলাদেশ তার বাইরে থাকবে সেটা হতে পারে না ।  সত্যি কথা বলতে কী ,  যে দেশ একটু দরিদ্র সেই দেশে প্রতিবন্ধী মানুষের সংখ্যা বেশি ।  কাজেই আমরা যদি বাংলাদেশের জন্যেও এই ১৫ শতাংশ সংখ্যাটি ধরে নিই ,  তাহলে এখানে প্রতিবন্ধী মানুষের সংখ্যা প্রায় দুই কোটি চল্লিশ লক্ষ ।  সংখ্যাটি কত বড় অনুমান করার জন্যে বলা যায় ,  অস্ট্রেলিয়ায় যদি এই সংখ্যক মানুষকে প্রতিবন্ধী হতে হয় তাহলে সেই দেশের প্রত্যেকটা মানুষ প্রতিবন্ধী মানুষ হতে হবে । 
আমি যখন প্রথমবার এই সংখ্যাটি নিয়ে নাড়াচাড়া করেছি ,  তখন আমি খুব অবাক হয়েছিলাম ।  আমাদের দেশে আদিবাসীদের সংখ্যা ২০ লক্ষের কাছাকাছি ।  আমরা এই মানুষগুলোর অধিকারের জন্যে সবসময় সোচ্চার থাকি ।  সরকার যখন ঘোষণা দিল -  এই দেশে আদিবাসী নেই ,  আমরা তখন তীব্র ভাষায় সরকারের সমালোচনা করেছিলাম ।  এই দেশের প্রায় নব্বই ভাগই এখন মুসলমান ।  বাকী অল্প যে ক ’ জন ভিন্ন ধর্মের মানুষ আছে ,  তাদেরকে নিয়ে যেন এ দেশে একটা সাম্প্রদায়িক সম্প্রীতি থাকে আমরা সবসময়ই সেটা লক্ষ রাখার চেষ্টা করি ।  অথচ সংখ্যায় তাদের থেকে অনেক বেশি হচ্ছে প্রতিবন্ধী মানুষ ।  কিন্তু তারা কী পূর্ণাঙ্গ মানুষের মর্যাদা নিয়ে এদেশে আছে নাকি একটা ঘরের ভেতর সবার চোখের আড়ালে এক ধরণের গভীর হতাশার ডুবে আছে ,  সেটা নিয়ে আমরা কখনো মুখ ফুটে কথা বলি না ।  এর চাইতে বড় পরিহাস আর কী হতে পারে ? 
প্রতিবন্ধী মানুষ নিয়ে আমাদের ভেতরে এখনও কোনো সচেনতা নেই ।  বরং উল্টোটা আছে ।  তাদের সম্পর্কে আমাদের নানা রকম নেতিবাচক ধারণা আছে ।  আমার স্পষ্ট মনে আছে ,  আমাদের বিশ্ববিদ্যালয়ে যখন আমরা প্রথম একজন দৃষ্টি প্রতিবন্ধী ছাত্র ভর্তি করেছিলাম ,  তখন বড় বড় বিশ্ববিদ্যালয়ের যে সব বুড়ো বুড়ো প্রফেসর আমাদের নতুন বিশ্ববিদ্যালয়কে নানা ধরনের হাইকোর্ট দেখাতেন তারা রীতিমত আঁতকে উঠেছিলেন ।   ‘ কানা - খোড়া ’  মানুষ ভর্তি করে আমরা বিশ্ববিদ্যালয়ে নতুন ঝামেলা তৈরি না করি ,  সেজন্যে আমাদের উপদেশ দিয়েছিলেন । 
প্রথমবারের মতো একজন দৃষ্টি প্রতিবন্ধী ছাত্র ভর্তি হচ্ছে ,  তাও সেটি কোনো কোটায় নয় ,  নিজের যোগ্যতায় সেটি নিয়ে আমার ভেতর এক ধরনের আনন্দ ছিল ।  এবং আমার মনে আছে একাডেমিক কাউন্সিলে বুড়ো বুড়ো প্রফেসরদের সঙ্গে রীতিমতো যুদ্ধ করে আমাদের বিশ্ববিদ্যালয়ের প্রথম প্রতিবন্ধী ছাত্রটিকে ভর্তি করা হয়েছিল ।  বিশ্ববিদ্যালয়ের একজন অধ্যাপকের দৃষ্টিভঙ্গি যদি এ রকম ভয়াবহ হয় ,  তাহলে সাধারণ মানুষের কী হবে সেটা অনুমান করা কঠিন নয় ।  এখন সেই অবস্থার পরিবর্তন হয়েছে ।  একজন প্রতিবন্ধী ছাত্র যেন এই বিশ্ববিদ্যালয়ে ঠিকভাবে পড়তে পারে সে জন্যে নীতিমালা আছে ।  আমরা তাদের প্রায়োজনটুকু দেখার চেষ্টা করি । 
কিন্তু এই কথাটি কী পুরোপুরি সত্যি ?  আমাদের দেশে আইন করা হয়েছে ,  প্রত্যেকটা নতুন বিল্ডিংয়ে হুইলচেয়ার করে ভেতরে ঢোকার ব্যবস্থা থাকতে হবে ।  বাথরুমগুলোতে যেন হুইলচেয়ার নিয়ে একজন প্রতিবন্ধী মানুষ ঢুকতে পারে তার ব্যবস্থা রাখতে হবে ।  কিন্তু আমাদের এতো আধুনিক বিশ্ববিদ্যালয়ে কোনো বিল্ডিংয়ে সেটি করা হয়নি ।  আমার মনে আছে -  আমাদের বিশ্ববিদ্যালয়ে একবার প্রোগ্রামিং প্রতিযোগিতার আয়োজন করা হয়েছে ,  তখন ঢাকা বিশ্ববিদ্যালয় থেকে একটি টিম এসেছে ।  যার একজন হুইল চেয়ারে চলাফেলা করে ।  অত্যন্ত দক্ষ প্রোগ্রামার হিসেবে সেই টিম করা পুরস্কার পেয়ে গেল ।  এখন তাদের মঞ্চে গিয়ে পুরস্কার নিতে হবে ।  কোটি কোটি টাকা খরচ করে তৈরি করা আমাদের অডিটরিয়ামের রাজসিক মঞ্চ কিন্তু হুইলচেয়ারে করে আসা সেই ছেলেটির মঞ্চে ওঠার কোনো জায়গা নেই ।  লজ্জায় মনে হচ্ছিল -  মাটির সঙ্গে মিশে যাই  ।  তার বন্ধুরা তাকে হুইলচেয়ারসহ মঞ্চে তুলে নিয়ে এলো ,  সেখানে বন্ধুদের ভালোবাসা আছে কিন্তু পুরষ্কার পাওয়া তরুণের সম্মানটুকু নেই ।  আমি তখন তাকে কথা দিয়েছিলাম পরের বছর সে যদি আসে আমরা তাহলে তার জন্যে একটা র্যা ম্প এর ব্যবস্থা করে রাখব ।   ( সত্যি কথা বলতে কী ,  পরের বছরও আমি বিষয়টা ভুলে গিয়েছিলাম ।  একেবারে শেষ মুর্হূতে যখন মনে পড়েছে ,  তখন তাড়াতাড়ি করে একজন কাঠমিস্ত্রিকে ডেকে খুব দায়সারা একটা র্যা ম্প তৈরি করে রেখেছিলাম ।  যেন সেটা দিয়ে তার বন্ধুরা হুইলচেয়ারটাকে খানিকটা হলেও সম্মান নিয়ে ওপরে নিয়ে যেতে পারে ।  ) 
নতুন একটা বিল্ডিং তৈরি করতে যত টাকা দরকার হয় ,  তার তুলনায় সেই বিল্ডিংয়ে হুইল চেয়ারে ওঠার ব্যবস্থা করে দেওয়া বা বাথরুমে হুইল চেয়ার নিয়ে ঢোকার ব্যবস্থা করে দেওয়ার জন্যে বলতে গেলে কিছুই খরচ নেই ।  তারপরেও সেটা করা হয় না ।  দেশে এটা নিয়ে একটা আইন তৈরি করা হয়েছে আমরা বেশিরভাগ সেই আইনটার কথা জানিই না !  বিল্ডিংয়ে ঢোকা শুধু একটা অংশ ,  যে মানুষটি হুইলচেয়ারে চলাফেরা করে ,  তার কোনো একটা বিল্ডিংয়ে ঢোকার আগে অনেক রাস্তা পাড়ি দিয়ে আসতে হয় ।  কিন্তু আমাদের দেশে রাস্তাঘাট যানবহন কোনোকিছুতেই কিন্তু হুইলচেয়ারে করে যাওয়ার ব্যবস্থা নেই ।  যেসব দেশ প্রতিবন্ধী মানুষ বান্ধব ,  সেখানে গেলে এক ধরনের মুগ্ধতা নিয়ে দেখতে হয় তারা কত গভীর মমতা নিয়ে এই মানুষের চলাফেলার ব্যবস্থা করে রেখেছে ।  সেখানে সাধারণ মানুষের চলাফেরা করার যেটুকু অধিকার ,  হুইলচেয়ারে করে একজন মানুষের তার সমান অধিকার ।  রাস্তাঘাট ফুটপাথ সব জায়গায় হুইলচেয়ার নিয়ে যাওয়া যায় ,  হুইল চেয়ারের সুবিধাটুকু বড় বড় স্পষ্ট সাইন দিয়ে বলে দেওয়া থাকে ।  পার্কিং লটে হুইল চেয়ারের যাত্রীদের পার্কিংয়ের আলাদা জায়গা থাকে ।  বাস ,  ট্রেনে তাদের ওঠার ব্যবস্থা থাকে ।  ওঠার পর হুইলচেয়ারে বসে যাওয়ার জন্য আলাদা জায়গা থাকে ।  একজন মানুষ তার বাসা থেকে হুইলচেয়ারে রওনা দিয়ে সারাদিন পুরো শহর চষে বেড়িয়ে আবার নিজের ঘরে ফিরে আসতে পারবে ।  তাকে একটিবারও অন্য কারো সাহায্য নিতে হবে না ।  আমাদের পাশের দেশ ভারতবর্ষ যদি এর মাঝেই প্রতিবন্ধী মানুষদের যাতায়াতের জন্যে অনেককিছু করে ফেলতে পারে ,  তাহলে আমরা কেন পারব না ? 
একটি প্রতিষ্ঠানকে কিংবা একটা শহরকে এমন কি একটা দেশকেও যদি হুইলচেয়ারে যাতায়াতের ব্যবস্থা করে দিতে হয় ,  তার জন্যে এমনকিছু বাড়তি টাকা - পয়সার দরকার হয় না ।  যেটুকু দরকার হয় ,  সেটি হচ্ছে একটুখানি ইচ্ছে বা একটুখানি সিদ্ধান্ত ।  আর সবচেয়ে বড় কথা হচ্ছে -  যে ক্ষুদ্র টাকা পয়সা খরচ করে সবার জন্যে প্রবেশগম্যতা নিশ্চিত করা হবে ,  তার প্রতিদানে যেটুকু পাওয়া যাবে তার মূল্য সেই টাকা - পয়সার সহস্র গুণ বেশি ।  প্রতিবন্ধী মানুষ বলে আমরা যাদের চোখের আড়াল করে রেখেছি ,  সমাজের বোঝা বলে আমরা যাদের আবহেলা করে এসেছি ,  তাদের কিন্তু আসলেই সবার চোখে আড়ালে সমাজের বোঝা হিসেবে থাকার প্রয়োজন নেই ।  যদি এই দেশের পথে ঘাটে বাসে ট্রেনে গাড়িতে একজন হুইলচেয়ারে করে নিজে নিজে যেতে পারে ,  তাহলে আমরা অবাক হয়ে দেখব -  তাদের আর পরিবারের ওপর নির্ভরশীল থাকতে হবে না ।  তারা নিজেরাই অনেক সময় নিজেদের দায়িত্ব নিয়ে নিতে পারবে ।  এই দেশের দুই কোটি চল্লিশ লক্ষ মানুষ যদি কোনো না কোনোভাবে প্রতিবন্ধী হয় ,  তাহলে তাদেরকে ঘরের মাঝে আটকে রেখে চোখের আড়াল করে ফেলার চেষ্টা করার কোনো মানে হয় না ।  তাদেরকে মুক্ত করে দিতে হবে আমাদেরই ।  এই বিশাল সংখ্যক মানুষের যতজনকে সম্ভব পরিপূর্ণ জীবন যাপনের অধিকার দিতে হবে । 
৩
কিছুদিন আগে একজন ব্রিটিশ দৃষ্টি প্রতিবন্ধী মেয়ে আমাদের বিশ্ববিদ্যালয়ে আমাদের কাজগুলো দেখতে এসেছিল ।  কথা বলতে বলতে হঠাৎ করে জানতে পারলাম ,  সে গণিতে লেখাপড়া করে এসেছে ।  যে মানুষটি চোখে দেখতে পায় না ,  সে কেমন করে গণিত নিয়ে পড়াশোনা করতে পারে সেটি নিয়ে আমার কৌতূহল ছিল ।  তাকে জিজ্ঞেস করায় সে বলল ,  চোখে দেখতে পায় না বলে ভুল করে সে অন্য একটি ক্লাসরুমে ঢুকে গিয়েছিলো ।  সেখানে শুনতে পেল গণিত পড়ানো হচ্ছে ।  তার কাছে মনে হলো বিষয়টা খুব চমৎকার ।  তখন সে বিশ্ববিদ্যালয়ের কর্মকর্তাদের গিয়ে জানাল ,  সে গণিতে স্নাতক পড়তে চায় ।  বিশ্ববিদ্যালয়ের বড় বড় অধ্যাপকেরা বলল -  যে মানুষ চোখে দেখতে পায় না ,  সে কখনও বিশ্ববিদ্যালয় পর্যায়ের গণিতে স্নাতক ডিগ্রী নিতে পারবে না ।  মেয়েটি বলল ,  এটা তোমাদের একটা থিওরি ,  আমাকে দিয়ে এই থিওরির একটা এক্সপরিমেন্ট করে দেখো ,  তোমাদের থিওরিটা সঠিক কী না ?  কাজেই প্রফেসররা তাকে গণিত পড়তে দিতে বাধ্য হয় এবং সে সকল থিওরিকে ভুল প্রমাণিত করে স্নাতক ডিগ্রী নিয়ে বের হয়ে এলো ! 
আমি তখন তাকে জিজ্ঞেস করলাম ,  লন্ডন শহরে তুমি কেমন করে যাতায়ত করো ?  সে বলল ,  সে সম্পূর্ণ একা একা পুরো লন্ডন শহর চষে বেড়ায় ,  সেজন্য তার দরকার ছোট একটা কম্পিউটার ট্যাবলেট ,  আর কিছু নয় ! 
এই বিষয়টা খুব গুরুত্বপূর্ণ ।  প্রযুক্তি ,  বিশেষ করে তথ্য প্রযুক্তির এমন কিছু নতুন আবিষ্কার এখন সবার হাতে হাতে চলে এসেছে ,  যেগুলো প্রতিবন্ধী মানুষের সামনে একেবারে নতুন একটি দিগন্ত খুলে দিচ্ছে ।  একটি উন্নত দেশের তুলনায় আমাদের দেশের মানুষের প্রয়োজন ভিন্ন ,  কাজেই এর সমাধানও হতে হবে ভিন্ন আর সেই কাজটুকু করতেও হবে আমাদের নিজেদের ।  এর মাঝে সেটি শুরুও হয়েছে ।  আমাদের বিশ্ববিদ্যালয়ে আমরা সেটা করার চেষ্টা করি ,  অন্যরাও যদি করে আমার মনে হয় অনেক কিছু হতে পারে । 
৪
প্রতিবন্ধী মানুষের জীবন নিয়ে আমাদের কোনো আগ্রহ নেই ।  তাই তাদের লেখাপড়া নিয়ে আমাদের আগ্রহ থাকবে ,  সেটি নিশ্চয়ই আমরা আশা করতে পারি না ।  প্রতিবন্ধী বাচ্চারা যতটুকু সম্ভব সাধারণ বাচ্চাদের সাথে লেখাপড়া করে বড় হবে ,  সেটা সবার স্বপ্ন ।  এই মুহূর্তে তার ব্যবস্থা নেই ।  কিন্তু আইন করে সেই ব্যবস্থা করা হবে ,  আমরা তার অপেক্ষা করে আছি ।  যেটি করা কঠিন এবং করতে কিছু সময় লাগতে পারে ।  কিন্তু যেটি করা সোজা সেটি যদি করা না হয় ,  তাহলে আমরা হতাশা অনুভব করতে থাকি ।  যেমন ধরা যাক ,  ব্রেইল বইয়ের ব্যাপারটি ।  কথা ছিল ,  দৃষ্টি প্রতিবন্ধী বাচ্চাদের জন্যে ব্রেইল বই দেওয়া হবে কিন্তু সেটি দেওয়া হলো না ।  তখন দৃষ্টি প্রতিবন্ধীদের সংগঠনগুলোর সাথে সাথে আমরা অন্তত পক্ষে পাঠ্য বইগুলোর সফটকপির জন্যে NCTB  - এর সঙ্গে যোগাযোগ করতে শুরু করলাম ,  যেন নিজের উদ্যোগে সেগুলোকে ব্রেইল করে নেওয়া যায় ।  বিচিত্র ব্যাপার হচ্ছে ,  প্রত্যেকটা পাঠ্যবই পি . ডি . এফ .  করে তাদের ওয়েবসাইটে রাখা আছে ।  যে কেউ সেটা ডাউনলোড করে নিতে পারবে ।  কিন্তু ব্রেইল ছাপানোর জন্যে যে রকমভাবে টেক্সট ফাইল দরকার ,  সেটি কিছুতেই পাওয়া গেল না । 
বিষয়টি যখন জানাজানি হলো ,  তখন এই দেশের তরুণরা নিজেরা সেই বইগুলো নতুন করে টাইপ করার প্রক্রিয়া শুরু করেছে !  প্রতি বছর এই দেশের বাচ্চারা নতুন বই হাতে পেয়ে বিশাল একটা হাসি নিয়ে বাড়ি যায়  – এরচাইতে সুন্দর দৃশ্য পৃথিবীতে আর কিছু হতে পারে বলে আমার জানা নেই ।  ঠিক একই সময় সবরকম চেষ্টা করেও দৃষ্টি প্রতিবন্ধী বাচ্চাদের লেখাপড়ার জন্য পুরো ক্লাসের একটা করে ব্রেইল বই আমরা তুলে দিতে পারিনি ।  শুধু তাই নয় ,  যখন প্রক্রিয়াটা আমরা নিজেরাই করতে চাই ,  তখনও NCTB থেকে আমরা সহযোগিতা পাই না । 
৫
আগামী ৩ ডিসেম্বর আন্তর্জাতিক প্রতিবন্ধী দিবস ।  আমাদের দেশের মিডিয়ারা দিনটিকে গুরুত্বের সঙ্গে নিয়ে সবার ভেতরে এক ধরনের সচেতনতা তৈরি করবেন বলে খুব আশা করে আছি ।  প্রতিবন্ধী মানুষদের আমাদের পাশাপাশি নিয়ে এসে এক সঙ্গে কাজ করার গন্তব্যটুকুতে আমরা এখনও পৌঁছাইনি ।  যাত্রা শুরু করলে এক সময় পৌঁছাব ,  আমরা এখনো যাত্রা শুরু করিনি ।  সবাই মিলে যদি যাত্রাটুকু শুরু করি ,  কাজটুকু খুবই সহজ ।  শুধু মনে রাখতে হবে -  প্রতিবন্ধী মানুষেরা আসলে প্রতিবন্ধী নয় ,  আসলে তারা মানুষ । 
২১ নভেম্বর ২০১৩





বিশ্ববিদ্যালয়ের ভর্তি পরীক্ষা 



কয়েক বছর আগে আমাদের বিশ্ববিদ্যালয়ে ভর্তি পরীক্ষা দিতে এসে একটা ছেলে গাড়ি এক্সিডেন্টে মারা গিয়েছিল ।  আমি এই ঘটনার কথা কিছুতেই ভুলতে পারি না ।  শুধু মনে হয় কোনো দূর এক শহর থেকে ভর্তি পরীক্ষা দেওয়ার জন্যে এত দূরে তাকে টেনে আনার ফলেই হয়তো এত অল্প বয়সে মারা যেতে হয়েছে ।  বিশ্ববিদ্যালয়ে ভর্তি পরীক্ষার নামে সবাই মিলে যে ভয়ঙ্কর একটি হৃদয়হীন পদ্ধতি দাঁড় করিয়ে রেখেছে ,  সেই পদ্ধতিটি কী কোনভাবে এর জন্যে দায়ী নয় ?  আবারও ভর্তি পরীক্ষা আসছে ।  আমি জানি ,  হাজার হাজার ছেলে - মেয়ে তাদের অভিভাবকদের নিয়ে ভর্তি পরীক্ষা দেওয়ার জন্যে এক বিশ্ববিদ্যালয় থেকে আরেক বিশ্ববিদ্যালয়ে পাগলের মতো ঘুরে বেড়াবে ।  খাওয়া ঘুম বিশ্রাম দূরে থাকুক ,  অনেক জায়গায় তাদের একটা বাথরুমে যাওয়ার সুযোগ পর্যন্ত থাকবে না । 
অথচ এর কোন প্রয়োজন ছিল না ।  খুব সহজেই ছাত্রছাত্রীদের এই ভয়ঙ্কর অমানবিক ভোগান্তি থেকে মুক্তি দেওয়ার সুযোগ ছিল ।  বাংলাদেশের সব কয়টি পাবলিক বিশ্ববিদ্যালয় যদি রাজি হত তাহলে খুব সহজেই সবাই মিলে একটি  ( হ্যাঁ মাত্র একটি )  চমৎকার মানসম্মত ভর্তি পরীক্ষা নিয়েই এই দেশের সব ছাত্রছাত্রীকে নিজেদের বিশ্ববিদ্যালয়ে ভর্তির জন্যে বিবেচনা করতে পারত । 

এই সরকার আসার পর শিক্ষা মন্ত্রনালয় সব পাবলিক বিশ্ববিদ্যালয়কে ডেকে সম্মিলিত ভর্তি পরীক্ষার একটি উদ্যোগ নিয়েছিল ।  সেখানে সব বিশ্ববিদ্যালয়ের সব ভাইস চ্যান্সেলর ছিলেন এবং আমাকে দায়িত্ব দেওয়া হয়েছিল বিষয়টির সম্ভাব্যতা নিয়ে একটা বক্তব্য দিতে ।  আমি একটু গাধা প্রকৃতির মানুষ ,  তাই সরল বিশ্বাসে সকল তথ্য উপাত্ত নিয়ে হাজির হয়েছিলাম ।  বক্তব্য শুরু করার আগেই অবশ্য টের পেয়েছিলাম ,  আমার সেখানে হাজির হওয়া বড় ধরনের নির্বুদ্ধিতা হয়েছে !  সেখানে বড় বড় বিশ্ববিদ্যালয়ের ভাইস চ্যান্সেলররা আসেন দেরি করে এবং চলে যান সবার আগে ।  যাবার আগে বলে যান যে ,  তাদের বহুল পরীক্ষিত একটা ভর্তি পরীক্ষা পদ্ধতি চালু আছে সেটা নড়চড় করার কোনো ইচ্ছা তাদের নেই ।  গুরুত্বপূর্ণ ভাইস চ্যান্সেলররা বলেন যে ,  তারা কঠিন নিরাপত্তার মাঝে ভর্তি পরীক্ষা নেন ।  সবাই মিলে পরীক্ষা নিলে তাকে কে সেই নিরাপত্তার গ্যারান্টি দেবে ?  একজন ভাইস চ্যান্সেলর খোলাখুলি বলেই ফেললেন ,  তিনি যদি সম্মিলিত ভর্তি পরীক্ষার মতো একটা প্রস্তাব নিয়ে তার বিশ্ববিদ্যলয়ে ফিরে যান ,  তাহলে তার বিশ্ববিদ্যালয়ের শিক্ষকরা তার বারোটা বাজিয়ে ছাড়বে ।  বেশিরভাগ ভাইস চ্যান্সেলররা অবশ্য আমার বক্তব্যের মাথামুন্ড কিছু বুঝতে পারলেন না কিংবা বোঝার চেষ্টাও করলেন না ।  আমার ছেলেমানুষী বক্তব্য শুনে হতাশভাবে মাথা নাড়তে থাকলেন । 
শেষ পর্যন্ত কিছুই হলো না ,  বিশ্ববিদ্যালয়গুলো নিজের মতো করে ভর্তি পরীক্ষা নিতে থাকল ।  আমার ধারণা বিষয়টা আরো খারাপ হলো ।  বড় বড় বিশ্ববিদ্যালয়গুলো মনে হয় প্রায় রাগ করেই ছোট ছোট বিশ্ববিদ্যালয়গুলোর জন্যে নির্ধারিত পরীক্ষার দিনগুলোতে ইচ্ছেমতো তাদের ভর্তি পরীক্ষার তারিখ ফেলতে লাগল ।  এতে বাধ্য হয়েই ছোট বিশ্ববিদ্যালয়গুলো শেষ মুহুর্তে তাদের পরীক্ষার তারিখ পাল্টালো ।  আমি জানি আমাদের পরপর দুই বছর কুয়েট  ( খুলনা বিজ্ঞান ও প্রযুক্তি বিশ্ববিদ্যালয় )   - এর সাথে একই দিন পরীক্ষা নিতে হয়েছে ।  যে সব ছেলেমেয়েদের এই দুটি বিশ্ববিদ্যালয়েই পরীক্ষা দেয়ার আগ্রহ ছিল তারা মন খারাপ করে ,  ক্ষুদ্ধ হয়ে একটা দীর্ঘশ্বাস ফেলে একটা বিশ্ববিদ্যালয়ের আশা ছেড়ে অন্য একটিতেই পরীক্ষা দিতে বাধ্য হলো । 
কিছু দিন আগে ইউ . সি . জি .  থেকে আবার সকল বিশ্ববিদ্যালয় নিয়ে সম্মিলিত ভর্তি পরীক্ষার সম্ভব্যতা আলোচনা করার জন্য সব বিশ্ববিদ্যালয় থেকে প্রতিনিধিদের ডেকে পাঠানো হয়েছিল ।  ন্যাড়া দুইবার বেল তলায় যায় না ।  কিন্তু এটি আমার প্রিয় বেল ,  তাই ন্যাড়া হয়েও আবার বেলতলায় গিয়েছিলাম ।  আমি এবারে খানিকটা কৌতুক এবং অনেকখানি বিস্ময় নিয়ে আবিষ্কার করলাম সব বিশ্ববিদ্যালয়ের প্রতিনিধিই সম্মিলিত ভর্তি পরীক্ষার পক্ষে বক্তব্য দিলেন ।  শুধু তাই নয় ,  কখন কীভাবে এই পরীক্ষাটি নেয়া যায় সেই খুঁটিনাটি নিয়েও দীর্ঘ আলাপ - আলোচনা হলো এবং আমি যেহেতু নির্বোধ প্রকৃতির ,  তাই আবার একটু আশা নিয়ে অপেক্ষা করতে থাকলাম ! 
দেখতে দেখতে আবার ভর্তি পরীক্ষার সময় এসেছে এবং দেখা গেল অবস্থার কোন পরিবর্তন হয়নি ।  সব বিশ্ববিদ্যালয়ই তাদের নিজেদের ভর্তি পরীক্ষা নিচ্ছে ।  কেউ কেউ বরং উল্টো পথে হাঁটতে শুরু করেছেন ।  শুধু বিশ্ববিদ্যালয়ের ভর্তি পরীক্ষার সন্তুষ্ট না থেকে প্রত্যেকটা বিভাগের জন্য আলাদা আলাদা ভর্তি পরীক্ষা নেওয়ার সিন্ধান্ত নিয়ে ফেলেছেন ।  এই দেশে হতভাগ্য ছাত্রছাত্রীদের নিপীড়ন করার জন্য এরচেয়ে নির্মম কিছু আবিষ্কার করা যায় কী না আমার সেটি জানা নেই । 
এই বছর বিশ্ববিদ্যালয়ের ভর্তি পরীক্ষা পদ্ধতি কোনোই পরির্তন হয়নি ,  সেটি অবশ্যি পুরোপুরি সত্যি নয় ।  খুব ছোট একটা পরিবর্তন হয়েছে ।  পরিবর্তনটা এত ছোট যে ,  হয়তো কারো চোখেই পড়বে না ।  কিন্তু আমার ধারণা পরিবর্তনটা গুরুত্বপূর্ণ ।  বিষয়টি খুলে বলা যাক ,  কিছুদিন আগে যশোর বিজ্ঞান ও প্রযুক্তি বিশ্ববিদ্যালয় থেকে আমাকে তাদের সমাবর্তন বক্তা হিসেবে আমন্ত্রণ জানানো হয়েছিল  ( আমার জন্যে সেটি ছিল অনেক বড় একটা দায়িত্ব এবং অবশ্যই অনেক বড় সম্মান ।  )  ।  সমাবর্তনের পুরো অনুষ্ঠান শেষ করে যখন ফিরে আসছি তখন যশোর বিজ্ঞান ও প্রযুক্তি বিশ্ববিদ্যালয়ের ভাইস চ্যান্সেলর আমাকে বললেন ,   ‘ আমরা তো অনেকদিন থেকেই সব বিশ্ববিদ্যালয় মিলে একটা ভর্তি পরীক্ষার জন্যে চেষ্টা করে আসছি ,  কথা - বার্তা হচ্ছে কিন্তু কোন কাজ তো হচ্ছে না ।  শুধু আমরা আর আপনারা মিলে একটা যৌথ ভর্তি পরীক্ষা করলে কেমন হয় ?  একাধিক বিশ্ববিদ্যালয় মিলে যে একটা ভর্তি পরীক্ষা নেয়া যায় ,  তার একটা উদাহরণ তৈরি হোক ।  ’  আমি বললাম -   ‘ চমৎকার আইডিয়া ।  আপনার প্রস্তবটা আমি আমার বিশ্ববিদ্যালয়ে নিয়ে যাব ,  দেখি সবাইকে রাজি করানো যায় কী না ।  ’ 
নিজেদের প্রশংসা করা ঠিক না ,  তারপরও বলছি -  আমাদের বিশ্ববিদ্যালয় অনেক ভবিষ্যৎ মুখী ,  অনেক আধুনিক ।  যশোর বিজ্ঞান ও প্রযুক্তি বিশ্ববিদ্যালয়ের প্রস্তাবটা আমাদের একাডেমিক কাউন্সিলে উপস্থাপন করা মাত্রই সবাই সেটি লুফে নিল ।  আমি সেটি যশোর বিজ্ঞান ও প্রযুক্তি বিশ্ববিদ্যালয়ের ভাইস চ্যান্সেলর মহোদয়কে জানালাম এবং তখন তারা খুঁটিনাটি আলাপ - আলোচনা করার জন্য তাদের কয়েকজন ডিন ,  বিভাগীয় প্রধান ,  সিনিয়র শিক্ষক ,  তরুণ প্রযুক্তিবিদ নিয়ে সারারাত গাড়ি চালিয়ে যশোর থেকে সিলেটে হাজির হয়ে গেলেন । 
সম্মিলিত ভর্তি পরীক্ষার জন্য আমরা যে পদ্ধতিটি গ্রহণ করতে যাচ্ছি সেটি এমনভাবে দাঁড় করানো হয়েছে ,  যেন এর কারণে কোন বিশ্ববিদ্যালয়কেই তাদের প্রচলিত কোনো নিয়মকেই পরিত্যাগ করতে হবে না ।  ভিন্ন ভিন্ন বিশ্ববিদ্যালয় তাদের ভিন্ন ভিন্ন নিয়ম পুরোপুরি রক্ষা করেই এই সুযোগটি নিতে পারবে ।  সেটি সম্ভব হয়েছে তার কারণ আমরা বিশ্ববিদ্যালয়ের ভর্তি পরীক্ষা কখনোই বিশ্ববিদ্যালয়ের কোন বিভাগীয় বিষয় নিয়ে পরীক্ষা নেওয়া হয় না ।  ঘুরে - ফিরে সবসময়েই ছাত্রছাত্রীর এইচ . এস . সি .  ‘ র বিষয়গুলোর উপর পরীক্ষা নেওয়া হয় ।  অর্থাৎ যে ছাত্রটি কম্পিউটার সায়েন্স কিংবা ক্যামিকেল ইঞ্জিনিয়ারিংয়ের জন্যে ভর্তি পরীক্ষা দিতে যাচ্ছে তাকে তার কম্পিউটার সায়েন্স বা ক্যামিকেল ইঞ্জিনিয়ারিং বিষয়ে তার জ্ঞানের পরীক্ষা করা হয় না ।  পরীক্ষা করা হয় তার এইচ . এস . সি .   ‘ র পদার্থ বিজ্ঞান ,  গণিত ,  রসায়ন ,  ইংরেজি ইত্যাদি বিষয়ের উপর দক্ষতা ।  যদি এইচ . এস . সি .  পরীক্ষা সত্যি সত্যি ছাত্রছাত্রীর সত্যিকারের মেধা যাচাই করতে পারত এবং ফলাফল মাত্র কয়েকটা গ্রেডের মাঝে সীমাবদ্ধ করে ফেলা না হত তাহলে আলাদাভাবে আমাদের কোনো ভর্তি পরীক্ষা নেয়ারই প্রয়োজন ছিলো না ।  যেহেতু আমরা এইচ . এস . সি .  পরীক্ষার ওপর পুরোপুরি নির্ভর করতে পারি না  ।  তাই সেই এইচ . এস . সি .  ‘ র বিষয়গুলোই নতুন করে নিজেদের মতো করে পরীক্ষা নেই ।  কাজেই সম্মিলিত ভর্তি পরীক্ষার মূল ধারনাটি হচ্ছে এইচ . এস . সি .  পর্যায়ে প্রয়োজনীয় বিষয়গুলোর পরীক্ষা নিয়ে নেয়া ।  তারপর যে বিশ্ববিদ্যালয় মার্কস যেভাবে ব্যবহার করতে চায় ,  তাদেরকে সেভাবে ব্যবহার করতে দিয়ে মেধা তালিকা তৈরি করে দেওয়া হবে ।  এক সময় এটা খুব কঠিন ব্যাপার ছিল ,  কম্পিউটারের কারণে এখন এটা পানির মতো সহজ ।  এটি যুগান্তকারী নতুন কোনো ধারণা নয় ।  SAT বা GRE  - তে ঠিক এরকমভাবেই পরীক্ষা নেওয়া হয় ।  আমাদের একটা বাড়তি সুবিধা রয়েছে ,  টেলিটক মোবাইল ফোনের কারণে ছাত্রছাত্রীদের এস . এস . সি .  বা এইচ . এস . সি .  এর মার্কসগুলো সরাসরি পেয়ে যাই ।  যে বিশ্ববিদ্যালয় যেভাবে এই মার্কস ব্যবহার করতে চায় ,  তারা সেটি করতে পারবে ।   ( আমাদের বিশ্ববিদ্যালয় থেকে প্রথম যখন শুধু একটি এস . এম . এস .  দিয়ে রেজিস্ট্রেশনের পুরো প্রক্রিয়া শেষ করার পরিকল্পনা করেছিলাম ,  তখন বনেদী বিশ্ববিদ্যালয়গুলো আমাদের অনেকরকম ভয়ভীতি দেখিয়েছিল ।  এখন দেখি তারাও আনন্দের সাথে এই পদ্ধতি ব্যবহার করে যাচ্ছে ।  ) 
একাধিক বিশ্ববিদ্যালয় এক সাথে পরীক্ষা নেওয়ার একটা বড় সুবিধা হচ্ছে ভর্তি পরীক্ষার প্রশ্ন তৈরি করার সময় শুধু একটা বিশ্ববিদ্যালয়ের শিক্ষকদের সহযোগিতা নিয়ে খুশি থাকতে হবে না ,  দুটি বিশ্ববিদ্যালয়ের শিক্ষকেরা বসে প্রশ্ন তৈরি করতে পারবেন ।  সেজন্য হয়তো তাদের দুই একদিন এক সাথে বসতে হবে কিন্তু কোনো শিক্ষকরাই সেটা করতে আপত্তি করবেন না । 
এই পদ্ধতিটি গ্রহণ করা হলে সবচেয়ে বড় লাভ হবে ছাত্রছাত্রীদের ।  আমাদের বিশ্ববিদ্যালয়ে সারাদেশ থেকে ছাত্রছাত্রীরা পড়তে আসে ।  যার অর্থ সারাদেশ থেকে ছাত্রছাত্রীদের ভর্তি পরীক্ষা দিতে আসতে হয় ।  এই বছর তাদের কষ্ট অনেক কমে যাবে ।  সেই উত্তর বঙ্গের ছাত্রছাত্রীদের কষ্ট করে সিলেট আসতে হবে না ।  তারা কাছাকাছি যশোর ক্যাম্পাসেই পরীক্ষা দিতে পারবে ।  ঠিক সেরকম সিলেট এলাকার কোনো ছাত্রছাত্রী যদি যশোর বিজ্ঞান ও প্রযুক্তি বিশ্ববিদ্যালয়ে ভর্তি হতে চায় ,  তাকে আর কষ্ট করে যশোর যেতে হবে না ।  তারা সিলেট বসেই ভর্তি পরীক্ষা দিতে পারবে ।  একই প্রশ্নপত্রে পরীক্ষা দিয়ে দুটো বিশ্ববিদ্যালয়ের যে কোনো বিভাগের জন্য বিবেচিত হতে পারবে । 
আমাদের এই দুই বিশ্ববিদ্যালয়ের ভর্তি পরীক্ষার তারিখ নভেম্বরের শেষে  ( ৩০ নভেম্বর )  ।  কিন্তু রেজিস্ট্রেশন প্রক্রিয়া শুরু হয়ে গেছে ।  আমাদের তরুণ শিক্ষকেরা সবকিছু গুছিয়ে রেখেছেন ।  আমরা ইচ্ছে করলেই নেটে দেখতে পারি -  কত জন এখন পর্যন্ত এই দুটো বিশ্ববিদ্যালয়ে ভর্তির পরীক্ষা দিতে রেজিস্ট্রেশন করেছে ।  রেজিস্ট্রেশন প্রক্রিয়া শেষ হতে এখনো কয়েক সপ্তাহ বাকি ।  এর মাঝে আমরা দেখতে পাচ্ছি ,  প্রতি দশজনের মাঝে একজন ঠিক করছে তারা যশোর বসে সিলেটের জন্যে কিংবা সিলেটে বসে যশোরের জন্যে ভর্তি পরীক্ষা দেবে ।  যার অর্থ ভর্তি পরীক্ষার সময় বিপুল সংখ্যক পরীক্ষার্থী আর তাদের অভিভাবকদের দেশের এক মাথা থেকে অন্য মাথায় ,  না ঘুমিয়ে না খেয়ে না বিশ্রাম নিয়ে আসতে হবে না ।  ভবিষ্যতে যদি আমাদের এই উদ্যোগের সাথে আরও বিশ্ববিদ্যালয় যোগ দেয় তাহলে কী চমৎকার একটা ঘটনাই না ঘটবে । 
২ . 
আমাদের বিশ্বাস ,  আমরা যে উদ্যোগটি নিয়েছি সেটি বেশ গুরুত্বপূর্ণ একটি উদ্যোগ ।  একাধিক বিশ্ববিদ্যালয় মিলে যে একটি ভর্তি পরীক্ষা নিয়ে ছাত্রছাত্রীদের ভোগান্তি কমানো সম্ভব ,  সেটি হয়তো এবারে প্রমাণ করা যাবে ।  অবশ্য এটি নতুন করে প্রমাণ করার কিছু নেই ,  মেডিকেলের ভর্তি পরীক্ষায় বহুদিন থেকে এটি করা হচ্ছে ।  শুধু মেডিকেল কলেজের জন্য এটি করা হয় তা নয় ,  জাতীয় বিশ্ববিদ্যালয়ও প্রতিবছর সারা দেশের অসংখ্য কলেজে তিন চার লক্ষ ছাত্রছাত্রীদের ভর্তি পরীক্ষা নেয় ।  আমাদের বিশ্ববিদ্যালয় থেকে আমরা একবার জাতীয় বিশ্ববিদ্যালয়ের ভর্তি প্রক্রিয়াটি সম্পন্ন করার সুযোগ পেয়েছিলাম ।  তখন আমি সরাসরি নিজের চোখে এই বিশাল কর্মযজ্ঞটি দেখার সুযোগ পেয়েছিলাম ।  দীর্ঘদিন থেকে জাতীয় বিশ্ববিদ্যালয় দক্ষতার সাথে এই পরীক্ষাটি চালিয়ে আসছে ।  যার অর্থ বাংলাদেশের সব কয়টি বিশ্ববিদ্যালয় মিলে একটি ভর্তি পরীক্ষা নিতে হলে যে কাজগুলো করতে হবে জাতীয় বিশ্ববিদ্যালয় নীরবে প্রতিবছর সে কাজগুলো করে আসছে ।  অথচ মজার ব্যাপার হলো ,  আমাদের দেশের সংবাদ মাধ্যম কখনোই এই বিশাল প্রক্রিয়াটি দেশের মানুষের নজরে আনেনি ।  কোনো একটা অজ্ঞাত কারণে আমাদের দেশের সংবাদ মাধ্যম খুঁচিয়ে খুঁচিয়ে জাতীয় বিশ্ববিদ্যালয়ের নেতিবাচক খবরগুলো বের করে সেটা ফলাও করে প্রচার করতে পছন্দ করে ।  তাদের সত্যিকারের ইতিবাচক সংবাদটিও কাউকে জানাতে আগ্রহী হয় না ।  মজার ব্যাপার হচ্ছে ,  দেশের হাই - ফাই ইউনিভার্সিটির হাই - ফাই গ্র্যাজুয়েটদের প্রায় সবাই কিন্তু দেশের বাইরে চলে যাচ্ছে ।  দেশটি চালাচ্ছে কিন্তু জাতীয় বিশ্ববিদ্যালয়ের মতো বিশ্ববিদ্যালয়ের কিছু গ্র্যাজুয়েটরা ।  অথচ সংবাদ মাধ্যমের এই বিশ্ববিদ্যালয়ের জন্য কোনো সমবেদনা নেই ,  কোনো মমতা নেই ।  আমাদের জাতীয় বিশ্ববিদ্যালয়ে বিশাল সংখ্যক ছাত্রছাত্রী পড়াশোনা করে ।  দেশের সরকার যদি এই বিশ্ববিদ্যালয়টিকে একটু গুরুত্ব দিয়ে তাদের সমস্যাগুলো মিটিয়ে দিতে আগ্রহী হত ,  তাহলে পৃথিবীর উন্নত দেশগুলোর নয় ,  আমাদের নিজের দেশের অনেক বড় উপকার হত ! 
৩ . 
বিশ্ববিদ্যালয়ের ভর্তি পরীক্ষা শেষ হওয়া মানেই সব সমস্যার সমাধান নয় ।  দেশের পাবলিক বিশ্ববিদ্যালয়গুলোর অল্প কিছু আসন ,  পরীক্ষার্থী অসংখ্য ।  তাই বেশিরভাগ ছাত্রছাত্রীই আসলে ভর্তি হওয়ার সুযোগ পায় না ।  জিপিএ ফাইভ বা গোল্ডেন ফাইভ পাওয়া অনেক ছাত্রছাত্রী যখন আবিস্কার করে ভর্তি পরীক্ষার মেধা তালিকায় তাদের নাম নেই ,  তখন তারা একটা অনেক বড় ধাক্কা খায় ।  যে আত্মবিশ্বাস নিয়ে তারা এতদিন লেখাপড়া করে এসেছে ,  ভবিষ্যতের স্বপ্ন দেখে এসেছে ,  হঠাৎ করে তাদের আত্মবিশ্বাস ধূলিস্যাৎ হয়ে যায় ,  স্বপ্ন খান খান হয়ে যায় ।  আমি এই ছাত্রছাত্রীদের বলতে চাই ,  সবসময়ই কিন্তু এই সমস্যার জন্য তারা নিজেরা দায়ী নয় ।  এই দেশের অনেক নামীদামী বিশ্ববিদ্যালয়ের ভর্তি পরীক্ষার প্রশ্নই কিন্তু খুব নিম্নমানের ।  অনেক সময়ই মেধাতালিকায় ভালো করা আর লটারীতে নাম ওঠার মাঝে বড় কোনো পার্থক্য নেই ।  হাইকোর্ট থেকে একবার আমাকে খুব বড় কোন একটা বিশ্ববিদ্যালয়ের কোনো একটা ইউনিটের ভর্তি পরীক্ষা নিয়ে মতামত দেওয়ার জন্য ডেকেছিল ।  আমার তখন সেই ইউনিটের প্রশ্নগুলো দেখার সুযোগ হয়েছিল ,  আইনজীবীরা কোন প্রশ্নটি কোথা থেকে নেওয়া হয়েছে সেটা খুঁজে খুঁজে বের করে দাখিল করেছিলেন এবং আমি এক ধরণের আতঙ্ক নিয়ে আবিস্কার করেছিলাম সেই ভর্তি পরীক্ষার প্রতিটি প্রশ্নই কোনো না কোনো গাইড বই থেকে নেয়া ! 
কাজেই ভর্তি পরীক্ষার মেধাতালিকায় ছাত্রছাত্রীরা নিজেদের নাম খুঁজে না পেলে তারা যেন মন খারাপ না করে ,  নিজের উপর বিশ্বাস যেন না হারায় ।  সবসময়ই সেটি মেধার অভাব নয় ,  অনেক সময় সেটি সঠিক গাইড বই মুখস্ত করার ইচ্ছের অভাবও হতে পারে !  এই দেশে যে ভর্তি কোচিংয়ের বিশাল একটা রমরমা ব্যবসা হতে থাকে ,  তার একমাত্র কারণ আমাদের বিশ্ববিদ্যালয়ের ভর্তি পরীক্ষায় মুখস্ত নির্ভর গাইড বইয়ের প্রশ্ন ! 
৪ . 
আমি মনে করি ,  এখন আমাদের সময় হয়েছে অন্তত বিশ্ববিদ্যালয় পর্যায়ে ছাত্রছাত্রীদের সত্যিকারের সম্মিলিত একটি ভর্তি পরীক্ষা উপহার দেওয়ার ।  নিঃসন্দেহে তার আগে অনেকগুলো বাধা পার হয়ে আসতে হবে ।  কিছু কিছু বাধা হয়তো বেশ জটিল ,  মনে হতে পারে প্রায় দুঃসাধ্য । 
কিন্তু এই দেশের নতুন প্রজন্মের দিকে তাকিয়ে আমরা যদি সিদ্ধান্তটি নিয়ে নিই ,  তাহলে এই দেশের সকল পাবলিক বিশ্ববিদ্যালয়ের সকল শিক্ষক মিলে নিশ্চয়ই সব বাধা অতিক্রম করতে পারব ।  কিন্তু সিদ্ধান্তটি নিতে হবে প্রথম । 
যদি সেই সিদ্ধান্তটি নিতে না পারি ,  তাহলে নতুন প্রজন্ম আমাদের ক্ষমা করবে না ।  আর সংবাদ মাধ্যম যদি ভর্তি প্রক্রিয়া শেষ হওয়ার পর আমাদের ব্যাংক ব্যালেন্স কতটুকু বেড়ে যায় ,  সেই তথ্যটি প্রকাশ করে দেয় তাহলে আমরা দেশের মানুষের সামনে লজ্জায় মুখও দেখাতে পারব না ! 
আমাদেরকেই ঠিক করতে হবে আমরা কী চাই । 
১১ অক্টোবর ২০১৩





শিক্ষকদের মান অপমান 



১ . 
এই দেশের শিক্ষকদের জন্যে এখন খুবই একটা খারাপ সময় যাচ্ছে ।  স্কুল - কলেজ এবং বিশ্ববিদ্যালয়ের সব শিক্ষকেরাই এখন কোনো না কোনো আন্দোলনে আছেন ।  যেহেতু আন্দোলন শব্দটা এখন মোটামুটি একটা অশালীন শব্দ তাই এই দেশের প্রায় সব শিক্ষক এখন দেশের মানুষের কাছে রীতিমত একটা অপরাধী গোষ্ঠী ।  শিক্ষকদের জন্যে যেহেতু এই দেশে কোনো সম্মানবোধ নেই তাই তারা কেন আন্দোলন করছেন বিষয়টি কেউ খুঁটিয়ে দেখেছেন কীনা সেটা নিয়েও আমার সন্দেহ আছে ।  ছাত্রলীগের কর্মী এখন অবলীলায় তাদের শিক্ষকের গায়ে হাত তুলতে পারে ,  একজন সংসদ সদস্য প্রকাশ্যে চাবুক মারার ঘোষণা দিতে পারেন ,  দেশের প্রধানমন্ত্রী শিক্ষকদের বেতন - ভাতা নিয়ে খোঁটা দিতে পারেন কেউ কিছু মনে করেন না ।  আমাদের দেশের কিছু পত্র - পত্রিকা বিষয়গুলো এমনভাবে উপস্থাপন করেন যে দেশের সাধারণ মানুষের কাছে পুরো বিষয়টি এক ধরনের আমোদ বলে মনে হতে পারে । 
আমি একজন শিক্ষক তাই খুবই সংকোচের সাথে শিক্ষকদের জীবন নিয়ে একটি দুটি কথা বলতে বসেছি ।  শিক্ষকেরাও যে মনুষ্যজাতীয় প্রাণী ,  তাদেরও যে ক্ষুধা তৃষ্ণা থাকতে পারে ,  পরিবার - সন্তান থাকতে পারে এবং তারাও যে দেশের মানুষের কাছে একটুখানি সম্মান চাইতে পারেন বিষয়টি জেনে কেউ যদি অবাক হয়ে যান তাহলে তার জন্যে অগ্রিম ক্ষমা চেয়ে নিচ্ছি । 
আমি বিশ্ববিদ্যালয়ের একজন শিক্ষক কিন্তু যখনই কোনো শিক্ষক নিয়ে কথা বলতে চাই তখনই কেন জানি আমার প্রথম প্রাইমারি স্কুলের শিক্ষকদের কথা মনে পড়ে ।  দেশের মানুষ কী জানে এই দেশে প্রাইমারি স্কুলের শিক্ষকেরা হচ্ছে তৃতীয় শ্রেণির কর্মচারী ?  নতুন বেতন কাঠামোতে তারা কোথায় গিয়ে ঠেকেছে খোঁজ নেয়ার চেষ্টা করেছিলাম কিন্তু তারা কোনো সদুত্তর দিতে পারেননি । 
আমি এরকম একটি প্রাইমারি স্কুলের প্রধান শিক্ষিকাকে চিনি যিনি তার স্কুলে পৌঁছে প্রথমেই একটা ঝাড়ু এবং এক বালতি পানি নিয়ে স্কুলের টয়লেটে ঢুকে সেটা পরিষ্কার করতেন ।  আমি যতদূর জানি ইদানীং স্কুলে স্কুলে একজন করে কর্মচারী দেয়া হয়েছে ,  আগে স্কুল চালাতেন শুধু শিক্ষকেরা ,  টয়লেট পরিষ্কার থেকে স্কুলের ঘণ্টা বাজানো সবকিছুই করতে হতো শিক্ষকদের ।  স্কুলে শিক্ষকের সংখ্যা কম ,  ক্লাসঘরও কম ।  দুই ব্যাচে পড়াতে হয় — তাই সেই কাকভোর থেকে একেবারে বেলা পড়ে না যাওয়া পর্যন্ত তাদের কোনো অবসর নেই ।  তারা যদি ক্লাসে পড়াতে পারেন তাহলে তারা নিজেদের রীতিমত সৌভাগ্যবান মনে করেন ,  কারণ বেশির ভাগ সময়েই তারা ক্লাসে পড়ানোর সুযোগ পান না !  এই দেশের যত  “ ফালতু ”  কাজ সব কিছু এই শিক্ষকদের দিয়ে করিয়ে নেয়া হয় ।  গ্রামের সেনিটারি ল্যাট্রিন গোনা থেকে ভোটার তালিকা তৈরি করা - এমন কোনো কাজ নেই যা তাদের করতে হয় না । 
এই দেশে সম্ভবত প্রায় আশি হাজার প্রাইমারি স্কুল আছে  –  এই স্কুলের শিক্ষকদের থেকে অসহায় কোনো গোষ্ঠী এই দেশে আছেন বলে আমার জানা নেই ।  তাই আমি যখনই শিক্ষকদের নিয়ে কিছু বলতে চাই তখনই প্রাইমারি স্কুলের শিক্ষকদের কথা একটিবার হলেও স্মরণ করে নিই । 
২ . 
আমার ধারণা ,  বাংলাদেশের বিশ্ববিদ্যালয়ের সব শিক্ষকেরই গত কয়েকদিন থেকে খুব মন খারাপ ।  বিশ্ববিদ্যালয়ের শিক্ষকেরা তাদের মর্যাদার জন্যে আন্দোলন করছেন ,  আন্দোলনটি যেহেতু শুরু হয়েছে বেতনের স্কেল ঘোষণার পর তাই সবারই ধারণা আন্দোলনটি বুঝি টাকা - পয়সার জন্য !  আমি জানি বিশ্ববিদ্যালয়ের শিক্ষকদের টাকা - পয়সা খুব বেশি নেই ,   ( আমার মনে আছে একজন লেকচারারের বেতন কতো সেটি উল্লেখ করে একবার খবরের কাগজে একটা লেখা ছাপানোর পর আমার একজন তরুণ সহকর্মীর বিয়ে ভেঙে গিয়েছিল ।  )  সত্য মিথ্যা জানি না ,  শুনেছি আমরা মাসে যত টাকা বেতন পাই একজন সচিব নাকি তার গাড়ির তেলের জন্যে তার থেকে বেশি টাকা পান !  বেতনের বাইরে একজন শিক্ষক কী পরিমাণ সুযোগ সুবিধা পান সেই কথাটি লিখলে আমার আরো তরুণ সহকর্মীর বিয়ে ভেঙে যেতে পারে ।  তবে একবার একজন সচিবের গাড়িতে ঢাকা শহরের ভেতর দিয়ে যাবার অভিজ্ঞতা হয়েছিল ।  সচিব মহোদয় যেন দ্রুত নিরাপদে যেতে পারেন সে জন্যে যে প্রক্রিয়ায় ট্রাফিক থামিয়ে তাকে যাবার ব্যবস্থা করে দেয়া হয়েছিল সেটি চমকপ্রদ !  এই ব্যাপারগুলো নিয়ে আমার এক ধরনের বিস্ময় আছে কিন্তু কোনো অভিযোগ নেই ।  বিশ্ববিদ্যালয়ের শিক্ষকদের কয়েকদিন থেকে মন খারাপ আমাদের মাননীয় প্রধানমন্ত্রীর শিক্ষকদের নিয়ে কিছু খোলামেলা কথার কারণে ।  সেই ছোটবেলা থেকে শুনে এসেছি  “ কানাকে কানা বলিও না ,  খোঁড়াকে খোঁড়া বলিও না ”  ,  সেই হিসেবে এই কথাটিও নিশ্চয়ই সত্যি যারা টাকা পয়সা নিয়ে এক ধরনের টানাটানির মাঝে থাকেন তাদেরকে টাকা পয়সা নিয়ে খোটা দিলে তারা কানা এবং খোঁড়ার মতই অসম্মানিত বোধ করেন । 
এই দেশে প্রাইভেট বিশ্ববিদ্যালয় হওয়ার কারণে আমরা এখন মোটামুটিভাবে অনুমান করতে পারি একজন বিশ্ববিদ্যালয়ের শিক্ষকের বেতন কতো হওয়া উচিত !  গত সেমিস্টারে আমাকে পাঁচটি কোর্স নিতে হয়েছে  ( না ,  এটি মুদ্রণ প্রমাদ নয় সংখ্যাটি সঠিক ,  পাঁচ )  ,  আমার পরিচিত একজন একটি প্রাইভেট ইউনিভার্সিটিতে মাত্র একটি কোর্স নেয়ার জন্য প্রতি মাসে আমার বেতন থেকে বেশি টাকা পায় !  কাজেই কোন কাজের জন্য কতো টাকা বেতন হওয়া উচিত সেটি কখনোই সঠিকভাবে ব্যাখ্যা করা যাবে না ,  আমি শুধুমাত্র বিনয়সহকারে সবাইকে বলার চেষ্টা করতে পারি আমাদের যত টাকা বেতন দেয়া হয় আমরা সেই বেতন পাবার যোগ্য নই  –  আমাদের আরো কম টাকা বেতন দিয়ে আমাদের একটা শিক্ষা দেয়া উচিত ছিল  –  কথাটি আমাদের জন্য সম্মানযোগ্য নয় । 
নতুন বেতন স্কেল দেবার পর সাংবাদিকেরা মাঝে মাঝেই এ ব্যাপারে আমার মন্তব্য জানতে চেয়েছে ,  আমাকে বাধ্য হয়ে তখন বেতন স্কেলটি খুঁজে বের করে সেটি দেখতে হয়েছে ।  বেতনের টাকার পরিমাণ নয় বিভিন্ন পদের মানুষ কে কোথায় অবস্থান করছেন সেটি দেখে আমি আঁতকে উঠেছি ।   “ পদমর্যাদা ”  বলে একটি বিচিত্র শব্দ আছে ।  বাংলাদেশের খুব গুরুত্বপূর্ণ একটি মন্ত্রণালয়ের অত্যন্ত ক্ষমতাশালী একজন সচিব আছেন ।  কোনো একটি সভায় কোনো একটি বিষয় ব্যাখ্যা করার জন্য তিনি আমাকে বলেছিলেন ,  ধর্ষিত হতে যাচ্ছে এরকম একটি মেয়ে যদি আবিষ্কার করে তার বাঁচার কোনো উপায় নেই তাহলে তার জন্য বুদ্ধিমানের কাজ হবে ধর্ষণটি উপভোগ করার চেষ্টা করা ।   ( এটি এই সচিবের নিজের উক্তি নয় ,  ক্লেটন উইলিয়াম নামে একজন আমেরিকান রাজনীতিবিদের উক্তি )  ।  পদ মর্যাদায় এই সচিব নিশ্চয়ই প্রফেসরদের থেকে উপরে ,  কাজেই আমি জানার চেষ্টা করছি কোনো একটি সভায় যদি এই সচিব এসে উপস্থিত হন তাহলে কী আমাকে উঠে দাঁড়িয়ে তাকে একটা স্যালুট দিতে হবে ?  এই দেশের অনেক গুরুত্বপূর্ণ কমিটিতে আমার নাম আছে ,  এতোদিন এই দেশের কালচারে একে অন্যকে সম্মান দেখানোর যে বিষয়টি আছে আমি সেভাবেই চালিয়ে এসেছি ।   “ পদমর্যাদা ”  নামে এই বিষয়টি আবিষ্কার করার পর এখন আমি খুবই দুশ্চিন্তায় আছি ।  তাহলে কী সভায় একজন একজন করে ঢোকার পর আমাকে কি কখনো কখনো উঠে দাঁড়িয়ে স্যালুট করতে হবে ?  বিষয়টি কে আমাকে বুঝিয়ে দেবে ?  এই ধরনের সকল সভা থেকে একশ হাত দূরে থাকা সম্ভবত আমাদের জন্য একমাত্র সম্মানজনক সমাধান । 
আমি যদি ঠিকভাবে বুঝে থাকি ,  তাহলে বিশ্ববিদ্যালয়ের শিক্ষকদের এই আন্দোলনটি বেতনের টাকা বাড়ানোর জন্য আন্দোলন নয় পদমর্যাদা নামক বিভাজন প্রক্রিয়া থেকে উদ্ধার পাওয়ার আন্দোলন ।  সময়ে অসময়ে উঠে দাঁড়িয়ে স্যালুট দেয়ার বিড়ম্বনা থেকে উদ্ধার পাওয়ার আন্দোলন ! 
 ‘ পদমর্যাদা ’  শব্দটি নিয়ে কথা বলতে গিয়ে আমার একটা ঘটনার কথা মনে পড়ে গেল ।  আমরা সবাই যুদ্ধাপরাধী কামারুজ্জামানের নৃশংস হত্যাকাণ্ডের কারণে শেরপুরের সোহাগপুরে তৈরি বিধবাপল্লীর নাম শুনেছি ।  বেশ কয়েক বছর আগে বেগম মতিয়া চৌধুরী আমার সাথে যোগাযোগ করে বিধবাপল্লী এলাকায় একটা কলেজের ভিত্তিপ্রস্তর স্থাপনের অনুষ্ঠানে যোগ দেয়ার জন্য আমন্ত্রণ জানিয়েছিলেন ।  আমি দেশের বাইরে ছিলাম ।  দেশে ফিরেই খুবই আনন্দের সাথে সেই অনুষ্ঠানে যোগ দিতে গিয়েছিলাম ।  রওনা দেবার পর আবিষ্কার করলাম এটি অনেক বড় অনুষ্ঠান  –  সেখানে শুধু যে কৃষিমন্ত্রী বেগম মতিয়া চৌধুরী আছেন তা নয় ,  শিক্ষামন্ত্রী নূরুল ইসলাম নাহিদও আছেন ।  এতো গুরুত্বপূর্ণ দু ’ জন মন্ত্রী এক সাথে ,  বলা যেতে পারে সেই এলাকায় রীতিমত আলোড়ন তৈরি হয়ে গেল ।  কোনো একটা অনুষ্ঠানে সবাই মিলে স্টেজে উঠবে ,  এই বড় বড় দু ’ জন মন্ত্রীর সাথে আমিও আছি ।  স্থানীয় নেতা - কর্মীর ভিড় ,  নিরাপত্তার দায়িত্বে থাকা পুলিশ সবকিছু মিলিয়ে আমি একটু জবুথবু অবস্থায় পড়ে গেলাম ।  হঠাত্ শুনতে পেলাম মাননীয় কৃষিমন্ত্রী বেগম মতিয়া চৌধুরী উপস্থিত সবাইকে বিশাল একটা ধমক দিয়ে আমাকে দেখিয়ে বললেন ,   “ এই যে ,  ইনি একজন শিক্ষক ।  উনাকে সবার আগে যেতে দাও ।  আমরা সবাই তাঁর পিছনে যাব ।  ” 
অবিশ্বাস্য ব্যাপার ,  আমাকে সবার সামনে নিয়ে আসা হল ।  আমি বিব্রতভাবে হেঁটে যাচ্ছি ,  দুই দুইজন গুরুত্বপূর্ণ মন্ত্রী আমার পিছনে পিছনে হেঁটে যাচ্ছেন ।  সারা জীবনই ছাত্রছাত্রীদের কাছ থেকে সম্মান এবং ভালোবাসা পেয়ে এসেছি কিন্তু দুজন এত বড় বড় মন্ত্রী একজন শিক্ষককে এভাবে সম্মান দেখাবেন সেটি আমি কল্পনা করিনি ।  শিক্ষকদের কত জায়গায় কতভাবে অসম্মান করা হয়েছে ,  কিন্তু এই ঘটনাটির কথা মনে করে জীবনের অনেক দুঃখ এবং ক্ষোভের কথা আমি ভুলে যেতে পারি । 
৩ . 
শিক্ষকদের বিরুদ্ধে অভিযোগের কোনো শেষ নেই ।  দুঃখের ব্যাপার হচ্ছে এই অভিযোগগুলোর বেশির ভাগই সত্যি ।  তারপরও একটু দুঃখ হয় যখন দেখি কিছু শিক্ষকের জন্য ঢালাওভাবে সকল শিক্ষককে অবমাননা সইতে হয় ।  পাবলিক বিশ্ববিদ্যালয়ের শিক্ষকেরা নিজেদের ছাত্রছাত্রীদের না পড়িয়ে প্রাইভেট বিশ্ববিদ্যালয়ে ছাত্রছাত্রীদের পড়িয়ে টাকা উপার্জন করতে ব্যস্ত থাকেন ,  এই অভিযোগটি প্রায় সব সময়েই শোনা যায় ।  কিন্তু কেউ কখনো একটা বিষয় লক্ষ করেন না ,  পাবলিক বিশ্ববিদ্যালয়ে অসংখ্য বিভাগ রয়েছে তার মাঝে শুধু হাতে গোনা দুই একটি বিভাগের শিক্ষকেরা প্রাইভেট বিশ্ববিদ্যালয়ে ছাত্র পড়াতে পারেন ।  এই দেশের প্রাইভেট বিশ্ববিদ্যালয়গুলোতে আছেই মাত্র অল্প কয়েকটি বিভাগ ,  অথচ অপবাদটি ঢালাওভাবে সব বিভাগের সব শিক্ষকের ঘাড়ে চাপিয়ে দেয়া হয় । 
আমি মোটেও অস্বীকার করব না ,  বিশ্ববিদ্যালয়ের অনেক শিক্ষকেরই অনেক বড় ধরনের সমস্যা আছে ।  কিন্তু তার পরও পাবলিক বিশ্ববিদ্যালয়গুলো হচ্ছে এই দেশের অনেক বড় সম্পদ ।  একটা সময় ছিল যখন বিশ্ববিদ্যালয়গুলো স্বাধীনভাবে মাথা উঁচু করে থাকত ,  কিন্তু এখন সেই অবস্থার পরিবর্তন হচ্ছে ।  বিশ্ববিদ্যালয়গুলোর ভবিষ্যত্ নিয়ন্ত্রণ করার জন্য এখন স্থানীয় রাজনৈতিক দলের সাথে কথা বলা হয় ।  আমি ব্যক্তিগতভাবে মনে করি ,  যখন একটা বিশ্ববিদ্যালয়কে স্থানীয় রাজনৈতিক দল নিয়ন্ত্রণ করতে শুরু করে তখন তার মৃত্যুঘণ্টা বেজে যায় ।  একটা বিশ্ববিদ্যালয়কে গড়ে তুলতে অনেকদিন লাগে কিন্তু সেটাকে ধ্বংস করতে খুব বেশি সময় লাগে না । 
শুরুতেই বলেছি শিক্ষকদের এখন খুব খারাপ একটা সময় যাচ্ছে !  অথচ এরকমটি হওয়ার কথা ছিল না ।  এই দেশে প্রায় চারকোটি ছাত্রছাত্রী ,  পৃথিবীর বেশির ভাগ দেশের মোট জনসংখ্যাই হচ্ছে ত্রিশ পঁয়ত্রিশ লাখ ।  যদি আমাদের সব ছাত্রছাত্রীকে ঠিক করে লেখাপড়া করানো যেতো তাহলে দেশটা চোখের সামনে একটা স্বপ্নের দেশ হয়ে যেতো !  লেখাপড়া করানোর জন্যে জিডিপির ছয় শতাংশ খরচ করার কথা ,  অথচ সেই অংশটুকু কমতে কমতে দুই শতাংশের কাছাকাছি নেমে এসেছে ।  যদি সত্যি সত্যি এই দেশের সব ছেলেমেয়েকে ঠিকভাবে লেখাপড়া করানো হতো তাহলে সবচেয়ে আনন্দে কে থাকতো ?  এই দেশের শিক্ষকেরা । 
আমাদের শিক্ষকদের যথেষ্ট অসম্মান করা হয়েছে ,  শুধু তাই না শিক্ষক এবং আমলাদের একেবারে মুখোমুখি দাঁড় করিয়ে দেয়া হয়েছে ।  এই দেশের একজন শিক্ষক হিসেবে আমাদের মন খারাপ করার যথেষ্ট কারণ আছে । 
কিন্তু যখন একটুকরো চক হাতে নিয়ে ব্ল্যাকবোর্ডের সামনে দাঁড়িয়ে আমি ছাত্রছাত্রীদের মুখের দিকে তাকাই তখন আমার সমস্ত মন খারাপ দূর হয়ে যায় ।  যখন ছাত্রছাত্রীরা এসে বলে তাদের তৈরি রোবট সারা দেশে চ্যাম্পিয়ন হয়ে এসেছে তখন আনন্দে আমার বুকটি ভরে যায় ।  যখন দেশের খুব গুরুত্বপূর্ণ মানুষ টেলিফোন করে আমাদের ছাত্রদের তৈরি ড্রোনটি দেশের সত্যিকার কাজে ব্যবহার করার জন্যে আগ্রহ দেখায় তখন আমার বুকটি একশ হাত ফুলে যায় ।  যখন প্রোগ্রামিং প্রতিযোগিতায় ছাত্রছাত্রীরা সারা দেশের সর্বশ্রেষ্ঠ হয়ে ফিরে আসে আমার মনে হয় এই পৃথিবীতে আমার চাইতে সুখী কে আছে ?  যখন কয়েকজন ছেলেমেয়ে এসে বলে তাদের একটি গবেষণা পেপার জার্নালে ছাপার জন্যে মনোনীত হয়েছে তখন আমার মনে হয় বেঁচে থাকার মতো এতো আনন্দ আর কোথায় আছে ? 
চারপাশে সবাই মিলে আমাদের মন খারাপ করিয়ে দেয়ার চেষ্টা করছে ।  কিন্তু আমরা শিক্ষক ,  যতদিন আমাদের ছাত্রছাত্রীরা আমাদের সাথে আছে কার সাধ্যি আছে আমাদের মন খারাপ করিয়ে দেবে ? 





যশোর বিজ্ঞান ও প্রযুক্তি বিশ্ববিদ্যালয়ে সমাবর্তন বক্তা হিসেবে দেয়া ড .  মুহম্মদ জাফর ইকবালের বক্তব্য



আমার প্রিয় ছাত্র ছাত্রীরা : 
আজকের দিনটি তোমাদের জীবনের সবচেয়ে গুরুত্বপূর্ণ দিনগুলোর একটি -  একই সাথে এটি সবচেয়ে আনন্দেরও একটি দিন ।  আমার অনেক বড় সৌভাগ্য যে তোমাদের এই আনন্দের দিনটিতে আমি তোমাদের সাথে কিছু সময় কাটাতে পারছি ।  আমাকে এই সুযোগটি দেয়ার জন্যে তোমাদের বিশ্ববিদ্যালয়ের প্রতি কৃতজ্ঞতা প্রকাশের ভাষা আমার জানা নেই ।  তোমরা যেরকম তোমাদের জীবনের প্রথম সমাবর্তনে এসেছ আমিও ঠিক সেরকম আমার জীবনের প্রথম সমাবর্তন বক্তা হিসেবে এসেছি ।  সমাবর্তন নিয়ে তোমাদের মনের ভেতর যেরকম আগ্রহ এবং উদ্দীপনা তোমাদের সামনে কয়েকটি কথা বলার জন্যে আমার ভেতরেও ঠিক একই আগ্রহ এবং উদ্দীপনা । 
তোমাদেরকে আমি কোনো উপদেশ দেব না ,  তোমাদের কোনো নীতিকথাও শোনাব না ,  আমি তোমাদের হয়তো কয়েকটি কথা স্মরণ করিয়ে দেব ।  তার পাশাপাশি আমি আমার এই দীর্ঘ জীবনে যে কয়টি সত্য উপলব্ধি করেছি তোমাদেরকে সেই কথাগুলো বলার চেষ্টা করব ।  কয়েক যুগ পর তোমরা হয়তো নিজেরাই এই সত্যগুলো উপলব্ধি করতে ,  আমি মাঝখানের সেই দীর্ঘ সময়টুকু শর্ট সার্কিট করে দিচ্ছি মাত্র -  তার বেশী কিছু নয় । 


তোমরা একটি পাবলিক বিশ্ববিদ্যালয় থেকে লেখাপড়া শেষ করে জীবনের পরের ধাপে পা দিতে যাচ্ছ ।  পাবলিক বিশ্ববিদ্যালয়ের পাশাপাশি অনেক প্রাইভেট বিশ্ববিদ্যালয় চলে আসার কারণে দেশের সবাই এখন বিশ্ববিদ্যালয় পর্যায়ে লেখাপড়ায় কতো খরচ হয় তার একটা ধারণা পেয়ে গেছে ।  সেই তুলনাটি থেকে তোমাদের ধারণা হতে পারে তোমরা বুঝি খুব অল্প খরচে একটা ডিগ্রী পেয়েছ -  সেটি কিন্তু সত্যি নয় ।  বিশ্ববিদ্যালয়ের বার্ষিক বাজেটকে তোমাদের সংখ্যা দিয়ে ভাগ করলে তোমাদের লেখাপড়ার খরচটুকু বের হয়ে আসবে এবং আমি বাজী ধরে বলতে পারি সেই পরিমানটুকু প্রাইভেট বিশ্ববিদ্যালয়ের খরচ থেকে কোনো অংশে কম নয় -  বরং বেশী হলে আমি অবাক হব না ।  তোমাদের পেছনে এই খরচটুকু করেছে সরকার ।  সরকার এই অর্থটুকু কার কাছ থেকে পেয়েছে ?  পেয়েছে এই দেশের চাষীদের কাছ থেকে ,  শ্রমিকদের কাছ থেকে ,  খেটে খাওয়া মানুষদের কাছ থেকে ।  আমি তোমাদের শুধু মনে করিয়ে দিতে চাই এই দেশের অনেক দরিদ্র খেটে খাওয়া মানুষ হয়তো তার নিজের সন্তানকে স্কুল কলেজ শেষ করিয়ে ইউনিভার্সিটি পর্যন্ত পাঠাতে পারেনি ,  কিন্তু তার হাড়ভাঙ্গা খাটুনির অর্থ দিয়ে তোমাদের লেখাপড়া করিয়েছে ।  এখন তোমরাই ঠিক করো তোমার এই শিক্ষাটুকু দিয়ে তুমি কার জন্যে কী করবে ! 
কিছু দিন আগে খবরের কাগজের একটি প্রতিবেদন চোখে আঙ্গুল দিয়ে আমাকে একটি সত্য নূতন করে জানিয়ে দিয়েছে ।  সত্যটি হল আমাদের দেশ অর্থনৈতিক ভাবে অনেক এগিয়ে এসেছে আর এই এগিয়ে যাওয়ার পিছনে রয়েছে দেশের তিন ধরণের মানুষ ।  গার্মেন্টেসের শ্রমিকরা -  যার বেশীরভাগই হচ্ছে মেয়ে -  অর্ধ সহস্রাধিক *  সেই গার্মেন্টস শ্রমিকদের আমরা সাভারে নিষ্ঠুরভাবে হত্যা করেছি ।  প্রবাসী শ্রমিক -  যারা নিজের আপনজনকে দেশে ফেলে নির্বান্ধব পরিবেশে মাথার ঘাম পায়ে ফেলে এবং এই দেশের কৃষক যাদেরকে তুচ্ছ তাচ্ছিল্য করার জন্যে আমরা আমাদের ভাষায় চাষা নামক একটা শব্দ তৈরী করে রেখেছি ।  আমি রীতিমত ধাক্কা খেয়েছি যখন আবিষ্কার করেছি -   যারা এই দেশের অর্থনীতিকে বাঁচিয়ে রেখেছে আমি তাদের কেউ নই তাদের কারো সাথে আমার কোনো সম্পর্ক নেই -  আমি তাদের জন্যে কখনো কিছু করিনি ।  আমার মনে হয়েছে আমি বুঝি এই দেশের বোঝা ,  এই দেশের গার্মেন্টেসের মেয়েরা ,  প্রবাসী শ্রমিকেরা আর মাঠে ঘাটের চাষীরা আমাকে সুন্দর একটা জীবন উপহার দিয়েছে -   প্রতিদানে আমি তাদের কিছু দিই নি । 
আমি তখন নিজেকে বুঝিয়েছি ,  দেশের অর্থনীতিকে এখন গার্মেন্টেসের মেয়েরা ,  প্রবাসী শ্রমিক এবং চাষীরা সচল রেখেছে ,  তারা একটি গাড়ীর তিনটি চাকার মতো -  গাড়ীটি সত্যিকার ভাবে ছুটতে পারবে যখন তার সাথে চতুর্থ চাকাটি জুড়ে দেয়া হবে ।  সেই চতুর্থ চাকা কোনটি ?  তোমরা হচ্ছ সেই চতুর্থ চাকা ,  জ্ঞান বিজ্ঞান এবং প্রযুক্তিতে বলীয়ান আমাদের নূতন প্রজন্ম ।  আমি বুভুক্ষের মতো অপেক্ষা করে আছি তোমাদের মেধা মনন এবং সৃজনশীলতা নিয়ে কখন তোমরা এই দেশের শ্রমজীবী মানুষের পাশে এসে দাড়াবে ।  কখন মানুষের শরীরের ঘাম অপসারিত হবে মস্তিষ্কের বুদ্ধিমত্তা দিয়ে । 
তোমরা কী জান ,  এটি তোমাদের জীবনের শ্রেষ্ঠ সময় ?  তোমরা কী জান তোমাদের চোখে রয়েছে রঙিণ চশমা ,  আমাদের চোখে যেটি একেবারেই সাদামাটা তোমাদের চোখে সেটিই বিচিত্র বর্ণে উজ্জল ?  তোমরা কী জান এখন তোমাদের জীবনকে উপভোগ করার সময় ? 
তোমরা কী জান জীবনকে কীভাবে সবচেয়ে বেশী উপভোগ করা যায় ?  তোমাদের সবারই নিশ্চয়ই এই বিষয়ে নিজের একটা ভাবনা আছে -  আমি তোমাদের সাথে আমার জীবনের অভিজ্ঞতা থেকে পাওয়া আমার ভাবনাটুকু বিনিময় করি ।  নিজের জন্যে যখন কিছু একটা করি তখন অবশ্যই আমাদের একধরণের আনন্দ হয় কিন্তু তার থেকে শতগুণ বেশী আনন্দ হয় যখন আমরা অন্যের জন্যে কিছু করি !  তোমাদের ভেতর যারা বন্যা পীড়িত মানুষের কাছে গিয়ে তাদের হাতে একটুখানি ত্রাণ তুলে দিয়েছ তখন তাদের মুখে যে হাসিটুকু দেখেছ আমি জানি সেটি তুমি কখনো ভুলবে না ।  তুমি যখন রক্ত দিয়েছ সেই রক্তের ব্যাগ থেকে ফোটাফোটা রক্ত গিয়ে যখন একজন মূমূর্ষ বিবর্ণ রোগীর মুখে জীবনের স্পন্দন দিয়ে এসেছে ,  আমি জানি তুমি সেই আনন্দের কথা কখনো ভুলতে পারবে না ।  তুমি যখন তোমার ক্যাম্পাসের পথে ঘাটে পাতা কুড়ানো হতদরিদ্র শিশুটিকে বারান্দায় বসিয়ে বর্ণ পরিচয় করিয়েছ তুমি নিশ্চয়ই সেই আনন্দটির কথাও কখনো ভুলতে পারনি ।  যখন গণিত অলিম্পিয়াডে গিয়ে স্বেচ্ছাসেবী হিসেবে স্কুল কলেজের ছেলে মেয়েদের সাহায্য করেছ তখন তাদের উজ্জল চোখের দৃষ্টিটি নিশ্চয়ই তুমি ভুলতে পারনি ।  যারা এখনো সেই তীব্র আনন্দের স্বাদ উপভোগ করোনি তাদের আমি মনে করিয়ে দিতে চাই -  জীবনটিকে একেবারে কানায় কানায় উপভোগ করার এখনই সময় ।  অন্যের জন্যে কিছু করে জীবন উপভোগ করার এই পথটুকুর সন্ধান পেতে পেতে আমার অনেক সময় পার হয়ে গিয়েছিল -  আমি কিন্তু তোমাদের অনেক আগেই বলে দিয়েছি ! 
আমার এই দীর্ঘ জীবনে আমি অনেক মানুষকে দেখেছি ,  অনেকের সাথে আমার কাজ করার সুযোগ হয়েছে ,  সবাইকে নিয়ে আমি অনেক কিছু করেছি ।  আমার এই দীর্ঘ অভিজ্ঞতা থেকে আমি খুব সোজা সাপ্টা একটা বিষয় আবিষ্কার করেছি; সেটি হচ্ছে পৃথিবীর মানুষ দুই রকম !  এক ধরনের মানুষের সব কিছুতে উৎসাহ ,  সব সময়েই তারা নূতন কিছু করার জন্যে ব্যস্ত ।  সব সময়েই তারা কিছু না কিছু করছে ,  একশটা জিনিস করতে গিয়ে তারা অনেক সময়েই ঘোট পাকিয়ে ফেলছে ,  সমস্যায় পড়ে যাচ্ছে -  তারপরেও তাদের উৎসাহে কোনো অভাব নেই ।  অন্য ধরনের মানুষের কোনো কিছুতে উৎসাহ নেই ,  তারা নিস্পৃহ ,  তাদের তাপ উত্তাপ নেই ।  তারা নূতন কিছু করে না ,  তাই তাদের জীবনে ভূলও হয় না ।  তাদের নিস্তরঙ্গ জীবনে উত্তেজনা নেই ,  উচ্ছ্বাস নেই । 
আমি তোমাদের আরও একটি সত্যের সন্ধান দিয়ে যাই -  এই পৃথিবী ,  দেশ কিংবা সমাজটাকে চলায় প্রথম গোষ্ঠী যাদের সব কিছুতে উৎসাহ !  পৃথিবীর যত বড় কাজ সব করেছে এই উৎসাহী প্রজন্ম ।  তোমাদের ভেতর যারা এই উৎসাহীদের দলে আমি জানি তোমাদের অতি উৎসাহের কারনে অনেক সময় তোমার ক্ষতি হয়েছে ,  অনেক গুরুজন তোমাকে নিজের খেয়ে বনের মোষ তাড়াতে নিষেধ করেছেন ,  ভূল সিদ্ধান্ত নিয়ে তোমরা অনেকবার বিপদে পড়েছ ।  আমি তোমাদের আস্বস্ত করতে চাই দেখবে তোমরাই কিন্তু সব কিছুতে নেতৃত্ব দেবে ,  তোমার আঙ্গুলি হেলেনে সবাই তোমার পিছনে এসে দাড়াবে ।  তোমাদের ভিতর যারা উৎসাহকে রাশ টেনে নামিয়ে সতর্ক ভাবে পা ফেলেছে ,  উৎসাহী বন্ধুদের একশ রকম কাজ দেখে বিরক্ত হচ্ছে ,  সমালোচনা করেছে তাদেরকে বলে রাখি এই উৎসাহটুকুই কিন্তু সফল আর অসফল মানুষের মাঝখানে বিভাজন ।  তোমরা ঠিক করো মাপা উৎসাহ নিয়ে বিভাজনের নিচে দাড়াবে নাকি তীব্র উৎসাহের বান ডাকিয়ে বিভাজনের উপরে গিয়ে দাড়াবে । 
আজ তোমাদের একটি ছাত্র জীবনের সমাপ্তি হয়েছে ।  তোমার মূল্যায়ন করতে গিয়ে তোমাদেরকে অসংখ্যবার পরীক্ষা দিতে হয়েছে ,  সেই পরীক্ষায় তুমি তোমার সহপাঠীর সাথে প্রতিযোগিতায় নেমেছ ,  সেই প্রতিযোগিতায় তোমরা কেউ কেউ তোমাদের সহপাঠীদের পেছনে ফেলে এগিয়ে গিয়েছ ।  আমি তোমাদের মনে করিয়ে দিতে চাই সত্যিকারের জীবন কিন্তু প্রতিযোগিতার জীবন নয় ।  যেখানে কিন্তু কাউকে ঠেলে পেছনে ফেলে তোমায় এগিয়ে যেতে হবে না ।  সত্যিকারের জীবন হচ্ছে সহযোগিতার ।  সত্যিকার জীবনে তুমি যখন সত্যিকারের কাজ করবে তখন তোমরা একে অন্যের সাথে পাশাপাশি থেকে সাহায্য করবে ।  সেখানে কোনো প্রতিযোগিতা নেই ।  প্রতিযোগিতা শুধু একটি জায়গায় থাকে -  সেটি হচ্ছে নিজের সাথে প্রতিযোগিতা ।  তুমি এখন যা ,  দেখি তুমি এক বছর পর সেখান থেকে নিজেকে ছাড়িয়ে আরো অনেক দূর এগিয়ে যেতে পার কী না । 
তোমরা এই দেশের নূতন একটি বিশ্ববিদ্যালয় থেকে বের হয়ে যাচ্ছ ,  এই বিশ্ববিদ্যালয়ের মশালটি এখন তোমাদের হাতে ।  তোমরা কর্ম জীবনে কী কর তার উপর নির্ভর করবে এই বিশ্ববিদ্যালয়ের সুনাম ।  তাই তোমাদের আকাশ ছোয়া স্বপ্ন দেখতে হবে ,  বড় স্বপ্ন না দেখলে বড় কিছু অর্জন করা যায় না ! 
এই দেশটি তরুণদের দেশ ।  বায়ান্ন সালে তরুণেরা এই দেশে মাতৃভাষার জন্যে আন্দোলন করেছে রক্ত দিয়েছে ,  একাত্তরে সেই তরুণেরাই মাতৃভূমির জন্যে যুদ্ধ করেছে ,  অকাতরে রক্ত দিয়েছে ।  আমাদের দেশটি এখন যখন পৃথিবীর বুকে মাথা তুলে দাড়াতে যাচ্ছে আবার সেই তরুণেরাই সবচেয়ে বড় ভূমিকা রাখবে ।  তোমরা সেই তরুণদের প্রতিনিধি -  তোমাদের দেখে আমি অনুপ্রাণিত হই ,  আমি ভবিষ্যতের স্বপ্ন দেখি । 
তোমাদের প্রতি কৃতজ্ঞতা -  ভবিষ্যৎ নিয়ে স্বপ্ন দেখার জন্যে আমাকে নূতন একটা সুযোগ করে দেয়ার জন্যে ! 
১০ মে ২০১৩
ড .  মুহম্মদ জাফর ইকবাল
অধ্যাপক
শাহ্জালাল বিজ্ঞান বিজ্ঞান ও প্রযুক্তি বিশ্ববিদ্যালয়
সিলেট । 
 * তখনো আমি জানতাম না সংখ্যাটি আসলে সহস্রাধিক হয়ে যাবে । 





আমাদের গণিত অলিম্পিয়াড 




ছোট থাকতে আমাদের শেখানো হয়েছিল ,   ‘ রোগই সংক্রামক স্বাস্থ্য নহে ’  ।  যার অর্থ খারাপ বিষয়গুলোই একজন থেকে অন্যরা শেখে ,  ভালোগুলো শেখে না ।  বড় হয়ে আবিষ্কার করেছি ,  আসলে কথাটা সত্যি না — ভালো বিষয়গুলোই একে অন্যের কাছ থেকে শেখে ।  যার সবচেয়ে বড় উদাহরণ হচ্ছে আমাদের গণিত অলিম্পিয়াড !  প্রথম যখন শুরু করা হয়েছিল তখন সবার ভেতরেই একটা দুশ্চিন্তা ছিল ,  এখন সেই দুশ্চিন্তা নেই ।  এর ভালো বিষয়গুলো সবাই শিখে গেছে ,  একজনকে দেখে অন্যজন শিখছে ।  শুধু তা - ই নয় ,  গণিতের সঙ্গে সঙ্গে দেশে এখন বিজ্ঞান অলিম্পিয়াড ,  ইনফরমেটিকস অলিম্পিয়াড ,  পদার্থবিজ্ঞান অলিম্পিয়াড ,  রসায়ন অলিম্পিয়াড ,  প্রাণরসায়ন অলিম্পিয়াড ,  ভাষা অলিম্পিয়াড ,  জ্যোতির্বিজ্ঞান অলিম্পিয়াড এমনকি দাবা অলিম্পিয়াড পর্যন্ত আছে ।  দেখা যাচ্ছে ,  স্বাস্থ্যই সংক্রামক রোগ নহে !  মজার ব্যাপার হচ্ছে ,  নামে অলিম্পিয়াড হলেও আসলে এগুলো হচ্ছে উৎসব ।  এই উৎসবে ছোট ছোট ছেলেমেয়ের আনন্দে ছোটাছুটি দেখে মনে হয় ,  আহা রে !  ছোট থাকতে আমাদের জন্য যদি কেউ এগুলো করত ,  কী মজাই না হতো ! 

গণিত অলিম্পিয়াড প্রথম যখন শুরু করেছিলাম তখন এর নাম কী হবে ,  সেটা নিয়ে আমাদের একটু মাথা ঘামাতে হয়েছিল ।  সেই ছোটবেলা থেকে আমরা বিষয়টাকে  ‘ অঙ্ক ’  বলে আসছি — অঙ্ক বই ,  অঙ্ক ক্লাস ,  অঙ্ক স্যার ,  অঙ্ক পরীক্ষা — গণিত তো কখনো বলিনি ।  কিন্তু শুদ্ধ করে বললে তো এটাকে গণিত বলতে হবে — অঙ্ক বললে তো হবে না ।  তাই যা থাকে কপালে বলে আমরা  ‘ গণিত ’  শব্দটাই বেছে নিয়েছিলাম ।  এত দিন পর দেখা যাচ্ছে ,  গণিত শব্দটা কী সুন্দর আমাদের মনে গেঁথে গেছে !  বরং অঙ্ক বললেই জানি কেমন কেমন লাগে । 
যখন এটা লিখছি ,  তখন শাহবাগে তরুণ প্রজন্ম যুদ্ধাপরাধীদের বিচারের জন্য বিস্ময়কর একটা আন্দোলন শুরু করেছে ।  দিনরাত ২৪ ঘণ্টা সেই চত্বর স্লোগানে স্লোগানে উত্তাল ।  কী বিচিত্র মনোমুগ্ধকর প্রাণবন্ত আর তেজি সেই সব স্লোগান ।  সেটা দেখে আমার মাথায় নতুন একটা আইডিয়া এসেছে ,  এ দেশে গণিত অলিম্পিয়াডের মতো  ‘ স্লোগান অলিম্পিয়াড ’  শুরু করে দিলে কেমন হয় ! 
 *  মুহম্মদ জাফর ইকবাল বাংলাদেশ গণিত অলিম্পিয়াড কমিটি ’ র সহসভাপতি । 
এডমিন নোট :  লেখাটি প্রথম আলো ‘ তে ২৪ - ০২ - ২০১৩ তারিখে প্রকাশিত




বিশ্বজিতের লাল শার্ট 



আমি মনে হয় বাংলাদেশের অল্প কয়জন সৌভাগ্যবান মানুষের একজন ,  আমার বাসায় টেলিভিশন নেই বলে আমাকে টেলিভিশন দেখতে হয় না ।  তাই ডিসেম্বরের ৯ তারিখ যখন ছাত্রলীগের কর্মীরা বিশ্বজিৎকে কুপিয়ে খুন করেছে ,  আমাকে সেই দৃশ্যটি দেখতে হয়নি ।  যারা দেখেছে ,  তাদের প্রায় সবারই মানুষ সম্পর্কে ধারণাটি পাল্টে গেছে ।  রাজনীতি ,  আইন ,  আইনের শাসন — এসব বিষয় নিয়ে তাদের অত্যন্ত নিষ্ঠুর একটি স্বপ্ন ভঙ্গ হয়েছে ।  সবার ভেতরেই যে একজন করে নিষ্পাপ মানুষ থাকে ,  সেই মানুষটি ভয়ংকরভাবে আতঙ্কগ্রস্ত হয়েছে । 

আমি কাপুরুষের মতো টেলিভিশন থেকে নিজেকে লুকিয়ে রাখতে পেরেছিলাম ,  কিন্তু খবরের কাগজ থেকে নিজেকে লুকিয়ে রাখতে পারিনি ।  খবরের কাগজের ছবিগুলো না দেখে দ্রুত পৃষ্ঠাগুলো উল্টে ফেলার চেষ্টা করলেও ছবিগুলো আমার মাথায় গেঁথে গেছে ,  চারপাশে ঘিরে যখন ছাত্রলীগের কর্মীরা তাকে হত্যা করছে ,  সেই মুহূর্তের বিশ্বজিতের চোখের দৃষ্টি আমাদের সবাইকে বাকি জীবন তাড়া করে বেড়াবে ,  সেই দৃষ্টিতে আতঙ্ক বা যন্ত্রণা ছিল না ,  একধরনের অসহায় ব্যাকুলতা ছিল ,  চারপাশে অসংখ্য মানুষ দৃশ্যটি দেখছে ,  কেউ তাকে বাঁচাতে এগিয়ে আসছে না ,  সেটি নিয়ে হয়তো জগৎসংসারের প্রতি একটা তীব্র অভিমান ছিল ।  কোনো কোনো ছবিতে বিশ্বজিতের শার্টটি ছিল হালকা সাদা রঙের ,  আবার কোনো কোনো ছবিতে সেটি ছিল উজ্জ্বল লাল রঙের ,  সেটি নিয়েও আমার মনে একটা প্রশ্ন ছিল ।  ঘটনার সপ্তাহ খানেক পর একটু সাহস সঞ্চয় করে আমি যখন খবরের কাগজগুলো পড়েছি ,  ছবিগুলো নতুন করে দেখেছি ,  তখন আমি বুঝতে পেরেছি বিশ্বজিৎ লাল শার্ট পরেনি ,  রক্তে ভিজে তার শার্ট লাল হয়েছিল । 
দেশের সব মানুষের মতো আমার মনেও অনেক প্রশ্ন জন্ম নিয়েছে ,  খবরের কাগজ ,  টেলিভিশনের ক্যামেরাম্যান আর সাংবাদিকেরা শুধু ছবি তুলেই তাদের দায়িত্ব পালন না করে বিশ্বজিৎকে বাঁচানোর চেষ্টা করেনি কেন ?  এত কাছে পুলিশ থাকার পরও তারা এগিয়ে গেল না কেন ?  যখন তাকে হাসপাতালে নিয়ে যাওয়া হলো তখন হিপোক্রেটিক শপথ নেওয়া চিকিৎসকেরা তাকে বাঁচানোর চেষ্টা করল না কেন ?  এই প্রশ্নগুলোর উত্তর আমার জানা নেই । 
আবার কিছু কিছু ভয়ংকর প্রশ্নের উত্তর আমি অনুমান করতে পারি ।  যেমন ছাত্রলীগের যে কর্মীরা বিশ্বজিৎকে কুপিয়ে হত্যা করছিল ,  তারা দেখেছে চারপাশ থেকে ক্যামেরায় তাদের ছবি তোলা হচ্ছে ,  তার পরও তারা কেন ক্যামেরার সামনে এই পৈশাচিক উন্মত্ততায় বিশ্বজিৎকে হত্যা করেছে ?  কিংবা প্রশ্নটি আরও ভয়ংকরভাবে করা যায় ,  চারপাশে ক্যামেরা ছিল বলেই কি তারা এত উন্মত্ত হয়েছিল ,  যেন সবাইকে দেখানো যায় তাদের কত সর্বগ্রাসী ক্ষমতা ,  কত ভয়ংকর ? 
বহু বছর আগে কাদের সিদ্দিকী যখন আওয়ামী লীগ থেকে বের হয়ে নিজের রাজনৈতিক দল গঠন করার জন্য একটি সম্মেলনের আয়োজন করেছিলেন তখন ছাত্রলীগের কর্মীরা এসে পুরো আয়োজনটি লন্ডভন্ড করে দিয়েছিল ।  আমি রাজনীতি ভালো না বুঝলেও অন্তত এতটুকু জানি এগুলো রাজনীতিতে অত্যন্ত গ্রহণযোগ্য পদ্ধতি  ‘ মাঠ দখল ’  বা  ‘ রাজপথ ছাড়ি নাই ’  এই ধরনের বাক্যাংশ দিয়ে এগুলোকে ব্যাখ্যা করা হয় ।   ( সত্যি কথা বলতে কি ,  বিএনপি আর জাতীয় পার্টি এই দুটি দলই এই কায়দায় তৈরি হয়েছে ,  মিলিটারি জেনারেলরা প্রথমে জোর করে ক্ষমতা দখল করেছে ,  তারপর রাজনৈতিক দল করে গণতন্ত্রের জন্য জায়েজ করেছে )  তবে আমার বক্তব্য একটু ভিন্ন জায়গায় ,  ছাত্রলীগের যে কর্মীরা কাদের সিদ্দিকীর সম্মেলনটি লন্ডভন্ড করেছিল ,  তারা সেখানেই থেমে যায়নি ,  তারপর তারা সংবাদপত্র অফিসে গিয়ে নিশ্চিত করেছিল সম্মেলন ভন্ডুলকারী সন্ত্রাসী বাহিনী হিসেবে তাদের নামগুলো যেন পত্রিকায় ছাপা হয় ।  তাদের কাছে এটা গুরুত্বপূর্ণ ছিল যে দেশের মানুষ এবং তাদের দলের নেতারা যেন ঠিকভাবে জানতে পারে কারা এই  ‘ গুরুদায়িত্ব ’  সঠিকভাবে পালন করেছে । 
আমি পরে অসংখ্যবার এটা দেখেছি এবং এটা শুধু ছাত্রলীগের ব্যাপার নয় ।  প্রতিটি রাজনৈতিক দলের ছাত্রসংগঠনের এই একই ব্যাপার ।  সন্ত্রাসী হিসেবে নিজের নাম ছড়িয়ে দেওয়ার মধ্যে বিশাল কৃতিত্ব ,  হলে - হোস্টেলে ফ্রি খাওয়া যায় ,  কন্ট্রাক্টরদের কাছ থেকে চাঁদা তোলা যায় ,  সংগঠনের গুরুত্বপূর্ণ পদে থাকা যায় এবং ভবিষ্যতে বড় রাজনৈতিক নেতা হওয়া যায় ।  আমার ধারণা ,  বিশ্বজিতের বেলাতেও ঠিক একই ব্যাপার ঘটেছে ।  তাকে সবাই মিলে যখন কুপিয়ে হত্যা করেছিল ,  তখন তারা একবারও ভাবেনি সেটি গোপনে করতে হবে ,  এটি ছিল একধরনের বীরত্ব প্রদর্শন এবং ছাত্রলীগের কর্মীরা ধরেই নিয়েছিল এটা যত মানুষ দেখবে সেটা তাদের তত মর্যাদার জায়গায় নিয়ে যাবে ।  আমার ধারণা ,  টেলিভিশন - ক্যামেরা ইত্যাদি থাকার কারণে তাদের নৃশংসতা আরও কয়েক গুণ বেড়ে গিয়েছিল । 
ছাত্রলীগের কর্মীদের ভাবনা যে মোটেও ভুল ছিল না ,  আমরা সঙ্গে সঙ্গে তার প্রমাণ পেয়েছি ।  একেবারে চোখের সামনে ঘটনা ঘটেছে ,  সবার নাম - পরিচয় জেনেও ছাত্রলীগ কর্মীদের বাঁচানোর জন্য পুলিশ মামলা করেছে অজ্ঞাত ব্যক্তিদের নাম দিয়ে ।  স্বরাষ্ট্রমন্ত্রী ঘোষণা দিলেন হত্যাকাণ্ডে জড়িত আটজনকে গ্রেপ্তার করা হয়েছে ।  সংবাদপত্র আর টেলিভিশনের কারণে ততক্ষণে দেশের সব মানুষ হত্যাকারীদের চিনে গেছে ,  তাই তারা বিস্মিত হয়ে দেখল আসল অভিযুক্ত ব্যক্তিদের গ্রেপ্তার না করে অন্যদের গ্রেপ্তার করে বসে আছে ।  ছাত্রলীগের কর্মীদের বাঁচানোর জন্য নতুন জজ মিয়ার নাটক মঞ্চস্থ হতে যাচ্ছে ।   ( সাগর - রুনির হত্যাকারীদের গ্রেপ্তার দেখানোর জন্য মাত্র কিছুদিন আগে এই স্বরাষ্ট্রমন্ত্রী অন্য মামলার আসামিদের নাম ঘোষণা করেছেন ।  রামুর ঘটনার জন্য সঙ্গে সঙ্গে অন্যদের দোষারোপ করেছেন কিন্তু পরের দিন কিংবা তার পরের দিনে আক্রান্ত হওয়া মন্দিরকে রক্ষা করতে পারেননি )  পত্রপত্রিকাগুলো লেগে থাকল এবং তখন সত্যিকারের অভিযুক্ত ব্যক্তিরা শেষ পর্যন্ত গ্রেপ্তার হতে শুরু করল । 
এখন ভিন্ন একটি নাটক মঞ্চস্থ হতে শুরু করল ,  সবাই প্রমাণ করতে শুরু করল এই অভিযুক্তরা কেউ ছাত্রলীগের কর্মী নয় ।  ছাত্রলীগ বলল ,  এরা তাদের মিটিং - মিছিলে যোগ দিতে পারে কিন্তু এরা তাদের কর্মী নয় ।  আওয়ামী লীগের যুগ্ম সাধারণ সম্পাদক মাহবুব উল আলম হানিফ বললেন ,  আওয়ামী লীগকে দায়ী করা যাবে না ,  এর আগের দিন আনন্দ মিছিলে বোমা পড়েছে ।  স্বরাষ্ট্রমন্ত্রীও জোর গলায় বললেন এরা ছাত্রলীগের কর্মী নয় ।  সবচেয়ে হূদয়বিদারক কাজটি করলেন প্রধানমন্ত্রীর প্রেস সচিব ।  ঘোষণা দিলেন অভিযুক্তরা সবাই জামায়াত - শিবির ,  কারণ তাদের আত্মীয়স্বজন জামায়াত - শিবির ।   ( কয় দিন আগে আমি শিবিরের তরুণদের উদ্দেশ করে একটা লেখা লিখেছিলাম ,  সেটা পড়ে একজন আমার কাছে খুব দুঃখ করে লিখেছে ,  সে তার বাবা - মাকে ঘৃণা করে; কারণ ,  তারা জামায়াত করে ,  সে দেশকে খুব ভালোবাসে )  বিশ্বজিতের মতো একজন তরুণের এ রকম একটি মৃত্যুর পর কেন পুরো রাষ্ট্রযন্ত্র এই হত্যাকারীদের রক্ষা করার জন্য এত ব্যস্ত হয়ে পড়ল ?  এই প্রশ্নের উত্তর আমি জানি না ,  শুধু এটুকু জানি যে বিশ্বজিৎকে প্রকাশ্যে কুপিয়ে হত্যা করা যত বড় অপরাধ ,  তার হত্যাকারীদের রক্ষা করার চেষ্টা করা তার থেকে অনেক বড় অপরাধ ।  যারা মনে করে দেশের সাধারণ মানুষের চোখে ধুলো দিয়ে এত বড় একটা অপরাধ করে পার পাওয়া যাবে ,  তারা এই দেশের মানুষকে চেনে না ।  আমি রীতিমতো অপমানিত বোধ করি ,  যখন দেখতে পাই এই দেশের সরকার বা রাজনৈতিক দলগুলো মনে করে দেশের মানুষ নেহাত নির্বোধ — তাদের যেটা বলায় তারা সেটাই বিশ্বাস করে বসে থাকবে !  এই দেশে যা কিছু ঘটছে ,  আমরা সেগুলো শুধু দূর থেকে খবরের কাগজ বা টেলিভিশনের ভেতর দেখি না ,  আমরা অনেক সময় নিজের চোখে সরাসরি দেখি ,  তাই প্রকৃত সত্যটা আমরা খুব ভালোভাবে জানি ।  তাই যখন কাউকে দেখি সেই সত্যটাকে লুকানোর চেষ্টা করছে বা বিকৃত করার চেষ্টা করছে ,  সেটা আমাদের কাছে গোপন থাকে না ।  যত অপ্রিয় হোক ,  যত ভয়ংকর হোক ,  যত নিষ্ঠুর হোক সেটাকে সত্য হিসেবে গ্রহণ করতে হয় ।  তা না হলে সেটা আরও শত গুণ অপ্রিয় ,  সহস্র গুণ ভয়ংকর আর লক্ষ গুণ নিষ্ঠুর হয়ে ফিরে আসে । 
কিছুদিন আগে একজন আমার সঙ্গে রাজনীতি ,  নির্বাচন ,  তত্ত্বাবধায়ক সরকার — এ ধরনের বড় বড় বিষয় নিয়ে কথা বলছিল ।  আমি তাকে বলেছিলাম ,  মাঝেমধ্যে আমার মনে হয় এই দেশের গণতন্ত্র বুঝি প্রায় একটা কৌতুকের মতো ।  বিশাল দক্ষযজ্ঞ করে নির্বাচন করে সাংসদেরা একদিনও সংসদে যান না  ( বিনা শুল্কে গাড়ি আমদানি আর বেতন - ভাতা রক্ষা করার জন্য এক - আধ দিন যেতে পারেন — আমি নিশ্চিত নই )  !  কাজেই এই দেশে বিরোধী দল হিসেবে সরকারের সমালোচনা করার কেউ নেই ।  সে জন্য সরকারকে সতর্ক করে গণতন্ত্রকে সচল রাখার পুরো দায়িত্বটি পালন করতে হয় সংবাদমাধ্যমের ।  আমাদের খুব সৌভাগ্য ,  আমাদের সংবাদমাধ্যম যথেষ্ট স্বাধীন এবং এবার আমরা দেখেছি ,  বিশ্বজিৎকে হত্যা করে সত্যিকারের অপরাধীরা যেন পার না পেয়ে যায় ,  সেটি এই সংবাদপত্রগুলো নিশ্চিত করেছে । 
আমার ধারণা ,  আওয়ামী লীগের বড় বড় নেতা সংবাদপত্রের এই  ‘ বাড়াবাড়ি ’  দেখে খুব বিরক্ত হচ্ছেন ,  দেশে প্রতিদিন শত শত খুন হচ্ছে ,  ক্রসফায়ার হচ্ছে ,  গুরুত্বপূর্ণ মানুষ গুম হয়ে যাচ্ছে ,  তার মধ্যে একজন ছাপোষা দরজির মৃত্যু নিয়ে এত হইচই করার কী অর্থ ?  অনেকে নিশ্চয়ই এটাকে দেখছেন পরবর্তী নির্বাচনে তাদের বিজয়ের সম্ভাবনাকে কমিয়ে আনার একটা সুগভীর ষড়যন্ত্র হিসেবে ।  সত্য কথাটি হচ্ছে ,  সম্ভবত সত্যিই আওয়ামী লীগ যেন কিছুতেই পরের নির্বাচনে জিততে না পারে ,  কিংবা এই মুহূর্তেই যেন তাদের দুর্বল আর বিপর্যস্ত দেখায় ,  সে জন্য একটা গভীর ষড়যন্ত্র হচ্ছে এবং সেই ষড়যন্ত্রটি করছে বিশ্বজিৎ হত্যাকারী ছাত্রলীগ এবং এই ঘটনাকে ধামাচাপা দেওয়ার চেষ্টারত আওয়ামী লীগের নেতা ,  মন্ত্রী ,  পুলিশ ও আমলারা ।  এই বিষয়টি যত তাড়াতাড়ি তারা বুঝতে পারবে ,  দেশের জন্য তত মঙ্গল ।  আমরা খুব দ্রুত যুদ্ধাপরাধীদের বিচার দেখতে চাই ।  এই দেশকে গ্লানিমুক্ত করতে চাই । 
আমি নিজেকে বিশ্বজিতের আপনজনের জায়গায় বসিয়ে পুরো বিষয়টি কল্পনা করার চেষ্টা করে বুঝতে পেরেছি ,  তাদের পৃথিবীর কোনো মানুষ কোনো দিন সান্ত্বনা দিতে পারবে না ।  মৃত্যুর পূর্বমুহূর্তে বিশ্বজিতের মনের ভেতর কী চিন্তা কাজ করেছিল ,  আমরা কোনো দিন সেটি জানতে পারব না ।  তার উদ্ভ্রান্ত ব্যাকুল দৃষ্টি দেখে সেটা শুধু হয়তো কল্পনা করতে পারব ।  পবিত্র কোরআন শরিফে আছে  ( ৫ . ৩২ )  বিনা কারণে যদি কখনো কোনো মানুষকে হত্যা করা হয় তাহলে মনে করা যায় যেন পুরো মানবজাতিকেই হত্যা করা হলো ।  এ ব্যাপারে বিন্দুমাত্র সন্দেহ নেই ,  আমাদের এই প্রিয় মাতৃভূমিতে ডিসেম্বরের ৯ তারিখ সকাল নয়টার সময় পুরান ঢাকায় আমরা সমগ্র মানবজাতিকে হত্যা করেছি । 
আমি জানি এই তীব্র অপরাধবোধ থেকে আমাদের মুক্তি নেই ।  সত্যি যদি কোনোভাবে সান্ত্বনা খুঁজে পেতে চাই তাহলে কোরআন শরিফের সেই অংশেই পরের লাইনে ফিরে যেতে হবে ,  যেখানে বলা হয়েছে ,  যদি কেউ একজনের প্রাণ রক্ষা করে তাহলে সে যেন পুরো মানবজাতির প্রাণ রক্ষা করল । 
আমরা কি মুক্তিযুদ্ধের রক্তস্নাত এই মাতৃভূমিতে সমগ্র মানবজাতিকে রক্ষা করার নিশ্চয়তা দেব ? 
১৮ - ১২ - ১২





দুঃখ ,  লজ্জা এবং ক্ষোভ 



১ . 
কয়দিন থেকে মনটা খুব খারাপ  –  শুধু আমার নয় ,  আমার ধারনা পুরো দেশের প্রায় সব মানুষেরই মন খারাপ ।  একজন নয় দুইজন নয়  –  প্রায় আট দশ হাজার মানুষ এসে শতবর্ষের পুরানো ঐতিহ্যবাহী বারোটি বৌদ্ধ বিহার পুড়িয়ে দিয়ে গেল ?  যার অর্থ এই দেশে অন্তত আট দশ হাজার মানুষ আছে যারা বিশ্বাস করে ভিন্ন ধর্মাবলম্বী মানুষের উপাসনালয় পুড়িয়ে দেয়া যায় ।  যারা পুড়িয়েছে তারা নাকি বেশিরভাগই তরুন  –  যে বয়সে বুকের ভেতর স্বপ্ন জন্ম নেয় ,  মানুষের জন্যে ভালোবাসা জন্ম নেয় সেই বয়সে তারা এসে এরকম ভয়ংকর একটি ঘটনা ঘটিয়ে যেতে পারল ?  শুধু কী উপাসনালয়  –  তারা বেছে বেছে শুধু বৌদ্ধ ধর্মালম্বীদের বাসাও পুড়িয়ে দিয়ে গেছে ,  সেই বাসায় যারা ছিল শিশু কিশোর তরুণ তরুণী  –  তাদের বুকের ভেতর যে আতংক আর হতাশার জন্ম দিয়ে গেছে এই দেশ কী কখনো তাদের সেই আতংক আর হতাশা মুছে দিতে পারবে ? 

ঘটনাটি ঘটে যাবার পর বহুদিন আমি খবরের কাগজ পড়তে পারিনি - সেগুলো জমিয়ে রেখেছি ।  আমি না পড়লেই তো সেই ভয়ংকর তথ্যগুলো অদৃশ্য হয়ে যাবে না ,  তাই সাহস সঞ্চয় করে একসময় একটু একটু করে পড়েছি ।  পড়ে হতবুদ্ধি হয়ে যাচ্ছি ,  কিছুতেই হিসেব মিলাতে পারছি না । 
ঘটনাটা শুরু হয়েছে ফেসবুকে পবিত্র কোরান শরীফ অবমাননার একটি ছবি  ‘ ট্যাগ ’  করা থেকে ।  পৃথিবীতে ১০০ কোটি মানুষ ফেসবুক ব্যবহার করে ,  আমি সেই ১০০ কোটি মানুষের একজন নই  ( শুনেছি আমার নামে নাকি ফেসবুকে একাউন্ট আছে -  আমার সাথে তার কোন সম্পর্ক নেই )  তাই ছবি  ‘ ট্যাগ ’  করা মানে কী আমি জানতাম না ।  খোঁজ নিয়ে জানতে পেরেছি আমাকে দেখানোর জন্য কেউ আমার ফেসবুকে একটা ছবি পাঠাতে পারে এবং সেটা স্বাভাবিক নিয়মে আমি তো দেখতেই পাব আমার  ‘ ফেসবুক বন্ধু ’ রাও দেখতে পাবে  ( মনে রাখতে হবে  ‘ বন্ধু ’  এবং  ‘ ফেসবুক বন্ধু ’  অনেকটা গণতন্ত্র এবং আইয়ুব খানের মৌলিক গণতন্ত্রের মতো )  ,  যারা ফেসবুক করে তাদের সবারই চেষ্টা থাকে  ‘ ফেসবুক বন্ধু ’ দের সংখ্যা বাড়ানোর জন্যে ,  তাই তারা সবাই যে সত্যিকার বন্ধু এবং কারো মনে কোনো দুরভিসন্ধি নেই সেটা গ্যারান্টি করা খুব কঠিন ।  কাজেই কোনো একজন  ‘ ফেসবুক বন্ধু ’  যদি আমার কাছে খুব একটা আপত্তিকর ছবি পাঠিয়ে বসে থাকে তাহলে আমার অন্য সব  ‘ ফেসবুক বন্ধু ’ রাও অবাক বিস্ময়ে দেখবে আমি একটা আপত্তিকর ছবি আমার ফেসবুক একাউন্টের মাধ্যমে প্রচার করে বেড়াচ্ছি  –  যদিও সেখানে আসলে আমার বিন্দুমাত্র ভূমিকা নেই ।  রামুতে ঠিক সেরকম একটা ঘটনা ঘটেছিল ,  একজন বৌদ্ধ ধর্মালম্বী তরুনের ফেসবুক একাউন্টে কোনো একজন পবিত্র কোরান শরীফ অবমাননার একটা ছবি ট্যাগ করিয়ে সেই ছবিটি সেটি অন্যদের দেখার ব্যবস্থা করেছিল ।  তরুনটির  ‘ ফেসবুক বন্ধু ’  সেই ছবিটি দেখে শুধু নিজেরাই ক্ষিপ্ত হল না ,  সেটি অন্যদের দেখিয়ে তাদেরকেও ক্ষিপ্ত হওয়ার সুযোগ করে দিল । 
এর পরের ঘটনাগুলোর মাঝে অনেক রহস্য ।  ক্ষিপ্ত মানুষজন শুধু বৌদ্ধ ধর্মালম্বী সেই তরুনের উপর ক্ষিপ্ত হল না তারা বৌদ্ধ ধর্মালম্বী সকল মানুষের উপর ক্ষিপ্ত হল ।  এরকম সময় সবচেয়ে বড় দায়িত্ব পালন করতে হয় রাজনৈতিক ,  সামাজিক ,  সাংস্কৃতিক সংগঠনগুলোকে ,  উত্তেজিত মানুষদের শান্ত করে পুরো অবস্থাটাকে নিয়ন্ত্রন করতে হয় ।  কিন্তু আমরা খবরের কাগজে অবাক হয়ে দেখলাম বিএনপি দলীয় সংসদ বিক্ষোভকারীদের সাথে একাত্মতা ঘোষনা করলেন ।  আওয়ামী লীগ ধর্ম নিরপেক্ষ দল ,  তাদের সরকার তাই সবচেয়ে বড় দায়িত্ব তাদের ,  তারাও সাচ্চা মুসলমান হওয়ার এই সুযোগটা ছাড়লেন না ,  তাদের অঙ্গ সংগঠন মিছিল বের করে স্লোগান দিল ,   ‘ বড়ুয়াদের দুই গালে জুতা মারো তালে তালে ’  ,  তার চাইওতে ভয়ংকর তথ্য পুলিশদের নিয়ে তারা বৌদ্ধ ধর্মালম্বীদের রক্ষা করার চেষ্টা দূরে থাকুক বরং উত্তেজিত মানুষদের উত্তেজনা আরো বাড়িয়ে দেয়ার কাজে ব্যস্ত হয়ে পড়ল । 
প্রশাসন ,  সরকারী দল ,  বিরোধী দল সবাই যদি বোদ্ধ ধর্মালম্বীদের বিরুদ্ধে একতাবদ্ধ হয়ে যায় তাহলে জামাতে ইসলামী ,  ধর্মান্ধ ,  রোহিঙ্গা জঙ্গী তারা এই সুযোগটি কেন ছেড়ে দিবে ?  বাস ,  ট্রাক ,  মাইক্রোবাস ,  মোটর সাইকেল হাজার হাজার লোক হাজির করে ফেলল ,  রীতিমত উৎসব করে তারা একটি নয় ,  দুটি নয় বারোটি বৌদ্ধ বিহার পুড়িয়ে দিল ।  ২০০১ সালে তালেবানরা যখন আফগানিস্থানের বামিয়ানে বৌদ্ধ মূর্তিগূলো ধ্বংস করছিল সেই দৃশ্যটি আমার ভেতর যে ক্ষোভের জন্ম দিয়েছিল রামুর ঘটনা তার থেকে অনেক বেশী ক্ষোভের জন্ম দিয়েছে ।  অনেক কষ্টে পাওয়া আমাদের এই দেশটিকে নিয়ে আমাদের কতো ভালোবাসা ,  কতো স্বপ্ন ,  মাত্র কয়েক ঘন্টার মাঝে সারা পৃথিবীর সামনে আমাদের দেশের মুখে যে কালিমা লেপে দেয়া হলো সেটি কী আমরা এতো সহজে মুছে ফেলতে পারব ? 
ঘটনা সেখানেই শেষ নয় ।  আমরা ভেবেছিলাম এরকম ভয়ংকর একটা ঘটনা ঘটে যাবার পর রাষ্ট্রের সর্বোচ্চ পর্যায়ে সবাই সতর্ক হয়ে যাবে কিন্তু হতবাক হয়ে দেখলাম এই ঘটনার পুনরাবৃত্তি হতে লাগল ,  পরের দিন উখিয়া আর পটিয়াতে একই ঘটনা ঘটতে লাগল ।  শুধু বৌদ্ধ বিহার নয় হিন্দু মন্দির পুড়িয়ে দেয়া শুরু হয়ে গেল । 
রাজনৈতিক দলগুলো এই উন্মত্ততা থামানোর কোনো চেষ্টা করছে বলে মনে হল না কারন আমরা অবাক বিস্ময়ে আবিষ্কার করলাম তারা একে অপরকে গালাগাল করার কাজে লেগে গেল ।  এর চাইতে বড় হৃদয়হীন ব্যাপার আর কী হতে পারে ? 
২ . 
একটা দেশ কেমন চলছে সেটা বোঝার সবচেয়ে সহজ উপায় হচ্ছে সেই দেশের সংখ্যা লঘুদের দেশ সম্পর্কে জিজ্ঞেস করা ।  তারা যদি মনে করে তারা নিরাপদে আছে ,  দেশের অন্য দশজন মানুষের মতো তারাও তাদের অধিকার প্রতিষ্ঠা করতে পারছে তাহলে বুঝতে হবে দেশটা ভালো চলছে ।  যদি দেখা যায় তাদের ভেতর এক ধরনের হতাশা ,  অনিশ্চয়তা আর আতংক তাহলে প্রতি মাসে একটা করে পদ্মা সেতু তৈরী করলেও বুঝতে হবে দেশটি ভালো নেই । 
আমি নিজে কোনো জরিপ করিনি কিন্তু তারপরেও আমি জানি এই দেশের সংখ্যা লঘুরা ভালো নেই ।  জাতিসংঘে চাকরী করে সেনাবাহিনীর লক্ষ লক্ষ টাকা কামাই করতে যেন কোনো অসুবিধে না হয় সেটা নিশ্চিত করার জন্য সরকার যেদিন ঘোষনা দিল এই দেশে আদিবাসী বলে কেউ নেই সেদিন শুধু আদিবাসীরা নয় ,  সংখ্যালঘুরাও হতাশায় দীর্ঘশ্বাস ফেলেছে ।  যে রাজনৈতিক নেতারা আদিবাসীদের অধিকার নিয়ে কথা বলতে বলতে এক সময় মুখে ফেনা তুলে ফেলেছেন এখন তারাই যখন চোখের পাতি না ফেলে অম্লান বদনে বলেন এই দেশে কোনো আদিবাসী নেই তখন আমি হতবাক হয়ে তাদের মুখের দিকে তাকিয়ে থাকি ।   ( যারা এখনো জানেন না তাদের মনে করিয়ে দেই ,  আদিবাসী মানে নয় যারা আদি থেকে বাস করছে ,  ইংরেজী Indigenous শব্দটির বাংলা প্রতিশব্দ হিসেবে আদিবাসী শব্দটা ব্যবহার করা হয় যার অর্থ মূল ধারা থেকে আলাদাভাবে থেকে যারা তাদের আদি ঐতিহ্যকে ধরে বেঁচে থাকে ।  ) 
এই দেশে সংখ্যালঘুরা যে ভালো নেই তার খুব বড় একটা প্রমান কয়দিন আগে পত্রিকায় বের হয়েছিল ,  সেখানে লেখা হয়েছিল এই দেশে হিন্দুদের সংখ্যা খুব দ্রুত কমে যাচ্ছে ।  আমরা সবাই সেই রিপোর্টটি দেখেও না দেখার ভান করেছি ,  পত্রপত্রিকার কোথাও সেটা নিয়ে কারো আলোচনা বা মন্তব্য চোখে পড়েনি ।  মনে হয় সবাই ধরে নিয়েছে এরকমই তো হবার কথা ।  এই দেশে আহমদিয়াদের উপর নিয়মিত হামলা হয় ,  গত নির্বাচনে চার দলীয় জোট বিজয়ী হয়ে হিন্দুদের উপর একটা পৈচাশিক নিপীড়ন চালিয়েছিল ,  এবার প্রথমবারের মত বৌদ্ধ ধর্মালম্বীদের উপর হামলা হল ,  তাহলে কী তাদেরকেও এই দেশ থেকে তাড়িয়ে দেয়ার কূট কৌশল শুরু হয়েছে ?  মিয়ানমারে রোহিঙ্গাদের উপর যে নিপীড়ন চলছে ,  এই দেশে বৌদ্ধ ধর্মালম্বীদের উপর অত্যাচার করে তার একটা বদলা নেব ,  সেটাই কি উদ্দেশ্য ?   ( একটা জিনিষ কী কেউ লক্ষ করেছে ,  মিয়ানমারের গণতান্ত্রিক আন্দোলনের মহান নেতা সারা পৃথিবীতে সম্মানিত ,  নোবেল বিজয়ী আংশান সুচি কিন্তু তাদের দেশে রোহিঙ্গাদের উপর যে অত্যাচার হচ্ছে সেই বিষয়ে কখনো মুখ খুলেন না ?  ) 
৩ . 
আমি আমার সারা জীবনের অভিজ্ঞতা থেকে যে কয়টি সত্য আবিষ্কার করেছি তার একটি মাত্র দুটি শব্দ ব্যবহার করে লিখে ফেলা যায় ,  সেটি হছে  ‘ বৈচিত্রেই সৌন্দর্য ’  -  আমি এটা প্রথম স্পষ্টভাবে টের পেয়েছিলাম যুক্তরাষ্ট্রে ।  আমি বেল কমিউনিকেশন্স রিসার্চের যে গ্রুপে কাজ করতাম সেখানে প্রায় সব দেশেরই এক দুইজন করে লোক ছিল ।  পৃথিবীর নানা প্রান্তের নানা দেশের মানুষ সবাই যুক্তরাষ্ট্রকে নিজের দেশ হিসেবে গ্রহণ করে মহানন্দে পাশাপাশি বাস করছে ।   ( শুধু আমার মনে হয় কোনো সমস্যা আছে ,  তা নাহলে দেশের আকাশ কালো করে আসা মেঘ ,  ঝমঝম বৃষ্টি আর ব্যাঙের ডাক শোনার জন্যে কেন এতো মন কেমন কেমন করত কে জানে !  )  যুক্তরাষ্ট্রের অনেক বড় বড় সমস্যা আছে  ( যেমন সেই দেশের কালো পুরুষ মানুষের বেশীর ভাগ জেলে থাকে )  তারপরেও বলতে হবে এই দেশের সবচেয়ে বড় শক্তি হচ্ছে পাশাপাশি ভিন্ন ভিন্ন   ( diversity )  ধরনের মানুষের বেঁচে থাকা ।  তারা নিজের দেশের ঐতিহ্য বা কালচারকে ছুড়ে ফেলেনি ,  সেগুলোকে ধরে রেখেই সবাই মিলে পাশাপাশি বাস করছে ।  যারা আমার কথা বিশ্বাস করতে চায় না তদেরকে বলব সেখানকার চায়না টাউন ঘুরে আসতে ।  আমার খুব মজা লাগে যখন দেখি সেখানে আজকাল বাংলা টাউনও তৈরী হতে শুরু করেছে ।  আমার বুকটা ভেঙ্গে যায় যখন দেখি এই দেশে আমরা আমাদের শিশুদের পুরোপুরি উল্টো জিনিষ শিখিয়ে বড় করি ।  তাদেরকে আমরা শেখাই ,   ‘ আমার থেকে ভিন্ন মানে আমার থেকে খারাপ ।  ’  অথচ সত্যি কথাটা হচ্ছে আমার থেকে ভিন্ন কাউকে পাওয়ার অর্থ হচ্ছে পৃথিবীটাকে আরেকটু সুন্দর করে দেখার একটা সুযোগ । 
আমার সব সময় মনে হয় আমাদের দেশে মানুষের মাঝে বৈচিত্র  ( diversity )  বলতে গেলে নেই ।  আমাদের খুব দুর্ভাগ্য আমাদের দেশে ভিন্ন ভিন্ন ধর্ম ,  ভিন্ন ভিন্ন কালচার ,  ভিন্ন ভিন্ন গায়ের রঙ ,  ভিন্ন ভিন্ন চেহারা ,  ভিন্ন ভিন্ন ভাষার মানুষ খুব কম ।  তাই যে কয়জন আছে তাদেরকে আমাদের বুক আগলে রাখার কথা ,  আমাদের লক্ষ্য রাখার কথা তারা যেন তাদের ভাষার চর্চা করতে পারে ,  তাদের সংস্কৃতিটাকে ধরে রাখতে পারে ,  তাদের ধর্ম নির্ভয়ে পালন করতে পারে ।  আগের প্রজন্মের অনেকেই বড় ধরণের ভুল ধারণা নিয়ে বড় হয়েছে ।  আমাদের বাচ্চাদের পাঠ্যবইয়ে কিছুদিন আগেও আদিবাসী বা সংখ্যালঘু এমন কী মেয়েদের নিয়ে কী অসম্মানজনক কথা লিখে রাখা হতো সেটা কী কেউ লক্ষ্য করেছে ?  আস্তে আস্তে সেগুলো পাল্টানো হচ্ছে ।  আমার খুব বিশ্বাস করার ইছে যে আমাদের নূতন প্রজন্ম বড় হবে অনেক উদার মনের ,  আমরা পৃথিবীর যে সৌন্দর্য দেখতে পারিনি ।  ভিন্ন ভিন্ন মানুষের মাঝে তারা সেই সৌন্দর্য দেখতে পাবে ।  রামু ,  উখিয়া ,  পটিয়ায় যে ভয়ংকর ঘটনা ঘটেছে সেটা যেন এই দেশের মানুষদের চোখে আঙ্গুল দিয়ে দেখিয়ে দেয় ,  আমাদের আরো সতর্ক হতে হবে ।  নূতন প্রজন্মকে একেবারে শৈশব থেকে ভিন্ন ধর্ম ,  ভিন্ন কালচার ,  ভিন্ন ঐতিহ্যকে সম্মান করা শেখাতে হবে । 
এই দেশে যারা বৌদ্ধ ধর্মালম্বী তারা নিশ্চয়ই তাদের মনের ভিতর একটি গভীর বেদনা নিয়ে দিন কাটাচ্ছেন ।  আমি তাদেরকে বলতে চাই তারা যেন হতাশাগ্রস্থ না হন ,  রামুর সেই ভয়ংকর রাতেও অল্প কিছু মানুষ জীবনের ঝুকি নিয়ে এই উন্মত্ত ধর্মান্ধদের বিরুদ্ধে রুখে দাড়িয়েছিল ,  এই দেশে এ রকম অসংখ্য মানুষ আছে ,  তারাই হচ্ছে এই দেশের শক্তি ।  এই দেশের মানুষ সাম্প্রদায়িক নয় ,  আমি নিশ্চিত ছাই হয়ে যাওয়া ফিনিক্স পাখী যেরকম আবার নূতন জন্ম নিয়ে পাখা মেলে দাঁড়ায় ,  এই দেশের অসাম্প্রদায়িক চেতনাও সেভাবে পাখা মেলে দাড়াবে । 
মুক্তিযুদ্ধে হিন্দু মুসলমান বৌদ্ধ খ্রীস্টান যেভাবে পাশাপাশি যুদ্ধ করে বুকের রক্ত দিয়ে দেশটাকে স্বাধীন করেছে ,  ঠিক সেভাবে আবার সবাই মিলে পাশাপাশি দাড়িয়ে এই দেশ থেকে চিরদিনের জন্য সাম্প্রদায়িকতার বিষ বৃক্ষকে টেনে উপড়ে তুলে ফেলতে হবে ।  তা না হলে বাংলাদেশ নামের দেশটিই তো অর্থহীন হয়ে যাবে । 
০৯ অক্টোবর ,  ২০১২





আমাদের বুকশেলফ 



আমাদের জীবনের গুরুত্বপূর্ণ একটা সময় কেটেছে অনেকটা পিকনিকের মতো করে ।  মানুষ যখন বাসায় থাকে ,  তখন সত্যিকারের বিছানায় ঘুমায় ,  সত্যিকারের কাপড় পরে ,  সত্যিকার থালা - বাসন ,  কাপ - পিরিচে খায় ।  যখন হঠাৎ করে কেউ এক - দুই দিনের জন্য পিকনিকে যায় ,  তখন কোনো কিছুই সত্যিকারের হয় না — জোড়াতালি দিয়ে কাটিয়ে দেয় ।  যুদ্ধের পর যখন দেশ স্বাধীন হলো ,  তখন আমাদের সবকিছুই ছিল জোড়াতালি দেওয়া ।  বিছানা নেই ,  তাই মেঝেতে শুয়ে ঘুমিয়েছি ।  কাপড় নেই ,  তাই একে অন্যের কাপড় পরেছি ।  আইসক্রিমের কাপে চা খেয়েছি — সেসব নিয়ে আমাদের সে রকম মাথাব্যথাও ছিল না ।  পুরো জীবনটাই একটা বড় পিকনিক ,  ব্যাপারটা খুব খারাপ লাগত না । 
এ রকম সময় হুমায়ূন আহমেদ ঠিক করল ,  বিয়ে করবে ।  যাকে বিয়ে করবে ,  সে বাচ্চা একটি মেয়ে ,  হুমায়ূন আহমেদের বই পড়ে মুগ্ধ হয়ে পরিচয় ,  পরিচয় থেকে ঘনিষ্ঠতা আর সেখান থেকে বিয়ের পরিকল্পনা ।  মেয়েটির পরিবার খুব অবস্থাপন্ন ,  দেশের সবাই চেনে সেই প্রিন্সিপাল ইব্রাহীম খাঁ সাহেবের নাতনি ।  হুমায়ূন আহমেদ তখনো হুমায়ূন আহমেদ হয়নি ।  তাই এ রকম পরিবারের চালচুলোহীন একটা ছেলের সঙ্গে এত কমবয়সী একটা মেয়ের বিয়ে দেওয়ার কথা নয় — কিন্তু তারা বিয়ে দিতে আপত্তি করলেন না । 
হুমায়ূন আহমেদ তখন ঢাকা বিশ্ববিদ্যালয়ের লেকচারার ।  বিয়ের আগে আগে আমাদের বাসাটা দেখে তার মনে হলো ,  এত বড় সচ্ছল পরিবারের একটা মেয়েকে আমাদের বাসায় আনা হচ্ছে — বাসায় আরও কিছু ফার্নিচার থাকা দরকার ।  সে কীভাবে কীভাবে কিছু টাকা জোগাড় করে একদিন আমাকে নিয়ে বের হলো ফার্নিচার কিনতে । 
রিকশা করে নিউমার্কেট এলাকায় গিয়ে একটা ফার্নিচারের দোকানে এর দাম দেখে আমাদের প্রায় হার্ট অ্যাটাক হওয়ার মতো অবস্থা ।  কেনা দূরে থাকুক ,  ফার্নিচারের গায়ে হাত বোলানোর মতো অবস্থাই আমাদের নেই ।  আমরা দুই ভাই মনমরা হয়ে এক ফার্নিচারের দোকান থেকে অন্য ফার্নিচারের দোকানে কিছুক্ষণ হাঁটাহাঁটি করে শেষে বের হয়ে এলাম । 
হুমায়ূন আহমেদ একটা লম্বা দীর্ঘশ্বাস ফেলে বলল ,   ‘ এক কাজ করলে কী হয় ?  ’ 
আমি বললাম ,   ‘ কী কাজ ?  ’ 
 ‘ কিছু ফার্নিচার বানিয়ে ফেললে কেমন হয় ?  ’ 
আমি হাতে কিল দিয়ে বললাম ,   ‘ ফার্স্ট ক্লাস আইডিয়া ।  ’ 
 ( এখানে বলে রাখা ভালো ,  কেউ যদি আমাকে বলে ,  খামোখা বাইপাস সার্জারির জন্য হাসপাতালে না গিয়ে ইন্টারনেটে দেখে বাথরুমে বাইপাস সার্জারি করলে কেমন হয় ?  আমি সম্ভবত হাতে কিল দিয়ে বলব ,  ফার্স্ট ক্লাস আইডিয়া ।  ) 
আমি জানি ,  বিষয়টা বিশ্বাস করা কঠিন ,  কিন্তু আমরা দুই ভাই সত্যি সত্যি ফার্নিচার না কিনে কিছু কাঠ ,  একটা করাত ,  হাতুড়ি - বাটালি ,  রেদা ও কিছু পেরেক কিনে বাসায় হাজির হলাম ।  আমি জানি ,  অন্য যেকোনো পরিবারের লোকজন এ রকম কাণ্ড ঘটতে দেখলে মাথায় থাবা দিয়ে হায় হায় করতেন ,  কিন্তু আমাদের অন্য ভাইবোন এবং মা ব্যাপারটাকে খুবই স্বাভাবিকভাবে নিলেন ।   ( বাবা বেঁচে নেই ,  বেঁচে থাকলে নিশ্চয়ই আরও বেশি উৎসাহী হতেন ।  )  বসার ঘরে বসে কী ফার্নিচার তৈরি করা যায় ,  সেটা নিয়ে আলোচনা শুরু হলো ।  সোফা সেট থেকে শুরু করে হারমোনিয়াম রাখার বাক্স পর্যন্ত একটা বিশাল তালিকা তৈরি হলো ।  শেষ পর্যন্ত একটা বুকশেলফ দিয়ে এই প্রজেষ্ট শুরু করার সিদ্ধান্ত নেওয়া হলো । 
বাসার ছাদে বাতি জ্বালিয়ে কাজ শুরু হলো ।  করাত দিয়ে কাঠ কাটা দেখে কখনোই মনে হয়নি কাজটা কঠিন ।  আমরা কিছুক্ষণের মধ্যেই আবিষ্কার করলাম ,  আসলে সেটা অনেক কঠিন একটা কাজ ।  শেষ পর্যন্ত কোনোভাবে কাঠের তক্তাগুলো মাপমতো কাটা হলো ।  এখন রেদা দিয়ে সেগুলো পলিশ করা ।  যেটুকু উৎসাহ তখনো বাকি আছে ,  সেটুকু দিয়ে কাঠ পলিশ করা শুরু হলো এবং এই পর্যায়ের মাঝামাঝি হুমায়ূন আহমেদ প্রজেক্ট থেকে খসে পড়ল ।   ( এটি অবশ্য নতুন কিছু নয় ,  বড় ভাই হিসেবে যেকোনো ঝামেলা থেকে সে খসে পড়ে এবং সবকিছু ধীরে ধীরে কীভাবে কীভাবে জানি ছোট ভাই আহসান হাবীবের ঘাড়ে এসে পড়ে ।  )  আমি অবশ্য হাল ছেড়ে দিলাম না ।  আমার সমবয়সী এক মামাকে নিয়ে কাঠের মাঝে রেদা চালিয়ে যেতে লাগলাম ।  কাঠগুলো কেনার সময় টের পাইনি ।  এখন আবিষ্কার করছি ,  কাঠগুলো বাঁকা এবং সেই বাঁকা কাঠ রেদা চালিয়ে সোজা করতে আমাদের জান বের হয়ে যাওয়ার অবস্থা । 
যা - ই হোক ,  শেষ পর্যন্ত কাঠের তক্তাগুলো মাপমতো কেটে ,  সোজা ও পলিশ করে রেডি করা হলো ।  এখন পেরেক ঠুকে সেগুলো লাগিয়ে নিলেই বুকশেলফ হয়ে যাবে ।  আমরা শ্রান্ত - ক্লান্ত হয়ে ঘুমাতে গেলাম ।  সারা শরীরে ব্যথা — তবে ঘুমটা হলো খুব গভীর । 
সকালে তক্তাগুলো দেখে আমাদের আক্কেলগুড়ুম ।  রেদা দিয়ে ঘষে যে তক্তাগুলো সোজা করা হয়েছে ,  সারা রাতে সেগুলো আবার বাঁকা হয়ে গেছে ।  বিশেষজ্ঞ মতামত নিয়ে জানা গেল ,  ভেজা কাঠের তা - ই নিয়ম — আমাদের বোকা পেয়ে কাঠের দোকানদার ভেজা তক্তা গছিয়ে দিয়েছে ।  কিন্তু প্রজেক্ট তো আর ফেলে রাখা যায় না ।  তাই আবার নব উদ্যমে কাঠ পলিশ করা শুরু হলো ।  সবকিছু শেষ করে ঘুমাতে গিয়েছি — সকালে উঠে দেখি আবার বাঁকা হয়ে গেছে ।  হুবহু গ্রিক পুরানের সেই সিসিফাসের অবস্থা ।  যে সারা রাত একটা পাথর ঠেলে পাহাড়ের চূড়ার কাছাকাছি নিয়ে পরদিন ঘুম থেকে উঠে দেখে ,  সেটা পাহাড়ের নিচে আগের জায়গাতেই আছে ।  আমাদের যেহেতু সিসিফাসের ধৈর্য নেই ,  তাই ঠিক করা হলো ,  কাঠগুলোকে বাঁকা হওয়ার সুযোগ দেওয়া যাবে না ,  তার আগেই পেরেক ঠুকে শেলফ বানিয়ে ফেলতে হবে । 
কাজেই পরের বার আমরা আর দেরি করলাম না ।  পলিশ করে সোজা হওয়ার পর দ্রুত পেরেক ঠুকে শেলফ তৈরি করে ফেললাম ।  সেটার ওপর কালো রং দেওয়ার পর শেলফের সৌন্দর্য দেখে আমরা নিজেরাই মুগ্ধ হয়ে গেলাম ।  ড্রয়িংরুমে এনে তার মাঝে যখন বই রাখা হলো ,  তখন তার সৌন্দর্য আরও শতগুণে বিকশিত হলো ।  কাঠমিস্ত্রি হিসেবে আত্মপ্রকাশ করার গৌরবে অহংকারে আমাদের মাটিতে পা পড়ে না । 
যথাসময়ে হুমায়ূন আহমেদের বিয়ে হলো ,  কমবয়সী বাচ্চা একটি মেয়ে আমাদের ভাবি হয়ে বাসায় উঠে এল ।  অত্যন্ত সচ্ছল একটা পরিবার থেকে চালচুলোহীন একটা পিকনিক মার্কা পরিবারে এসে আমাদের এই বাচ্চা ভাবি খুব সুন্দরভাবে মানিয়ে নিয়েছিল — সেখানে আমাদের ঐতিহাসিক বুকশেলফের কোনো ভূমিকা ছিল কি না ,  কখনো তাকে সেটা জিজ্ঞেস করা হয়নি । 
ধীরে ধীরে বড় ভাই আজকের  ‘ হুমায়ূন আহমেদ ’  হয়ে উঠল ।  একসময় দেখা গেল ,  তার টাকাপয়সার সমস্যা নেই ,  ফার্নিচার কিনতে গিয়ে তার ভেজা কাঠের তক্তা আর হাতুড়ি - বাটালি কিনে ফিরে আসতে হয় না ।  যেভাবে টাকা আসত ,  সেভাবে খরচ করতে শিখে গেল ।  যেমন ,  একবার ঠিক করল ,  পরিবারের সবাইকে নিয়ে নেপাল থেকে ঘুরে আসবে ।  ভাইবোন ,  তাদের স্বামী - স্ত্রী ,  বাচ্চাকাচ্চা ,  বন্ধুবান্ধব সব মিলিয়ে প্রায় ত্রিশ - চল্লিশজনের দল !  তাদের সবার জন্য প্লেনের টিকিট কেটে নেপালে নিয়ে হোটেলে রেখে সব জায়গায় ঘুরে বেড়ানো বিশাল খরচের ব্যাপার ।  কিন্তু সেটি নিয়ে সে কখনো দুর্ভাবনা করেছে বলে মনে হয়নি । 
নেপাল ভ্রমণ নিয়ে ছোট্ট একটা ঘটনার কথা বলে শেষ করি ।  আয়োজন করার সময় হঠাৎ করে আবিষ্কার করলাম ,  আমার মা যেতে চাইছেন না ।  তাঁকে রাজি করানো যাচ্ছে না ,  তাই আমাকে রাজি করানোর দায়িত্ব দেওয়া হলো । 
আমি একদিন মাকে বললাম ,   ‘ আপনি কি জানেন ,  নেপালের কাঠমান্ডু এয়ারপোর্ট হচ্ছে পৃথিবীর সবচেয়ে বিপজ্জনক এয়ারপোর্ট ।  পাহাড়ের মাঝখানে হঠাৎ করে নেমে প্লেন ল্যান্ড করতে হয় ।  অনেকবার প্লেন ক্র্যাশ করে সব প্যাসেঞ্জার মারা গেছে ।  ’ 
আমার মা আতঙ্কিতভাবে আমার দিকে তাকালেন ,   ‘ তাই নাকি !  ’ 
আমি বললাম ,   ‘ হ্যাঁ ।  তার মানে বুঝতে পারছেন তো ?  আপনার সব ছেলেমেয়ে ,  তাদের বউ ,  জামাই ,  আপনার সব নাতি - নাতনি একটা প্লেনে করে যাচ্ছে ।  কোনোভাবে যদি সেই প্লেন ক্র্যাশ করে ,  তা হলে আপনার ছেলেমেয়ে ,  বউ - জামাই ,  নাতি - নাতনি সবাই শেষ ।  আপনি শুধু একা বেঁচে থাকবেন ।  সারা পৃথিবীতে আপনার কেউ নেই — আপনি থাকবেন একা ।  এ - কা !  ’ 
আমার মা কাঁপা গলায় বললেন ,   ‘ আমার জন্যও প্লেনের একটা টিকিট কাট !  ’ 
বলা বাহুল্য ,  আমার মা এবং তাঁর সব ছেলেমেয়ে ,  বউ - জামাই ,  নাতি - নাতনি নিয়ে সেই প্লেন ক্র্যাশ করেনি ।  সবাই মিলে যা আনন্দ করেছি ,  সেটা লিখতে হলে আরেকটা বই হয়ে যাবে ।  আমাদের পুরো পরিবারের জীবনটা এভাবে হুমায়ূন আহমেদ বর্ণাঢ্য আর আনন্দময় করে রেখেছিল । 
শুধু কি আমাদের পরিবারের ?  তার পাঠক ,  তার নাটক ও চলচ্চিত্রের দর্শকদের জীবনও কি সে সমানভাবে আনন্দময় করে রাখেনি ? 
এডমিন নোট :  লেখাটি প্রথম আলো ‘ তে ৪ - ১০ - ২০১২ তারিখে প্রকাশিত




মেডিকেল এবং অন্যান্য ভর্তি পরীক্ষা 



আমার অবস্থা অনেকটা বাঙালি হাসির গল্পের সেই নাপিতের মতো — যত দিন সে ডাক্তারি বিদ্যা জানত না তত দিন নির্দ্বিধায় তার ক্ষুর দিয়ে বড় বড় অপারেশন করে ফেলেছে ।  যখন ডাক্তারি বিদ্যা জেনেছে ,  তখন সে আর কিছুই করতে পারে না ।  আমিও একসময় নির্দ্বিধায় আমার ভালো লাগা মন্দ লাগার বিষয়গুলো জোর করে সবাইকে শুনিয়েছি ,  এখন কিছু লিখতে হলে অনেকবার চিন্তা করি ,  বিষয়টা ঠিক হচ্ছে কি না ,  সেটা নিয়ে দুর্ভাবনায় থাকি ।  মেডিকেলে ভর্তি পরীক্ষার বিষয়টি নিয়ে আমার সঙ্গে অসংখ্য মানুষ যোগাযোগ করেছে ,  সবাই নিজের পছন্দের বিষয়টি আমার মুখ দিয়ে বলিয়ে নেওয়ার চেষ্টা করেছে ।  আমি কিছু না বলে সবার কথা শুনে গিয়েছি — কয়েক দিন থেকে মনে হচ্ছে ,  আমার নিজের ভাবনাগুলো হয়তো অন্যদের জানানো উচিত ,  যাঁরা সিদ্ধান্ত নেবেন তাঁদের হয়তো কিছু কিছু বিষয় জানা দরকার । 

বাংলাদেশ থেকে যদি সত্যি সত্যি ভর্তি পরীক্ষার মতো বিষয়টি তুলে দেওয়া যেত ,  তাহলে আমার থেকে বেশি খুশি কেউ হবে বলে মনে হয় না ।  তার সবচেয়ে বড় কারণ হচ্ছে ,  আমরা আমাদের ছেলেমেয়েদের ভর্তি পরীক্ষার নামে যে ভয়ংকর নির্যাতনের মধ্য দিয়ে নিয়ে যাই ,  সারা পৃথিবীতে সে রকম কোনো উদাহরণ নেই ।  এইচএসসি পরীক্ষা একটি বড় পরীক্ষা ,  সেটা দিতে গিয়ে ছেলেমেয়েদের অনেক রকম চাপ সহ্য করতে হয় ।  আমাদের রাজনৈতিক দলগুলোর মতো নিষ্ঠুর কোনো সংগঠন নেই ।  তারা এইচএসসি পরীক্ষার মাঝখানে অবলীলায় হরতাল ডেকে এই বাচ্চা ছেলেমেয়েগুলোর সেই চাপ ১০০ গুণ বাড়িয়ে দেয় ,  বিশাল অনিশ্চয়তার মাঝে ফেলে দেয় ।  পরীক্ষা শেষ হওয়ার পর আমাদের সবার দায়িত্ব এই ছেলেমেয়েগুলোকে কিছুদিনের জন্য হলেও একটু বিশ্রাম নিতে দেওয়া ,  একটু স্বস্তিতে থাকতে দেওয়া ।  কিন্তু তারা এক মুহূর্তের জন্যও বিশ্রাম নিতে পারে না ।  পরীক্ষা শেষ হওয়ার পরমুহূর্ত থেকে তাদের ভর্তি কোচিং শুরু হয়ে যায় ।  দেশে বিশাল বিশাল কোচিং সেন্টার তৈরি হয়েছে ,  মাফিয়া থেকেও তারা বেশি ক্ষমতাশালী ।  ভর্তি পরীক্ষার প্রশ্ন তারা বের করে ফেলে ,  পরীক্ষার্থীদের অভিভাবকদের কাছ থেকে লাখ লাখ টাকা নিয়ে গোপনে সারা রাত পরীক্ষার্থীদের প্রশ্নের উত্তর মুখস্থ করিয়ে পরদিন পরীক্ষা দিতে নিয়ে যায় ।  কোনো এক বছর আমি অনেক চেঁচামেচি করেছিলাম ,  কোনো লাভ হয়নি । 
কোচিং সেন্টার যদি প্রশ্ন বের করতে নাও পারে ,  তারা এই ছেলেমেয়েগুলোকে যেভাবে প্রস্তুত করে ,  শিক্ষার সঙ্গে তার কোনো সম্পর্ক নেই ।  পত্রপত্রিকায় তারা যেভাবে বিজ্ঞাপন দেয় ,  সেটি দেখে আমার গলায় আঙুল দিয়ে বমি করতে ইচ্ছা করে ।  সবচেয়ে দুঃখের ব্যাপার হচ্ছে ,  এই দেশের প্রায় সব ছেলেমেয়ে পরীক্ষার পরদিন থেকে এই কোচিং শুরু করে দেয় ।  যারা মফস্বলে বা গ্রামে থাকে ,  তাদের শহরে এসে বাসা ভাড়া করে ,  হোস্টেলে থেকে ,  মেসে থেকে এই কোচিং করতে হয় ।  এর চেয়ে অমানবিক কোনো ব্যাপার হতে পারে বলে আমার জানা নেই । 
অন্যান্য ভর্তি পরীক্ষা থেকে মেডিকেলে ভর্তি পরীক্ষার একটা বড় পার্থক্য আছে ,  সেটি হচ্ছে মেডিকেল ভর্তি পরীক্ষায় সব সময়ই এই বছরের পরীক্ষার্থী থেকে গত বছরের পরীক্ষার্থীরা বেশি ভর্তি হয় ।  তার কারণটি বুঝতে কাউকে রকেট সায়েন্টিস্ট হতে হয় না ।  কারণটি খুবই সহজ ,  যারা গত বছর এইচএসসি পাস করেছে ,  তারা ভর্তি পরীক্ষার সম্ভাব্য প্রশ্নের উত্তর মুখস্থ করার জন্য সময় পায় এক বছর থেকে বেশি ।  এই বছরের ছেলেমেয়েরা সেই তুলনায় সময় পায় মাত্র কয়েক মাস ।  যে প্রক্রিয়ায় নিয়মিত ছাত্রছাত্রীদের থেকে অনিয়মিত ছাত্রছাত্রীদের সুযোগ বেশি ,  সেটি কোনোভাবেই সঠিক প্রক্রিয়া নয় ।  মেডিকেলে ভর্তি পরীক্ষার প্রশ্ন যারা দেখেছে ,  তারা সবাই জানে এই প্রশ্ন দিয়ে আসলে মেধাবী সৃজনশীল ছেলেমেয়ে খুঁজে বের করা হয় না ,  কে কত বেশি তথ্য মুখস্থ করে রাখতে পারে ,  সেটা খুঁজে বের করা হয় ।  আমার ব্যক্তিগত অভিমত ,  যারা বেশি মুখস্থ করতে পারে ,  তাদের খুঁজে বের করে মেডিকেলে পড়ার সুযোগ করে দেওয়া হলে সৃজনশীল অনেক ছেলেমেয়ে যারা মুখস্থ করতে চায় না ,  তাদের প্রতি একধরনের অবিচার করা হয় ।  কোনো পরীক্ষা না নিয়ে শুধু লটারি করে কিছু ছেলেমেয়েকে বেছে নিলেও একধরনের অবিচার হয় — কোনটি বেশি বড় অবিচার ,  আমি সেটা নিয়ে নিশ্চিত নই । 
কাজেই আমি যখন শুনতে পেয়েছিলাম ভর্তি পরীক্ষার নামে এই নৃশংস প্রক্রিয়াটি উঠে যাচ্ছে ,  আমি তখন খুব খুশি হয়েছিলাম ।  এই প্রক্রিয়ার সঙ্গে জড়িত খুব উচ্চপর্যায়ের একজন মানুষ যখন এ ব্যাপারে কথা বলার জন্য আমার সঙ্গে যোগাযোগ করেছিলেন ,  আমি খুব আগ্রহ নিয়ে তাঁর সঙ্গে কথা বলেছি ।  আমার শুধু একটি প্রশ্ন ,  এসএসসি ও এইচএসসিতে জিপিএ - ৫ পেয়েছে ,  এ রকম পরীক্ষার্থীর সংখ্যা ৩০ হাজারের কাছাকাছি ,  এদের ভেতর থেকে দুই হাজার ছেলেমেয়ে কেমন করে আলাদা করা হবে ।  তখন আমি জানতে পারলাম ,  যদিও এই দেশে এসএসসি ও এইচএসসি পরীক্ষায় নম্বর তুলে দিয়ে গ্রেড পদ্ধতি করা হয়েছে কিন্তু সেই নম্বরগুলো কোনো এক গোপন জায়গায় রাখা থাকে ।  সেই গোপন নম্বরগুলো গোপনে ব্যবহার করে খুবই গোপনে কিছু ছেলেমেয়েকে বেছে নেওয়া হবে ।  শুনে আমি হতভম্ব হয়ে গেলাম ।  দুর্বলভাবে বলার চেষ্টা করলাম ,  যখন আমরা এই দেশের পাবলিক পরীক্ষার ফলাফল নম্বরভিত্তিক না করে গ্রেডভিত্তিক করে ফেলেছি ,  তখন আমাদের আর সেই নম্বর ব্যবহার করার কোনো অধিকার নেই ।  যদি সেই নম্বর ব্যবহার করে একটি ছেলে বা মেয়েকে যাচাই করতে চাই ,  তাহলে সবার আগে সেই নম্বরটি সবার মধ্যে প্রকাশ করে দিতে হবে ।  আমাদের পাশের দেশ ভারতেও একাধিকবার এই নম্বরগুলো ব্যবহার করতে চেয়েছিল ,  সেই দেশের আইন তাদের অনুমতি দেয়নি ।  আমাদের কে অনুমতি দেবে ? 
কেন বিষয়টা করা যাবে না সেটি খুবই স্পষ্ট ।  ধরা যাক ,  দুজন ছেলে বা মেয়ে ।  দুজনেরই এসএসসি ও এইচএসসিতে জিপিএ - ৫ ,  দুজনেই মেডিকেলে ভর্তির জন্য আবেদন করেছে ।  ধরা যাক ,  দেখা গেল একজন সুযোগ পেয়েছে অন্যজন সুযোগ পায়নি ।  যে পায়নি সে ব্যাকুল হয়ে জানতে চাইবে ,  কেন সে পায়নি ?  তখন তাকে বলা হবে ,  যদিও তুমি জিপিএ - ৫ পেয়েছ কিন্তু আসলে পরীক্ষায় তুমি কম নম্বর পেয়েছ ।  তখন ছেলেটি বা মেয়েটি বলবে ,  হতেই পারে না ,  আমাকে দেখাও যে আমি পরীক্ষায় কম নম্বর পেয়েছি ।  দায়িত্বপ্রাপ্ত ব্যক্তিরা তখন সম্ভবত দাঁত বের করে হেসে বলবেন ,  সেটা দেখানো যাবে না ,  সেটা গোপন ! 
এর চেয়ে বড় অস্বচ্ছ কাজ পৃথিবীতে আর কী হতে পারে ?  একটি ছেলে বা মেয়ের সারা জীবনের স্বপ্ন ধূলিসাৎ করে দেওয়া হবে কিন্তু সেই ছেলে বা মেয়েটি কখনো জানতে পারবে না ,  কেন তার স্বপ্ন ধূলিসাৎ হয়েছে ।  যদি সেটা তাকে জানাতে হয় ,  তাহলে আমাদের গ্রেডিং পদ্ধতি বাতিল করে আগের সেই নম্বরভিত্তিক ফলাফলে ফিরে যেতে হবে ।  আমরা কি সেটি করার সিদ্ধান্ত নিয়েছি ?  এই অস্বচ্ছ প্রক্রিয়ায় মেডিকেলে সিট বণ্টন করা শুরু হলে সেটাকে নির্ভর করে কী কী দুর্নীতি এবং কী কী বাণিজ্য হতে পারে ,  সেটা চিন্তা করে এখনই আমার গায়ের লোম দাঁড়িয়ে যাচ্ছে ।  যাঁরা এ বিষয়ে সিদ্ধান্ত নিয়েছেন ,  তাঁরা এই সহজ বিষয়টা চিন্তা করেননি দেখে আমি একধরনের আতঙ্ক অনুভব করছি । 
আমি বিশ্বাস করি ,  ভর্তি পরীক্ষা না নিয়ে মেডিকেল  ( বা অন্য কোথাও )  পড়ার সুযোগ করে দেওয়া একটি অত্যন্ত চমৎকার ব্যাপার ।  কিন্তু এই চমৎকার ব্যাপারটি যদি করা হয় খুব অস্বচ্ছভাবে ,  তাহলে এটি কিন্তু খুবই ভয়ংকর ব্যাপার ।  আমি প্রায় সময়েই বলে থাকি ,  দুধ শিশুদের জন্য খুবই চমৎকার খাবার কিন্তু একটা দুধের ড্রামের মধ্যে একটা শিশুকে ছুড়ে ফেলে দেওয়া হলে সেই শিশুটি দুধের মধ্যেই ডুবে মারা যাবে ।  এখানেও তা - ই ।  ভর্তি পরীক্ষা না নেওয়ার চমৎকার বিষয়টা করতে হবে সঠিকভাবে ,  যেন এখানে কেউ ডুবে না যায় । 
২ . 
ভর্তি পরীক্ষা না নিয়ে শুধু এসএসসি ও এইচএসসি পরীক্ষার ফল দিয়ে একটা ছেলে বা মেয়েকে বেছে নেওয়া কতটুকু যৌক্তিক ?  প্রশ্নটা একটু জটিল ।  কারণ ,  ভর্তি পরীক্ষায় প্রশ্নপত্র যদি মানসম্মত হয় ,  তাহলে তার উত্তর হবে এক রকম আর প্রশ্নপত্র যদি খুব নিম্নমানের হয় ,  তাহলে তার উত্তর হবে অন্য রকম ।  গত বছর হাইকোর্ট থেকে আমাকে ডাকার কারণে আমি আবিষ্কার করেছি ,  এ দেশে অত্যন্ত সম্ভ্রান্ত বিশ্ববিদ্যালয়ও শুধু গাইড বই থেকে প্রশ্ন নিয়ে ভর্তি পরীক্ষার প্রশ্নপত্র করে ফেলতে পারে !  আমাদের বিশ্ববিদ্যালয়ে আমরা খুব যত্ন করে ভর্তি পরীক্ষার প্রশ্নপত্র তৈরি করার চেষ্টা করি এবং যারা শুনতে রাজি আছে ,  তাদের বলার চেষ্টা করি ,  ভালো ভর্তি পরীক্ষা দেওয়ার জন্য কারও কোনো কোচিং সেন্টারে যেতে হবে না ,  কোনো গাইড বই মুখস্থ করতে হবে না ।  আমাদের ডেটাবেইসের গত তিন বছরে তথ্য বিশ্লেষণ করে আমরা দেখছি ,  এসএসসি ও এইচএসসিতে খুব ভালো গ্রেড নেই কিন্তু ভর্তি পরীক্ষায় ভালো করে বিশ্ববিদ্যালয়ে ভর্তি হওয়ার সুযোগ পায় শতকরা ৫০ ভাগ ।  এটি অনেক বড় সংখ্যা ,  যার অর্থ আমাদের পাবলিক পরীক্ষা এখনো একটা ছেলে বা মেয়েকে সঠিকভাবে যাচাই করতে পারছে না এবং শুধু এসএসসি ও এইচএসসি পরীক্ষার ফলাফল দেখে ছেলেমেয়েদের ভর্তি করে নেওয়া হলে শতকরা ৫০ ভাগ ছাত্রছাত্রীর ওপর অবিচার করা হবে । 
৩ . 
মেডিকেল পরীক্ষা নিয়ে দেশে একটু উত্তেজনা হচ্ছে ।  দেশের অন্যান্য পাবলিক বিশ্ববিদ্যালয়ের ভর্তি পরীক্ষা নিয়ে কোনো উত্তেজনা নেই ।  এটি আমার কাছে রহস্যের মতো ।  এই দেশের প্রতিটি বিশ্ববিদ্যালয় আলাদা আলাদাভাবে ভর্তি পরীক্ষা নেয় ।  শিক্ষার্থীরা সব বিশ্ববিদ্যালয়ের জন্য পরীক্ষা দিতে পারে না ।  এক বিশ্ববিদ্যালয়ে পরীক্ষা দিয়েই না খেয়ে না ঘুমিয়ে সারা রাত বাসে ,  ট্রেনে করে অন্য বিশ্ববিদ্যালয়ে পরীক্ষা দিতে যায় ।  অপরিচিত শহরে বিশ্রাম নেওয়া দূরে থাকুক ,  বাথরুমে যাওয়ার পর্যন্ত কোনো জায়গা নেই ।  সেভাবে দেশের এক মাথা থেকে অন্য মাথায় এই অসহায় ছেলেমেয়েগুলো তাদের মা - বাবাকে নিয়ে ছুটে বেড়ায় ।  একেকটা বিশ্ববিদ্যালয়ে ভর্তি পরীক্ষা দিতে এই ছেলেমেয়েদের বিশাল একটা অঙ্কের টাকা খরচ হয় ।  কাজেই যারা মধ্যবিত্ত বা নিম্নমধ্যবিত্ত ,  তাদের অনেক বিশ্ববিদ্যালয়ে পরীক্ষা দেওয়ার ক্ষমতাও থাকে না ।  কাজেই তাদের বিশ্ববিদ্যালয়ে ভর্তির সুযোগও কমে আসে ।  ঘুরেফিরে পড়াশোনার সুযোগটা আবার সেই বিত্তশালী মানুষের ছেলেমেয়েদের কাছেই সীমাবদ্ধ হয়ে যায় । 
সব মেডিকেল কলেজ মিলে একটি ভর্তি পরীক্ষার মতো পরীক্ষার উদ্যোগ কয়েক বছর আগে শিক্ষা মন্ত্রণালয় থেকে নেওয়া হয়েছিল ।  এর সম্ভাব্যতা নিয়ে আলোচনা করার জন্য আমাকে একটা প্রস্তাব দেওয়ার আহ্বান জানানো হয়েছিল ।  আমি তখন ছিলাম অজ্ঞ নাপিত ।  তাই সেই সভায় বাংলাদেশের সব ভাইস চ্যান্সেলরের সামনে কীভাবে সব বিশ্ববিদ্যালয় মিলে একটা ভর্তি পরীক্ষা নেওয়া যায় ,  তার স্পষ্ট একটি ব্যাখ্যা করে প্রস্তাব দিয়েছিলাম ।  বড় বিশ্ববিদ্যালয়গুলোর বিন্দুমাত্র আগ্রহ ছিল না বলে সেটাকে শেষ পর্যন্ত কেউ গুরুত্ব দেয়নি ! 
ভর্তি পরীক্ষা নিয়ে আমাদের দেশের ছেলেমেয়েদের এত কষ্ট করতে হয় এবং বিষয়টা পুরোপুরি জেনেও আমাদের বিশ্ববিদ্যালয়গুলো তাদের পাশে এসে দাঁড়ায় না এবং এর মূল কারণটা বাণিজ্যিক ।  এটা জানার পর থেকে আমি সব সময়ই নিজের ভেতরে একধরনের ক্ষোভ অনুভব করি ।  আমি সব সময়ই মনে মনে আশা করে থাকি যে কোনো একজন শিক্ষার্থী কিংবা তার অভিভাবক ক্ষুব্ধ হয়ে হাইকোর্টে রিট করে দেবেন এবং দেশের সর্বোচ্চ আদালত বিষয়টি খুঁটিয়ে খুঁটিয়ে দেখবেন ।  কোনো বিশ্ববিদ্যালয়ের কোনো শিক্ষক ভর্তি পরীক্ষার সময় কী ধরনের কাজ করেন ,  কত টাকা উপার্জন করেন ,  সেই তালিকাটা প্রকাশিত হবে এবং শেষ পর্যন্ত সর্বোচ্চ আদালত সব পাবলিক বিশ্ববিদ্যালয় মিলে একটি সম্মিলিত ভর্তি পরীক্ষা নিতে বাধ্য করবেন । 
সবচেয়ে চমকপ্রদ তথ্য ,  এই দেশের বেশির ভাগ মানুষ জানে না ,  প্রতিবছরই কিন্তু সারা দেশের সব পরীক্ষার্থী নিয়ে একটি নির্দিষ্ট দিনে একটি বিশ্ববিদ্যালয়ের ভর্তি পরীক্ষা নেওয়া হয় ।  তিন - চার লাখ পরীক্ষার্থী সেই পরীক্ষায় অংশ নেয় এবং অত্যন্ত সুচারুভাবে তার ফলাফল প্রকাশ করা হয় ।  সেই বিশ্ববিদ্যালয়টি হচ্ছে জাতীয় বিশ্ববিদ্যালয় ।  আমি নিজে এই তথ্যটি জানতাম না ।  এই দেশব্যাপী বিশাল একটি ভর্তি পরীক্ষার খুঁটিনাটি আমি জানতে পেয়েছি ।  কারণ ,  জাতীয় বিশ্ববিদ্যালয়ের অনুরোধে আমাদের বিশ্ববিদ্যালয়ের পক্ষ থেকে আমরা গত বছর তাদের কারিগরি সহযোগিতা দিয়েছি ।  এই প্রক্রিয়ার সঙ্গে যুক্ত থেকে আমি আরেকটি বিষয় আবিষ্কার করেছি ,  জাতীয় বিশ্ববিদ্যালয় বাংলাদেশের সবচেয়ে বড় ডিজিটাল কর্মকাণ্ড করার পরও কোনো পত্রপত্রিকায় তাদের সম্পর্কে একটি ভালো কথাও বলা হয় না । 
জাতীয় বিশ্ববিদ্যালয় প্রমাণ করে রেখেছে ,  এই দেশে চার - পাঁচ লাখ পরীক্ষার্থীকে পরীক্ষার জন্য ডিজিটাল বা তথ্যপ্রযুক্তি ব্যবহার করে রেজিস্ট্রেশন করা সম্ভব ।  অ্যাডমিট কার্ড দেওয়া সম্ভব ।  তারা প্রমাণ করছে ,  এই চার - পাঁচ লাখ পরীক্ষার্থীর জন্য প্রশ্নপত্র প্রণয়ন করা সম্ভব এবং সিকিউরিটি প্রেস সেগুলো ছাপিয়ে কঠিন নিরাপত্তার মধ্যে সারা দেশের সব পরীক্ষাকেন্দ্রে পৌঁছানো সম্ভব ।  তারা প্রমাণ করেছে ,  একই দিনে সারা দেশের অসংখ্য পরীক্ষাকেন্দ্রে পরীক্ষা নেওয়া সম্ভব এবং মূল্যায়নের জন্য উত্তরপত্র একটি নির্দিষ্ট জায়গায় নিরাপদে ফিরিয়ে আনা সম্ভব ।  তারা প্রমাণ করেছে ,  সেই উত্তরপত্র নির্ভুলভাবে যাচাই করে নির্দিষ্ট সময়ে পরীক্ষার ফলাফল প্রকাশ করা সম্ভব এবং পুরোপুরি ডিজিটাল প্রক্রিয়ায় তাদের ভর্তি করানো সম্ভব । 
এককথায় বলা যায় ,  এই দেশের সব বিশ্ববিদ্যালয় মিলে সম্মিলিত একটি ভর্তি পরীক্ষা নিতে যে কাজগুলো করতে হবে ,  জাতীয় বিশ্ববিদ্যালয় তার প্রতিটি ধাপ সুচারুভাবে সম্পন্ন করেছে ।  আমি এ বিষয়টি খুব ভালোভাবে জানি ।  কারণ ,  জাতীয় বিশ্ববিদ্যালয়ের অনুরোধে আমার তরুণ সহকর্মীরা সব কারিগরি সহযোগিতা দিয়েছে এবং এই বছর ভর্তি প্রক্রিয়া নিয়ে কেউ কোনো অভিযোগ করেনি । 
তাই অন্যান্য বছর থেকে এ বছর আমার ভেতর ক্ষোভটা একটু বেশি ।  কারণ ,  এই বছর আমি আরও অনেক বেশি নিশ্চিতভাবে জানি ,  সম্মিলিতভাবে একটি ভর্তি পরীক্ষা নিয়ে আমরা আমাদের ছেলেমেয়েদের জীবনটুকু অনেক সহজ ও সুন্দর করতে পারতাম ।  আমরা সেটা করছি না । 
আমি জানি না ,  এই ছেলেমেয়েগুলো আমাদের ক্ষমা করবে কি না । 
২৪ আগস্ট ২০১২





একটি সুররিয়াল অভিজ্ঞতা 



৩০ আগস্ট দিনটি যে অন্যরকম একটি দিন হবে সেদিন সকালবেলা আমি সেটি একেবারেই অনুমান করতে পারিনি ।  ভাইস চ্যান্সেলরকে সরিয়ে দেওয়ার জন্য আমাদের বিশ্ববিদ্যালয়ের শিক্ষকেরা প্রায় চার মাস থেকে আন্দোলন করছেন ।  খুবই নিরামিষ ধরনের আন্দোলন; নিজেদের পদ থেকে পদত্যাগ করে সিড়ির ওপর তারা চুপচাপ বসে থাকেন ।  এ দেশে অনেক বিশ্ববিদ্যালয়ে অনেকবার ভাইস চ্যান্সেলরকে সরিয়ে দেওয়ার আন্দোলন হয়েছে ।  খুব দ্রুত ফল পাবার জন্য ক্লাস - পরীক্ষা বন্ধ করে দেওয়া হয় ,  ভাইস চ্যান্সেলরের বাসার পানি ইলেকট্রিসিটির লাইন কেটে দেওয়া হয় এবং তাকে ঘরের ভেতর আটকে রেখে দেয়া হয় ।  বিষয়টা অমানবিক ,  জাহাঙ্গীরনগর বিশ্ববিদ্যালয়ে এরকম একটা ঘটনার সমালোচনা করে আমি একটা লেখা লিখেছিলাম বলে আমার সেই বিশ্ববিদ্যালয়ের আন্দোলনরত শিক্ষকদের অনেক গালমন্দ শুনতে হয়েছিল ।  যাই হোক ,  আমাদের বিশ্ববিদ্যালয়ের শিক্ষকরা তার ভেতর গেলেন না ।  ভাইস চ্যান্সেলর কথা দিয়েছেন দুই মাস পরে নিজে থেকে চলে যাবেন সেটা বিশ্বাস করে অপেক্ষা করতে থাকলেন এবং দুই মাস পরে আবিষ্কার করলেন  “ কেউ কথা রাখে না !  ”  কাজেই তারা প্রতিবাদ করে সিঁড়ির ওপর বসে থাকেন এবং মাঝে মাঝে গরম বক্তৃতা দেন । 
৩০ আগস্ট সিড়ির ওপর বসে থাকতে গিয়ে তারা আবিষ্কার করলেন ,  সেখানে প্রায় ভোররাত থেকে ছাত্রলীগের ছেলেরা বসে আছে ।  শিক্ষক হয়ে তারা তো আর ছাত্রদের সাথে ধাক্কাধাক্কি করতে পারেন না তাই ব্যানারটা হাতে নিয়ে রাস্তার মাঝে দাড়িয়ে রইলেন ।  ভোরবেলা যেহেতু অন্য শিক্ষকেরা আসতে পারবেন না ,  তাই কী হয় দেখার জন্য আমি তাদের সাথে গিয়ে ফ্ল্যাগ পোস্টের বেদিতে বসে রইলাম । 
ছাত্রলীগের ছেলেরা স্লোগান দিতে লাগল ,   ‘ জয় বাংলা ’  ,  স্লোগানটা শুনতে আমার ভালোই লাগে ।  কিন্তু ভাইস চ্যান্সেলরের কিছু হলে তারা কীভাবে আগুন জ্বালিয়ে দেবে কিংবা আন্দোলনরত শিক্ষকদের জামাতের দালাল বলে গালি দিয়ে কীভাবে তাদের হুশিয়ার করে দেয়া হবে সেই স্লোগানগুলো শুনে আমি একটু অস্বস্তি অনুভব করছিলাম ।  তবে আমি কোনো দুশ্চিন্তা অনুভব করিনি ।  কারণ প্রচুর পুলিশ আছে ।  তার চেয়েও বড় কথা প্রক্টর আছেন ,  ছাত্রকল্যাণ উপদেষ্টা আছেন ,  ভাইস চ্যান্সেলরের পক্ষে কাজ করে যাচ্ছেন সে রকম বড় বড় শিক্ষকেরা আছেন ।  এতো জন সব গুরুত্বপূর্ণ শিক্ষকদের সামনে ছাত্রলীগের ছেলেরা নিশ্চয়ই আর যাই করুক শিক্ষকদের উপর হামলা করবে না । 

আমি মোটামুটি নিশ্চিন্ত মনে বেদীর উপর বসে একটা কাগজ বের করে একটা চিঠি লিখতে বসেছি ।  অনেক দিন থেকে পরিকল্পনা করে রেখেছিলাম আমাদের শিক্ষামন্ত্রীকে একটা ব্যক্তিগত চিঠি লিখব ,  সেখানে তাকে বলব আমাদের বিশ্ববিদ্যালয়ের সমস্যা মেটানোর জন্য তিনি যে স্থানীয় আওয়ামী লীগের নেতাদের সাথে শলা পরামর্শ করেছেন সেই কাজটি ঠিক হয়নি ।  একটা পাবলিক বিশ্ববিদ্যালয় যেদিন থেকে স্থানীয় রাজনৈতিক নেতাদের কথা শুনে পরিচালনা করা শুরু হয় মোটামুটি নিশ্চিত ভাবে বলা যায় সেদিন থেকে বিশ্ববিদ্যালয়ের মৃত্যু ঘটে যায় । 
আমি যখন চিঠির আধাআধি লিখেছি তখন হঠাৎ ছাত্রলীগের ছেলেদের মাঝে এক ধরনের উত্তেজনা লক্ষ্য করলাম ।  উত্তেজনার কারণটা বোঝার জন্য আমি রাস্তার দিকে তাকিয়ে দেখি ভাইস চ্যান্সেলরের গাড়ী থেমেছে ,  তিনি গাড়ী থেকে বের হলেন ।  আন্দোলনরত শিক্ষকেরা ব্যানার হাতে পথ বন্ধ করে দাঁড়িয়ে আছেন ।  তাদের সাথে কথা বলার কোনো চেষ্টা না করে তিনি পাশ কাটিয়ে এগিয়ে গেলেন ।  তার চারপাশে অসংখ্য ছাত্রলীগের কর্মী ,  তারা রীতিমতো কমান্ডো স্টাইলে অল্প কয়জন শিক্ষকদের উড়িয়ে দিয়ে ভাইস চ্যান্সেলরকে বিল্ডিংয়ের ভেতর নিয়ে গেল ।  এক ধরনের হুটোপুটি হই চই চেচামেচি কী হচ্ছে আমি কিছুই বুঝতে পারছি না ।  বিশ্ববিদ্যালয়ের প্রক্টর ,  ছাত্রকল্যাণ উপদেষ্টা এবং অন্য সবাই চুপচাপ দাড়িয়ে পুরো ব্যাপারটি ঘটতে দিলেন ।  অল্প কয়জন বয়স্ক শিক্ষক ,  তার মাঝে মহিলাও আছেন ,  তাদের হামলা করেছে অসংখ্য কমবয়সী তরুণ ।  পুলিশ ছোটাছুটি করছে কিন্তু নিশ্চিত ভাবেই তাদের উপর আদেশ দেওয়া আছে ছাত্রলীগকে তাদের কমান্ডো মিশনকে সফল করতে দিতে ,  তারা সেটা করতে দিলেন । 
আমি পাথরের মতো বসে থেকে পুরো ব্যাপারটি দেখলাম ।  কোনো সাংবাদিক বা টেলিভিশন ক্যামেরা নেই ।  ছাত্রলীগের ছেলেরা সেই সুযোগটি গ্রহণ করল ।  তারা এবারে শিক্ষকদের হাত থেকে ব্যানারটি কেড়ে নিতে তাদের উপর হামলা করল ।  অল্প কয়জন বয়স্ক শিক্ষক ,  অসংখ্য তেজি ছাত্রলীগের সাথে কেমন করে পারবেন ?  তারা শিক্ষকদের নাস্তানাবুদ করে ব্যানার কেড়ে নিল ।  আমার কাছে মনে হলো ,  আমি একটি সুররিয়াল দৃশ্য দেখছি ,  এর মাঝে কোনটি বাস্তব ,  কোনটি পরাবাস্তব এবং কোনটি অবাস্তব আমি আলাদা করতে পারছি না । 
দীর্ঘ সময় ছাত্রলীগের কর্মীরা শিক্ষকদের উপর হামলা করে গেল এবং বলা যায় আমি তখন আমার জীবনের সবচেয়ে হৃদয়বিদারক দৃশ্যটি দেখতে পেলাম ।  ছাত্রদের হাতে শিক্ষকদের নিগৃহীত হওয়ার দৃশ্যটি নিশ্চয় অত্যন্ত চমকপ্রদ ।  কারণ প্রক্টর ,  ছাত্রকল্যাণ উপদেষ্টা এবং অন্য শিক্ষকেরা একবারও ছাত্রদের নিবৃত্ত করার চেষ্টা করলেন না ।  আমি এক ধরনের বিস্ময় নিয়ে দেখলাম মানুষ যেভাবে সার্কাস দেখে তারা সবাই ঘুরে ঘুরে সেই সার্কাসটি দেখে গেলেন । 
এ শিক্ষকরা কেউ কিন্তু আমাদের দূরের মানুষ নন ।  তারা সবাই আমার খুব কাছের মানুষ ।  আমরা দীর্ঘদিন পাশাপাশি বিশ্ববিদ্যালয়ের কাজ করেছি ,  গণিত অলিম্পিয়াড করতে সারা দেশে ঘুরে বেড়িয়েছি ,  এক গাড়ীতে করে ঢাকা গিয়েছি ,  ফিরে এসেছি ,  গাড়ি অ্যাক্সিডেন্টে পড়েছি ।  জামায়াত বিএনপির দুঃসহ সময়ে আমরা টুইসডে আড্ডার প্রচলন করেছি ,  সেখানে একসাথে রাজা উজির মেরেছি ।  আমাদের আপনজন অসুস্থ হলে তারা হাসপাতালে দিনের পর দিন বসে থেকেছে ।  তাদের পরিবারের কেউ অসুস্থ হলে আমরা তাকে দেখতে গিয়েছি ।  ছেলে মেয়ের বিয়েতে গিয়েছি ।  এখন তারা অনেক দূরের মানুষ ,  বিশ্ববিদ্যালয় ক্যাম্পাসে তাদের সঙ্গে দেখা হলে তারা না দেখার ভান করে চলে যান ।  আগে হোক পরে হোক বর্তমান ভাইস চ্যান্সেলর একদিন চলে যাবেন ,  আমরা সব শিক্ষকেরা থাকব ।  আমাদের ভেতরে যে বিশাল দূরত্ব তৈরি হয়েছে সেই দূরত্ব নিয়ে একটি বিশ্ববিদ্যালয় কেমন করে চলবে ? 
খবর পেয়ে এক সময় সাংবাদিকেরা টেলিভিশন ক্যামেরা নিয়ে আসতে শুরু করলেন ।  ততক্ষণে যা ঘটার ঘটে গেছে ।  ছাত্রলীগের ছেলেদের স্লোগান ছাড়া আর কিছু নেই ।  ক্ষুব্ধ শিক্ষকেরা তাদের ক্রুদ্ধ প্রতিক্রিয়ার কথা জানালেন ।  স্লোগানের কারণে সেগুলোও চাপা পড়ার উপক্রম হলো ।  আমি তখনও একই জায়গায় বসে আছি ।  মাঝে মাঝেই আকাশ ভেঙ্গে বৃষ্টি পড়ছে ।  বৃষ্টি আমার খুব প্রিয় ,  আমি চুপচাপ সেই বৃষ্টিতে বসে রইলাম ।  কী করব বুঝতে পারছি না !  সাংবাদিকেরা ঘুরেফিরে কাছে এসে আমার বক্তব্য শুনতে চাইলেন ।  আমি তাদের বললাম ,  আমার বলার কিছু নেই ।  আমি শুধু একজন দর্শক ।  শিক্ষকদের এ আন্দোলনে আমার কোনো ভূমিকা নেই ,  তাদের জন্যে সহমর্মিতা জানানো ছাড়া আমি কিছু করিনি ।  তারপরও সাংবাদিকেরা ঘুরেফিরে আমার কাছে ফিরে এলেন ।  বললেন ,   “ আপনি এখানে বসে থেকে সব দেখেছেন ।  আপনার কিছু একটা বলতে হবে ।  ”  আমি বাধ্য হয়ে তখন তাদের সাথে কথা বললাম ,  যতদূর মনে পড়ে শেষ বাক্যটি ছিল এ রকম ,   “ আমি আজকে যাদের দেখেছি ,  তাদের একজনও যদি সত্যি সত্যি আমাদের ছাত্র হয়ে থাকে তাহলে আমাদের গলায় দড়ি দেওয়া উচিত ।  ”  আমার এ কথাটির কারণে অনেকেই মনে খুব কষ্ট পেয়েছেন ।  এখন বুঝতে পারছি এ রকম একটি কঠিন কথা বলা মোটেই ঠিক হয়নি । 
সারাটি দিন খুব মন খারাপ ছিল ।  আমাদের নিজেদের ছাত্ররা তাদের শিক্ষকের ওপর এভাবে হামলা করবে এটি আমি নিজের চোখে না দেখলে কখনও বিশ্বাস করতাম না ।  নিজেকে সান্ত্বনা দিয়ে বোঝালাম ,  এ হৃদয়বিদারক ঘটনার হয়তো একটা ভালো দিক আছে ।  আন্দোলন করা শিক্ষকরা যে বিষয়টা প্রমাণ করার চেষ্টা করেছেন ,  সেটি এখন নিজে থেকে প্রমাণিত হয়ে গেল ।  যখন সবাই দেখবেন একজন ভাইস চ্যান্সেলর তার চেয়ারে বসে থাকা নিশ্চিত করতে ছাত্রলীগের মাস্তানদের দিয়ে তাদের শিক্ষকদের ওপর হামলা করান ,  তখন সবাই নিশ্চয়ই আসল ব্যাপারটা বুঝে ফেলবেন ।  সরকার নিশ্চয়ই এ রকম একজন ভাইস চ্যান্সেলরকে দায়িত্বে রাখতে চাইবে না ।  আন্দোলনরত শিক্ষকরা যেটি চাইছেন ,  স্বাভাবিকভাবেই সেটি ঘটে যাবে । 
মজার ব্যাপার হলো ,  আমি প্রথমে খবর পেলাম ভাইস চ্যান্সেলর হামলাকারী ছাত্রদের ধন্যবাদ জানালেন বিশ্ববিদ্যালয়ে শিক্ষার পরিবেশ ফিরিয়ে আনার জন্য ।  আমার জন্য আরও বিস্ময় অপেক্ষা করছিল ।  খবর পেলাম ,  শিক্ষামন্ত্রী কোনো একটা সভায় ছাত্রলীগ কর্মীদের আচরণের জন্য দুঃখ প্রকাশ করার সঙ্গে সঙ্গে বলেছেন ,  ভাইস চ্যান্সেলরের ওপর শিক্ষকদের হামলা করার কাজটি মোটেও উচিত হয়নি ।  শুনে আমি আকাশ থেকে পড়লাম ।  এ দেশের একজন শিক্ষামন্ত্রী সত্যি সত্যি বিশ্বাস করেন ,  অসংখ্য মারমুখো ছাত্রলীগ কর্মীর মাঝখানে বিশ্ববিদ্যালয়ের কয়েকজন বয়স্ক শিক্ষক - শিক্ষিকার পক্ষে ভাইস চ্যান্সেলরের ওপর হামলা করা সম্ভব !  শিক্ষামন্ত্রীর কথা শুনে আমি কি হাসব ,  নাকি গলা ছেড়ে কাঁদব বুঝতে পারিনি । 
দেশের একজন শিক্ষামন্ত্রী কীভাবে এ রকম আজগুবি একটা বিষয় বিশ্বাস করতে পারেন ,  সেটা অবশ্যি আমি পরদিন ভোরবেলাতেই বুঝতে পেরেছিলাম ।  অনলাইনে খবরটি নিশ্চয় আগেই ছাপা হয়েছে আমি দেখিনি ।  সারাদেশের সব পত্রপত্রিকা যখন ছাত্রলীগের এ হামলার নিন্দা করে খবর ছাপিয়েছে ,  সব টিভি চ্যানেল যখন খুব গুরুত্ব দিয়ে খবরটি প্রচার করেছে ,  তখন প্রথম আলো তাদের খবরের শিরোনাম করেছে এভাবে  “ ছাত্রলীগের হাতে শিক্ষক এবং শিক্ষকের হাতে উপাচার্য লাঞ্ছিত ।  ”  প্রথম আলো এ দেশের মূলধারার পত্রিকা ।  এ দেশের মূলধারার অনেক মানুষ এ পত্রিকা পড়েন ।  তাদের সার্কুলেশন বিশাল ।  কাজেই ঘটনার পরদিন বাংলাদেশের অসংখ্য মানুষ জেনে গেলেন বিশ্ববিদ্যালয়ের শিক্ষকরা এতই নিকৃষ্ট শ্রেণীর প্রজাতি যে ,  তারা ভাইস চ্যান্সেলরকে লাঞ্ছনা করতে সংকোচ বোধ করেন না ।  প্রথম আলোর ইতিহাসে এই প্রথমবার ছাত্রলীগের দুষ্কর্মের বর্ণনা  “ হা - বিতং ”  করে ছাপা হলো না ! 
মনে আছে ,  আমি তখন মনে মনে খুব লম্বা একটা দীর্ঘশ্বাস ফেলেছিলাম ।  কারণ সত্যিকারের ঘটনাটি যখন ঘটে তখন সেখানে কোনো সাংবাদিক বা টেলিভিশন ক্যামেরা ছিল না ।  কাজেই যার যা ইচ্ছা তাই বলতে পারবে ,  আর সে কথা বিশ্বাস করে যার যা ইচ্ছা তাই লিখে বসে থাকতে পারবে ।  ঘটনার প্রতিবাদ করে কোনো লাভ নেই ।  অন্যায় কিছু ঘটলে সংবাদপত্রের মাধ্যমে তার প্রতিবাদ করা হয় ।  একটা সংবাদপত্র যখন অন্যায় করে তখন হঠাৎ করে তার প্রতিবাদ করার কোনো জায়গা থাকে না ! 
 “ ধর্মের কল বাতাসে নড়ে ”  বলে একটা কথা আছে ।  আমি কথাটাকে আগে গুরুত্ব দিইনি ।  কিন্তু হঠাৎ দেখতে পেলাম বিশ্ববিদ্যালয়ের ধর্মের কলটি বাতাসে নড়তে শুরু করেছে ।  কয়েক বছর আগে আমরা বিশ্ববিদ্যালয়ের নানা জায়গায় সিসি টিভি বসিয়েছিলাম ।  তার ফুটেজ বের করে আমরা হঠাৎ সেখানে পুরো ঘটনার একটা ভিডিও পেয়ে গেলাম ।  সেখানে অন্য অনেক কিছুর সঙ্গে দেখা গেল ছাত্রলীগ কর্মীরা একজন অধ্যাপকের দুই হাত ধরে রেখেছে এবং স্বয়ং ভাইস চ্যান্সেলর সেই অধ্যাপকের কলার ধরে ধাক্কাধাক্কি করছেন ।  শুধু তাই নয়; সেই অধ্যাপককে ছাত্রলীগের ছেলেরা আক্ষরিক অর্থে ছুড়ে ফেলে দিয়েছে এবং আরেকজন শিক্ষক সময়মতো তার মাথাটা ধরে না ফেললে কী হতো আমরা এখনও জানি না !  সিসিটিভির সেই ফুটেজ কতজন দেখেছেন ,  জানা নেই ।  শিক্ষামন্ত্রী দেখার সুযোগ পেয়েছেন কী না কিংবা দেখে থাকলে বিশ্ববিদ্যালয়ের শিক্ষকদের সম্পর্কে তার মনোভাবের পরিবর্তন করেছেন কী না আমার জানার কৌতূহল ছিল ! 
ভাইস চ্যান্সেলর শুরুতে ছাত্রলীগের দুর্বৃত্তদের সচেতন শিক্ষার্থী হিসেবে প্রশংসা করে থাকলেও প্রধানমন্ত্রী তাদের সরাসরি আগাছা হিসেবে উপড়ে ফেলার পরামর্শ দিলেন ।  কেন্দ্রীয় ছাত্রলীগ তিনজনকে বহিষ্কার করল ।  চক্ষুলজ্জার খাতিরে ভাইস চ্যান্সেলরও চারজনকে বহিষ্কার করলেন  ( তারা অবশ্যি নিয়মিত পরীক্ষা দিয়ে যাচ্ছে )  ।  দেশের কাছে অন্তত একটি বিষয় জানানো সম্ভব হলো ,  সত্যি সত্যি ছাত্রলীগের ছেলেরা তাদের শিক্ষকদের ওপর হামলা করেছিল । 
আমার একটিই প্রশ্ন ,   “ কেন করেছিল ?  ”  মজার ব্যাপার হলো ,  সেটি নিয়ে কারও মাথাব্যথা নেই ।  ছাত্রলীগের ছেলেরা ঘোরতর অন্যায় করেছিল ,  তাদের শাস্তি দিতে হবে ,  সেটাই হয়ে গেল মূল বিষয় ।  শিক্ষকদের এ নিরামিষ ধরনের গান্ধীবাদী আন্দোলনের সঙ্গে আমি সেভাবে যুক্ত ছিলাম না ।  শুধু একদিন দূর থেকে বসে দেখার চেষ্টা করে সারাজীবনের জন্য একটা ভয়ঙ্কর অভিজ্ঞতা নিয়ে এসেছি ।  আমার বাসায় টেলিভিশন নেই ,  আমি ফেসবুক করি না ।  কাজেই বিষয়টি নিয়ে কী ধরনের আলোড়ন হয়েছে আমি জানি না ।  কিন্তু পরদিন ঢাকা থেকে অনেককেই সিলেটে চলে আসতে দেখে একটু আঁচ করতে পেরেছিলাম ।  সাংবাদিকরা আমার পিছু ছাড়েন না এবং আমি তোতা পাখির মতো শুধু একটা কথাই বলে গেছি ,  ছাত্রলীগের কর্মীরা যে অন্যায় করেছে ,  তার থেকে একশ ’  গুণ বেশি অন্যায় করেছেন যারা তাদের ব্যবহার করেছেন তারা ।  কাজেই মূল অপরাধীর শাস্তি না দিয়ে শুধু ছাত্রলীগের ছেলেদের শাস্তি দিলে প্রকৃত অপরাধীর শাস্তি দেওয়া হবে না ।  আমি মোটামুটি বিস্ময় নিয়ে আবিষ্কার করলাম ,  পেছন থেকে গডফাদাররা কী করেছে সেটি নিয়ে কারও মাথাব্যথা নেই ।  সামনাসামনি লাঠিয়াল বাহিনী কী করেছে সেটি নিয়ে সবার একমাত্র মাথাব্যথা । 
যাই হোক ,  এ নিরামিষ আন্দোলনে শিক্ষকরা যেহেতু কখনোই ক্লাস - পরীক্ষা বন্ধ করেননি; তাই ছাত্ররা কোনোভাবেই ক্ষতিগ্রস্ত হয়নি ।  সে কারণে তাদের সেটা নিয়ে কোনো মাথাব্যথা ছিল না ।  কিন্তু যখন শিক্ষকরা ছাত্রলীগ কর্মীদের হাতে নিগৃহীত হলেন তারা হঠাৎ নড়েচড়ে বসেছে ।  একজন ছাত্র কখনোই তার শিক্ষকের অপমান সহ্য করে না ।  কাজেই খুব স্বাভাবিকভাবেই তারা ক্ষুব্ধ হয়ে বের হয়ে এসেছে ।  তারা কী করবে আমাদের জানা নেই ।  তাই সামনের দিনগুলোতে এ বিশ্ববিদ্যালয়ের কপালে কী আছে আমরা কেউ জানি না । 
শুধু একটা বিষয় জানি ,  এ বিশ্ববিদ্যালয়ে নানা দলের নানা মতের শিক্ষকেরা পাশাপাশি থাকতেন ,  এখন তাদের ভেতর যোজন যোজন দূরত্ব ।  আমি কখনোই এ রকম বিশ্ববিদ্যালয়ের স্বপ্ন দেখিনি ! 
২ . 
৩০ আগস্ট যখন ছাত্রলীগের ছাত্ররা শিক্ষকদের ওপর হামলা করেছে আমি তখন হতবাক হয়ে কাছাকাছি একটা জায়গায় বসেছিলাম ।  মাঝেমধ্যে অঝোর ধারায় বৃষ্টি হয়েছে ।  আমি একা একা সেই বৃষ্টিতে বসে থেকেছি ।  প্রশ্ন ফাঁস নিয়ে প্রতিবাদ করার সময় আমি একদিন শহীদ মিনারে বসে ছিলাম ।  সেদিনও এভাবে বৃষ্টি হয়েছিল ।  আমি বৃষ্টিকে ভালোবাসি ,  তাই মনে হয় বৃষ্টিও আমাকে ভালোবাসে ।  যাই হোক আমার সেই একাকী বৃষ্টিতে ভিজে ঝড়ো - কাক হয়ে থাকার ছবিটি মনে হয় ব্যাপকভাবে প্রচার হয়েছে এবং কোনো এক অজ্ঞাত কারণে সবার মনে খুব দাগ কেটেছে ।  ডেইলি স্টার পত্রিকার প্রথম পৃষ্ঠাতেও আমার সেই বিপর্যস্ত ভঙ্গিতে বসে থাকার ছবিটি ছাপা হয়েছে এবং সত্যি কথা বলতে কি ,  সেই ছবি দেখে আমি নিজেও চমকে উঠেছিলাম ! 
এরপর আমি সারাদেশের অসংখ্য মানুষের কাছ থেকে সমবেদনার সাড়া পেয়েছি ।  আমি জানি ,  আমি অসংখ্য মানুষের চক্ষুশূল ,  সেটি আমাকে বিন্দুমাত্র বিচলিত করে না ।  কারণ আমি তাদের বিপরীতে এই দেশের অসংখ্য মানুষ  –  বিশেষ করে তরুণ প্রজন্ম এবং শিশু - কিশোরের ভালোবাসা পেয়েছি ।  আমি তাদের সবাইকে জানাতে চাই ,  এই দেশ ,  দেশের মানুষ নিয়ে আমার ভেতরে কোনো হতাশা নেই ।  আমি মোটেও হতোদ্যম নই ,  আমি নিজেকে কখনোই পরাজিত একজন মানুষ ভাবি না ।  আমার সেই বিপর্যস্ত ঝড়ো কাকের ছবি দেখে কেউ যেন ভুল না বোঝে ! 
বেঁচে থাকতে হলে মাঝেমধ্যে ঝড়ঝাপটা সইতে হয় ।  কিন্তু সেই ঝড়ঝাপটার কারণে একজন মানুষ কখনও ভেঙে পড়ে না !  কী কারণ জানা নেই ,  আমি এ দেশের অসংখ্য মানুষের ভালোবাসা পেয়েছি ,  সেই ভালোবাসা আমি কীভাবে তাদের ফিরিয়ে দেব ভেবে কূল পাই না ! 
আমার মনে হয় না ,  এই বাংলাদেশে আমার চাইতে আশাবাদী কেউ আছে ,  কিংবা আমার চাইতে আনন্দে কেউ আছেন ! 





মানুষের ভালোবাসা অসাধারণ বিষয়  –  মুহম্মদ জাফর ইকবাল



মুহম্মদ জাফর ইকবাল স্যারের ৫৯তম জন্মদিন উপলক্ষে ২৩ ডিসেম্বর ২০১১ তারিখে সমকাল পত্রিকায় প্রকাশিত সাক্ষাৎকার ।  সাক্ষাৎকার গ্রহণ করেছেন সিরাজুল ইসলাম আবেদ
 >  উচ্চ শিক্ষার জন্য পাড়ি জমালেন যুক্তরাষ্ট্রে ।  পড়াশোনা শেষে কর্মজীবনেও প্রবেশ করলেন সেখানেই ।  কিন্তু ১৯৯৪ সালে দেশে ফিরে এসে শুরু করলেন নতুন জীবন কোনো বিশেষ স্বপ্ন বা বোধ দ্বারা তাড়িত হয়েছিলেন কি ? 
 >  >  অনেকেই আমাকে এই প্রশ্নটি করে এবং আমার মনে হয় আমি কাউকেই বিষয়টি বোঝাতে পারি না ।   ‘ কোনো বিশেষ স্বপ্নবোধ দ্বারা তাড়িত হয়ে ’  আমি দেশে ফিরে আসিনি ,  আমি দেশে ফিরে এসেছি কারণ এটা আমার দেশ ।  একটা উদাহরণ দিলে বিষয়টি পরিষ্কার হবে ।  একজন মানুষের মা যদি সাদাসিধে অশিক্ষিতা বৃদ্ধা একজন মহিলা হয় ,  তখন মানুষটি কিন্তু ফিটফাট সুন্দরী কমবয়সী একজন মহিলা খুঁজে বের করে না মা ডাকার জন্য !  যখন মায়ের কাছে যেতে ইচ্ছে করে সেই সাদাসিধে অশিক্ষিতা বৃদ্ধা মহিলার কাছে গিয়েই তার পায়ের কাছে বসে থাকে ।  এখানেও তাই ,  যুক্তরাষ্ট্রের হাইফাই পরিবেশে যত ভালো ভালো বিষয়ই থাকুক সেটা তো আমার দেশ নয় ।  আমার যদি আকাশ কালো করে আসা মেঘ ,  ঝমঝম বৃষ্টি ,  ব্যাঙের ডাক আর কালো শ্যামলা মানুষ দেখার ইচ্ছা করে ,  আমি কী করব ? 
কাজেই আবার একবার বোঝানোর চেষ্টা করি ,  আমি কোনো বড় উদ্দেশ্য বা স্বপ্ন নিয়ে দেশে ফিরে আসিনি ।  নিজের দেশে থাকার জন্য ফিরে এসেছি ।  অত্যন্ত চমৎকার একটা জীবনের লোভে নিজের দেশে থাকার আনন্দটুকু হারাতে আমি রাজি নই ।  আমি এত বেশি বোকা না । 

 >  দেশে ফিরে নিজের স্বপ্ন পূরণে কতটা এগোলেন ? 
 >  >  যেহেতু স্বপ্ন নিয়ে আসিনি তাই স্বপ্ন পূরণ বিষয়টি আসে না ।  তবে দেশে ফিরে এসে বিশ্ববিদ্যালয়ে শিক্ষকতা করতে করতে অনেকের সঙ্গে পরিচয় হয়েছে ,  দিন চলতে চলতে নতুন নতুন পরিকল্পনা মাথায় এসেছে কিছু কিছু বাস্তবায়িত হয়েছে ,  কিছু হয়নি !  সবাইকে নিয়ে এখন নতুন নতুন স্বপ্ন দেখি কিছু পূরণ হবে ,  কিছু হবে না ।  এখানে একটা বিষয় পরিষ্কার করে বলে দেওয়া দরকার ,  স্বপ্ন পূরণ হতেই হবে সেটা কিন্তু সত্যি নয় ।  স্বপ্ন দেখতে হয় আর সেটার জন্য কাজ করতে হয় সেটা হচ্ছে সত্যি । 
 >  স্বাধীনতার ৪০ বছর পর আমাদের অর্জন নিয়ে অনেক প্রশ্ন আছে ,  হতাশাও কম নেই ।  এমন বাস্তবতাতেও আমরা যতটুকু দেখি ,  আপনি অসম্ভব আশাবাদী একজন মানুষ ।  এবং যে তারুণ্যকে কেউ কেউ সমাজের ঘুণে ধরা অংশ হিসেবে দেখতে চান আপনার পদচারণা সেই তারুণ্যকে কেন্দ্র করে লেখালেখি বা কর্মকাণ্ড সব সময় তাদের সঙ্গে কেন ? 
 >  >  আমি আলাদাভাবে যুক্তিহীন বারাবাড়ি আশাবাদী মানুষ সেটি সত্যি নয় আমি যে জীবনের ভেতর দিয়ে এসেছি সেখানে অন্য রকম কিছু হওয়াটাই অস্বাভাবিক ।  ১৯৭১ সালে তাড়া খাওয়া পশুর মতো ছুটে বেড়িয়েছি ,  একটি দিন শেষ হওয়ার পর অন্য একটা দিন শুরু হবে কি - না জানতাম না !  যুদ্ধ শেষ হওয়ার পর উদ্বাস্তুর মতো ঘুরে বেড়িয়েছি ,  রক্ষীবাহিনী বাড়ি থেকে বের করে দেওয়ার পর রাস্তায় রাত কাটিয়েছি ,  পরের বেলা কোথা থেকে খাবার আসবে জানতাম না ,  এমন দিন গিয়েছে যে ,  বাসায় একটা শার্ট ,  সেটা পরে কখনও বড় ভাই বাইরে গেছে ,  সে ফিরে এলে সেই শার্ট পরে আমি বাইরে গেছি ।  আমাদের খুব সৌভাগ্য যে ,  আমরা একটা অসাধারণ মা পেয়েছি ,  যিনি আমাদের পুরো পরিবারটাকে ধরে রেখেছেন এবং আমরা টিকে গেছি ।  এই দেশে সেই দুঃসময়ে অসংখ্য পরিবার ধ্বংস হয়ে গেছে ।  সেই ভয়ঙ্কর পরিবেশে আমি কিংবা আমরা যারা বেঁচে এসেছি তাদের কে ভয় দেখাবে ?  কে হতাশ করবে ?  সব বুড়ো মানুষই তারুণ্যকে ঘুণে ধরা বলে ।  এখন যারা তরুণদের গালাগাল করেন তারা যখন কম বয়সী ছিলেন তখন তাদের বাবা - চাচারা তাদের গালাগাল করেছেন !  কাজেই এগুলোকে আমি সিরিয়াসলি নিই না ।  আমি বিশ্বাস করি ,  সবার ভেতরেই একজন ভালো মানুষ থাকে ,  তাকে ঠিকভাবে স্পর্শ করলেই সে বের হয়ে আসে । 
আমার  ‘ পদচারণা ’  বা কর্মকাণ্ড সব সময় তারুণ্যকে কেন্দ্র করে ,  কারণ আমার সেটাই ভালো লাগে ।  একজন বুড়ো মানুষকে নতুন করে কিন্তু শেখানো যায় না কিন্তু কম বয়সী তরুণরা কিন্তু নতুন কিছু শিখতে রাজি আছে ।  স্বপ্ন দেখতে রাজি আছে । 
 >  তরুণদের পাশে দাঁড়াতে গিয়ে প্রতিষ্ঠানের বিরুদ্ধে আপনাকে দাঁড়াতে হয়েছে; দাঁড়িয়েছেন যুদ্ধাপরাধীদের বিচারের দাবিতেও হুমকি - ধমকিও শুনতে হয়েছে ,  নিজেকে কখনও বিপন্ন মনে হয়েছে কি ? 
 >  >  না ,  নিজেকে কখনই বিপন্ন মনে হয়নি ,  প্রশ্নই ওঠে না ।  যখনই দুঃসময় এসেছে তখন চারপাশে আরও বেশি মানুষ এসে আরও নতুনভাবে সাহায্যের হাত বাড়িয়েছে ।  আজকাল ইন্টারনেটে তরুণরা অনেক বেশি সময় কাটায় আমি শুনেছি সেখানে কেউ যখন আমার বিরুদ্ধে  [ কিংবা আমার পরিবারের বিরুদ্ধে ]  একটা কুৎসিত কথা বলে তখন অসংখ্য তরুণ সেটাকে তাদের মতো করে প্রতিবাদ করে ।  মানুষের ভালোবাসা একটি অসাধারণ বিষয় ,  আমি সেই ভালোবাসাটুকু অনুভব করতে পারি ।  আমি সব সময় সৃষ্টিকর্তাকে বলি তিনি যেন আমাকে সেই শক্তিটুকু দেন যেন আমি কখনও কারও ভালোবাসার অমর্যাদা না করি । 
 >  এবার একটু ভিন্ন প্রসঙ্গে আসা যাক মাত্র ৭ বছর বয়সে সায়েন্স ফিকশন লেখা দিয়ে শুরু করে ছিলেন লেখালেখি ? 
 >  >  মনে হয় এটা জেনেটিক ।  বাবা লিখতেন ,  মা লেখেন ,  ভাইয়েরা লেখে ,  বোনেরাও লেখে ,  এখন তাদের ছেলেমেয়েরাও লেখে !  আমরা বইয়ের মাঝে বড় হয়েছি ,  কাজেই বই পড়তে পড়তে লেখার ইচ্ছে করবে সেটাই স্বাভাবিক ।  পরিবারে সেটা নিয়ে উৎসাহ দেওয়া হয়েছে তাই লেখালেখি করেছি ।  সত্যি কথা বলতে কী ,  লেখালেখি না করাটাই হয়তো অস্বাভাবিক হতো । 
তবে লেখালেখি করে লেখক হিসেবে পরিচিতি হবে সেটা কখনোই মাথায় ছিল না ,  লেখালেখি করেছি মনের আনন্দে ! 
 >  দীপু নাম্বার টু ’ র দীপু বা কাজলের দিনরাত্রির কাজল কিংবা আমি তপু ’ র তপুর মধ্যে মুহম্মদ জাফর ইকবালের কৈশোরকে দেখার সুযোগ কতটুকু ? 
 >  >  কিশোর উপন্যাসের প্রায় সবগুলোতেই আমার  [ কিংবা আমার প্রজন্মের ]  কৈশোরের ছাপ পাওয়া যেতে পারে ।  তবে  ‘ কাজলের দিনরাত্রি ’  বা  ‘ আমি তপু ’  একটু ব্যতিক্রম এই বই দুটির চরিত্রগুলোর যে জটিলতার ভেতর দিয়ে যেতে হয়েছে আমার জীবনে কখনোই সেই জটিলতা ছিল না ! 
 >  কৈশোর পেরিয়ে যৌবনে পা রাখছেন ,  সে সময় শুরু হলো মুক্তিযুদ্ধ ।  আপনার বাবা যুদ্ধে গেলেন ,  আপনি গেলেন না ? 
 >  >  আমার বাবা যে সরাসরি মুক্তিযুদ্ধে গিয়ে অস্ত্র হাতে পাকিস্তানিদের সঙ্গে যুদ্ধ করেছেন তা নয় ।  পুলিশ অফিসার ছিলেন ,  সেই হিসেবে মুক্তিযোদ্ধাদের সাহায্য করেছেন ,  যার জন্য পাকিস্তানি মিলিটারির হাতে প্রাণ দিতে হয়েছে । 
আমি মুক্তিযুদ্ধে যোগ দিতে অনেক চেষ্টা করেছিলাম ,  পারিনি ।  সবার কপালে সবকিছু থাকে না ,  আমার কপালে এটা ছিল না ।  সৃষ্টিকর্তা আমার সব ইচ্ছা পূরণ করেছেন ,  এটা করেননি ,  কেন করেননি জানি না !   [ কে জানত পাকিস্তানিরা এত ভীরু ,  কাপুরুষ আর দুর্বল যে ,  মাত্র নয় মাসে লেজ গুটিয়ে পালিয়ে যাবে !  ] 
 >  মুক্তিযুদ্ধ - উত্তর বাংলাদেশ ,  ধ্বংসস্তূপের মধ্য দিয়ে নতুন এক রাষ্ট্রের পথচলা এবং আপনি বিশ্ববিদ্যালয় পুড়ূয়া এক শহীদ পরিবারের সন্তান সে দিনের সংগ্রামটা বলবেন কি ? 
 >  >  সেটি ছিল খুব কঠিন সময় ,  খানিকটা আগেই বলেছি ।  তখন বুঝতে পারিনি ,  এখন যখন পেছন ফিরে তাকাই তখন মাঝে মধ্যে অবিশ্বাস্য মনে হয় যে ,  কেমন করে আমরা টিকে ছিলাম ।  দুঃখ কষ্ট ঝামেলা দুর্বলতার কথা বলতে ভালো লাগে না ,  তাই সেগুলো আবার না বললাম ।  কিন্তু কেউ যেন মনে না করে সময়টুকু শুধু দুঃসময় ছিল একই সঙ্গে সেটি ছিল আমাদের স্বাধীন বাংলাদেশের মাথা তুলে দাঁড়ানোর সময় ।   ‘ গেরিলা ’  নামে যে অসাধারণ ছায়াছবিটি নাসিরুদ্দীন ইউসুফ তৈরি করেছেন তিনি তখন বিশ্ববিদ্যালয়ের ছাত্র ।  নাসিরুদ্দীন ইউসুফের পরিচালিত ,  সেলিম আল দীনের লেখা নাটকে আমিও অভিনয় করেছিলাম ,  যেটি টিএসসিতে মঞ্চস্থ হয়েছিল ।  নির্মলেন্দু গুণের কবিতার বই প্রেমাংশুর রক্ত চাই প্রকাশিত হলো ,  আমরা মুগ্ধ হয়ে সেই কবিতাগুলো পড়তাম ।  শাহাদত চৌধুরীর সম্পাদিত বিচিত্রা তখন একমাত্র সাময়িকী কী আধুনিক পত্রিকা !  আমার লেখা প্রথম ছোটগল্প  ‘ ছেলেমানুষী ’  প্রকাশিত হলো গর্বে মাটিতে আমার পা পড়ে না ।  গান ,  কবিতা ,  ছোটগল্প ,  নাটক ,  বিজ্ঞান সবকিছু নিয়ে সত্যিকারের রেনেসাঁ । 
 >  পত্রপত্রিকায় বিভিন্ন কলাম বা নিবন্ধে সমাজ এবং রাজনীতি সচেতন একজন প্রগতিশীল জাফর ইকবালকে আমরা পাই ।  এসব বিষয়কে উপজীব্য করে ঔপন্যাসিক হিসেবে আপনাকে আমরা পাই না …  । 
 >  >  পাবেন না !  ছোট বাচ্চারা আমাকে খুন করে ফেলবে ।  তারা আমাকে বলেছে সবাই বড়দের জন্য লেখে ,  খবরদার আপনি বড়দের জন্য লিখতে পারবেন না ।  আমাদের দেশের সাহিত্যিকদের জন্য আমি অবশ্য একটু দুঃখ অনুভব করি ,  খুবই সীমিত কিছু বিষয়ে আরও সীমিত প্রকাশ ভঙ্গিতে তাদের লিখতে হয় ।  এই মুহূর্তে পৃথিবীর অন্য সাহিত্যিকরা যেভাবে লিখতে পারেন ,  তাদের যে অবিশ্বাস্য স্বাধীনতা আছে ,  আমাদের লেখকদের তার বিন্দুমাত্র নেই । 
 >  আপনাদের বেড়ে ওঠা এবং বর্তমান প্রজন্মের বেড়ে ওঠা পরিবার ,  সমাজ এবং শিক্ষা প্রতিষ্ঠান সমস্যা কোথায় ,  যে কারণে একটা পর্যায়ে এসে তাদের অনেককেই হতাশায় পেয়ে বসছে ? 
 >  >  তাই নাকি ?  আমি তো জানি না !  যদি সত্যিই হয়ে থাকে তাহলে সম্ভবত সেটা একটা ফ্যাশন ।  আমি যখন ট্রেনে করে আসি এবং জানালা দিয়ে মাথা বের করে একটা কিশোর কিংবা কিশোরীকে কলা ,  ঝালমুড়ি ,  চিনা বাদাম ,  কিংবা খবরের কাগজ বিক্রি করতে দেখি ,  তাদের মাঝে বিন্দুমাত্র হতাশা দেখতে পাই না ,  তারা রীতিমতো যুদ্ধ করে যাচ্ছে ।  ভোরবেলা যখন গামেন্টের মেয়েরা হাসতে হাসতে কথা বলতে বলতে কাজ করতে যায় ,  তখনও আমি তাদের মাঝে কোনো হতাশা দেখি না ।  তারা কিন্তু সংগ্রাম করে যাচ্ছে । 
 ‘ হতাশা ’  নামের এই  ‘ বিলাসী ’  শব্দটি শুধু সেই তরুণদের ,  যারা পরিবার সমাজ আর শিক্ষা প্রতিষ্ঠানে সব সুযোগ পেয়েছে ।  আমি এই দলটিকে নিয়ে সময় নষ্ট করতে চাই না ।  শত ঝামেলার মাঝে থেকেও যারা কখনও হতাশ হয় না ,  তারা হচ্ছে সমাজের আসল শক্তি _  আমি আসলে তাদের মুখ চেয়ে থাকি ,  তাদের জন্য কাজ করি । 
 >  লিখলেন  ‘ মুক্তিযুদ্ধের ইতিহাস ’  ।  মাত্র ২২ পৃষ্ঠায় এত বড় একটা ক্যানভাসকে ধারণ !  ভেতরের গল্পটা বলবেন ? 
 >  >  ভেতরের গল্পটা সহজ ।  জোট সরকারের আমলের একটা শ্বাসরুদ্ধকর সময় ,  মুক্তিযুদ্ধকে অস্বীকার করার ,  অবমাননা করার সব রকম চেষ্টা চলছে ।  আমরা সমমনা বেশকিছু মানুষ বসেছি কী করা যায় সেটা নিয়ে কথা বলতে ।  অনেক সুন্দর সুন্দর পরিকল্পনা এসেছে ,  আমি তার মাঝে বললাম ,  আমাদের সবচেয়ে বড় অর্জন হচ্ছে মুক্তিযুদ্ধ ।  নতুন প্রজন্ম যদি আমাদের মুক্তিযুদ্ধের ইতিহাসটুকু জানে তাহলে তারা দেশের জন্য যে ভালোবাসা অনুভব করবে সেটি আর অন্য কোনোভাবে সম্ভব নয় ।  মুক্তিযুদ্ধের ইতিহাসটুকু হবে ছোট ,  যেন এক কাপ চা খেতে খেতে পড়ে ফেলতে পারবে ,  বাসের জন্য অপেক্ষা করতে করতে পড়ে ফেলতে পারবে কিংবা দুই ক্লাসের মাঝখানে পড়ে ফেলতে পারবে ।  প্রতিটি লাইনের রেফারেন্স থাকবে যেন কেউ এর সত্যতা নিয়ে প্রশ্ন তুলতে না পারে ।  ইতিহাসটি হবে এক ফর্মার নিউজপ্রিন্টের হ্যান্ডবিলের মতো ,  পড়ে ফেলে দিলেও ক্ষতি নেই ।  মূল্য হবে খুব কম যেন পয়সা খরচ না হয় ! 
যারা উপস্থিত ছিলেন তারা আমার প্রস্তাবটি লুফে নিলেন ,  কিন্তু নিউজপ্রিন্টের হ্যান্ডবিল করতে রাজি হলেন না সেটা যেন সংগ্রহ করে রাখে সেই রূপটি দেবেন বলে ঠিক করলেন ।  সেই ঘরটিতে একটি কম বয়সী বাচ্চা মেয়ে ছিল ,  সে ইতস্তত করে বলল ,   ‘ যদি সেই ইতিহাসটি জাফর ইকবাল স্যার লেখেন তাহলে আমাদের বয়সী ছেলেমেয়েরাও সেটা পড়ে ফেলবে ।  ’  তার কথাটা মেনে নিয়ে আমাকে দায়িত্ব দেওয়া হলো । 
এই হচ্ছে ইতিহাস ।  এটা লিখতে আমাকে যে পরিশ্রম করতে হয়েছে সেই পরিশ্রম করে দশটা সায়েন্স ফিকশন লেখা যেত ।  শেষ পর্যন্ত এক ফর্মার মাঝে আটকানো যায়নি ,  একটু বড় হয়ে গেছে ! 
 >  বাংলা একাডেমী পুরস্কার পাওয়ার পর একাডেমী মাঠেই তাৎক্ষণিক এক প্রতিক্রিয়ায় বলেছিলেন ভালো লাগছে কিন্তু একই সঙ্গে খারাপ লাগাও আছে ।  আহমদ ছফাকেই এ পুরস্কার দেওয়া হয়নি ?  এ ব্যাপারে বলবেন ? 
 >  >  তার মতো এত বড় লেখক পাননি ,  কিন্তু আমার মতো একজন পাতি লেখক পেয়ে গেল সেটা খুব লজ্জার বিষয় ।  বাংলা একাডেমীর পুরস্কার পাওয়ার পর প্রতি বছরই এই পুরস্কারের মনোনয়ন দেওয়ার জন্য আমার কাছে চিঠি পাঠানো হয় ।  মরণোত্তর পুরস্কার দেওয়ার প্রথা চালু করে আহমদ ছফাকে পুরস্কার দেওয়ার জন্য আমি অনেকবার প্রস্তাব দিয়েছি ,  আমার প্রস্তাবকে কেউ গুরুত্ব দেয়নি ।  আমার পুরস্কারের ব্যাপারে একটা মজার তথ্য আছে ।  আমাকে পুরস্কার দেওয়া হয়েছে  ‘ ভাষা ও সাহিত্যে বিজ্ঞানের ক্ষেত্রে উল্লেখযোগ্য অবদানের ’  জন্য ।  আমি যখন পুরস্কার পেয়েছি ,  তখন আমি মাত্র দুটি পাতলা জিলজিলে বিজ্ঞানের বই লিখেছি ,  এর জন্য কাউকে এত বড় পুরস্কার দেওয়া ঠিক নয় ।  আমার খুব লজ্জা লেগেছে ,  তাই এখন প্রতি বছরই বিজ্ঞানের ওপর লিখতে চেষ্টা করি যেন পুরস্কারটা হালাল হয় । 
আরও একটা বিষয় হয়তো বলা যায় ,  আগে জানতাম না এখন টের পেয়েছি পুরস্কার পাওয়ার জন্য অনেক লেখক নিজেরাই অনেক ধরাধরি করেন ,  সেটা দেখে আমার খুব অস্বস্তি হয় ।  অনেক বড় লেখক যেহেতু এই পুরস্কার পাননি তাই এই পুরস্কার না পাওয়াটাই তো অনেক সময় সম্মানজনক । 
 >  আমরা অনেক কিছুতেই প্রভাবিত হই _  ব্যক্তি ,  বিষয় ,  ঘটনা ।  আপনার জীবনে তেমন কিছু আছে কি ? 
 >  >  অবশ্যই আছে ,  অনেক কিছুই আছে ।  সেই ঘটনাগুলো আমি আমার লেখালেখিতে উল্লেখও করেছি ।  যেহেতু এই মুহূর্তে লেখালেখি নিয়ে আলোচনা হচ্ছে সেই বিষয়েই বলি । 
জাহানারা ইমাম নিউইয়র্ক গেছেন ,  আমার তার সঙ্গে খুব পরিচিত হওয়ার শখ ।  আমি তাই খুব কুণ্ঠিতভাবে তার কাছে গিয়ে বললাম ,   ‘ আপনি আমাকে চিনবেন না ,  আমার বড় ভাই হুমায়ূন আহমেদ বাংলাদেশের খুব বড় লেখক ,  আমি তার ছোটভাই মুহম্মদ জাফর ইকবাল ।  ’ 
জাহানারা ইমাম আমাকে থামিয়ে দিয়ে বললেন ,   ‘ আমি তোমাকেও চিনি ।  আমি তোমার সায়েন্স ফিকশন কপোট্রনিক সুখ দুঃখ পরেছি ’  তারপর আমার লেখালেখি নিয়ে খুব দয়ার্দ্র কিছু কথা বললেন ।  শুনে আমি একেবারে হকচকিয়ে গেলাম । 
আমি তখন আমেরিকায় থাকি ।  দুই - চারটা বই দেশে ছাপা হয়েছে ,  সেগুলো আমার হাত পর্যন্ত পেঁৗছায় না ,  দেখতে কেমন ,  পড়তে কেমন জানি না ।  কেউ পড়ছে কি - না তাও জানি না ।  জাহানারা ইমামের কথা শুনে আমার ভেতরে ম্যাজিকের মতো কিছু একটা ঘটে গেল ,  আমার মনে হলো তার মতো একজন মানুষ যদি আগ্রহ নিয়ে আমার বই পড়ে থাকেন তাহলে এখন থেকে আমি নিয়মিতভাবে লিখব । 
সেই থেকে আমি নিয়মিতভাবে লিখে আসছি ।  সব দায়দায়িত্ব শহীদ জননী জাহানারা ইমামের । 
 >  নিজের কোন পরিচয় ভালো লাগে ? 
 >  >  শিক্ষক । 
 >  আপনার নিজের রচনার মধ্যে কোনগুলো আপনার প্রিয় ? 
 >  >  আমি ঠিক জানি না এই প্রশ্নের উত্তর দেওয়া সম্ভব কি - না !  আমার স্মৃতি খুব দুর্বল ,  তাই আগে কী লিখেছি মনে থাকে না ।   [ খুব আশঙ্কা আছে ,  আগে লেখা কোনো একটা কাহিনী আবার লিখে ফেলব !  ]  কিছুদিন আগে হঠাৎ করে আমার পুরনো একটা বই পড়তে পড়তে মনে হলো ,   ‘ আরে ,  ভালোই তো লিখেছিলাম !  ’  কাজেই বলা যেতে পারে ,  যে লেখালেখিগুলো আমি ভুলে গেছি সেগুলো যথেষ্ঠ প্রিয় । 
 >  নিজের লেখালেখি নিয়ে আপনার ভবিষ্যৎ পরিকল্পনা কী ? 
 >  >  আমাদের বাচ্চাদের বিজ্ঞান এবং গণিতের পাঠ্যবইগুলোর ভাষা খুবই কটমটে বিজ্ঞানের সহজ বিষয়গুলোও জটিল করে লেখা হয় ।  আমার দুটি ইচ্ছা এবং পরিকল্পনার একটি হচ্ছে তাদের জন্য সহজ ভাষায় বিজ্ঞানের বইগুলো লিখে দেওয়া ।   [ কাজ শুরু করেছি !  ] 
 >  পরিণত পাঠকদের জন্য লিখতে আপনার দ্বিধা কেন ? 
 >  >  আমার কোনো দ্বিধা নেই ,  ভয় আছে ।  ছোট বাচ্চারা তাহলে আমাকে খুন করে ফেলবে ।  তারা যদি আমাকে অনুমতি দেয় তাহলে মুক্তিযুদ্ধের ওপর আমার একটা বড় উপন্যাস লেখার ইচ্ছা আছে ।  এটি হচ্ছে আমার জীবনের দ্বিতীয় ইচ্ছা ।  এটা যদি শেষ করতে পারি তাহলে আমি মনে করব আমার দায়িত্বের একটা ধাপ শেষ হলো ।  তখন পরের ধাপ নিয়ে কাজ শুরু করব । 
 >  আপনার প্রিয় লেখক কারা ? 
 >  >  এই প্রশ্নেরও মনে হয় উত্তর নেই ।  লেখকদের নাম বলে শেষ করা যাবে না ।  কোনো কোনো লেখক হয়তো শৈশবে বা কৈশোরে খুব প্রিয় ছিলেন ,  এখন বড় হয় গেছি বলে তার লেখা পড়ি না ,  কিন্তু আমার প্রিয় লেখকের তালিকায় অবশ্যই তার নাম থাকতে হবে ।  আবার এই মুহূর্তে যে লেখকের লেখা খুব আগ্রহ নিয়ে পড়ছি তার নামটিও থাকতে হবে ,  কাজেই তালিকাটি শেষ করতে পারব না ।  তবে প্রিয় কবির বেলায় কাজটি খুব সহজ ।  আমার প্রিয় কবি জীবনানন্দ দাশ ।  আগে সবসময় আমার ব্যাকপেকে তার একটা বই থাকত ,  এখন আমি আমার  ই - বুক রিড়ারে তার বই রাখি !   [ যারা ই - বুক রিডার বলতে কী বোঝায় জানেন না তাদের জন্য বলছি  :  পৃথিবীতে বই প্রকাশনার যুগে একটা বিপ্লব ঘটেছে ,  মানুষ আজকাল কাগজের বই না পড়ে ই - বুক রিডারে বই পড়া শুরু করেছে ।  এর মাঝে সেটা প্রায় বইয়ের মতো হয়ে গেছে ,  একটু অভ্যাস হয়ে গেলে কোনো সমস্যাই হয় না ।  শরহফষব একটি নির্দিষ্ট ব্র্যান্ড ,  তাদের ই - বুক রিডার থেকে যে কোনো সময় যে কোনো বই কিনে এক মিনিটের মাঝে পড়তে শুরু করা যায় ।  আগে বই কিনে রাখতাম পরে পড়ব বলে ,  পড়া হতো না ।  এখন বই কিনি আর পড়ি ।  কী মজা !  ] 
 >  কোন কোন লেখকের লেখায় অনুপ্রাণিত হয়েছেন ? 
 >  >  যার লেখাই পড়ে আনন্দ পেয়েছি তার লেখাতেই অনুপ্রাণিত হয়েছি ।  একটি বই যদি আলাদা করে উল্লেখ করতে হয় তাহলে সেটা মার্ক টোয়েনের লেখা টম সয়ার ।  কৈশোরে সেই বই পড়ে আমার মাথা ওলটপালট হয়ে গিয়েছিল সেই থেকে আমি তার মতো করে লেখার চেষ্টা করে যাচ্ছি । 
 >  সমকালের পক্ষ থেকে আপনাকে ৫৯তম জন্মদিনের শুভেচ্ছা । 
 >  >  দিলেন তো মনে করিয়ে ।  মনে ছিল না ভালোই ছিলাম !  এই বয়সে কে জন্মদিনের কথা মনে করতে চায় ? 
মূল লেখার লিংক :  http :  /  / bit . ly / 13izKBG





ওদের নিয়ে কেন স্বপ্ন দেখব না ?  



 ‘ তরুণ প্রজন্ম ’  বললেই আমাদের চোখে টি - শার্ট পরা সুদর্শন কিছু তরুণ ও উজ্জ্বল রঙের ফতুয়া পরা হাসিখুশি কিছু তরুণীর চেহারা ভেসে ওঠে ।  আমাদের দেশে মোবাইল ফোন আসার পর কোম্পানিগুলো পত্রপত্রিকা ও টেলিভিশনে সবচেয়ে বেশি বিজ্ঞাপন দিয়েছে ,  আর এ বিজ্ঞাপনের কারণেই সম্ভবত তরুণ - তরুণীদের এ ছবি আমাদের মস্তিষ্কে গেঁথে গেছে ।  বিশ্ববিদ্যালয়ের শিক্ষক হিসেবে আমি অবশ্য বিজ্ঞাপনের তরুণ প্রজন্মের সবচেয়ে কাছাকাছি বাস করি ,  তাই মাঝেমধ্যেই আমি ভুলে যাই যে ছবিটি সম্পূর্ণ নয় । 
সৌদি আরবে মাত্র কয়েক দিন আগে আটজন বাংলাদেশির শিরশ্ছেদ করা হয়েছে  ( খোদা যেন আমার ওপর করুণা করেন ,  জীবনে আর কোনো দিন যেন আমাকে এ শব্দটি লিখতে না হয় )  ,  পত্রপত্রিকায় তাঁদের যে বয়স লেখা হয়েছে ,  তাতে তাঁদের কিন্তু আমাদের তরুণ প্রজন্মের মাঝেই ফেলতে হবে ।  বাংলাদেশের ঠিক কতজন মানুষ প্রবাসে আছেন ,  এর সঠিক পরিসংখ্যান নেই ।  ৬০ থেকে ৮০ লাখ ,  এ রকম একটা সংখ্যা শুনে থাকি ।  এই বিশালসংখ্যক মানুষের একটা বড় অংশ আমাদের তরুণ প্রজন্মের অংশ ,  আমি তাঁদের নিয়ে কোনো স্বপ্ন দেখতে পারি না ।  আমি জানি ,  অত্যন্ত অল্প কিছু অর্থের জন্য তাঁরা মধ্যপ্রাচ্যের মধ্যযুগীয় দেশে পরিবার - পরিজন ছাড়া নিঃসঙ্গ একধরনের জীবন যাপন করেন ।  এ দেশের অর্থের সবচেয়ে বড় অংশটুকু তাঁদের শ্রম দিয়ে আসে ।  কিন্তু এ দুর্ভাগা মানুষগুলোর জন্য এ দেশের সরকারের বিন্দুমাত্র মমতা নেই ।  সৌদি আরবে আটজন বাংলাদেশির নিষ্ঠুর হত্যাকাণ্ডের পর আমাদের পররাষ্ট্রসচিব ঘোষণা দিয়েছেন ,  সবকিছু ঠিকভাবে হয়েছে ।  আমরা আমাদের কমনসেন্স দিয়ে জানি ,  ভয়ংকর একটি অবিচার হয়েছে ,  টুকরো টুকরো ঘটনার যেসব ছিটেফোঁটা আমাদের পত্রপত্রিকায় ছাপা হয়েছে ,  সেখান থেকে আমরা কোনোভাবেই হিসাব মেলাতে পারি না ।  বিদেশের মাটিতে কষ্ট করে বেঁচে থাকা এই বিশাল তরুণ প্রজন্ম নিয়ে আমার ভেতরে কোনো স্বপ্ন নেই ,  কিন্তু দুঃখ ,  বেদনা ও ক্ষোভ আছে । 
বাংলাদেশের অর্থের জোগান দেওয়ার জন্য প্রবাসী শ্রমিকের পরপরই যাঁরা কাজ করে যাচ্ছেন ,  তাঁরা হচ্ছেন আমাদের গার্মেন্টসের মেয়েরা ।  গার্মেন্টস ফ্যাক্টরির কাজ শেষ হওয়ার পর দল বেঁধে যখন এই মেয়েরা কথা বলতে বলতে হাসতে হাসতে তাঁদের ঘরে ফিরে যেতে থাকেন ,  যারা তাঁদের দেখেছে তারা সবাই জানে ,  এ মেয়েগুলোর প্রায় সবাই কম বয়সের তরুণী ।  আমাদের দেশের যাঁরা বড়লোক ,  তাঁদের সবারই গার্মেন্টস ফ্যাক্টরি আছে এবং তাঁরা সবাই আমাদের এ মেয়েগুলোকে শোষণ করে বড়লোক হয়েছেন ।  শুধু যে শোষণ করেছেন ,  তা - ই নয় ,  তাঁদের মানুষ হিসেবেই বিবেচনা করেননি ।  আমার মনে আছে ,  গার্মেন্টস ফ্যাক্টরিতে আগুন লেগে শ্বাসরোধ হয়ে মারা যাওয়া একটি নিয়মিত ঘটনা ছিল ।  মৃত্যুর পর তাঁদের প্রাণহীন দেহগুলো সারি সারি ফেলে রাখার দৃশ্যগুলো খবরের কাগজে ছাপা হতো ,  সেই দৃশ্যগুলো দেখে আমরা হতবাক হয়ে যেতাম ।  কিন্তু তার পরের অংশটুকু ছিল আরও অনেক ভয়াবহ ।  আমার স্পষ্ট মনে আছে ,  খবরের কাগজে ছাপা হয়েছে ,  মৃত্যুর পর ক্ষতিপূরণ হিসেবে গার্মেন্টস ফ্যাক্টরি আড়াই হাজার টাকা করে দিয়েছে ।  এত অল্প দামে মানুষের প্রাণ কিনে নেওয়ার রেকর্ড পৃথিবীর আর কোথাও আছে বলে আমার জানা নেই ।  গার্মেন্টস ফ্যাক্টরির এ মেয়েগুলো আমাদের তরুণ প্রজন্ম ,  কিন্তু তাঁদের নিয়েও আমি কেন জানি কোনো স্বপ্ন দেখতে পারি না । 
কিছুদিন আগে কর্মজীবী নারীদের নিয়ে একটা বই বের হয়েছে ।  অত্যন্ত চমৎকার একটা বই ।  বাংলাদেশের মেয়েরা শিক্ষা ,  গবেষণা ,  সংস্কৃতি — এ ধরনের নানা বিষয়ে কী ধরনের কাজ করছে ,  কী অবদান রাখছে ,  তার ওপর চমৎকার প্রবন্ধ ।  কিন্তু গার্মেন্টসের মেয়েদের নিয়ে একটি লাইনও লেখা নেই !  তাঁদের জীবনটুকু নিশ্চয়ই এ দেশের অন্য নারীদের জীবনের তুলনায় এত তুচ্ছ যে একটি গবেষণা গ্রন্থের পৃষ্ঠায় তাঁদের কথা উঠে আসার কোনো সুযোগ নেই ।  যাঁরা দেশের নারীদের নিয়ে চিন্তাভাবনা করেন ,  তাঁরাই যদি তাঁদের হিসাবের মধ্যে না ধরেন ,  আমি কেমন করে এসব প্রজন্মকে নিয়ে স্বপ্ন দেখব ? 
ইদানীং গাড়ি দুর্ঘটনা বাড়াবাড়ি পর্যায়ে চলে গেছে ।  সবাই জানে ,  এর বড় কারণ ড্রাইভারদের দায়িত্বহীনতা ।  পরিবহন - শ্রমিকদের নেতা ,  যিনি ঘটনাক্রমে একজন মন্ত্রী ,  তিনি অবশ্য তাঁর পুরো বাহিনী নিয়ে দেশে আন্দোলন করে চলেছেন ।  খুব মোটা দাগে তাঁর আন্দোলনের উদ্দেশ্য হিসেবে বলা যায় যে তাঁরা গাড়িচাপা দিয়ে পথচারী যাত্রীদের মেরে ফেলার একটা লাইসেন্স চান ।  এ ব্যাপারে আরেকজন প্রতিমন্ত্রীও যথেষ্ট সাহায্য করেছেন ।  তিনি বলে দিয়েছেন ,  প্রতিটি মৃত্যু পূর্বনির্ধারিত ,  তারেক মাসুদ ও মিশুক মুনীর সঠিক সময়ে মারা গিয়েছেন  ( অর্থাৎ বেপরোয়া ড্রাইভারদের কোনো দোষ নেই ,  তাঁরা আল্লাহর ইচ্ছাকে বাস্তবায়ন করে সম্ভবত সঠিক কাজটি করেছেন )  ।  সবকিছু মিলিয়ে একটা জটিল অবস্থা এবং যাঁরা আমার পরিচিত ,  তাঁরা কেউ আমাকে রাস্তায় গাড়িতে করে সিলেট থেকে ঢাকায় যেতে দেন না ।  তাই ইদানীং আমি ট্রেনে যাতায়াত করি ।  ট্রেনে যাতায়াত করায় আমি ইদানীং আরও একধরনের তরুণ প্রজন্মকে নতুন করে দেখতে পাচ্ছি ।  তাদের স্কুল - কলেজে পড়ার কথা ,  কিন্তু তারা মাথায় কলার ঝাঁকা নিয়ে কলা বিক্রি করে ,  প্লাস্টিকের প্যাকেটে করে পপকর্ন বিক্রি করে ,  বগলে খবরের কাগজ চেপে ধরে খবরের কাগজ বিক্রি করে ।  তাদের কারও কারও কী অসম্ভব মায়াকাড়া চেহারা !  দেখে মনে হয় ,  পরিপাটি করে সাজিয়ে তাদের কোনো একটা গাড়িতে তুলে দিলে কেউ বুঝতেই পারবে না যে সে একটা প্রাইভেট ইউনিভার্সিটিতে পড়তে যাচ্ছে না !  এই তরুণ প্রজন্ম বড় হয়ে কী করবে ?  একটি কিশোরের কি কলা বিক্রি করে করে বড় হওয়া সম্ভব ?  সেই কিশোরটি কী স্বপ্ন দেখে ?  আমি কি তাদের নিয়ে স্বপ্ন দেখতে পারি ? 
বেশ কিছুদিন আগে ঢাকা বিশ্ববিদ্যালয়ের পদার্থবিজ্ঞান বিভাগের ছেলেমেয়েরা ভাষা আন্দোলন নিয়ে একটা আলোকচিত্র প্রদর্শনী করেছিল ।  আমি আর আমার স্ত্রী সেটা দেখতে গিয়েছিলাম ।  বড় বড় ছবি দেখতে দেখতে আমার স্ত্রী আমাকে বলল ,   ‘ একটা জিনিস লক্ষ করেছ ?  ’  আমি জিজ্ঞেস করলাম ,  কী জিনিস ?  আমার স্ত্রী বলল ,   ‘ ভাষা আন্দোলনে কত মেয়ে !  কিন্তু একটি মেয়েও বোরকা পরে নেই ,  একটি মেয়েও হিজাব পরে নেই ।  ’  আমি তাকিয়ে দেখি ,  তার কথা সত্যি ।  ষাট বছর আগে এ দেশে বিশ্ববিদ্যালয়ের মেয়েদের বোরকা পরতে হতো না ,  এখন মেয়েদের বোরকা পরতে হয় ।  ষাট বছর আগে এ দেশের মেয়েরা ধর্মহীন ছিল ,  এখন মেয়েরা ধর্মভীরু হয়ে গেছে — আমি সেটা বিশ্বাস করি না ।  যাঁরা জ্ঞানীগুণী গবেষক ,  তাঁরা প্রকৃত কারণটি খুঁজে বের করবেন ।  আমি সোজাভাবে বিষয়টি এভাবে দেখি ,  যে সমাজে পুরুষ আর নারী সমান সমানভাবে পাশাপাশি থেকে কাজ করে ,  সেই সমাজকে মৌলবাদীদের ,  ধর্ম ব্যবসায়ীদের খুব ভয় ।  তাই মেয়েদের ঘরের ভেতর আটকে রাখতে পারলে সবচেয়ে ভালো ।  একান্তই যদি ঘরের ভেতর আটকে রাখা না যায় অন্তত বোরকার ভেতর আটকে রাখা যাক । 
আমাদের সমাজে মেয়েদের পিছিয়ে নেওয়ার এ পরিকল্পনাটুকু কারা করেছে ,  তারা কীভাবে কাজ করেছে ,  গবেষকেরা সেগুলো বের করতে থাকুন ।  কিন্তু আমরা জানি ,  এ কাজ করেছে পুরুষেরা ।  কক্সবাজারের পথে একবার হঠাৎ একটি মেয়ের সঙ্গে দেখা ।  মেয়েটি বলল ,   ‘ স্যার ,  আমি আপনার ছাত্রী ।  ’  আমি খুবই অপ্রস্তুত হলাম ,  নিজের ডিপার্টমেন্টের একটা ছাত্রীকে আমি চিনতে পারছি না ।  আমি এত বড় গবেট !  ছাত্রীটি তখন নিজেই ব্যাখ্যা করল ।  বলল ,   ‘ স্যার ,  আমি তো ডিপার্টমেন্টে বোরকা পরে যাই ,  তাই আপনি চিনতে পারছেন না ।  ’  আমি তখন স্বস্তির নিঃশ্বাস ফেললাম ।  ক্লাসে যার শুধু এক জোড়া চোখ দেখেছি ,  তাকে আমি কেমন করে চিনব ?  কিন্তু গত ৫০ বছরে যে মেয়েদের একটি প্রজন্মকে ঘরের ভেতর আটকে রাখার চেষ্টা করা হয়েছে ,  সেই প্রজন্মকে নিয়ে আমরা কী স্বপ্ন দেখব ? 
পাকিস্তান নামক দেশটি লন্ডভন্ড হয়ে যাচ্ছে ।  সেই দেশে জঙ্গিদের ভয়াবহ একটা উত্থান হয়েছে ।  ভয়ংকর ভয়ংকর কাণ্ড করার জন্য তারা যাদের ব্যবহার করে ,  তাদের বেশির ভাগই কিন্তু তরুণ ।  আমাদের দেশেও এর চেষ্টা করা হয়েছিল ।  জোট সরকার তাদের উৎসাহ দিয়ে খাল কেটে কুমির ডেকে এনেছিল ।  তত্ত্বাবধায়ক সরকার খাল কাটা বন্ধ করেছে ।  আর আওয়ামী লীগ সরকার খাল বুজিয়ে কুমিরগুলোকে বংশবৃদ্ধি করতে দিচ্ছে না ।  আমাদের দেশে পাকিস্তানি সর্বনাশ ঘটতে পারেনি ,  কিন্তু তার পরও আমরা হঠাৎ হঠাৎ দেখতে পাই ,  হিজবুত তাহ্রীর বা তাদের সমমনা সংগঠন ঝটিকা মিছিল করছে ,  আমি তখন খুঁটিয়ে খুঁটিয়ে তাদের চেহারাগুলো দেখি ।  সবাই কম বয়সী তরুণ ।  যেভাবেই হোক ,  তরুণ প্রজন্মের একটা অংশকে মৌলবাদে দীক্ষা দেওয়া হয়েছে ,  সেই তরুণদের সংখ্যা কত ?  মুক্তিযুদ্ধে বাংলাদেশের জন্য তাদের মমতা নেই ,  ৩০ লাখ মানুষ হত্যাকারী পাকিস্তানের জন্য এখনো তাদের ভেতর মমতা কেমন করে বেঁচে আছে ?  যুদ্ধাপরাধীদের জন্য তাদের এত ভালোবাসা কেন ?  এই তরুণ প্রজন্মকে নিয়ে আমরা কী স্বপ্ন দেখব ? 
শিক্ষানীতি করার কমিটিতে অন্যদের সঙ্গে আমিও ছিলাম ।  সেখানে অন্য অনেক কিছুর সঙ্গে মাদ্রাসার লেখাপড়াটাকেও আধুনিক করার পরিকল্পনা করা হয়েছে ।  লেখাপড়ার ব্যাপারে মাদ্রাসার ছেলেমেয়েরা যে বৈষম্যের মধ্যে পড়ে ,  সেটা দূর হয়ে যাওয়ার কথা ।  যত উৎসাহ নিয়ে শিক্ষানীতি করা হয়েছে ,  এত উৎসাহে সেটা বাস্তবায়ন হচ্ছে না ।  আমরা দেখেছি ,  শিক্ষা খাতে টাকাপয়সাও কমিয়ে দেওয়া হয়েছে ।  কাজেই ভবিষ্যতে কী হবে ,  আমরা জানি না ।  যা - ই হোক ,  ভবিষ্যতে কখনো হয়তো মাদ্রাসার ছেলেমেয়েরা ঠিকভাবে লেখাপড়া করার সুযোগ পাবে ,  কিন্তু তার পরও কওমি মাদ্রাসার শিক্ষার্থীদের ব্যাপারটা কিন্তু এখনো অমীমাংসিতই থেকে গেল ।  তারা মূলধারায় আসতে চাইছে না ।  যদি না আসে ,  তাহলে তারা কওমি মাদ্রাসার লেখাপড়া শেষ করে কী করবে ?  তারা সমাজকে কী দেবে ?  দেশকে কী দেবে ?  আমরা এ মুহূর্তে তাদের নিয়ে কী স্বপ্ন দেখব ? 
উচ্চশিক্ষা বললেই আমাদের চোখে দেশের আধুনিক বিশ্ববিদ্যালয়গুলোর ছবি ভেসে ওঠে ।  আমরা ভুলে যাই যে আসলে এ দেশে সবচেয়ে বেশি ছাত্রছাত্রীর উচ্চশিক্ষার দায়িত্ব নিয়েছে যে বিশ্ববিদ্যালয়টি ,  তার নাম  ‘ ন্যাশনাল ইউনিভার্সিটি ’  বা জাতীয় বিশ্ববিদ্যালয় ।  আমরা কি জানি ,  বড় বড় হাইফাই পাবলিক বিশ্ববিদ্যালয় যখন তাদের চাকচিক্য নিয়ে সাঁই সাঁই করে ওপরে উঠে যাচ্ছে ,  তখন ন্যাশনাল ইউনিভার্সিটির লাখ লাখ ছাত্রছাত্রী  ( হ্যাঁ ,  হাজার হাজার নয় ,  লাখ লাখ )  ধুঁকে ধুঁকে শেষ হয়ে যাচ্ছে ।  কী চরম অবহেলায় ,  শিক্ষক ছাড়া ,  ক্লাসরুম ছাড়া ,  কোনো ধরনের মমতা ছাড়া আমরা কত লাখ লাখ ছাত্রছাত্রীর শিক্ষাজীবনটুকু নষ্ট করে দিচ্ছি !  আমরা আমাদের এ তরুণ প্রজন্ম নিয়ে কী স্বপ্ন দেখব ,  কেউ কি বলে দেবে ? 
আমি ব্যক্তিগতভাবে একজন অসম্ভব সৌভাগ্যবান মানুষ ।  আমি যে কাজগুলো করতে সবচেয়ে ভালোবাসি ,  সারাটি জীবন সে কাজগুলোই করার সুযোগ পেয়েছি ।  আমার চমৎকার সব সহকর্মী ,  তরুণ প্রজন্মের বিশাল একটা অংশের সঙ্গে আমার যোগাযোগ ।  তাদের নিয়ে আমরা গণিত অলিম্পিয়াড করি ,  ইনফরমেটিকস অলিম্পিয়াড করি ,  সায়েন্স অলিম্পিয়াড করি  ( দাবা অলিম্পিয়াড প্রথমবারের মতো শুরু করার একটা দুঃসাহসিক পরিকল্পনা করা হয়েছে )  ,  মোবাইল টেলিফোনে ভর্তি পরীক্ষার রেজিস্ট্রেশন করিয়ে ফেলি ,  নতুন নতুন কাজ করার স্বপ্ন দেখি ।  সবকিছু করার পরও আমার বুকের ভেতর কোথায় যেন টনটন করতে থাকে ।  দেশের সবচেয়ে সৌভাগ্যবান তরুণ প্রজন্মের একটা ক্ষুদ্র অংশ নিয়ে আমাদের সবার স্বপ্ন ,  আমাদের উচ্ছ্বাস ,  আমাদের গর্ব আর অহংকার । 
অন্যরা কী দোষ করেছে ?  তাদের নিয়ে আমরা কোনো দিন স্বপ্ন দেখব না ,  এটা কেন এত সহজে আমরা মেনে নিলাম ? 
এডমিন নোট :  লেখাটি প্রথম আলো ‘ তে ০৪ - ১১ - ২০১১ তারিখে প্রকাশিত




অটোগ্রাফ 



আমরা যখন ছোট ছিলাম ,  তখন অটোগ্রাফের ব্যাপারটা জানতামই না !  যখন ক্লাস সেভেন কিংবা এইটে পড়ি ,  তখন বগুড়ায় বেগম সুফিয়া কামাল এসেছিলেন ।  আমরা মহা উৎসাহে তাঁকে দেখার জন্য স্টেশনে গিয়েছি ।  যখন ট্রেন এসেছে ,  তখন আমাদের আক্কেল গুড়ুম ।  স্টেশনে অসংখ্য মানুষ এবং বাচ্চাকাচ্চা ।  যাঁর জন্য এত উত্তেজনা ,  সেই বেগম সুফিয়া কামাল থার্ড ক্লাসের একটা বগিতে করে চলে এসেছেন  ( তখন ট্রেনে ফার্স্ট ক্লাস ,  সেকেন্ড ক্লাস ,  ইন্টার ক্লাস আর থার্ড ক্লাস ছিল !  )  ।  বেগম সুফিয়া কামালের নজরে পড়ার জন্য আমাদের ভেতর নানা রকম কম্পিটিশন শুরু হয়ে গেল — আমি তাঁর একটা বিশাল ছবি এঁকে সবাইকে টেক্কা দিয়ে ফেললাম ।  সেই ছবি মঞ্চের ওপর টাঙানো হলো এবং গর্বে আমার ছোট বুকটা এক শ হাত ফুলে গেল ।  তাঁকে নিয়ে আমাদের এত উত্তেজনা ,  কিন্তু আমার একবারও তাঁর একটা অটোগ্রাফ নেওয়ার কথা মাথায় আসেনি  ( লোকজন শুনে হাসাহাসি করতে পারে ।  আমি তাঁর অটোগ্রাফ নিয়েছি যুক্তরাষ্ট্রের বস্টন শহরে — যখন আমার বয়স ৪০ !  )  । 
আজকাল আমাকেও অটোগ্রাফ দিতে হয় ।  যারা অটোগ্রাফ নেয় ,  তাদের অনেকে অটোগ্রাফশিকারি বলে ।  আমি শব্দটা পছন্দ করি না ।  আমি খুব আনন্দের সঙ্গে অটোগ্রাফ দিই এবং যে ছোট ছেলেমেয়েরা অটোগ্রাফ নেয় ,  তাদের মোটেও হিংস্র শিকারির মতো মনে হয় না ।  তবে অটোগ্রাফ দেওয়ার বেলায় লেখকের একটু সতর্ক থাকা দরকার ।  কখনোই ধরে নেওয়া উচিত নয় যে পাঠকমাত্রই তাঁর বইয়ে লেখকের একটা অটোগ্রাফ চান ।  ফেব্রুয়ারির বইমেলায় আমি একবার অত্যন্ত বিচিত্র একটা দৃশ্য দেখেছিলাম ।  পাঠক বই কিনেছেন ।  লেখক বইয়ের স্টলে বসে আছেন ।  তিনি স্মিত হাসি হেসে বইয়ে অটোগ্রাফ দিয়ে দিলেন ।  পাঠক তখন মহা খাপ্পা হয়ে চিৎকার করে বলল ,   ‘ আপনি কেন আমার বইয়ে অটোগ্রাফ দিলেন ?  আমি কি আপনার অটোগ্রাফ চেয়েছি ?  ’ 
লেখক আমার পরিচিত ,  তাই তাঁকে লজ্জা থেকে উদ্ধার করার জন্য কিছু দেখিনি ,  কিছু শুনিনি এ রকম ভান করে দ্রুত সরে পড়লাম । 
যারা অটোগ্রাফ চায় ,  তারা সাধারণত একটা অটোগ্রাফ পেলেই খুশি ।  মাঝেমধ্যে কেউ চলে আসে ,  যারা সঙ্গে আরও কিছু চায় ।  যেমন একবার একজন এসে বলল ,   ‘ স্যার ,  লিখে দেন ,  প্রিয় জরিনা ,  আলতাফ মিয়া তোমার হরিণ - কালো চোখে ডুব দিতে চায় ।  তারপর নিচে অটোগ্রাফ দিয়ে দেন ।  তারিখটা দেবেন এক সপ্তাহ পরের ।  তখন তার জন্মদিন ।  জন্মদিনে এই বইটা তাকে গিফট করব ।  ’ 
আমি মাথা চুলকিয়ে বলি ,   ‘ এক সপ্তাহ পরে যদি বেঁচে না থাকি ?  তা ছাড়া জরিনার চোখ হরিণ - কালো কি না ,  সেটাও তো জানি না ।  আলতাফ মিয়ার সেখানে ডুব দেওয়ার চেষ্টা করাটা ঠিক কাজ হবে কি না ,  সেটাও তো বুঝতে পারছি না ।  ’  আলতাফ মিয়া আমার কথা শুনে বিরক্ত হলো এবং খানিকক্ষণ গাঁইগুঁই করে আমাকে রাজি করাতে না পেরে শুকনো একটা অটোগ্রাফ নিয়ে মুখ কালো করে বিদায় হলো । 
কেন একজন আরেকজনের অটোগ্রাফ নেয় আমি সেটা খানিকটা অনুমান করতে পারি ।  তার কারণ ,  আমি নিজেও মাঝেমধ্যে অটোগ্রাফ নিয়েছি ।  শিওরলি ইউ আর জোকিং মিস্টার ফাইনম্যান নামে একটা অসাধারণ বই আছে ।  বইটি লিখেছেন পদার্থবিজ্ঞানে নোবেল পুরস্কার পাওয়া রিচার্ড ফাইনম্যান ।  আমি যখন ক্যালটেকে কাজ করি ,  তখন তিনি সেখানে ছিলেন ।  আমি তাঁর থেকে একটা বইয়ে অটোগ্রাফ নিয়ে রেখেছিলাম ।  তখন যদি কেউ আমার কাছে বেড়াতে আসত ,  আমি তাদেরও তাঁর অটোগ্রাফ দেওয়া বই উপহার দিতাম ।  আর্টিফিশিয়াল ইনটেলিজেন্স বলে একটা কথা চালু আছে; সেই কথাটা চালু করেছিলেন হার্বাট সাইমন নামের একজন নোবেল বিজয়ী ।  আমার ছেলের একটা বিজ্ঞানের বইয়ে তাঁর অটোগ্রাফ নিয়েছি ।  রুডলফ মসবাওয়ার নামে একজন পদার্থবিজ্ঞানী আছেন ,  যিনি তাঁর পিএইচডি থিসিসের জন্য নোবেল পুরস্কার পেয়েছিলেন ।  আমি যে গ্রুপে কাজ করতাম ,  ওই গ্রুপের সঙ্গে তাঁর ঘনিষ্ঠ যোগাযোগ ছিল ।  আমি তাঁর কাছ থেকেও বিশাল একটা বইয়ে অটোগ্রাফ নিয়ে রেখেছিলাম ।  আমাদের নিজেদের নোবেল বিজয়ী প্রফেসর ইউনূসের শুধু অটোগ্রাফ নয় ,  তাঁর লেখা চিঠিও আমার কাছে আছে ।  কাজেই কেন একজন আরেকজনের অটোগ্রাফ নেয় ,  আমি সেটা খানিকটা অনুমান করতে পারি; তবে পুরোটা যে বুঝতে পারি ,  তা নয় ।  একটা উদাহরণ দিই — একবার গণিত অলিম্পিয়াডে গিয়েছি ।  সেখানে অসংখ্য ছেলেমেয়ে ।  দুপুরের ছোট একটা বিরতিতে সবাই আমার অটোগ্রাফ নেওয়ার জন্য ঝাঁপিয়ে পড়েছে ।  তাদের সামলানোর জন্য আমি শেষ পর্যন্ত দুটি লাইন করে দিলাম ।  একটি ছেলেদের আরেকটি মেয়েদের ।  লম্বা লাইন ।  তার মধ্যেই সবাই ধৈর্য ধরে দাঁড়িয়ে অটোগ্রাফ নিচ্ছে ।  ১০ - ১২ বছরের একটা মেয়ের ডায়রিতে অটোগ্রাফ দিতে গিয়ে আবিষ্কার করলাম ,  সেখানে আমার একাধিক অটোগ্রাফ রয়েছে ।  ভালো করে তাকিয়ে দেখি ,  তার মাঝে একটি অটোগ্রাফে আজকের তারিখ ।  তার মানে সে এই লাইনে দাঁড়িয়ে একটু আগে একটা অটোগ্রাফ নিয়েছে ।  আমি জিজ্ঞেস করলাম ,   ‘ তুমি একটা অটোগ্রাফ নিয়ে আবার লাইনের পেছনে দাঁড়িয়েছ ?  ’  সে মাথা নাড়ল ।  আমি জিজ্ঞেস করলাম ,  আরেকটা অটোগ্রাফের জন্য ?  সে আবার মাথা নাড়ল ।  আমার কী একটা সন্দেহ হলো ।  জিজ্ঞেস করলাম ,   ‘ এই অটোগ্রাফ নিয়ে আবার তুমি লাইনের পেছনে দাঁড়াবে ?  ’  সে আবার মাথা নাড়ল ।  আমি জিজ্ঞেস করলাম ,   ‘ কেন ?  ’  মেয়েটিকে একটু বিভ্রান্ত দেখাল ।  সে কোনো উত্তর দিল না ।  আমি বুঝতে পারলাম কারণটি তার জানা নেই ।  এটি মোটেও অস্বাভাবিক কিছু নয় ।  আমি আগেও দেখেছি ,  আমরা যেসব কাজকর্ম করি ,  তার অনেক কিছুই কেন করি ,  সে সম্পর্কে আমাদের ধারণা নেই ।  মেয়েটি কথা বলতে পছন্দ করে না ,  মাথা নেড়ে উত্তর দেয়; তাই তাকে আর বেশি প্রশ্ন করলাম না ।  তার ডায়রিতে একসঙ্গে অনেক অটোগ্রাফ দিয়ে দিলাম ।  সে তার পরও আবার লাইনের পেছনে দাঁড়িয়েছিল কি না ,  জানা নেই ! 
লেখকেরা যখন বইমেলায় যান ,  তখন তাঁরা কোনো একটা প্রকাশকের স্টলে বসেন ।  আমি কখনো সেটা করি না ।  স্টলের ঘুপচি ঘরে বসার থেকে বটতলার বিশাল খোলা জায়গায় বসতে আমার খুব ভালো লাগে ।  বসে বসে মানুষজন দেখা খুব মজার একটা ব্যাপার ।  প্রত্যেক মানুষ ভিন্ন ,  তাদের হাবভাব ভিন্ন ,  কথা বলার ভঙ্গি ,  চলাফেরা — সবকিছু ভিন্ন ।  দূর থেকে দেখতে খুব ভালো লাগে ।  সব সময় যে একা বসে থাকতে পারি ,  তা নয় ।  মাঝেমধ্যে আঁতেল - টাইপের কোনো একজন একেবারে গা ঘেঁষে বসে বড় বড় বিষয় নিয়ে আলাপ শুরু করে দেয় । 
একবার সে রকমভাবে বসে একজন আঁতেলের কথা শুনছি ।  সামনে বেশ কিছু কমবয়সী ছেলেমেয়ের জটলা ।  তাদের অটোগ্রাফ দিচ্ছি ।  আঁতেল কথা বলতে বলতে হঠাৎ বলে বসল ,   ‘ বুঝলেন স্যার ?  আসলে বাংলাদেশ হওয়ার দরকার ছিল না ।  পাকিস্তানই ভালো ছিল ।  ’ 
ব্যস্ ,  আর যায় কোথায় !  সামনে যারা দাঁড়িয়েছিল ,  তারা খেপে উঠল ।  চিৎকার - হইচই ,   ‘ ব্যাটা ,  তোর কত বড় সাহস ,  তুই একুশের বইমেলায় বসে বলিস পাকিস্তান ভালো ছিল ?  ’  কিন্তু বোঝার আগে দেখি ,  সবাই মিলে আঁতেলকে টেনে নামিয়েছে ,  তারপর দল বেঁধে ,  আক্ষরিক অর্থে ঘাড় ধরে তাকে বইমেলা থেকে বের করে দিয়ে এসেছে । 
এ রকম অভিজ্ঞতা আরও আছে ।  বটতলায় বসে অটোগ্রাফ দিচ্ছি ,  পাশে আমার স্ত্রী ইয়াসমীন ।  সামনে ছোট - বড় অনেক ছেলেমেয়ে অটোগ্রাফ নিচ্ছে ।  হঠাৎ করে শুনি ,  ইয়াসমীন তীব্র স্বরে চিৎকার করে উঠেছে ,   ‘ এই যে ,  এই যে সাদা শার্ট …  ।  ’ 
সাদা শার্ট মানুষটা কেমন যেন থতমত খেয়ে গেল ।  আমার স্ত্রী নেমে গিয়ে মানুষটাকে পাকড়াও করল ।  হুংকার দিয়ে বলল ,   ‘ তোমার এত বড় সাহস ?  তুমি ভেবেছ কী ?  তুমি কি ভেবেছ আমি দেখিনি ,  তুমি কী করেছ ?  ’ 
মানুষটা একটা মেয়ের পেছনে দাঁড়িয়ে তার ঘাড়ে চুমু খেয়েছে ।  বিব্রত মেয়েটি সরে যাওয়ার পর ইয়াসমীন তাকে ধরেছে ।  পাবলিক পারলে তখনই তাকে গণধোলাই দেয় ।  কোনোমতে উদ্ধার করে কয়েকজন তাকে ধরে নিয়ে পুলিশ - র‌্যাবের কাছে সোপর্দ করে দিয়ে এল ।  কয় দিন হাজতের ভাত খেয়ে সে নিশ্চয়ই ছাড়া পেয়ে আবার ভিড়ের মধ্যে ঘুরে বেড়াচ্ছে পেছন থেকে অন্য কোনো মেয়ের ঘাড়ে ড্রাকুলার মতো দাঁত বসানোর জন্য ।  বজ্জাত কোথাকার ! 
বইমেলায় অটোগ্রাফ দেওয়ার সময় আমি মাঝেমধ্যে বাচ্চা - কাচ্চাদের সঙ্গে হালকা আলাপ করার চেষ্টা করি ।  সেটা মাঝেমধ্যে বুমেরাং হয়ে ফেরত আসে ।  অনেক উদাহরণ আছে ।  তার মধ্যে একটি এ রকম — কমবয়সী একটি মেয়ে বয়স্ক একজন মানুষের সঙ্গে অটোগ্রাফ নিতে এসেছে ।  অটোগ্রাফ দিতে দিতে আমি বললাম ,   ‘ আব্বুর সঙ্গে বইমেলায় এসেছ ,  তাই না ?  ’  মেয়েটা বলল ,   ‘ আব্বু না ।  আমার হাজব্যান্ড ।  ’  আমি জীবনে এ রকম অপ্রস্তুত হয়েছি বলে মনে হয় না ।  কান ধরে প্রতিজ্ঞা করেছি আর কখনো হালকা আলাপের চেষ্টা করব না । 
অটোগ্রাফ শুধু যে প্রিয় মানুষ ,  প্রিয় লেখক ,  প্রিয় শিল্পী বা খেলোয়াড়দের স্মৃতি ধরে রাখার জন্য তা নয় ,  এর মাঝে যে খানিকটা অর্থনৈতিক বিষয়ও থাকতে পারে ,  সেটাও আমি একবার আবিষ্কার করেছিলাম ।  আমার একজন সমকর্মীর বিয়েতে গিয়েছি ,  সেখানে অনেক মানুষ ।  তার মধ্যে ছোট একটা বাচ্চা ছুটে এসে একটা কাগজে আমার অটোগ্রাফ নিয়ে গেল ।  একটু পর সে আবার হাজির ।  এবার তার হাতে একটা বিজনেস কার্ড ।  সে বিজনেস কার্ডের পেছনে অটোগ্রাফ নিয়ে চলে গেল । 
কিছুক্ষণ পর সে আবার হাজির হলো ।  এবার তার হাতে বেশ কয়েকটি বিজনেস কার্ড ।  আমাকে সবগুলোর পেছনে অটোগ্রাফ দিতে হলো ।  কিছুক্ষণ পর সে আবার হাজির আরও কয়েকটি বিজনেস কার্ড নিয়ে ।  এভাবে কয়েকবার হওয়ার পর আমি তাকে জিজ্ঞেস করলাম ,   ‘ কী ব্যাপার ?  তুমি কী করছ ?  ’  সে গলা নামিয়ে চোখ টিপে বলল ,   ‘ ১০ টাকা করে বিক্রি করছি ।  ’  এটুকু বাচ্চার এই ব্যবসা - বুদ্ধি দেখে আমি চমৎকৃত হলাম ।  বড় হলে সে নির্ঘাত বিল গেটস হবে । 
বইমেলার ছোট দুটি ঘটনা বলে শেষ করি ।  ছোট একটি বাচ্চা বড় একটা বই নিয়ে আমার কাছে এসেছে অটোগ্রাফ নেওয়ার জন্য ।  আমার কী মনে হলো ,  ভাবলাম ,  একটু ঠাট্টা করি ।  বাচ্চাটাকে বললাম ,   ‘ অটোগ্রাফ নিতে দুই টাকা লাগে ।  তোমার কাছে দুই টাকা আছে ?  ’  ছোট বাচ্চাটা খানিকক্ষণ শীতল চোখে আমার দিকে তাকিয়ে রইল ।  তারপর ঠোঁট উল্টে বলল ,   ‘ চাই না আমার অটোগ্রাফ ।  ’  তারপর সে হেঁটে চলে গেল ।  আমি ছুটে গিয়ে ধরে এনে কোনোমতে তাকে শান্ত করে তার বইয়ে অটোগ্রাফ দিলাম । 
এ রকম আরেকবার একজন মা তাঁর ফুটফুটে বাচ্চাকে নিয়ে আমার কাছে এসেছেন ।  বাচ্চার হাতে একটা বই ।  মা আমাকে অনুরোধ করলেন তাঁর বাচ্চার বইয়ে একটা অটোগ্রাফ দিতে ।  আমি অটোগ্রাফ দিয়ে বইটি বাচ্চার হাতে ফেরত দিয়েছি ।  বাচ্চাটা অটোগ্রাফ দেওয়া পৃষ্ঠাটি একনজর দেখে ডুকরে কেঁদে উঠল ।  চিৎকার করে বলল ,   ‘ আমার এত সুন্দর বইটা নষ্ট কইরা দিছে ।  ’ 
আমি যতটুকু অপ্রস্তুত ,  মা - বেচারী তার থেকেও বেশি অপ্রস্তুত ।  যারা লেখক ,  তাদের সবাইকে কম - বেশি কিছু অটোগ্রাফ দিতে হবে; কিন্তু একটু সাবধান থাকা ভালো ।  কিছু কিছু অটোগ্রাফ নিশ্চিতভাবেই বুমেরাং হয়ে ফেরত আসবে । 
এডমিন নোট :  লেখাটি প্রথম আলো ‘ তে ২৮ - ০৮ - ২০১১ তারিখে প্রকাশিত




ঘুরে দাঁড়ানোর সময় 



আমি সিলেটে থাকি ,  মাঝে মাঝেই ঢাকায় যেতে হয় ।  পুরোনো একটা লক্কড়ঝক্কড় মাইক্রোবাসে আমি ঢাকায় যাই ।  আমার ড্রাইভার ,  যে এখন আমার পরিবারের একজন সদস্য হয়ে গেছে ,  খুব সাবধানে গাড়ি চালায় ,  কখনো কোনো ঝুঁকি নেয় না ।  তার পরও আমি সবিস্ময়ে আবিষ্কার করি ,  বিশাল দৈত্যের মতো বাস - ট্রাক প্রতিমুহূর্তে অন্য গাড়িকে ওভারটেক করার জন্য আমাদের লেনে চলে আসছে ,  আর মুখোমুখি সংঘর্ষ এড়ানোর জন্য আমাদের নিজের লেন ছেড়ে রাস্তার পাশে নেমে যেতে হচ্ছে ।  একবার - দুবার নয় ,  অসংখ্যবার ।  ঢাকা পৌঁছানোর পর কিংবা ঢাকা থেকে সিলেটে পৌঁছানোর পর আমি আমার মাকে ফোন করে বলি ,  নিরাপদে পৌঁছেছি ।  আমার মা স্বস্তির নিঃশ্বাস ফেলে ঘুমাতে যান । 
অনেক দিন ভেবেছি ,  ব্যাপারটা নিয়ে কিছু একটা লিখি ।  তারপরই মনে হয়েছে ,  লিখে কী হবে ।  আমার মতো মানুষেরা ,  যারা জীবনের ঝুঁকি নিয়ে চলাচল করি ,  তাদের নিয়ে দেশের বড় বড় হর্তাকর্তার কতটুকু মাথাব্যথা আছে ?  দেশের মন্ত্রী আগে - পিছে পুলিশের গাড়ি নিয়ে সাইরেন বাজাতে বাজাতে যখন এই পথ দিয়ে যান ,  তাঁরা কি কখনো কল্পনা করতে পারেন দেশের এই রাস্তা কত বিপজ্জনক ?  একটিবার ,  শুধু একটিবার যদি আমি কোনো একজন মন্ত্রীকে আমার লক্কড়ঝক্কড় মাইক্রোবাসে বসিয়ে ঢাকা থেকে সিলেট কিংবা সিলেট থেকে ঢাকায় আনতে পারতাম ,  তাহলেই সবকিছু অন্য রকম হতে পারে ! 

গত বছরের ডিসেম্বর মাসে গণিত অলিম্পিয়াডে সিলেট থেকে কুমিল্লায় যাচ্ছি ।  ভাড়া গাড়ি ,  ড্রাইভার অপরিচিত ,  আমি খুব সতর্ক হয়ে ড্রাইভারের প্রতিটি ওভারটেক ,  প্রতিটি মোড় লক্ষ করছি ।  কিছু বোঝার আগে হঠাৎ করে সে সামনে আরেকটি বাস কিংবা ট্রাককে মেরে বসল ।  গাড়ি টুকরো টুকরো হয়ে গেছে ।  আমার একজন সহকর্মী নিজের সিট থেকে উড়ে গিয়ে জানালার কাচে পড়েছেন ।  মাথা ফেটে রক্ত পড়ছে ।  আমরা গাড়ি থেকে নেমে খুঁড়িয়ে খুঁড়িয়ে রাস্তায় দাঁড়িয়ে কোনো একটা গাড়ি থামানোর চেষ্টা করছি আমাদের আহত সহকর্মীকে বাঁচানোর জন্য ।  দামি পাজেরো গাড়ি গতি কমিয়ে দুর্ঘটনায় টুকরো টুকরো হয়ে যাওয়া গাড়িটাকে একনজর দেখে হুশ করে বের হয়ে যায় ,  থামে না ।  শেষ পর্যন্ত থামল একটা ট্রাক ।  ট্রাক ড্রাইভারের পাশে বসিয়ে রক্তাক্ত সহকর্মীকে হাসপাতালে নিয়ে গেলাম ।  তখন একবার ভেবেছিলাম কিছু একটা লিখি ।  পরে মনে হলো ,  কী হবে লিখে ?  প্রতিদিন কত মানুষ দুর্ঘটনায় মারা যাচ্ছে ,  আমরা তো শুধু আহত হয়েছি ! 
গত বছর জুলাইয়ের শেষে আরিচার রাস্তায় দুর্ঘটনায় রিজিয়া বেগম আর সিদ্দিকুর রহমান মারা গেলেন ।  দুজনই অত্যন্ত উচ্চপদস্থ সরকারি কর্মকর্তা ।  সিদ্দিকুর রহমান আমাদের বিশ্ববিদ্যালয়ের সিন্ডিকেট সদস্য ছিলেন ।  মাত্র কিছুদিন আগে আরেকটা দুর্ঘটনায় তাঁর দুজন মেয়ে মারা গিয়েছিল ।  রিজিয়া বেগমকে আমি অনেক দিন থেকে চিনি ।  গণিত অলিম্পিয়াড যখন শুরু হয় ,  তখন রাজবাড়ীতে একটা অলিম্পিয়াডে তিনি এসেছিলেন ।  বিটিসিএলের বোর্ড মিটিংয়ে তাঁর সঙ্গে অনেক মিটিং করেছি ।  যখন শুনতে পেয়েছিলাম একজন রিজিয়া বেগম মারা গেছেন ,  তখন মনে মনে দোয়া করেছি যেন অন্য কোনো রিজিয়া বেগম হয় ।  কিন্তু আমার দোয়া কাজ করেনি ।  খবরের কাগজে তাঁর ছবি দেখে বুকটা ভেঙে গিয়েছিল ।  কী ভয়ংকর একটি দুর্ঘটনা !  মনে হলো ,  খবরের কাগজে একটু লিখি ।  তারপরই দীর্ঘশ্বাস ফেলে নিজেকে বলেছি ,  কী হবে লিখে ?  আমি এই দুজনকে চিনি বলে কষ্ট পেয়েছি ।  প্রতিদিন যে কত শত মানুষ মারা যাচ্ছে ,  তাদের আপনজনেরা কষ্ট পাচ্ছে ,  তখন কি আমি তাদের নিয়ে কিছু লিখেছি ?  সেই মৃত্যুগুলো কি শুধু একটা পরিসংখ্যান নয় ? 
জুলাই মাসের ১১ তারিখে মিরসরাইয়ে ট্রাক উল্টে ৪০ জনের বেশি বাচ্চা মারা গেল ।  কোনো মৃত্যুকেই কেউ কখনো গ্রহণ করতে পারে না ,  আর সেই মৃত্যু যখন হয় একটি শিশু কিংবা কিশোরের — তখন সেটি মেনে নেওয়া অসম্ভব হয়ে যায় ।  আর সে রকম মৃত্যু একটি - দুটি নয় ,  ৪০টির বেশি ।  আমার অনেক বড় সৌভাগ্য ,  আমার টেলিভিশন নেই !  যদি থাকত তাহলে টেলিভিশনে স্বজন হারানো কান্না দেখে ,  ফুটফুটে বাচ্চাগুলোর নিথর দেহ দেখে আমি নিশ্চয়ই অস্থির হয়ে যেতাম ।  খবরের কাগজের পৃষ্ঠাগুলো দেখে আমার বুক ভেঙে গেছে ।  আমার মনে হয়েছে ,  পৃথিবীর অন্য যেকোনো দেশ হলে সেই দেশের যোগাযোগমন্ত্রী নিশ্চয়ই পদত্যাগ করতেন ।  সরকার টালমাটাল হয়ে যেত ।  আমাদের দেশে কিছুই হলো না ।  এই দেশ ৪০টি কিশোরকে ধীরে ধীরে ভুলে গেল ।  ভাবলাম ,  পত্রিকায় নিজের ক্ষোভটা লিখি — তার পরই মনে হলো ,  কী হবে লিখে ? 
আগস্টের ২ তারিখ ভোরবেলা আমার ফোন বেজে উঠেছে ,  আমার একজন সহকর্মী নরসিংদী বাস অ্যাকসিডেন্টের ভেতর থেকে ফোন করেছে ।  হাউমাউ করে কাঁদতে কাঁদতে বলছে ,   ‘ স্যার ,  চারদিকে শুধু লাশ আর লাশ !  ’  না ,  কোনো শৃঙ্খলা রক্ষাকারী বাহিনী নয় ,  একজন রিকশাওয়ালা আমার সহকর্মীকে ধ্বংসস্তূপ থেকে টেনে বের করে হাসপাতালে নিয়ে গেছে ।  তাকে বসিয়ে বলেছে ,  আমি যাই ,  অন্যদের নিয়ে আসি ।  ’  আমাদের যোগাযোগমন্ত্রীদের দেখে  ( কিংবা নৌপরিবহনমন্ত্রী কিংবা অন্য মন্ত্রী )  যখন আমরা দীর্ঘশ্বাস ফেলি ,  ঠিক তখনই আমরা দেখি ,  এই রিকশাওয়ালার মতো মানুষজন চারপাশে আছে বলেই দেশটি টিকে আছে ।  মন্ত্রী মহোদয়রা এই দেশটিকে ধরে রাখেন না — এই রিকশাওয়ালার মতো মানুষেরা দেশটাকে বুক আগলে ধরে রাখেন ।  আমার সহকর্মীকে ঢাকার হাসপাতালে পাঠানোর ব্যবস্থা করার সময় খবর পেলাম ১৬ জন মারা গেছে ।  অন্য সব দুর্ঘটনার মতো এটাও মুখোমুখি সংঘর্ষ ।  আমার মনে হলো ,  কিছু একটা লিখি ।  আবার মনে হলো ,  কী হবে লিখে ?  সেই একই দিনে একই রাস্তায় অন্য একটি দুর্ঘটনায় আরও একটি পরিবার শেষ হয়ে গেছে ,  আমি কি তাদের নিয়ে দুর্ভাবনা করেছি ?  করিনি ।  স্বার্থপরের মতো শুধু নিজের আপনজনের কথা লিখব ? 
আগস্টের ১৩ তারিখ একটা আনন্দানুষ্ঠানে বসে আছি ।  তখন একটা এসএমএস এল ,  গাড়ি দুর্ঘটনায় তারেক মাসুদ মারা গেছেন ।  দুর্ঘটনায় আহত হলে যত কমই হোক ,  কিছু একটা আশা থাকে —  ‘ মারা গেছে ’  কথাটি এত নিষ্ঠুর ,  সবকিছু শেষ ।  আমার পাশে আমার স্ত্রী বসে ছিল ।  তারেক মাসুদ ও ক্যাথরিন মাসুদ আমাদের বহুদিনের পরিচিত ,  সেই যুক্তরাষ্ট্রের প্রবাসজীবন থেকে ।  তাকে খবরটা দিতে হবে — আমি তবু চুপচাপ বসে রইলাম ।  যদি পাঁচ মিনিট পরও দিই ,  তাহলে সে মানুষ পাঁচ মিনিট পরে কষ্ট পাবে ! 
আমি প্রতিদিন অনেকগুলো খবরের কাগজ পড়ি ।  তারেক মাসুদের মৃত্যুর পরের দিন আমি খবরের কাগজগুলো পড়তে পারিনি ।  ভাঁজ করে সরিয়ে রেখেছি ।  যেন খবরের কাগজ সরিয়ে রাখলেই কষ্টটা সরিয়ে রাখা যায় ।  আমার মনে হলো ,  কিছু একটা লিখি ।  প্রথমবার আমি লিখতে বসেছি — কী লিখব ?  একটি কথাই লেখার আছে ,  যদিও আমি প্রতিটি ঘটনার সময়  ‘ দুর্ঘটনা ’  শব্দটি ব্যবহার করেছি ।  আসলে এর একটিও কিন্তু দুর্ঘটনা নয় ,  প্রতিটি একধরনের হত্যাকাণ্ড । 
২ . 
আমরা যে পাকিস্তানকে ছুড়ে ফেলে দিয়ে নিজের দেশকে স্বাধীন করেছি ,  সেটা হচ্ছে আমাদের সবচেয়ে বড় অর্জন ।  আমি প্রতিদিন যখন খবরের কাগজ খুলি ,  তখন চোখে পড়ে পাকিস্তানের কোথাও না কোথাও কোনো জঙ্গি ,  কোনো তালেবান বোমা মেরে ৩০ - ৪০ জন মানুষকে মেরে ফেলেছে ।  পাকিস্তান নামক এই দুর্ভাগা দেশটিকে দেখে এখন আমার করুণা হয় । 
আমাদের দেশে জঙ্গিদের উৎপাত নেই ।  খবরের কাগজে জঙ্গিদের খবর আসে না তা নয়; কিন্তু সেগুলো হচ্ছে তাদের ধরার খবর ।  এই দেশের মানুষ জঙ্গি বা মৌলবাদকে কখনো প্রশ্রয় দেয়নি ,  কখনো দেবে না ।  এই দেশে জঙ্গিদের হাতে প্রতিদিন ৩০ - ৪০ জন মানুষ নৃশংসভাবে মারা যায় না । 
কিন্তু প্রতিদিন দুর্ঘটনায় ৩০ - ৪০ জন মারা যায় ।  তাহলে পাকিস্তানের সঙ্গে আমাদের পার্থক্য কী থাকল ?  খবরের কাগজে মৃত্যুর খবরটা পরিসংখ্যান হিসেবে দেখে দেখে আমরা অভ্যস্ত হয়ে গেছি ।  কখনো খেয়াল করি না যে প্রতিটা মৃত্যুই আসলে কোনো না কোনো পরিবারের আপনজন হারানোর হাহাকার ।  সেই হাহাকারগুলো কত মর্মন্তুদ হতে পারে ,  সেটা আমরা তারেক মাসুদ কিংবা মিশুক মুনীরের মৃত্যু দিয়ে বুঝতে পারি ।  দুর্ঘটনায় সবচেয়ে বেশি মারা যায় দেশের সাধারণ মানুষ ।  একেকটি মৃত্যুতে একেকটা পরিবার ধ্বংস হয়ে যায় ।  যারা আহত হয়ে বেঁচে থাকে ,  তাদের চিকিৎসার ব্যবস্থা করতে গিয়ে একেকটি পরিবার সর্বস্বান্ত হয়ে যায় ।  এই দেশের অর্থনীতির ওপর এর চাপ নিয়ে আলোচনা হয় ,  কিন্তু মানবিক বিপর্যয়ের কথাটি কি কেউ ভেবে দেখবে না ? 
৩ . 
নৌপরিবহনমন্ত্রী শাজাহান খান কিছুদিন আগে কোনো রকম পরীক্ষা ছাড়াই ২৪ হাজার ড্রাইভিং লাইসেন্স চেয়েছেন ।  তিনি নৌপরিবহনমন্ত্রী ,  যদি লঞ্চের সারেং চাইতেন ,  আমি বুঝতে পারতাম ।  রাস্তায় গাড়ি চালানোর ড্রাইভার চাওয়ার অধিকার তিনি কোথা থেকে পেয়েছেন ,  আমি সেটা বুঝতে পারছি না ।  বিষয়টা অনেকটা অশিক্ষিত ২৪ হাজার মানুষকে স্কুলের মাস্টার করে দেওয়ার জন্য শিক্ষামন্ত্রীর কাছে আবদার করার মতো ।   ( তিনি সম্ভবত যুক্তি দিতে পারতেন ,  মাস্টারদের লেখাপড়া জানতে হবে কে বলেছে ?  বইয়েই তো সব লেখা আছে ,  মাস্টাররা ছাত্রদের পেটাবে ,  ছাত্ররা পড়বে !  ) 
নৌপরিবহনমন্ত্রী শাজাহান খানের কথায় দেশের মানুষ অসম্ভব বিরক্ত হয়েছে — পত্রপত্রিকা খুললে কিংবা কম্পিউটার স্পর্শ করলেই সেটা বোঝা যায় ।  আমি কিন্তু তাঁর কথায় খুব খুশি হয়েছি দুই কারণে ।  প্রথম কারণটি হচ্ছে ,  যে কথাটা দেশের মানুষকে বোঝাতে আমাদের জান বের হয়ে যেত ,  সেই কাজটি মন্ত্রী মহোদয় আমাদের জন্য খুব সহজ করে দিয়েছেন ।  আমরা এখন তাঁর দিকে আঙুল তুলে দেখিয়ে বলতে পারি ,  এটাই হচ্ছে সমস্যা !  একজন মন্ত্রী যদি বিশ্বাস করেন যে গাড়ির স্টিয়ারিং ঘুরিয়ে গাড়িকে ডানে - বাঁয়ে নিতে পারাটাই হচ্ছে ড্রাইভিং লাইসেন্স পাওয়ার একমাত্র যোগ্যতা ,  তাকে নিয়মকানুন কিছুই জানতে হবে না ,  গরু ও ছাগলের পার্থক্যটা জানলেই হবে ,  তাহলে আমরা কেন রাস্তাঘাটের বাস - ট্রাকের ড্রাইভারদের দোষ দিই ?  তাদের বেশির ভাগই তো গাড়িটা চালাতে পারে ,  ট্রাফিক আইন কী ,  সেটা কেন মানতে হবে তার বিন্দুবিসর্গ জানে না ,  জানার প্রয়োজন আছে ,  সেটাও জানে না ।  যারা জানত তাদেরও মন্ত্রী মহোদয় বলে দিয়েছেন ,  আর জানার প্রয়োজন নেই । 
বেশ কিছুদিন আগে আমি নামীদামি একটা বাস কোম্পানির দামি ভলভো বাসে করে যাচ্ছি ।  দেখতে পেলাম ,  বাস ড্রাইভার অন্য গাড়ি ওভারটেক করার জন্য একটু পর পর পাশের লেনে উঠে সামনের দিক থেকে ছুটে আসা গাড়িকে সরে যেতে বাধ্য করছে ।  কিছুক্ষণ পর ব্যাপারটা আমার আর সহ্য হলো না ,  আমি ড্রাইভারের কাছে গিয়ে বললাম ,   ‘ এই বাম দিকের লেনটি আপনার ,  আপনি এই লেন দিয়ে যাবেন ।  ডান দিকের লেনটি যারা আসছে তাদের জন্য ।  কাউকে ওভারটেক করার জন্য আপনি ডান দিকের লেনে উঠতে পারবেন শুধু যখন এটা ফাঁকা থাকবে তখন ।  এই লেনে যদি একটা মোটরসাইকেলও থাকে ,  আপনি তখন ওখানে উঠতে পারবেন না ।  বুঝেছেন ?  ’ 
বাসের ড্রাইভার কিছুক্ষণ আমার দিকে হতভম্বের মতো তাকিয়ে রইল; তারপর বলল ,   ‘ স্যার ,  আমি এত বছর থেকে বাস চালাই ,  আপনার আগে আমাকে কেউ এই কথা বলে নাই !  ’ 
আমি এবার ড্রাইভারের দিকে হতভম্ব হয়ে তাকিয়ে রইলাম ।  শুনে অবিশ্বাস্য মনে হতে পারে ,  কিন্তু এই হচ্ছে অবস্থা ।  আমাদের দেশে প্রতিদিন ৩০ থেকে ৫০ জন সড়ক দুর্ঘটনায় মারা যায় ।  সৃষ্টিকর্তার এই দেশের জন্য একধরনের মায়া আছে ,  সেই জন্য সংখ্যাটি মাত্র ৩০ থেকে ৫০ ।  প্রকৃত সংখ্যাটি হওয়ার কথা তার থেকে ১০ গুণ বা ১০০ গুণ বেশি ।  এই দেশে প্রতিমুহূর্তে কোনো না কোনো রাস্তায় দুটি গাড়ি মুখোমুখি ছুটে আসতে আসতে শেষ মুহূর্তে একেবারে এক সুতো ব্যবধানে পাশ কাটিয়ে চলে যাচ্ছে — পৃথিবীর আর কোথাও এত ভয়ংকরভাবে গাড়ি চালানো হয় না । 
নৌপরিবহনমন্ত্রী বলেছেন ,  ড্রাইভারদের লেখাপড়া জানার দরকার নেই ,  গরু ও ছাগলের পার্থক্য জানলেই হবে !   ( কেন গরু আর ছাগল বলেছেন ,  সেটি এখনো রহস্য ,  যদি বলতেন বাস আর ট্রাকের পার্থক্য জানলেই হবে কিংবা ক্যাব আর টেম্পোর পার্থক্য জানলেই হবে ,  কিংবা রিকশা আর স্কুটারের পার্থক্যটা জানলেই হবে — তাহলেও একটা কথা ছিল ।  )  মন্ত্রী মহোদয় নিশ্চয়ই জানেন না গাড়ি চালানোর অন্তত দুই ডজন নিয়ম আছে ,  যেগুলো পড়ে শিখতে হয়  ( রাস্তায় কোন ধরনের চিহ্ন থাকলে কোন দিকে যেতে হয় ইত্যাদি )  ।  অন্তত ৩০টা জরুরি আইন আছে ,  গতিসীমা লিখে দেওয়ার ব্যাপার আছে ।  যে মানুষটি লেখাপড়া জানে না এবং এই বিষয়গুলো না জেনে একটা ড্রাইভারস লাইসেন্স পেয়ে যাচ্ছে ,  তার সঙ্গে একজন সন্ত্রাসীর হাতে একটা ধারালো কিরিচ তুলে দেওয়ার মধ্যে পার্থক্য কোথায় ?  আমি এই কথাগুলো লিখছি এবং ভাবছি ,  কী বিচিত্র এই দেশ :  একজন মন্ত্রী সম্পূর্ণ বেআইনি একটা বিষয়ের আবেদন করছেন এবং কেন তিনি সেটা করতে পারেন না ,  আমাকে সেটা লিখতে হচ্ছে !  বেআইনি কাজ করা যদি অপরাধ হয় ,  তাহলে বেআইনি কাজ করার জন্য প্রকাশ্য ঘোষণা দেওয়া কি অপরাধ নয় ? 
আমি বলেছিলাম নৌপরিবহনমন্ত্রীর এই বেআইনি আবদার শুনে আমি খুব খুশি হয়েছিলাম দুটি কারণে ।  প্রথম কারণটি বলা হয়েছে ,  দ্বিতীয় কারণটি খুবই সহজ ।  এই মুহূর্তে নানা কিছু মিলিয়ে আওয়ামী লীগের নেতৃত্বাধীন সরকার খুব ঝামেলার মধ্যে আছে ।  গায়ে পড়ে আদিবাসী বিতর্কটা উসকে দিয়েছে ,  রাস্তাঘাট ভাঙা ,  ঈদে বাড়ি যাওয়ার কোনো উপায় নেই ,  সড়ক দুর্ঘটনায় দেশের প্রিয় মানুষগুলোর মৃত্যু — সেই অবস্থায় নৌপরিবহনমন্ত্রীর উদ্ভট বক্তব্য ।  এই সরকার নিশ্চয়ই এই অবস্থা থেকে বের হয়ে আসতে চাইছে — অন্তত কিছুদিনের জন্য হলেও দেশের মানুষের দৃষ্টি অন্যদিকে ফেরাতে চাইছে ।  নৌপরিবহনমন্ত্রী শাজাহান খান মাননীয় প্রধানমন্ত্রীকে সেই অপূর্ব সুযোগটি করে দিয়েছেন ।  মাননীয় প্রধানমন্ত্রী এখন নৌপরিবহনমন্ত্রীকে মন্ত্রিপরিষদ থেকে সরিয়ে দিয়ে সারা দেশের মানুষের বাহবা পেতে পারেন ।  তাঁর সঙ্গে সঙ্গে যদি যোগাযোগমন্ত্রীকেও সরিয়ে দেন ,  তাহলে তো কথাই নেই ।  ঈদের ছুটিতে যারা বাড়ি যেতে পারবে না কিংবা যারা বাড়ি যেতে গিয়ে ক্ষত - বিক্ষত হয়ে যাবে ,  অন্তত তাদের বুকের জ্বালা একটু হলেও মিটবে । 
খবরের কাগজে দেখছি ,  সবাই প্রধানমন্ত্রীর কাছে এই ঈদের উপহারটি চাইছে ।  আমার ধারণা ,  এটি আসলেই দেশের মানুষের জন্য চমৎকার একটা উপহার হতে পারে ! 
৪ . 
সড়ক দুর্ঘটনা — কিংবা যদি ঠিক ঠিক বলতে চাই ,  তাহলে ,   ‘ সড়ক হত্যাকাণ্ড ’  আমাদের দেশের অনেক বড় একটা সমস্যা ।  আমার মতে সবচেয়ে বড় সমস্যা ।  পৃথিবীর অন্য কোনো দেশে বছরে ১২ থেকে ২০ হাজার মানুষ সড়ক দুর্ঘটনা কিংবা সড়ক হত্যাকাণ্ডে মারা যায় বলে জানা নেই ।  প্রতিদিনই মানুষ মারা যাচ্ছে কিন্তু আমরা সেটা নিয়ে বিচলিত হই না ।  হঠাৎ করে তারেক মাসুদ বা মিশুক মুনীরের মতো কোনো প্রিয়জন যখন মারা যায় ,  আমরা তখন চমকে উঠি ।  যেদিন মানিকগঞ্জের সেই দুর্ঘটনায় তারেক মাসুদ ,  মিশুক মুনীরসহ পাঁচজন মারা গিয়েছিল ,  সেই খবরটির নিচে আরও একটি দুর্ঘটনায় আরও পাঁচজন মারা গিয়েছিল — সেই খবরটি কিন্তু আমাদের চোখেও পড়েনি ।  আমাদের অনুভূতি ভোঁতা হয়ে গেছে ।  সাধারণত এসব দুর্ঘটনায় সাধারণ খেটে খাওয়া হতদরিদ্র মানুষ মারা যায় ,  সেই মৃত্যুর কথা কারও চোখেও পড়ে না ।  তাই বছরে ১২ থেকে ২০ হাজার মৃত্যুর পরও কোনো সরকারের কোনো দিন টনক নড়েনি ।  আমি মোটামুটি নিশ্চিত ,  এই সরকারেরও টনক নড়বে না ।  যদি নড়ত ,  তাহলে যে দুজন মন্ত্রী দেশের মানুষকে ক্ষিপ্ত করে তুলেছেন ,  তাঁরা নিজেরাই পদত্যাগ করে বিদায় নিতেন ।  সে রকম কিছু ঘটেনি ।  দেশের মানুষ শোকসভা ,  শোকমিছিল ,  মানববন্ধন করছে ।  আমি যে রকম খবরের কাগজে লিখছি ,  সে রকম কিছু অর্থহীন কথা লেখা হবে এবং একসময় সবাই ভুলে যাবে । 
কিন্তু এ রকম হতে হবে কে বলেছে ?  অন্য রকম কিছুও তো হতে পারে ?  বছরের পর বছর হাজার হাজার মানুষ দুর্ঘটনায় মারা গেছে ,  লাখো মানুষ দুর্ঘটনায় পঙ্গু হয়েছে ,  আমরা কেউ গা করি না ।  ইলিয়াস কাঞ্চন একা নিরাপদ সড়ক চেয়ে আন্দোলন করে যাচ্ছেন ,  আমরা তাঁর পাশে গিয়ে দাঁড়াইনি ।  তারানা হালিমকে আমি সংসদে সড়ক দুর্ঘটনা নিয়ে কথা বলতে শুনেছি ,  পরীক্ষা ছাড়া ড্রাইভিং লাইসেন্স দিয়ে মানুষ হত্যা করার লাইসেন্স দেওয়া হলে তিনি আমরণ অনশন করবেন বলে হুমকি দিয়েছেন ।  অন্যরা কোথায় ?  সরকার যেহেতু কিছু করবে না ,  তাহলে দেশের মানুষ কি সবাই মিলে একত্র হতে পারে না ?  পত্রিকায় হালকা কলম লেখা বিশেষজ্ঞের পরিবর্তে সত্যিকারের বিশেষজ্ঞরা একত্র হতে পারেন না ?  ট্রাফিক আইন মানানোর জন্য পুলিশকে জোর করে হাইওয়েতে নামানো যায় না ?  একটা দুর্ঘটনা হলেই বাসমালিক ,  বাস ড্রাইভার ,  যোগাযোগ মন্ত্রণালয় — সবার বিরুদ্ধে মামলা করা যায় না ?  আমি নিশ্চিত ,  সবাই মিলে একত্র হলে বাংলাদেশের সবচেয়ে বড় বিভীষিকাকে নিশ্চয়ই ঠেকানো সম্ভব । 
মে মাসের শেষে আমি যুক্তরাষ্ট্রে গিয়েছিলাম ।  প্লেনে ওঠার সময় আমাদের ক্যাথরিনের সঙ্গে দেখা ।  ফুটফুটে বাচ্চাটিকে নিয়ে দাঁড়িয়ে তারেক মাসুদের জন্য অপেক্ষা করছে ।  বিদেশি মেয়ে অথচ কী সুন্দর বাংলা বলে ।  বহুদিন থেকে তাকে আমরা আমার দেশের মানুষ হিসেবেই ধরে নিয়েছি ।  বাচ্চাটিকে আদর করে প্লেনে উঠেছি ,  একটু পর তারাও উঠেছে ।  তারেক মাসুদ পিঠে একটা ব্যাকপ্যাক নিয়ে হেঁটে যাচ্ছে ।  সেই আমার শেষ দেখা । 
তারেক - ক্যাথরিনের ছোট্ট বাচ্চাটি একদিন বড় হবে ।  আমার খুব ইচ্ছে ,  তখন তাকে আমরা বলব ,   ‘ তুমি জানো ,  তোমার আব্বু ছিল অসম্ভব সুদর্শন একজন মানুষ !  এই দেশের জন্য দেশের মানুষের জন্য তার বুকের মাঝে ছিল অসম্ভব ভালোবাসা ।  একদিন গাড়ি অ্যাকসিডেন্টে সে তার প্রাণের বন্ধুদের নিয়ে মারা গেল ।  তখন সারা দেশের মানুষ খেপে উঠে বলল ,  এই দেশে গাড়ি অ্যাকসিডেন্টে আর কাউকে মরতে দেওয়া হবে না ।  দেশের মানুষ তখন পুরো দেশটাকে পাল্টে দিল ।  এখন আমাদের দেশে আর গাড়ি অ্যাকসিডেন্টে মানুষ মারা যায় না !  ’  আমরা তখন ছোট শিশুটির মাথায় হাত দিয়ে বলব ,   ‘ তুমি তোমার আব্বুকে হারিয়েছ ।  কিন্তু তোমার আব্বুর জীবন দেওয়ার কারণে এই দেশের আর কোনো শিশুর আব্বু এভাবে মারা যায় না ।  ’ 
আমার খুব ইচ্ছে ,  আমরা এই ছোট শিশুকে একদিন এই কথাগুলো বলি ।  সবাই মিলে চাইলে কি বলতে পারব না ? 
এডমিন নোট :  লেখাটি প্রথম আলো ‘ তে ২৬ - ০৮ - ২০১১ তারিখে প্রকাশিত




তেল গ্যাস কয়লা রপ্তানি নিষিদ্ধ আইন জরুরি  –  গোলাম রাব্বানী ,  মো .  নুরুল ইসলাম ,  মুহম্মদ জাফর ইকবাল এম এম আকাশ ও এম শামসুল আলম



গণপ্রজাতন্ত্রী বাংলাদেশের সংবিধানের ১৪৩ অনুচ্ছেদ অনুযায়ী দেশের খনিজ সম্পদ অর্থাৎ তেল ,  গ্যাস ,  কয়লার মতো জ্বালানিসম্পদের মালিক জনগণ ।  আধুনিক অর্থশাস্ত্র অনুযায়ী মালিকানার অর্থ  ‘ সম্পত্তির ওপর অধিকারের সমষ্টি ’  ।  অতএব ,  কোনো চুক্তির কারণে গ্যাসসম্পদের ওপর জনগণের সার্বিক অধিকারের যেকোনোটি; অর্থাৎ বিক্রয়ের অধিকার ,  ব্যবহারের অধিকার ও উত্তরাধিকারত্বের অধিকার খর্ব হলে সংবিধানের ১৪৩ অনুচ্ছেদ লঙ্ঘিত হয় ।  বিগত নব্বইয়ের দশকের শেষ দিকে স্বাক্ষরিত পিএসসিতে পাইপলাইনের মাধ্যমে গ্যাস রপ্তানির কোনো সুযোগ না থাকা সত্ত্বেও পাইপলাইনে ভারতে গ্যাস রপ্তানির প্রচেষ্টায় জনগণের এই সাংবিধানিক অধিকার হুমকির সম্মুখীন হয় ।  দেশের সচেতন মানুষ তখন সুসংগঠিত হয় এবং আন্দোলন গড়ে তোলে ।  ফলে বিবিয়ানার গ্যাস ভারতে রপ্তানি হয়নি ।  আবার ২০০৫ সাল থেকে বিদেশি কোম্পানির মালিকানায় রপ্তানির উদ্দেশ্যে উন্মুক্ত পদ্ধতিতে ফুলবাড়ী ও বড়পুকুরিয়া খনির কয়লা উত্তোলনের প্রচেষ্টা এবং সে উদ্দেশ্য সফল করার জন্য কয়লানীতি প্রণয়নের তৎপরতাও আন্দোলনের কারণে ব্যর্থ হয় । 

২ . 
১৯৯৭ সালের মডেল পিএসসিতে এলএনজি করে গ্যাস রপ্তানির সুযোগ ছিল ।  ক্ষমতায় অধিষ্ঠিত ক্ষণস্থায়ী তত্ত্বাবধায়ক সরকার ১৯৯৭ সালের তুলনায় ২০০৮ সালে দেশে গ্যাসের চাহিদা বৃদ্ধির প্রতি দৃষ্টি না দিয়ে এলএনজি  ( তরলীকৃত )  হিসেবে গ্যাস রপ্তানির সুযোগ রেখে মডেল পিএসসি ২০০৮ অনুমোদন করে এবং সাগরের সর্বমোট ২৮টি গ্যাসব্লক একসঙ্গে ইজারা দেওয়ার উদ্যোগ নেয় ।  তাতে জনগণের মধ্যে প্রবল আপত্তি দেখা দেয় ।  তখন বিশ্ববিদ্যালয়ের সচেতন শিক্ষকেরা গ্যাসব্লক ইজারা দেওয়ার মতো দীর্ঘমেয়াদি কার্যক্রম অনির্বাচিত তত্ত্বাবধায়ক সরকারের এখতিয়ারবহির্ভূত বলে জরুরি অবস্থার মধ্যে এ ধরনের কাজের প্রকাশ্যে বিরোধিতা করেন ।  ফলে নয়টি ব্লক একত্রে ইজারার জন্য চূড়ান্ত হলেও চুক্তি স্বাক্ষর হয়নি । 
৩ . 
সরকার বিদ্যুৎ ও জ্বালানি খাত উন্নয়নে বিদেশি বিনিয়োগ চায় ।  তাই সেই বিনিয়োগ আকর্ষণে গ্যাস ও কয়লা খাত উন্নয়নে গৃহীত নীতিমালায় গ্যাস ও কয়লা রপ্তানির সুযোগ রাখার বিষয়টি বিশেষভাবে গুরুত্ব পায় ।  বিদেশি বিনিয়োগে পিএসসির আওতায় গ্যাস অনুসন্ধান ও উৎপাদন চলছে ।  রপ্তানিনীতি ২০০৯ - ১২ - তে কোনো শর্ত ছাড়া উৎপাদিত গ্যাস বিদেশি বিনিয়োগকারীর মালিকানায় রপ্তানির সুযোগ রয়েছে ।  সেই সঙ্গে মডেল পিএসসি ২০০৮ - এ গ্যাস সরকার ছাড়া তৃতীয় পক্ষের কাছে সরাসরি বিক্রির সুযোগও বিনিয়োগকারী পাচ্ছে ।  মডেল পিএসসি ২০০৮ - এর ১৫ ( ৪ )  উপধারামতে ,  বিনিয়োগকারীর প্রাপ্ত ভাগের গ্যাস সরকার যদি না কেনে ,  তাহলে তৃতীয় পক্ষের কাছে বিক্রি হতে পারে ।  তা না হলে এলএনজি হিসেবে রপ্তানি হবে ।  যেহেতু এই গ্যাস কেনা সরকারের জন্য বাধ্যতামূলক নয় ,  সেহেতু তৃতীয় পক্ষের মাধ্যমে রাসায়নিক সার ,  ইস্পাত ,  সিমেন্ট — এমন সব পণ্য হয়ে অথবা সরাসরি এলএনজি হয়ে রপ্তানির সুযোগ এই মডেল পিএসসিতে রয়েছে ।  ফলে জনস্বার্থবিরোধী ওই বৈশিষ্ট্যের এবং রপ্তানিনীতি ২০০৯ - ১২ - তে গ্যাস রপ্তানির আগাম অনুমোদন দেওয়ার কারণে মডেল পিএসসি ২০০৮ বাতিলের দাবি উঠেছে । 
৪ . 
মডেল পিএসসি ২০০৮ - এ বার্ষিক উৎপাদিত গ্যাসের ৫৫ শতাংশ বিদেশি বিনিয়োগকারী কোম্পানি খরচের উসুল বাবদ পেতে পারে ।  বাকি ৪৫ শতাংশের অর্ধেক অর্থাৎ লাভ হিসেবে চিহ্নিত আরও ২২ . ৫ শতাংশ বিদেশি কোম্পানি নিজস্ব হিস্যা হিসেবে পাবে ।  সরকার নিজের অংশ হিসেবে পাবে বাকি অর্ধেক ,  অর্থাৎ ২২ . ৫ শতাংশ ।  ক্ষেত্রভেদে এর তারতম্য হবে ।  এই হিসাবে খরচ উসুলের সময় উৎপাদিত গ্যাসের ৭৭ . ৫ শতাংশের মালিক হতে পারে বিদেশি কোম্পানি । 
এই গ্যাস বাধ্যতামূলকভাবে সরকারের কাছে বিক্রি করার বিধান থাকলেই সরকার তা ক্রয় করবে এবং উৎপাদিত গ্যাসে জনগণের মালিকানা সংবিধানমতে নিশ্চিত হবে ।  অর্থাৎ বিদেশি কোম্পানির প্রাপ্য ওই গ্যাস সরকার ছাড়া অন্য কোনো তৃতীয় পক্ষের কাছে বিক্রি কিংবা বিদেশে রপ্তানির সুযোগ দেওয়া হলে সেই গ্যাসের অধিকার থেকে জনগণ বঞ্চিত হবে ।  মডেল পিএসসি ২০০৮ - এর ১৫ . ৫ . ৪ - এ এলএনজি রপ্তানির প্রশ্নে লেখা আছে ,   ‘ Where Petrobangla has installed necessary facilities to transport and use gas to meet domestic requirements ,  Petrobangla shall be entitled at its option to retain in kind any Natural Gas produced up to Petrobangla ’ s share of Profit Natural Gas ,  but in no event more than twenty percent  ( 20 %  )  of the total Marketable Natural Gas .  ’  পেট্রোবাংলা পাইপলাইন নির্মাণ করতে পারলে বিদেশি কোম্পানি পেট্রোবাংলাকে সমুদ্রাঞ্চলে উৎপাদিত মোট গ্যাসের সর্বোচ্চ ২০ শতাংশ রাখার অধিকার প্রদান করবে ,  মডেল পিএসসি ২০০৮ - এ এই ধরনের অঙ্গীকার থাকা সংবিধানের পরিপন্থী ।  ফলে এই পরিস্থিতি জনগণকে পিএসসিবিরোধী আন্দোলনে নামিয়েছে । 
৫ . 
বিদেশি বিনিয়োগে কয়লা খাত উন্নয়ন এই একই পরিস্থিতির শিকার ।  বিদ্যমান আইন ও বিধান অনুযায়ী বিদেশি বিনিয়োগে যদি কয়লা তোলা হয় ,  তাহলে রয়্যালটি হিসেবে সরকার পাবে সেই কয়লার ৬ শতাংশ বা তার সমতুল্য বাজারমূল্য ।  বাকি ৯৪ শতাংশ কয়লা পাবে বিদেশি বিনিয়োগকারী ।  যদি কয়লার পরিবর্তে কয়লার বাজারমূল্যে বিনিয়োগকারী রয়্যালটি পরিশোধ করে ,  তাহলে উৎপাদিত সমুদয় কয়লার মালিক হবে এই বিনিয়োগকারী কোম্পানি ।  কোম্পানির পাওয়া এই সমুদয় কয়লা সরকারের কাছে সরাসরি বাধ্যতামূলকভাবে বিক্রির আইন বা বিধান থাকলেই এই কয়লার ওপর জনগণের শতভাগ মালিকানা নিশ্চিত হয় ।  অথচ এমন আইন বা বিধান না থাকায় উৎপাদিত শতভাগ কয়লার মালিক হতে পারে বিদেশি কোম্পানি ।  সেই কয়লা নিজস্ব মালিকানায় সরকারের পরিবর্তে তৃতীয় পক্ষের কাছে বিক্রি করতে পারে এবং বিদেশে রপ্তানি করতে পারে ।  ফলে গ্যাসের অনুরূপ এই কয়লাসম্পদ থেকেও জনগণ বঞ্চিত হবে ।  সংবিধান - পরিপন্থী এবং দেশের স্বার্থবিরোধী বলে এ অবস্থা গণ - আন্দোলনের জন্ম দিয়েছে । 
৬ . 
বর্তমান সরকারের আমলে ক্ষণস্থায়ী তত্ত্বাবধায়ক সরকার কর্তৃক দরপত্রের মাধ্যমে ইজারার জন্য চূড়ান্তকৃত নয়টি ব্লকের বদলে ভারত ও মিয়ানমারের সঙ্গে সীমানা বিরোধ এলাকা বাদে সাগরের দুটি গ্যাসব্লক বিদেশি কোম্পানিকে ওই পিএসসি মডেলের আওতায় ইজারা দেওয়া হয়েছে ।  ইজারা চুক্তিতে ওই গ্যাসব্লক থেকে তোলা গ্যাসের বিনিয়োগকারীর অংশ কেনা সরকারের জন্য বাধ্যতামূলক না হওয়ায় বিদেশি বিনিয়োগকারীর নিজস্ব মালিকানায় এলএনজি হিসেবে তা রপ্তানির সুযোগ রয়েছে ।  তা ছাড়া সরকার ছাড়া তৃতীয় পক্ষের কাছে এই গ্যাস বিক্রির সুযোগও তাই বিনিয়োগকারীর রয়েছে ।  স্বাক্ষরিত পিএসসির ব্যত্যয় ঘটিয়ে কিছুদিন আগে অগভীর সমুদ্রাঞ্চলের গ্যাস কেয়ার্নকে তৃতীয় পক্ষের কাছে বিক্রির অনুমতি প্রদান করা হয়েছে ।  এ অবস্থায় স্বাভাবিকভাবেই ধারণা করা হয় ,  ভবিষ্যতে দূরবর্তী সমুদ্রাঞ্চলে অবস্থিত ব্লকের জন্যও প্রথম পদক্ষেপে অনুরূপ সুবিধা প্রদানের জন্য এবং পরবর্তী পদক্ষেপে এলএনজি হিসেবে গ্যাস রপ্তানির জন্য সরকার চাপের সম্মুখীন হবে ।  আবার কয়লা তোলার ব্যাপারে বিদেশি বিনিয়োগ আকর্ষণ করার উদ্দেশ্যে উন্মুক্ত খনি ও কয়লা রপ্তানির সুযোগ রেখে কয়লানীতি চূড়ান্ত করা হচ্ছে ।  এ অবস্থায় জ্বালানিসম্পদ গ্যাস ও কয়লার ওপর জনগণের মৌলিক অধিকার খর্ব হতে পারে বলে গণ - আন্দোলন চলছে । 
৭ . 
পিএসসির আওতায় বিদেশি বিনিয়োগকারীকে ভ্যাট ,  শুল্কমুক্ত সুবিধাসহ নানাবিধ সুবিধা দেওয়া হয় ।  কারণ সরকার যেন তুলনামূলক কম দামে গ্যাস কিংবা কয়লা পেতে পারে ।  ফলে দেশীয় উৎপাদনে সরকার গ্যাস বা কয়লা কম দামে সরবরাহ করে উৎপাদিত পণ্যের উৎপাদন - ব্যয় কমাতে পারে ।  জনগণ কম দামে পণ্য কেনার সুযোগ পায় ।  কিন্তু ওই চুক্তিতে সুযোগ থাকায় সেই গ্যাস বা কয়লা যদি বিদেশি বিনিয়োগকারী তৃতীয় পক্ষের কাছে বিক্রি কিংবা বিদেশে রপ্তানি করে ,  তাহলে জনগণের কম দামে জ্বালানি পাওয়ার অধিকার ও দীর্ঘমেয়াদি জ্বালানি নিরাপত্তা খর্ব হয় ।  এই পরিস্থিতি থেকে জনগণের অধিকার ও স্বার্থ রক্ষার জন্য দরকার খনিজ সম্পদ রপ্তানি নিষিদ্ধ বিল জাতীয় সংসদ কর্তৃক পাস করিয়ে আইনে পরিণত করা । 
৮ . 
১৯৯৬ সালের নির্বাচনে জয়ী হয়ে ক্ষমতায় আসে আওয়ামী লীগের নেতৃত্বাধীন সরকার ।  জনশ্রুতি রয়েছে ,  এই সরকার বিদেশি বিনিয়োগকারী ইউনোকলের প্রস্তাবে ভারতে গ্যাস রপ্তানি করতে রাজি না হওয়ায় বিদেশি কোম্পানির ষড়যন্ত্রের শিকার হয় ।  ফলে ২০০১ সালের নির্বাচনে আওয়ামী লীগ ক্ষমতায় আসতে পারেনি ।  উন্মুক্ত খনি ও কয়লা রপ্তানির প্রতিবাদে ফুলবাড়ীতে গড়ে ওঠা আন্দোলনে ২০০৬ সালে আওয়ামী লীগের নেতৃত্বাধীন তখনকার বিরোধীদলীয় রাজনৈতিক মহাজোট সমর্থন দেয় এবং ২০০৬ সালের ২৮ আগস্ট সারা দেশে আহূত হরতালে সমর্থন দিয়ে আন্দোলনকারীদের পাশে দাঁড়ায় ।  যেসব গণমুখী কার্যক্রমের কারণে জনগণ ২০০৮ সালের ডিসেম্বরের নির্বাচনে আওয়ামী লীগের নেতৃত্বাধীন বর্তমান সরকারকে ক্ষমতায় আনে ,  তার মধ্যে এসব কার্যক্রম অন্যতম ।  তাই আশা করা যায় ,  এই সরকারের হাতে খনিজ সম্পদ রপ্তানি নিষিদ্ধ আইন হবে এবং গ্যাস ও কয়লা রপ্তানির সুযোগ থাকবে না ।  বিদেশি বিনিয়োগকারীর মালিকানাধীন গ্যাস কিংবা কয়লা চুক্তিতে নির্ধারিত মূল্যে সরকারের কাছে বিক্রি করা বাধ্যতামূলক হবে ।  সরকার ছাড়া কোনো তৃতীয় পক্ষের কাছে এই গ্যাস কিংবা কয়লা বিক্রির কোনো সুযোগ বিদেশি কোম্পানি পাবে না ।  ফলে জ্বালানিসম্পদের ওপর জনগণের অধিকার অটুট থাকবে ।  এ জন্য দরকার ব্যাপক গণ - আন্দোলন ।  সেই আন্দোলন বিগত জোট সরকারের আমলে হয়েছে; তত্ত্বাবধায়ক সরকারের আমলে হয়েছে এবং বর্তমান মহাজোট সরকারের আমলেও হচ্ছে । 
৯ . 
ইতিমধ্যে এই আন্দোলনের সফলতা অনেকখানি স্পষ্ট হয়েছে ।  ৫০ বছরের জ্বালানি নিরাপত্তা নিশ্চিত না হওয়া পর্যন্ত গ্যাস কিংবা কয়লা রপ্তানি না করার ব্যাপারে বর্তমান সরকার অঙ্গীকারবদ্ধ ।  গ্যাস কিংবা কয়লা রপ্তানি নিষিদ্ধ বিল আইনে পরিণত হওয়ার বিষয়টি সংসদে প্রক্রিয়াধীন ।  উন্মুক্ত পদ্ধতি রেখে করা রপ্তানিমুখী কয়লানীতির ব্যাপারে সরকারের মনোভাব এখনো নেতিবাচক ।  একসঙ্গে নয়টি ব্লক ইজারার পরিবর্তে দুটি ব্লক ইজারা দেওয়ায় গ্যাস রপ্তানির ঝুঁকি কিছুটা কমেছে ।  তবে আরও সাতটি ব্লক হস্তগত করার জন্য যেহেতু সরকারের ওপর বিদেশি কোম্পানির অদৃশ্য চাপ অব্যাহত থাকবে ,  সেহেতু সেই চাপ মোকাবিলার জন্য গণ - আন্দোলন অব্যাহত থাকতে হবে ।  তাই এ আন্দোলনের ব্যাপারে সরকারকে অবশ্যই ধৈর্য ও সহিষ্ণুতার পরিচয় দিতে হবে ।  সেই সঙ্গে বিদেশি কোম্পানির চাপের মুখে সরকারকে যেন নতি স্বীকার করতে না হয় এবং সংবিধান অনুযায়ী গ্যাসসম্পদের ওপর জনগণের অধিকার যেন অক্ষুণ্ন থাকে ,  সে জন্য জ্বালানিসম্পদ রপ্তানি নিষিদ্ধ আইন সংসদে পাস হওয়া জরুরি । 
১০ . 
তা ছাড়া কেউ কেউ মনে করেন ,  বর্তমানে সাগরের গ্যাস তোলার ব্যাপারে বিদেশি কোম্পানির বিকল্প নেই ।  কিন্তু স্থলভাগের গ্যাস উত্তোলনের ব্যাপারে নতুন করে বিদেশি কোম্পানির সঙ্গে কোনোভাবেই চুক্তি করা সমীচীন হবে না ।  কারণ দেশি কোম্পানির তুলনায় বিদেশি কোম্পানির কাছ থেকে অনেক বেশি দামে বিদেশি মুদ্রায় গ্যাস কেনায় গ্যাসের সরবরাহ - ব্যয় বাড়ে ।  তা ছাড়া সরবরাহকৃত গ্যাসে বিদেশি কোম্পানির গ্যাসের অংশ ক্রমাগত বৃদ্ধি পাওয়ায়ও গ্রাহক পর্যায়ে গ্যাসের দাম দ্রুত বৃদ্ধি পাচ্ছে ।  সে কারণে প্রস্তাবিত পিএসসি ২০১১ বিরোধিতার সম্মুখীন ।  ইতিমধ্যে বর্তমান সরকারের বলিষ্ঠ সিদ্ধান্তের ফলে ২০১১ সালের ১৬ জানুয়ারি সৃষ্ট গ্যাস উন্নয়ন তহবিলের অধীনে জনগণের কাছ থেকে আসে বছরে প্রায় এক হাজার কোটি টাকা ।  এই অর্থে দেশীয় কোম্পানির মাধ্যমে বিদেশি বিনিয়োগ ছাড়াই অনায়াসে স্থলভাগের গ্যাস তোলা সম্ভব ।  পেট্রোবাংলাকে গ্যাস অনুসন্ধান ও উত্তোলনে এই অর্থ বিনিয়োগে স্বাধীন সিদ্ধান্ত গ্রহণের সুযোগ দেওয়া উচিত ।  রপ্তানির ঝুঁকি কমানোর জন্য এই কৌশল অপরিহার্য ।  যদি সাগরে গ্যাসের পর্যাপ্ত মজুদ আবিষ্কার হয় এবং চাহিদার তুলনায় বেশি তোলার প্রয়োজন হয় ,  সে ক্ষেত্রে দেশি কোম্পানি কর্তৃক স্থলভাগের গ্যাস উত্তোলন নিয়ন্ত্রণের মাধ্যমে চাহিদা ও সরবরাহের ভারসাম্য রক্ষা করে রপ্তানির ঝুঁকি হ্রাস করা সম্ভব ।  তাই স্থলভাগের গ্যাস উত্তোলনে দেশীয় কোম্পানির নিয়ন্ত্রণ বৃদ্ধির বিকল্প নেই ।  কয়লানীতি অনুমোদনের অজুহাতে কয়লা উত্তোলন বন্ধ না রেখে আমদানির পাশাপাশি ভূ - গর্ভস্থ পদ্ধতিতে দীঘিপাড়া ও খালাসপীর খনির কয়লা বিদেশি বিনিয়োগের অপেক্ষায় না থেকে নিজস্ব বিনিয়োগে উত্তোলন করতে হবে ।  গ্যাস বা কয়লার মতো জ্বালানি সরবরাহ নিশ্চিত না করা হলে বিদ্যুৎ - সংকটের সমাধান হবে না ।  নিজস্ব জ্বালানি ব্যবহারের মাধ্যমে জ্বালানি নিরাপত্তা নিশ্চিত করা সবচেয়ে সস্তা এবং নির্ভরযোগ্য বিশ্বব্যাপী স্বীকৃত জ্বালানি উন্নয়ন কৌশল ।  জনস্বার্থে এমন সব সুযোগ সৃষ্টির জন্য একদিকে গ্যাস ও কয়লা রপ্তানি নিষিদ্ধ আইন দরকার ,  অন্যদিকে আমাদের নিজস্ব কর্তৃত্বে স্থলভাগে গ্যাস ও কয়লা উত্তোলনের ব্যাপারে সর্বোচ্চ প্রয়াস অব্যাহত রাখা দরকার ।  তাই সরকারের কাছে আমরা আহ্বান জানাই : 
 ( ক )  সংসদে উত্থাপিত তেল - গ্যাস - কয়লা রপ্তানি নিষিদ্ধ বিলটি অবিলম্বে পাস করা হোক । 
 ( খ )  নতুন অনুসন্ধান ও উত্তোলনের জন্য স্থলভাগের গ্যাসব্লক শুধু দেশীয় কোম্পানিকে দেওয়া হোক । 
 ( গ )  দেশীয় কোম্পানির গ্যাস অনুসন্ধান ও উৎপাদনক্ষমতা বৃদ্ধির লক্ষ্যে বাপেক্স ,  বিজিএফসিএল ও এসজিএফএল একীভূত করে একটি জাতীয় কোম্পানি গঠন করা হোক । 
মোহাম্মদ গোলাম রাব্বানী :  সাবেক বিচারপতি । 
মো .  নুরুল ইসলাম :  জ্বালানি বিশেষজ্ঞ ,  অধ্যাপক ,  বুয়েট । 
মুহম্মদ জাফর ইকবাল :  কথাসাহিত্যিক; অধ্যাপক ,  শাবিপ্রবি । 
এম এম আকাশ :  অর্থনীতিবিদ ,  অধ্যাপক ,  ঢাবি । 
এম শামসুল আলম :  জ্বালানি বিশেষজ্ঞ ,  অধ্যাপক ,  চুয়েট । 
এডমিন নোট :  লেখাটি প্রথম আলো ‘ তে ৩১ - ০৭ - ২০১১ তারিখে প্রকাশিত




আমাদের ভলান্টিয়ারের দল 



স্কুলে স্কুলে বিজ্ঞানের এক্সপেরিমেন্ট নিয়ে যাওয়ার জন্য আমার কিছু ভলান্টিয়ারের দরকার ,  সে জন্য ইউনিভার্সিটিতে নোটিশ দিয়েছি ।  যেদিন সবাইকে ডেকেছি ,  অবাক হয়ে আবিষ্কার করলাম ,  এক - দুইজন নয় ,  অসংখ্য ছেলেমেয়ে এসে হাজির ।  দেখেই আমার মনটা ভালো হয়ে গেল ।  আমি বললাম ,   ‘ দেখো ,  এটা কিন্তু ভলান্টারি কাজ ।  পৃথিবীর সব বড় বড় কাজ হয় স্বেচ্ছাশ্রমে ।  এই দেশে যে গণিত অলিম্পিয়াড এত চমৎকারভাবে কাজ করছে তার কারণ ,  পুরোটা করা হয় ভলান্টিয়ারদের দিয়ে ।  ’ 
উপস্থিত ছাত্রছাত্রীরা মাথা নেড়ে বলল ,   ‘ আমরা জানি !  ’ 
 ‘ তোমরা কিন্তু পরিশ্রম করবে ,  খাটাখাটুনি করবে ,  বিনিময়ে কিছুই পাবে না ।  ’ 
আমার ছাত্রছাত্রীরা বলল ,   ‘ আমরা কিছু চাই না ।  ’ 
 ‘ পৃথিবীর সবাই কেমন যেন স্বার্থপর হয়ে যাচ্ছে ।  কিছু না পেলে কেউ কিছু করতে চায় না ।  আমরা সেটার পরিবর্তন করতে চাই ।  আমরা চাই ,  সবাই শিখুক ,  কোনো কিছু না পেয়েই অন্যের জন্য কাজ করতে হবে ।  তোমরা রাজি ?  ’ 
ছেলেমেয়েরা মাথা নাড়ল ,  বলল ,   ‘ রাজি ।  ’ 
আমি বললাম ,   ‘ একেবারে কিছু পাবে না সেটা সত্যি নয় ।  যেটা পাবে সেটা হচ্ছে ,  অন্যের জন্য কিছু করার যে আনন্দ তার কোনো তুলনা নেই !  ’ 
শুনে আমার ছাত্রছাত্রীরা অনন্দে দাঁত বের করে হাসল ,  হাততালি দিল ! 
সেই থেকে আমি আমার ছাত্রছাত্রীদের নিয়ে স্কুলে স্কুলে ঘুরে বেড়াচ্ছি ।  মাইক্রোবাস বোঝাই বিজ্ঞানের মজার মজার এক্সপেরিমেন্ট ।  ছাত্রছাত্রীরা সেগুলো সাজিয়ে দেয় ,  সারা দিন সেগুলো স্কুলের বাচ্চাদের দেখায় ,  দিন শেষে বাক্সে ভরে ফিরে আসে ।  কোথায় কী আছে ,  কোনটা কীভাবে দেখাতে হবে ,  কোনটা নষ্ট হলে কীভাবে সারাতে হবে তারা জানে ।  আমার আর কিছুই করতে হয় না ।  কোনো স্কুলে গেলে এক কোনায় গালে হাত দিয়ে বসে বসে দেখি ,  ছোট বাচ্চারা ছোটাছুটি করে সায়েন্স এক্সপেরিমেন্ট করছে ,  হাত দিয়ে দেখছে আর আমার ভলান্টিয়ার ছেলেমেয়েরা সেগুলো ম্যানেজ করছে ।  কী সুন্দর দৃশ্য ! 
আমি সেদিন জিজ্ঞেস করলাম ,   ‘ এই গাড়ির চাবি আর একজন ড্রাইভার তোমাদের দায়িত্বে দিয়ে দিলে তোমরা সারা দেশে ঘুরে বেড়াতে পারবে না ?  ’  ভলান্টিয়ার ছেলেমেয়েরা মাথা নাড়ল ,  বলল ,   ‘ পারব ,  স্যার !  ’ 
আমি জানি তারা পারবে ।  ইউনিভার্সিটিতে লেখাপড়া করতে হয় ,  ক্লাস করতে হয় ,  হোম ওয়ার্ক করতে হয় ,  পরীক্ষা দিতে হয় ,  তা না হলে আমার এই ভলান্টিয়ারের দল নিয়ে নিয়ে কত কিছু করে ফেলতে পারতাম ! 
এডমিন নোট :  লেখাটি প্রথম আলো ‘ তে ১৫ - ০৬ - ২০১১ তারিখে প্রকাশিত




লেখা পড়া নিয়ে কিছু কথা 



১ . 
কয়েকদিন আগে আমাদের দেশের লেখাপড়ার জগৎটিতে একটা বড় ওলটপালট হয়ে গেছে ।  আমার ধারণা ,  দেশের বেশিরভাগ মানুষ সেটা লক্ষ্য করেনি ।  বিষয়টা বলার আগে সবাইকে একটু পুরনো দিনের কথা মনে করিয়ে দিই । 
লেখাপড়ার সবচেয়ে গুরুত্বপূর্ণ অংশ হচ্ছে পরীক্ষা আর পরীক্ষার সবচেয়ে গুরুত্বপূর্ণ অংশ হচ্ছে পরীক্ষার ফল ।  মুখে আমরা যতই বিদ্যা শিক্ষা বা জ্ঞানার্জনের কথা বলি ,  দেশের ছেলেমেয়েরা খুব সঙ্গত কারণেই লেখাপড়া করে পরীক্ষায় ভালো ফল করার জন্য ।  এর মাঝে দোষের কিছু নেই ।  আসলে এই কারণে ছেলেমেয়েদের লেখাপড়া করানোর কাজটি খুব সহজ হয়ে যাওয়ার কথা ।  যেহেতু ছাত্রছাত্রীরা পরীক্ষায় ভালো ফল করার জন্য খুবই ব্যস্ত ,  তাই পরীক্ষা পদ্ধতিটি যদি খুব ভালো হয় ,  তাহলে তারা নিজে থেকেই নিজের গরজে ভালো লেখাপড়া করে ফেলে ।  আর পরীক্ষা পদ্ধতি যদি খারাপ হয় ,  তাহলে সর্বনাশ হয়ে যায় ।  এ জন্য যখন এ দেশে পরীক্ষার প্রশ্ন ফাঁস হতে শুরু করেছিল ,  তখন আমাদের মাথায় আকাশ ভেঙে পড়েছিল । 
পরীক্ষার সবচেয়ে গুরুত্বপূর্ণ ব্যাপার হচ্ছে পরীক্ষার ফল ।  তাই ফলটি কীভাবে প্রকাশ করা হয় সেটা নিয়ে সারা পৃথিবীর সব শিক্ষাবিদই অনেক মাথা ঘামিয়েছেন ।  আমাদের দেশে আগে পরীক্ষার ফল তিনটি ভাগে ভাগ করা হতো  –  প্রথম বিভাগ ,  দ্বিতীয় বিভাগ এবং তৃতীয় বিভাগ ।  শতকরা ৭৫ ভাগ থেকে বেশি মার্কস পেলে সেটাকে বলা হতো স্টার মার্ক ।  এক - দুই বিষয়ে ফেল করার পর শুধু সেই বিষয়ে পরে আলাদা পরীক্ষা দিয়ে পাস করার উপায় ছিল ।  যতদূর মনে পড়ে ,  সেটার নাম ছিল রেফার্ড !  কাজেই বলা যেতে পারে ,  যারা পাস করেছে তাদের পরীক্ষার ফল পাঁচটি ভাগে ভাগ করা হতো  –  স্টার মার্ক ,  প্রথম ,  দ্বিতীয় ,  তৃতীয় এবং রেফার্ড ।  কেউ কোনো বিষয়ে শতকরা ৮০ মার্কস থেকে বেশি পেলে সেটাকে বলা হতো লেটার মার্কস ।  যারা ফাটাফাটি ধরনের ভালো ছাত্র ছিল তারা পাঁচ - ছয় বিষয়ে লেটারসহ স্টার মার্কস পেত ।  তাদের সংখ্যা খুব বেশি ছিল না এবং সবাই তাদেরকে সমীহ নিয়ে দেখত । 

সব ছাত্রছাত্রী যেহেতু তাদের সব বিষয়ের নম্বর জানত তাই সারা বোর্ডে কে সবচেয়ে বেশি নম্বর পেয়েছে ,  সেটা খুব হইচই করে জানানো হতো ।  যারা প্রথম বিশজনের মাঝে থাকত তাদেরকে বলা হতো  ‘ স্ট্যান্ড ’  করেছে ।  কোন স্কুল থেকে কতজন স্ট্যান্ড করেছে সেটা খুবই গুরুত্বপূর্ণ বিষয় ছিল ।  পরীক্ষার ফল প্রকাশ হওয়ার পরদিন সব খবরের কাগজে বোর্ডে কারা প্রথম ,  দ্বিতীয় ও তৃতীয় হয়েছে তাদের ছবি ছাপা হতো বাবা - মায়ের সঙ্গে ।  তারা লাজুক মুখে দাঁড়িয়ে থাকত এবং তারা কীভাবে এই বিশাল কৃতিত্ব অর্জন করেছে ,  সেটা নিয়ে সাংবাদিকরা তাদের প্রশ্ন করতেন  ( আমার বড় ভাই হুুমায়ূন আহমেদ রাজশাহী বোর্ডে দ্বিতীয় হয়েছিল ।  সে কারণে রেডিওতে তার নাম বলেছিল ।  নিজের কানে রেডিওতে নিজেদের একজনের নাম শুনে আমাদের প্রায় হার্ট অ্যাটাকের মতো অবস্থা হয়েছিল )  । 
যাই হোক যারা লেখাপড়া করান তারা খুব ভালো করে জানেন যে ,  একটা ছেলে বা মেয়ের পরীক্ষার খাতায় নম্বর হিসেবে একটা সুনির্দিষ্ট সংখ্যা দেওয়া সম্ভব নয় ।  সত্যি কথা বলতে কি ,  একজন শিক্ষককে যদি একই খাতার বান্ডিল দু ’ বার দেখতে হয় ,  তাহলে তারা দু ’ বার দুই রকম নম্বর দেবেন ।  দু ’ বারই অবশ্য যারা ভালো করেছে তারা ভালো নম্বর পাবে এবং যারা খারাপ করেছে ,  তারা খারাপ নম্বর পাবে; কিন্তু কোনোভাবেই হুবহু একই নম্বর পাবে না  ( শুধু বহু নির্বাচনী কিংবা গণিত বিজ্ঞানের কিছু জায়গায় সেটি সম্ভব; কিন্তু আমি সাধারণভাবে সাধারণ পরীক্ষার কথা বলছি )  ।  শিক্ষাবিদরা যেহেতু জানেন যে ,  একটা পরীক্ষায় একেবারে সুনির্দিষ্ট নম্বর দেওয়া সম্ভব নয় ।  তাই তারা নম্বর থেকে গ্রেডে সরে এসেছেন ।  এখন বলা যায় ,  পৃথিবীর কোথাও পরীক্ষায় নম্বর দেওয়া হয় না ,  তার বদলে একটি গ্রেড দেওয়া হয় ।  যদি নম্বর দেওয়া হয় তাহলে আমাকে ধরে নিতেই হবে ,  যে ৮১ পেয়েছে সে যে ৮০ পেয়েছে তার থেকে নিশ্চয়ই ভালো ।  কিন্তু যদি গ্রেড দেওয়া হয় তাহলে তারা দু ’ জনেই একই গ্রেড পাবে এবং আমরা ধরে নেব দু ’ জনেই একই রকম ভালো এবং সেটাই অনেক যুক্তিযুক্ত । 
কাজেই যখন আমাদের দেশে পরীক্ষার পদ্ধতি গ্রেডিংয়ে চলে এলো ,  তখন আমরা খুব খুশি হয়েছিলাম ।  কিন্তু শুরুতেই একটা ধাক্কা খেয়েছিলাম ,  আমাদের বিশ্ববিদ্যালয়গুলোতে আগে থেকেই গ্রেডিং পদ্ধতি ছিল ।  সারাদেশের সব গ্রেডিং পদ্ধতি একই ধরনের হবে ,  সবাই আমরা সেটা আশা করেছিলাম; কিন্তু অবাক হয়ে আবিষ্কার করলাম ,  সেটা ঘটল না ।  পৃথিবীর বেশিরভাগ দেশের সঙ্গে মিল রেখে বিশ্ববিদ্যালয়গুলোর সর্বোচ্চ গ্রেডিং ছিল চার ।  আমরা দেখলাম ,  এসএসসি ও এইচএসসিতে সর্বোচ্চ গ্রেড হচ্ছে পাঁচ ।  একই দেশের শিক্ষা ব্যবস্থায় শুরুতেই গ্রেডিংটা ভিন্ন করে দেওয়া হলো ।  কেন এটি করা হলো সেটি আমার কাছে একটা রহস্য । 
শুধু যে সর্বোচ্চ গ্রেড ভিন্ন তা নয় ,  আমরা বিস্ময়ের সঙ্গে আবিষ্কার করলাম ,  প্রতি দশ মার্কসের জন্য গ্রেড পয়েন্ট কখনও এক কমেছে ,  কখনও কমেছে অর্ধেক অর্থাৎ ৮০ মার্কস পেলে গ্রেড পয়েন্ট হচ্ছে পাঁচ ,  দশ মার্কস কম ৭০ পেলে গ্রেড পয়েন্ট এক কমে চার ,  আরও দশ মার্কস কম পেলে গ্রেড পয়েন্ট আরও এক কমে তিন না হয়ে হঠাৎ করে সাড়ে তিন ।  অর্থাৎ গ্রেড পয়েন্ট আর পরীক্ষার মার্কসের সম্পর্ক সরল  ( linear )  নয় ,  এটি জটিল ।  এর পেছনে যদি কোনো যুক্তি থাকে তাহলে খুব ভালো কিন্তু আমি কোনো যুক্তি খুঁজে পাই না । 
তবে যে বিষয়টা সবার জন্যই একটা সমস্যা করেছে ,  সেটা হচ্ছে গ্রেড পয়েন্টের বিভাজন ।  বিশ্ববিদ্যালয়গুলোতে ফেল গ্রেড ছাড়াও নয়টি ভিন্ন ধাপ আছে ।  এসএসসি এবং এইচএসসিতে ধাপ মাত্র ছয়টি  ( A +  ,  A ,  A -  ,  B ,  C এবং D )  ।  শুধু তাই নয় ,  যখন ঢালাওভাবে মার্কস দেওয়ার কালচার শুরু হলো ,  তখন কোনো ছাত্রছাত্রীকে আর গ্রেডের ভিত্তিতে বিভাজন করা সম্ভব নয় ।  এ প্লাস পেয়েও অনেক ছেলেমেয়ে বিশ্ববিদ্যালয়ের ভর্তি পরীক্ষায় টিকে যাওয়া দূরে থাকুক ,  পাস মার্কসটিও তুলতে পারে না ।  বিষয়টি পুরোপুরি হয়ে গেল আমাদের সময়ের মতো অর্থাৎ গ্রেড পয়েন্ট হচ্ছে বিভাগ ,  জিপিএ ফাইভ হচ্ছে স্টার মার্কস ,  জিপিএ ফোর ফার্স্ট ডিভিশন ইত্যাদি ! 
তখন এ দেশে একটা খুব বড় অন্যায় কাজ করা শুরু হলো ।  বিষয়টা এত অবিশ্বাস্য যে ,  আমাদের সেটা বিশ্বাস করতেই অনেক সময় লেগেছে ।  এ দেশে ছেলেমেয়েদের যদিও বলা হয়েছে ,  তাদের পরীক্ষার ফল দেওয়া হচ্ছে গ্রেড পয়েন্টে; কিন্তু নানা কাজে তাদের পরীক্ষার প্রকৃত নম্বরগুলো ব্যবহার করা শুরু হলো ।  ছেলেমেয়েদের কখনোই তাদের প্রকৃত নম্বর জানানো হয়নি ।  রাষ্ট্র তাদের কথা দিয়েছে পরীক্ষায় পাওয়া নম্বর নয় ,  ছয়টি গ্রেড পয়েন্ট হচ্ছে তাদের পরীক্ষার ফল কিন্তু সেই নম্বরগুলো ব্যবহার করে তাদের ভাগ্য নির্ধারণ হতে লাগল ।  দেখা গেল ,  দু ’ জন একই গ্রেড পয়েন্ট পেয়েছে কিন্তু একজন বৃত্তি পেয়েছে ,  অন্যজন পাচ্ছে না ।  কেন অন্যজন পাচ্ছে না সেটা সে কোনোদিন জানতেও পারবে না ।  কার কাছে এটা নিয়ে নালিশ করবে তারা জানে না ।  আমি লেখাপড়ার বিষয় নিয়ে পত্রপত্রিকার ওপর ভরসা করা সম্পূর্ণভাবে ছেড়ে দিয়েছি ।  এ দেশে গাইডবই সম্পূর্ণভাবে বেআইনি হওয়ার পরও পত্রপত্রিকা নিয়মিতভাবে প্রতিদিন তাদের নিজস্ব গাইডবই ছাপিয়ে যাচ্ছে ।  এই সংবাদপত্রের ওপর কোন আশায় আমরা ভরসা করব ? 
ছাত্রছাত্রীদের অজানা পরীক্ষার নম্বর দিয়ে তাদের ভাষ্য নির্ধারণ করার সবচেয়ে ভয়াবহ রূপটি আমরা কিছুদিন হলো দেখেছি ,  যখন তাদেরকে বিভিন্ন কলেজে ভর্তি করানো শুরু হলো ।  আমাদের শিক্ষা সচিবের ব্যক্তিগত অ্যাডভেঞ্চারের ফলে পুরো বিষয়টি একেবারে লেজেগোবরে হয়ে গিয়েছিল ,  আমরা সেটা সবাই জানি ।  আমার সেটি নিয়ে বাড়তি কোনো অভিযোগ নেই ।  আমার সবচেয়ে বড় অভিযোগ ,  একটি ছেলে বা মেয়ে কোন কলেজে ভর্তি হতে পারবে তার সেই সৌভাগ্য  ( কিংবা দুর্ভাগ্য )  নির্ধারণ করা হয়েছে তার পরীক্ষার নম্বরটি দিয়ে ,  যেটি সে জানে না ।  সেই নম্বর দিয়ে তার গ্রেড পয়েন্ট নির্ধারণ করা ছাড়া আর কিছু করার কথা ছিল না ।  একটা রাষ্ট্র তার ছেলেমেয়েদের ওপর এত বড় অবিচার করতে পারে ,  আমি নিজের চোখে দেখেও বিশ্বাস করতে পারি না । 
আমার মতো আরও একজন নিশ্চয়ই বিষয়টা বিশ্বাস করতে পারেননি এবং তিনি সেটা নিয়ে আমার মতো পত্রপত্রিকায় কাদুনি না গেয়ে হাইকোর্টে রিট করে দিয়েছেন ।  হাইকোর্ট রায় দিয়েছেন  –  যে কোনো ছাত্রছাত্রী বোর্ডের কাছে চাইলেই বোর্ড তাকে তার মার্কশিট দিতে বাধ্য থাকবে ।  অর্থাৎ ছাত্রছাত্রীরা তার প্রকৃত নম্বর জানতে পারবে ।  কেউ যখন তার প্রকৃত নম্বরটি জানতে পারে ,  তখন গ্রেড পয়েন্টটির আর কোনো মূল্য থাকে না ।  আমার ধারণা ,  এখন এ দেশের সব ছেলেমেয়েই বোর্ডের কাছে তার প্রকৃত নম্বর চাইতে থাকবে এবং সবাই সেটা জানতে থাকবে ।  সাংবাদিকরা তাদের পত্রিকার গাইডবইয়ের বিরুদ্ধে একটা কথাও লেখেন না কিন্তু বোর্ড অফিসে ঘোরাঘুরি করে নিশ্চয়ই কোন ছেলে বা মেয়েটি সবচেয়ে বেশি মার্কস পেয়েছে সেটা বের করে ফেলবেন এবং আমরা আবার গর্বিত বাবা - মায়ের পাশে লাজুক মুখে দাঁড়ানো সর্বোচ্চ মার্কস পেয়ে ফাস্ট - সেকেন্ড হওয়া ছেলেমেয়েদের দেখতে থাকব । 
খুবই সোজা কথায় বলা যায় ,  আমরা সামনের দিকে এগিয়ে না গিয়ে এক লাফে বিশ বছর পেছন দিকে চলে গেলাম ।  গ্রেড পয়েন্ট ছুড়ে ফেলে দিয়ে আমরা পরীক্ষার নম্বরে ফিরে গেলাম ! 
আমি দীর্ঘশ্বাস ফেলেছি ।  আর কেউ কি আমার সঙ্গে দীর্ঘশ্বাস ফেলবেন ? 
২ . 
কয়েকদিন আগে একটি টেলিভিশন চ্যানেলে আমি ইন্টারভিউ দিচ্ছি ।  হঠাৎ করে অনুষ্ঠানের সঞ্চালক আমাকে বললেন ,   ‘ আপনি বহুদিন থেকে সব বিশ্ববিদ্যালয় মিলে একটি সমন্বিত ভর্তি পরীক্ষা নেওয়ার কথা বলে আসছেন ।  কিন্তু সেটি সত্যিই কি ঠিকভাবে নেওয়া কখনও সম্ভব হবে ?  ’  আমি বললাম ,  যদি কখনও সেভাবে নেওয়ার সিদ্ধান্ত হয় অবশ্যই সেটি সম্ভব হবে ।  কীভাবে সেটা নেওয়া যায় ,  আমি সেখানে ব্যাখ্যা করার চেষ্টা করিনি । 
আমি বুঝতে শুরু করেছি ,  যে কোনো আইনি প্রক্রিয়ায় বিশ্ববিদ্যালয়গুলোকে বাধ্য করা না হলে এ দেশে কখনোই সমন্বিত ভর্তি পরীক্ষা চালু করা সম্ভব হবে না ।  তার কারণ হচ্ছে ,  বিশ্ববিদ্যালয়ের শিক্ষকদের টাকার জন্য সর্বগ্রাসী লোভ !   ( আমি জানি ,  আমার এই বাক্যটি লেখার কারণে বিশ্ববিদ্যালয়ের শিক্ষকরা আমাকে কখনও ক্ষমা করবেন না কিন্তু ভর্তি পরীক্ষার পর এক একটি বিশ্ববিদ্যালয়ের শিক্ষকরা কী পরিমাণ টাকা পান ,  তার একটি তালিকা প্রকাশ করলে আমার ধারণা ,  সবাই ব্যাপারটা বুঝে যাবেন )  । 
কখনোই সমন্বিত পরীক্ষা নেওয়ার জন্য বিশ্ববিদ্যালয়গুলো রাজি হবে না জেনেও এটি কীভাবে নেওয়া সম্ভব আমি দুই লাইনে বলে দেওয়ার চেষ্টা করতে পারি ।  ধরা যাক ,  আমাদের বিশ্ববিদ্যালয় ঢাকা বিশ্ববিদ্যালয়কে অনুরোধ করল ,  আপনারা ভর্তি পরীক্ষা নেওয়ার পর শিক্ষার্থীদের ভর্তি পরীক্ষার নম্বরগুলো কি আমাদের ব্যবহার করতে দেবেন ?  ধরা যাক ,  ঢাকা বিশ্ববিদ্যালয় আমাদের ভর্তি পরীক্ষার নম্বর দিতে রাজি হলো ।  তখন আমরা সব ছাত্রছাত্রীকে বলব ,  তোমরা যারা আমাদের বিশ্ববিদ্যালয়ে ভর্তি হতে চাও তারা আমাদের সঙ্গে রেজিস্ট্রেশন করে রাখ কিন্তু ঢাকা বিশ্ববিদ্যালয়ে ভর্তি পরীক্ষা দাও ,  আমরা তাদের থেকে তোমাদের পরীক্ষার নম্বর নিয়ে নেব ।  আলাদা আলাদা বিষয়ের নম্বরগুলো আমরা আমাদের মতো সাজিয়ে নিয়ম অনুযায়ী ভর্তি পরীক্ষার ফল ঘোষণা করব । 
আমাদের দেখাদেখি অন্য বিশ্ববিদ্যালয়ও ঠিক একই প্রক্রিয়ায় তাদের ভর্তি পরীক্ষা সেরে নিতে পারবে ।  অর্থাৎ পরীক্ষা হলো একটি ,  কিন্তু অনেক বিশ্ববিদ্যালয় সেই পরীক্ষার ফল ব্যবহার করে ফেলল !  এটাই হচ্ছে সমন্বিত ভর্তি পরীক্ষা ।  খুব মোটা দাগে এটি একটি উদাহরণ ।  সত্যি সত্যি করতে হলে এটাকে অনেক সূক্ষ্মভাবে পুরো প্রক্রিয়াটা আরও কার্যকরভাবে সাজানো সম্ভব । 
এ দেশের ছেলেমেয়েদের মুখের দিকে তাকিয়ে কখনোই সমন্বিত পরীক্ষার আয়োজন করা হবে বলে মনে হয় না ।  তবু মনে হলো কয়েকটা লাইন লিখি !  ন্যাড়া বেলতলা যায় না কিন্তু দূর থেকে একটা বেলগাছ দেখতে তো কোনো দোষ নেই ! 
৩ . 
শুধু মন খারাপ করা কথা বলে বলে একটা লেখা শেষ করতে মন চাইছে না ।  তাই একটা মন ভালো করা কথা দিয়ে লেখাটা শেষ করি । 
অনেক দিন থেকেই এই এলাকার স্কুলগুলো নিয়ে আমাদের বিশ্ববিদ্যালয়ে একটা অনেক বড় অনুষ্ঠান হওয়ার কথা ছিল ।  উদ্যোগটা প্রধানমন্ত্রীর দপ্তরের এটুআইয়ের ।  আমাদের সাহায্য করবে জেলা শিক্ষা অফিস আর আয়োজন করব আমরা ।  এ দেশে আজকাল স্কুলের ছেলেমেয়েদের নিয়ে নানা ধরনের অলিম্পিয়াড হয় ,  বিজ্ঞান মেলা হয় ,  বিজ্ঞান কংগ্রেস হয় কিন্তু এটি ছিল সেগুলো থেকে সম্পূর্ণ ভিন্ন ।  এই অনুষ্ঠানের লক্ষ্য হচ্ছে ,  স্কুলের ছেলেমেয়েদের দিয়ে গণিত আর বিজ্ঞান শিক্ষার উপকরণ তৈরি করিয়ে আনা ।  আজকাল তাদের পাঠ্যপুস্তকে অনেক এক্সপেরিমেন্টের কথা বলে দেওয়া থাকে ।  সেগুলো তারা নিজেদের মতো করে করতে পারে কিনা সেটাও আমরা দেখতে চাচ্ছিলাম ।  আমরা একশ ’ টা স্কুলের সঙ্গে যোগাযাগ করে তাদেরকে বলে দিলাম ,  একজন শিক্ষক আর দু ’ জন ছাত্র মিলে গণিত বা বিজ্ঞান শেখানোর জন্য কোনো একটা শিক্ষা উপকরণ তৈরি করে ১৯ আগস্ট ভোরবেলা যেন আমাদের বিশ্ববিদ্যালয়ে চলে আসে । 
১৯ তারিখ ভোরবেলা ঘুম থেকে উঠে আমার মন খারাপ হয়ে গেল ।  কারণ দেখতে পেলাম সেই রাত থেকে যে বৃষ্টি শুরু হয়েছে সেটি থেমে যাওয়ার কোনো লক্ষণ নেই এবং মনে হচ্ছে ,  বুঝি আকাশ ফুটো করে বৃষ্টি এসে সবকিছু ভাসিয়ে নিয়ে যাবে ।  অনেক দূরদূরান্ত থেকে স্কুলের ছেলেমেয়েদের আসার কথা ।  এই বৃষ্টিতে আর কে আসবে ?  কেন আসবে ? 
আমরা কোনোভাবে আমাদের আয়োজনের জায়গায় হাজির হয়ে অবাক হয়ে লক্ষ্য করলম ,  এই বৃষ্টিতে ভিজে ভিজে স্কুলের ছেলেমেয়েরা আসতে শুরু করেছে ।  যেসব স্কুলের টাকাপয়সা আছে ,  তারা মাইক্রোবাস কিংবা গাড়িতে আসছে ।  যাদের অবস্থা তত ভালো নয় তারা সিএনজি করে আসছে ।  আমরা মনে মনে হিসাব করে রাখলাম ,  অর্ধেক ছেলেমেয়ে এলেই আমরা খুশি মনে সেটা মেনে নেব । 
বিল্ডিংয়ের বারান্দায় দাঁড়িয়ে বাইরের প্রচণ্ড বৃষ্টির দিকে তাকিয়ে থাকতে থাকতে আমি অবাক হয়ে দেখলাম ,  এই বৃষ্টিতেও ছেলেমেয়েদের আসায় কোনো ভাটা পড়ছে না এবং নির্দিষ্ট সময়ের আগেই আমরা আবিষ্কার করলাম ,  আমরা যতজন ছাত্রছাত্রী আশা করেছিলাম তার দ্বিগুণ সংখ্যক ছেলেমেয়ে চলে এসেছে ।  যাদেরকে খাবার ,  টি - শার্ট এসব বিষয়ের দায়িত্ব দেওয়া হয়েছিল তারা কপালে আক্ষরিক অর্থে করাঘাত করতে করতে বলল ,   ‘ এখন কী হবে ?  এতগুলো বাচ্চাকে কী খেতে দেব ?  ’ 
আমি তাদের সান্ত্বনা দিয়ে বললাম ,   ‘ বেশি ছেলেমেয়ে না হয়ে যদি মাত্র অল্প কিছু ছেলেমেয়ে আসত তোমরা কি খুশি হতে ?  ’  তারা বলল ,  খুশি হতো না ।  আমি বললাম ,   ‘ যা খাবার আছে সবাই মিলে ভাগাভাগি করে খেয়ে নেব ।  এখন এই বাচ্চাদের কাজকর্মগুলো ঘুরে ঘুরে দেখি !  ’ 
বাইরে প্রচণ্ড বৃষ্টি যখন পৃথিবীকে ভাসিয়ে নিচ্ছে ,  তখন আমরা সবাই মিলে ঘুরে ঘুরে একশ ’ টি স্কুলের ছেলেমেয়েদের নিজেদের হাতে তৈরি কয়েকশ ’  গণিত আর বিজ্ঞানের শিক্ষা উপকরণগুলো দেখলাম ।  ছাত্রছাত্রীদের নিজ হাতে তৈরি করা শিক্ষা উপকরণ দেখে যত আনন্দ পেয়েছি ,  তার থেকে অনেক বেশি আনন্দ পেয়েছি ছেলেমেয়েদের আগ্রহ ,  উৎসাহ আর উত্তেজনা দেখে ।  সেই আনন্দের সঙ্গে আছে সেলফি আর অটোগ্রাফের আনন্দ ।  অনেকদিন পর আমি এ রকম মজার সময় কাটিয়েছি । 
বলাই বাহুল্য ,  প্রচণ্ড বৃষ্টির কারণে আমাদের পুরো আয়োজন কোনোটাই ঠিক করে কাজ করেনি ।  সবকিছু অল্প বিস্তর ওলটপালট হয়ে গেছে; কিন্তু আমি ঘুরে ঘুরে দেখেছি তার কারণে বিন্দুমাত্র সমস্যা হয়নি ।  কে বলেছে সবকিছু ঠিক করে কাজ করতে হয় ?  কয়েকশ ’  বাচ্চা যখন আগ্রহ - উৎসাহ নিয়ে ছোটাছুটি করতে থাকে ,  তখন অন্য সবকিছু ওলটপালট হয়ে গেলেও আয়োজনের কোনো রকম ক্ষতিবৃদ্ধি হয় না । 
আমাদের বেশ কয়েকজন বিচারক ছিলেন ।  তারা সব ঘুরে ঘুরে দেখলেন ।  যেগুলো তাদের কাছে ভালো মনে হয়েছে ,  সহজে ও কম খরচে তৈরি করা সম্ভব ,  সেগুলোকে বেছে বেছে পুরস্কৃত করলেন  ( পুরস্কারটাও খুব মজার ,  বিশাল একটা বাক্স বোঝাই রাজ্যের খুঁটিনাটি যন্ত্রপাতি ,  যেন ছেলেমেয়েরা আরও নতুন নতুন উপকরণ তৈরি করতে পারে )  । 
এই মুহূর্তে পরিকল্পনা হচ্ছে ,  ভালো ভালো শিক্ষার উপকরণ তৈরি করে সব স্কুলে বিতরণ করা ।  দেখা যাক সেটা কতটুকু করা যায় । 
এই বিশাল আনন্দযজ্ঞের সবচেয়ে চমকপ্রদ ঘটনাটি এখনও বলা হয়নি ।  সিলেটের সব সংবাদমাধ্যমকে এই অনুষ্ঠানের কথা বলা হয়েছিল ।  তাদের একজনও সেই অনুষ্ঠানে আসেনি ।  এ দেশের কোনো খবরের কাগজ বা কোনো টেলিভিশনে সেটি দেখানো হয়নি । 
আমাদের দেশের সংবাদমাধ্যম কোন বিষয়টিকে গুরুত্বপূর্ণ মনে করে আর কোনটাকে অর্থহীন মনে করে ,  সেই বিষয়টা আমি এখনও বুঝে উঠতে পারিনি ।  তাতে অবশ্য ভালো ক্ষতি হচ্ছে বলে মনে হয় না । 





মাত্র এক হাজার পিএইচডি 



মানুষের চরিত্রে যে কয়টি দোষ থাকা সম্ভব ,  তার মধ্যে সবচেয়ে খারাপটি মনে হয় হিংসা — তার কারণ এটাকে নিজের ভেতর থেকে সহজে দূর করা যায় না ।  আজ  ( ৩ জুন )  সকালে এমআইটির  ( ম্যাসাচুসেটস ইনস্টিটিউটি অব টেকনোলজি ,  বিজ্ঞান ও প্রযুক্তিতে যুক্তরাষ্ট্রের সবচেয়ে সেরা বিশ্ববিদ্যালয়গুলোর একটি )  সব পিএইচডি শিক্ষার্থীর হুড পরানোর উৎসবে থাকার সৌভাগ্য হয়েছিল ।  প্রায় সাড়ে ৪০০ শিক্ষার্থী এই বছর এমআইটি থেকে ডক্টরেট পেয়েছে ,  আগামীকাল  ( ৪ জুন )  তাদের সমাবর্তন ।  বিশ্ববিদ্যালয়ের প্রেসিডেন্ট আর নির্দিষ্ট বিভাগের বিভাগীয় প্রধান পিএইচডি পাওয়া প্রত্যেক ছাত্রছাত্রীকে নিজ হাতে তাদের হুড পরিয়ে দিয়েছেন ,  আগামীকাল তারা সেটি পরে সমাবর্তনে যাবে ।  এমআইটির ছাত্রছাত্রীর সংখ্যা ১০ হাজার ,  তাদের ভেতর থেকে বছরে সাড়ে ৪০০ ডক্টরেট বের হয় ।  আমি যে বিশ্ববিদ্যালয়ের শিক্ষক ,  সেই বিশ্ববিদ্যালয়েও ছাত্রছাত্রীর সংখ্যা প্রায় ১০ হাজার ,  আমরা বছরে নিয়মিতভাবে একজন ডক্টরেটও বের করতে পারি না ।  কাজেই এমআইটির আনন্দোচ্ছল অনুষ্ঠানে বসে বসে আমি যদি হিংসায় জর্জরিত হই ,  কেউ নিশ্চয়ই আমাকে দোষ দিতে পারবে না ! 

আমি জানি ,  মার্কিন যুক্তরাষ্ট্রের কোনো বিশ্ববিদ্যালয়ের সঙ্গে বাংলাদেশের কোনো বিশ্ববিদ্যালয়ের তুলনা করা নেহাতই গাধামো  ( বাংলাদেশে ফিরে যাওয়ার আগে আমি এই দেশে ১৮ বছর কাটিয়ে গেছি ।  কাজেই এই বিষয়টা আমার থেকে ভালো করে আর কে জানে ?  )  ।  যে জিমনেসিয়ামে বসে আমি অনুষ্ঠানটি দেখেছি ,  বাংলাদেশের কোনো বিশ্ববিদ্যালয়ে সে রকম একটি জিমনেসিয়াম পর্যন্ত নেই — কাজেই গবেষণার সঙ্গে তুলনা করি কেমন করে ?  কিন্তু কেউ যেন আমাকে ভুল না বোঝে — আমি নির্বোধ নই — এমআইটির সঙ্গে তুলনা করে আমি হিংসায় জর্জরিত হয়েছি সত্যি কিন্তু আমি যন্ত্রণায় কাতর হয়েছি অন্য কারণে !  কারণটি ব্যাখ্যা করলে সবাই বিষয়টি বুঝতে পারবে । 
আমার বিশ্ববিদ্যালয়  ( শাহজালাল বিজ্ঞান ও প্রযুক্তি বিশ্ববিদ্যালয় )  সিলেটে এবং মাত্র কিছুদিন আগে আমরা আবিষ্কার করেছি ,  আমাদের সবচেয়ে কাছাকাছি পাবলিক বিশ্ববিদ্যালয়টি আসলে বাংলাদেশের কোনো বিশ্ববিদ্যালয় নয় — সেটি পড়েছে ভারতবর্ষে ।  বিশ্ববিদ্যালয়টির নাম আসাম বিশ্ববিদ্যালয় ।  সেই আসাম বিশ্ববিদ্যালয়ের ভাইস চ্যান্সেলর এবং আরও বেশ কয়েকজন অধ্যাপক কর্মকর্তা আমাদের বিশ্ববিদ্যালয়ে এসেছিলেন ।  আমাদের সঙ্গে শিক্ষা গবেষণা বিনিময়ের একটা চুক্তিও স্বাক্ষর করে গেছেন ।  আমি খুব আনন্দের সঙ্গে আবিষ্কার করলাম ,  তাঁরা সবাই বাঙালি — কাজেই দীর্ঘ সময় আমরা খুব সহজভাবে কথা বলতে পেরেছি ।  তাঁদের সঙ্গে কথা বলে জানতে পেরেছি যে ভারতবর্ষের এই সরকারি বিশ্ববিদ্যালয়টি আমাদের পরে যাত্রা শুরু করেছে ।  আমাদের বিশ্ববিদ্যালয়ে নিয়মিত পিএইচডি শিক্ষার্থী একজনও নেই  ( বিচ্ছিন্নভাবে দু - একটি বিভাগে মাত্র কাজ শুরু হয়েছে )  অথচ আসাম বিশ্ববিদ্যালয়ে পিএইচডি শিক্ষার্থীর সংখ্যা ১২০০ ।  হ্যাঁ ,  আমি লিখতে গিয়ে ভুলে একটা শূন্য বেশি দিয়ে দিইনি — আসলেই এক হাজার ২০০ । 
প্রায় একই সঙ্গে তৈরি হওয়া দুটি বিশ্ববিদ্যালয়ের একটিতে নিয়মিত পিএইচডি একজনও নেই ,  অন্যটিতে পিএইচডির সংখ্যা এক হাজার ২০০ ।  তার পেছনের কারণটি কেউ কি বলতে পারবে ?  আমি জানি ,  এই দেশের খবরের কাগজ ,  মিডিয়া এবং আমলারা আমাদের মতো বিশ্ববিদ্যালয়ের শিক্ষকদের দুই চোখে দেখতে পারে না ।  তাঁরা নিশ্চয়ই ভুরু নাচিয়ে বলছেন ,   ‘ কারণ খুবই সহজ !  ভারতবর্ষের বিশ্ববিদ্যালয়ের শিক্ষকেরা লেখাপড়া করেন ,  গবেষণা করেন !  আমাদের শিক্ষকেরা দলাদলি করেন ,  লাল - নীল রাজনীতি করেন !  সেই জন্য এই অবস্থা ! 
যেহেতু বিশ্ববিদ্যালয়ের শিক্ষক হয়েছি ,  তাই আমি সব সময়ই আমাদের সমালোচনাটি মাথা নিচু করে মেনে নিই ,  কিন্তু এবারে সবিনয় প্রকৃত তথ্যটি দিতে চাই ।  আমাদের বিশ্ববিদ্যালয়ে নিয়মিত পিএইচডি একজনও নেই ,  কারণ সরকার থেকে এ জন্য একটি কানাকড়িও দেওয়া হয় না ।  আসাম বিশ্ববিদ্যালয়ে পিএইচডি শিক্ষার্থীর সংখ্যা এক হাজার ২০০ ,  কারণ তাদের প্রত্যেকটি শিক্ষার্থীকে মাসে ১২ হাজার রুপি করে বৃত্তি দেওয়া হয় ।  যদি আমরা আমাদের ছাত্রছাত্রীদের এ রকম বৃত্তি দিতে পারতাম ,  তাহলে আমরাও এ রকম পিএইচডি শিক্ষার্থী পেতে পারতাম ।   ( বিশ্ববিদ্যালয় মঞ্জুরি কমিশনের উদ্যোগে উচ্চশিক্ষার মানোন্নয়ন প্রকল্প নামে একটি প্রজেক্ট চালু হয়েছে ,  যেসব বিশ্ববিদ্যালয় সেই প্রজেক্টের আওতায় কিছু টাকা - পয়সা পেয়েছে ,  তারা দু - একজন পিএইচডি ছাত্রছাত্রী নিতে পেরেছে — কিন্তু আমি আবার সবাইকে মনে করিয়ে দিতে চাই ,  এটা নিয়মিত কিছু নয় ।  এটা বিচ্ছিন্ন ঘটনা ।  ) 
২ . 
আমি সুযোগ পেলেই সবাইকে মনে করিয়ে দিই ,  আমাদের দেশের বিশ্ববিদ্যালয়গুলো এখনো পূর্ণাঙ্গ বিশ্ববিদ্যালয় হিসেবে গড়ে ওঠেনি ।  তার কারণ ,  বিশ্ববিদ্যালয়ের মূল দায়িত্ব দুটি ,  এক :  জ্ঞান বিতরণ করা ,  দুই :  জ্ঞান সৃষ্টি করা ।  এই দুটি মূল দায়িত্বের একটি আমরা হয়তো জোড়াতালি দিয়ে পালন করছি ,  ছাত্রছাত্রীদের মধ্যে জ্ঞান বিতরণ করে যাচ্ছি ।  কিন্তু আমরা জ্ঞান সৃষ্টি করতে পারছি না ।  জ্ঞান সৃষ্টি করতে হলে গবেষণা করতে হয় আর সত্যিকার অর্থে গবেষণা করার জন্য দরকার মাস্টার্স এবং বিশেষ করে ,  পিএইচডি ছাত্রছাত্রী ।  কাজেই কোন বিশ্ববিদ্যালয় কতটুকু জ্ঞান সৃষ্টি করছে ,  তার সবচেয়ে সহজ হিসাব হচ্ছে সেই বিশ্ববিদ্যালয়ের পিএইচডি ছাত্রছাত্রীর সংখ্যা ।  যে বিশ্ববিদ্যালয়ে পিএইচডি ছাত্রছাত্রী নেই ,  বুঝে নিতে হবে সেখানে গবেষণাও নেই !   ( তার পরও আমাদের দেশে প্রায় নিয়মিতভাবে কিছু কনফারেন্স হয় ,  সেখানে ছাত্রছাত্রীরা এবং শিক্ষকেরা গবেষণা পেপার প্রকাশ করেন — দেশের তুলনায় তার পরিমাণ খুবই কম ।  কিন্তু তার পরও যাঁরা এই ধারাটি কষ্ট করে ধরে রেখেছেন ,  তাঁদের অভিনন্দন জানানোর ভাষা আমার জানা নেই ।  ) 
৩ . 
কেন আসাম বিশ্ববিদ্যালয় তাদের এক হাজার ২০০ পিএইচডি ছাত্রছাত্রীকে মাসে ১২ হাজার টাকা করে বৃত্তি দিতে পারে এবং আমরা একজনকেও পারি না ,  তার কারণটি কি কেউ জানতে চান ?  কারণটি খুবই সহজ ,  ভারতবর্ষ শিক্ষার গুরুত্বটি ধরতে পেরেছে ।  তারা শিক্ষার জন্য টাকা খরচ করতে পারছে ।  আমরা এখনো শিক্ষার গুরুত্বটি ধরতে পারিনি — আমরা তাই শিক্ষার জন্য টাকা খরচ করতে শিখিনি ।  পৃথিবীর সব দেশ মিলে ঠিক করেছিল ,  পৃথিবীটাকে একটা সুন্দর জায়গা হিসেবে গড়ে তোলার জন্য সবাইকে শিক্ষা দিতে হবে ,  এই প্রতিটি দেশ অঙ্গীকার করেছিল ,  তারা তাদের বাজেটের ২০ শতাংশ অথবা জিডিপির শতকরা ৬ ভাগ শিক্ষার পেছনে খরচ করবে ।  ডাকার চুক্তি নামে সেই চুক্তিতে বাংলাদেশও স্বাক্ষর করে এসেছিল ,  কাজেই বাংলাদেশেরও জিডিপির শতকরা ৬ ভাগ শিক্ষার জন্য খরচ করার কথা ।  কিন্তু বাংলাদেশ খরচ করে মাত্র ২ দশমিক ৪ ভাগ ।  ভারতবর্ষ খরচ করে শতকরা ৪ ভাগ ।  তাই তাদের ছোট একটা বিশ্ববিদ্যালয়ে যেকোনো সময় এক হাজার ২০০ পিএইচডি শিক্ষার্থী থাকে — আমাদের একজনও থাকে না । 
কেউ যেন মনে না করে ,  আমি এই দেশের শিক্ষাব্যবস্থার সমালোচনা করার জন্য বসেছি ।  আমাদের অর্জন কিন্তু কম নয় ।  অর্থনৈতিক ভিত্তি তুলনা করলে ভারতবর্ষ থেকে আমরা অনেক পিছিয়ে ,  তাদের জিএনপি ১১৭০ ডলার ,  বাংলাদেশের মাত্র ৫৯০ ডলার ।  কিন্তু অমর্ত্য সেন তাঁর একটি লেখায় বাংলাদেশ আর ভারতবর্ষ তুলনা করে দেখিয়েছেন  ( Quality of life :  India Vs .  China ,  The New York Review of Books ,  May 12 ,  2011 )  বাংলাদেশের মানুষের গড় আয়ু বেশি  ( ৬৬ . ৯ বছর বনাম ৬৪ . ৪ বছর )  পাঁচ বছর থেকে কম বয়সী শিশুমৃত্যুর হার কম  ( ৫ . ২ শতাংশ বনাম ৬ . ৬ শতাংশ )  ডিপিটি ভ্যাকসিন দেওয়া শিশু বেশি  ( ৯৪ শতাংশ বনাম ৬৬ শতাংশ )  ।  অপুষ্ট শিশুর সংখ্যা কম  ( ৪১ . ৩ শতাংশ বনাম ৪৩ . ৫ শতাংশ )  ,  জন্মহার কম  ( ২ . ৩ বনাম ২ . ৭ )  ,  স্কুলের সময় বেশি ৪ . ৮ বছর বনাম ৪ . ৪ বছর )  ।  পুরুষের সাক্ষরতা ভারতবর্ষে বেশি হলেও নারী সাক্ষরতায় বাংলাদেশ এগিয়ে ।  অমর্ত্য সেন লক্ষ করেছেন যে কম বয়সী মেয়েরা বাংলাদেশে লেখাপড়ায় ছেলেদেরও ডিঙিয়ে গেছে ।  তাঁর ধারণা ,  বাংলাদেশের উন্নতির পেছনে আমাদের এই মেয়েরা অনেক বড় ভূমিকা পালন করছে ।  জিএনপি ভারতবর্ষের অর্ধেক হওয়ার পরও বাংলাদেশের এ রকম অভাবনীয় সাফল্যের জন্য অমর্ত্য সেন একদিকে যে রকম সরকারের ভূমিকার কথা বলেছেন ,  ঠিক সে রকম গ্রামীণ ব্যাংক বা ব্র্যাকের মতো প্রতিষ্ঠানের সৃজনশীল ভূমিকার কথা বলেছেন ।   ( না ,  আমরা গ্রামীণ ব্যাংকের প্রতিষ্ঠাতা প্রফেসর মুহাম্মদ ইউনূসকে এই দেশে কীভাবে অসম্মান করেছি ,  সে সম্পর্কে কিছু বলেননি ,  কিন্তু আমি ব্যক্তিগতভাবে কখনো সেটা ভুলতে পারি না !  ) 
অমর্ত্য সেন অনেকগুলো বিষয় চোখে আঙুল দিয়ে দেখিয়ে দিয়েছেন ,  তিনি না দেখালেও আমরা মোটামুটি বুঝতে পারি যে দেশের অবস্থা ধীরে ধীরে ভালো হচ্ছে ।  শিক্ষার ক্ষেত্রে অনেক কিছু ঘটেছে ,  কিন্তু আমরা আরও কিছু চাই ।  খুব সহজভাবে বলা যায় ,  ১৬ কোটি মানুষের দেশে প্রতিবছর অন্তত কয়েক হাজার পিএইচডি বের হওয়া দরকার ।  প্রাথমিক ও মাধ্যমিক শিক্ষা মোটামুটি একটা লক্ষ্য নিয়ে এগোচ্ছে ,  কিন্তু এই দেশের উচ্চশিক্ষা আধুনিক পৃথিবীর তুলনায় মোটামুটি প্রাগৈতিহাসিক যুগে পড়ে আছে ।  বাংলাদেশকে যদি আধুনিক দেশে তৈরি করতে হয় ,  তাহলে উচ্চশিক্ষাকে আধুনিক করতে হবে আর সেটা করা সম্ভব ,  যদি আমরা প্রতিবছর অন্তত কয়েক হাজার পিএইচডি বের করতে পারি । 
৪ . 
আমি ছোট একটা হিসাব করে দেখেছি ,  একজন ছাত্রকে যদি পিএইচডি করতে দেওয়া হয় ,  তাহলে প্রতি মাসে আনুমানিক ১৫ হাজার টাকা বৃত্তি দেওয়া দরকার  ( ভারতবর্ষের ১২ হাজার রুপির তুলনায় সেটা যথেষ্ট কম কিন্তু বাংলাদেশের আর্থসামাজিক অবস্থার কথা বিবেচনা করলে এর থেকে বেশি হয়তো এ মুহূর্তে বিবেচনা করা সম্ভব নয় )  ।  একজন শিক্ষার্থীর পিএইচডি করতে কমপক্ষে চার বছর লেগে যায় ,  কাজেই মোটামুটি ১০ লাখ টাকা খরচ করা হলে এই দেশে একজন পিএইচডি তৈরি করা সম্ভব ।  গবেষণার একটি খরচ আছে ,  আমি ধরে নিচ্ছি ,  শিক্ষার্থীর মাসিক বৃত্তি ছাড়াও গবেষণার এই খরচটিও এখান থেকে দেওয়া হবে ।  বিজ্ঞান ও প্রযুক্তিতে খরচ আরও অনেক বেশি ।  আমি ধরে নিচ্ছি ,  প্রতিষ্ঠিত বিশ্ববিদ্যালয়গুলোতে খানিকটা অবকাঠামো দাঁড়িয়ে গেছে ,  তারা সেটা ব্যবহার করতে পারবে । 
কাজেই খুব সহজ একটা হিসাব ,  প্রতিবছর এক হাজার পিএইচডি বের করতে হলে সরকারকে ১০০ কোটি টাকা খরচ করতে হবে ।  আমি খবরের কাগজে দেখেছি ,  এই বছরের বাজেট এক লাখ ৩০ হাজার কোটি টাকা — সেখান থেকে ১০০ কোটি টাকা আলাদা করে বিশ্ববিদ্যালয়গুলোকে দেওয়া কি কঠিন কোনো ব্যাপার ?  আমরা যদি এক হাজার পিএইচডি বের করতে পারি ,  সেটা এই দেশের জন্য কত বড় একটা ব্যাপার হতে পারে ,  কেউ কি চিন্তা করে দেখেছে ?  প্রথমত ,  তারা আমাদের কলেজ - বিশ্ববিদ্যালয় এমনকি স্কুলের সত্যিকারের শিক্ষক হতে পারবে ।  পিএইচডি করার সময় তারা যে গবেষণার পদ্ধতিটি শিখে নেবে ,  সেই জ্ঞানটুকু তারা অন্যদের মধ্যে ছড়িয়ে দিতে পারবে ।  যে বিশ্ববিদ্যালয়ে তারা পিএইচডি করবে ,  তারা সেখানে যেহেতু সার্বক্ষণিক থাকবে ,  তাই বিশ্ববিদ্যালয়গুলো তাদের শিক্ষা কার্যক্রমে টিচিং অ্যাসিস্ট্যান্ট হিসেবে ব্যবহার করতে পারবে — লেখাপড়ার মান বেড়ে যাবে ।  আর সবচেয়ে বড় কথা ,  তারা যে বিষয়গুলো নিয়ে গবেষণা করবে ,  সেগুলো হবে আমাদের সত্যিকারের সম্পদ ! 
কী কী বিষয় নিয়ে গবেষণা করা যায় ,  সেটা চিন্তা করতেই আমার জিবে পানি এসে যায় ।  সবার আগে আমাদের মুক্তিযুদ্ধের কথা বলতে পারি ,  আমাদের ইতিহাসের এত গৌরবোজ্জ্বল একটি বিষয় কিন্তু আমরা কি সেটা নিয়ে সত্যিকারের গবেষণা করেছি ?  পৃথিবীর জ্ঞানভান্ডারে সেই জ্ঞান কি সঞ্চিত আছে ?  আমরা যুদ্ধাপরাধীদের বিচার - প্রক্রিয়া শুরু করেছি ।  সবাই টের পাচ্ছি যুদ্ধাপরাধীদের অপকর্মের সঠিক তালিকা এখনো আমাদের হাতে নেই ।  আমরা যদি সত্যিকারভাবে গবেষণা করতে পারতাম ,  মুক্তিযুদ্ধ নিয়েই যদি হাজার খানেক পিএইচডি থাকত ,  তাহলে যুদ্ধাপরাধীদের বিচারের কাজটি কি এক শ ভাগ সহজ হয়ে যেত না ?  বঙ্গবন্ধুর মতো বর্ণাঢ্য জীবন কজনের আছে ,  আমরা কি তাঁকে নিয়েই গবেষণা করেছি ?  জনপ্রিয় বই খুঁজে পাওয়া যায় কিন্তু গবেষণা কি পাওয়া যায় ?  পৃথিবীর ইতিহাসে আমরা আমাদের দেশের নেতাদের নাম কেন খুঁজে পাই না ?  একাত্তরে তাজউদ্দীন আহমদ যেভাবে মুক্তিযুদ্ধ পরিচালনা করেছিলেন ,  তাঁর ওপরে কি গবেষণা করা হয়েছে ?  স্বাধীনতার পর কেমন করে পঁচাত্তরে দেশ উল্টো দিকে হাঁটতে শুরু করল ,  সেটা নিয়ে এই দেশে কয়টি নির্মোহ গবেষণা হয়েছে ? 
এ বছর রবীন্দ্রনাথের সার্ধশততম জন্মবার্ষিকী আনুষ্ঠানিকভাবে হলেও আমরা কি এই দেশে রবীন্দ্র - সাহিত্যের ওপর কয়েক ডজন পিএইচডি শুরু করতে পারি না ?  আমি সিলেটে থাকি ,  বাউলসম্রাট শাহ আবদুল করিমকে আমি খুব কাছে থেকে দেখেছি — তাঁর ওপর কি কয়েকটি পিএইচডি করা যায় না ? 
আমাদের দেশের অনেক সমস্যা আমাদের একেবারেই নিজস্ব ,  পৃথিবীর অন্য কেউ সেই সমস্যার সমাধান করে দেবে না ।  আমাদের বিশ্ববিদ্যালয়গুলো কি সেই সমস্যার সমাধান খুঁজে বের করার দায়িত্ব নিতে পারে না ?  সবচেয়ে চমকপ্রদ ব্যাপার হচ্ছে ,  অত্যন্ত রুটিন ব্যাপারের সমাধান খুঁজতে গিয়ে অনেক বিষয় বের হয়ে আসে ,  যেটা পৃথিবীর জ্ঞানভান্ডারে মাথা উঁচু করে জমা দেওয়া যায় ।  বাংলা ভাষাকে আমরা এখনো কম্পিউটারে পুরোপুরি উপস্থাপন করতে পারিনি — এটাকে সত্যিকার অর্থে কম্পিউটারে উপস্থাপন করার প্রক্রিয়া শুরু করলে কত বিচিত্র গাণিতিক বিষয় বের হয়ে আসবে ,  কত নতুন অ্যালগরিদম জন্ম নেবে ,  আমরা কি সেটা চিন্তা করে দেখেছি ?  বিজ্ঞান ,  যার প্রযুক্তিতে আমাদের অবদান সবচেয়ে কম ,  কিন্তু দেশকে যদি সামনে নিতে হয় ,  আমাদের যেভাবে হোক এখানে অবদান রাখতে হবে — সেটা সম্ভব শুধু এই ক্ষেত্রে গবেষণা শুরু করে ।  একটা সঠিক সিদ্ধান্ত নিয়ে আমরা এ দেশে কি পাটের জিনোম বের করিনি ? 
আর কয়েক দিনের মধ্যে আমাদের দেশের বাজেট দেওয়া হবে ।  সেই বাজেটে এক হাজার পিএইচডি তৈরি করার জন্য কি ১০০ কোটি টাকা আলাদা করে রাখা সম্ভব ? 
আসামের একটি বিশ্ববিদ্যালয়েই যদি এক হাজার ২০০ পিএইচডি শিক্ষার্থী থাকতে পারে ,  তাহলে কি আমাদের সারা দেশ মিলিয়েও এক হাজার পিএইচডি শিক্ষার্থী থাকতে পারে না ? 
এডমিন নোট :  লেখাটি প্রথম আলো ‘ তে ০৬ - ০৬ - ২০১১ তারিখে প্রকাশিত




ভাসানী বিশ্ববিদ্যালয় এবং আমরণ অনশন 



আমি যতটুকু জানি ,  হার্ভার্ডকে পৃথিবীর সর্বশ্রেষ্ঠ বিশ্ববিদ্যালয় হিসেবে বিবেচনা করা হয় ।  দুপুর বেলা আমি এই বিশ্ববিদ্যালয়ের চত্বরে বসে অন্যমনস্কভাবে বিশ্ববিদ্যালয়ের ছাত্রছাত্রী ,  শিক্ষক ,  বিজ্ঞানী ,  গবেষকদের আসা - যাওয়া দেখছিলাম ।  আমার মনটি ভালো ছিল না — আমি যখনই পৃথিবীর সেরা কোনো বিশ্ববিদ্যালয়ে আসি ,  তখনই বুকের ভেতর একধরনের বেদনা অনুভব করি ।  এই বিশ্ববিদ্যালয়গুলোর ছাত্রছাত্রীরা কত ধরনের সুযোগের মাঝে লেখাপড়া করে — আমরা আমাদের ছাত্রছাত্রীদের কিছুই দিতে পারি না !  আজকে আমার মনটা একটু বেশি খারাপ ছিল ,  কারণ সকালে কম্পিউটার খুলে ভাসানী বিশ্ববিদ্যালয়ের ছাত্রছাত্রীদের একটা ই - মেইল পেয়েছি — তারা সবাই আমরণ অনশন করছে ।  আমাকে বলেছে ,  আমি যেন কোনোভাবে তাদের পাশে দাঁড়াই ।  আমি হার্ভার্ডের চত্বরে বসে হাসিখুশি ছাত্রছাত্রীদের ছুটোছুটি দেখতে দেখতে ভাবছিলাম ,  এদের সম্ভবত আমি কোনো দিন বোঝাতেও পারব না যে আমাদের দেশের বিশ্ববিদ্যালয়ের ছাত্রছাত্রীদের মাঝে মাঝে আমরণ অনশন করতে হয় — আমার বিশ্ববিদ্যালয়ের ছাত্রছাত্রীরাও একবার করেছিল ।  যে যুদ্ধাপরাধীদের বিচারের প্রতিশ্রুতি দিয়ে এই আওয়ামী লীগ সরকার ক্ষমতায় এসেছে ,  সেই আওয়ামী লীগ তখন ক্ষমতায় ছিল ,  বিশ্ববিদ্যালয়ের একটি ছাত্রী হলের নাম দেওয়া হয়েছিল শহীদ জননী জাহানারা ইমাম ,  যিনি যুদ্ধাপরাধীর বিচারের দাবি করে এই দেশের মানুষের হূদয়ের কাছাকাছি গিয়েছিলেন এবং সে কারণে যুদ্ধাপরাধীরা সেটা মেনে নিতে পারেনি এবং পুরো বিশ্ববিদ্যালয়কে অবরুদ্ধ করে রেখেছিল ।  বিশ্ববিদ্যালয়ের ছাত্রছাত্রীরা বিশ্ববিদ্যালয়কে সচল করার জন্য ঢাকার শহীদ মিনারে আমরণ অনশন শুরু করেছিল । 

আমি আমরণ অনশন কথাটিকে খুব ভয় পাই ।  কারণ ,  আমি জানি ,  সেটি শুরু করার পর প্রথম দু - এক দিন ভয়ংকর ক্ষুধা পায় ,  তারপর ক্ষুধার অনুভূতি থাকে না ,  শরীর নিস্তেজ হয়ে যায় এবং যারা অনশন করে ,  তাদের মধ্যে একধরনের তীব্র অভিমান ও ক্ষোভের জন্ম হয় এবং তখন সবাই মিলে হঠাৎ করে সত্যিই বিশ্বাস করতে থাকে যে এই জীবন রেখে লাভ নেই ।  তাদের শরীর ভেঙে পড়ে এবং কারও কারও শরীরে পানির অভাব হয়ে তীব্র খিঁচুনি হতে থাকে ,  সেই দৃশ্যগুলো খুব ভয়ংকর ।  শক্ত মানুষেরা সেগুলো সহ্য করতে পারে ,  আমি নেহাতই দুর্বল চরিত্রের মানুষ ,  আমি সহ্য করতে পারি না ।  বিদেশের মাটিতে বসে আমি খুব ভয়ে ভয়ে খবরের কাগজগুলো দেখি — ভাসানী বিশ্ববিদ্যালয়ের ছাত্রছাত্রীরা কেমন আছে দেখার চেষ্টা করি । 
যখন এই গোলমালটি শুরু হয় ,  তখন এই বিশ্ববিদ্যালয়ের পুষ্টিবিজ্ঞান বিভাগের কিছু ছাত্র সিলেটে আমার সঙ্গে দেখা করতে এসেছিল ।  খবরের কাগজে দেখেছি ,  সেখানে গোলমাল হচ্ছে এবং তারা তখন আমার কাছে সাহায্যের জন্য এসেছে ।  কোনো একটা বিচিত্র কারণে তাদের ধারণা হয়েছিল ,  তাদের নিজস্ব একটি বিষয়ে আমি নাক গলালেই সমস্যার একটি সমাধান হবে ।  আমি তাদের খুব স্পষ্টভাবে বলেছিলাম ,  এই দেশের প্রতিটি পাবলিক বিশ্ববিদ্যালয় স্বায়ত্তশাসিত ,  সবাই নিজেদের নিয়মকানুন দিয়ে চলে ।  আমি ভিন্ন একটা বিশ্ববিদ্যালয়ের শিক্ষক ,  কোনোভাবেই অন্য একটি বিশ্ববিদ্যালয়ের নিজস্ব একটি ব্যাপারে নাক গলাতে পারি না ।  আমি কখনোই এটা করিনি ,  করার কোনো সুযোগ নেই ,  অধিকার নেই ।  আমি ছাত্রদের বলেছিলাম ,  তাদেরকে তাদের বিশ্ববিদ্যালয়ে ফিরে গিয়ে তাদের শিক্ষকদের সঙ্গে কথা বলে বিষয়টার নিষ্পত্তি করতে হবে ।  ছাত্ররা বেশ হতাশ হয়ে ফিরে গিয়েছিল । 
এরপর আমি খবরের কাগজে তাদের খবর পেয়েছি ।  ছাত্রছাত্রীদের সঙ্গে বিশ্ববিদ্যালয় প্রশাসনের গোলমালের কারণে পুরো বিশ্ববিদ্যালয় বন্ধ হয়ে যাওয়া এই দেশের খুব পরিচিত একটা ঘটনা ।  কিন্তু ভাসানী বিশ্ববিদ্যালয়ে যেটি ঘটেছে ,  সেটি খুবই বিচিত্র একটি ঘটনা — বিশ্ববিদ্যালয়ের সব বিভাগের ছাত্রছাত্রীরা নিয়মিত পড়াশোনা করছে ,  শুধু একটি বিভাগকে বহিষ্কার করে দেওয়া হয়েছে এবং তারা তাদের দাবি আদায় করার জন্য নানা ধরনের আন্দোলন করে যাচ্ছে ।  বিষয়টি আমার কাছে বিশ্ববিদ্যালয় - সুলভ মনে হয়নি ।  আমি নিজে পাবলিক বিশ্ববিদ্যালয়ের শিক্ষক ,  ছাত্রদের তাণ্ডব কোন পর্যায়ে যেতে পারে ,  আমি সেটা দেখে অভ্যস্ত ।  আমাদের লাইব্রেরির নিচতলায় কাচের দেয়ালে ঘেরা একটি কম্পিউটার ল্যাব আছে ,  যেখানে ছাত্রছাত্রীরা ইন্টারনেট ব্রাউজ করে ।  ছাত্রলীগের দুই গ্রুপ মারামারি করে একদিন আমাদের সেই ল্যাবটি ভেঙে চুরমার করে দিল — আমার এত মন খারাপ হয়েছিল যে আমি সেটা কোনো দিন দেখতেও যাইনি ।  এ ধরনের অনেক ঘটনার কথা বলা যাবে ,  অনেক রক্তপাতের কথা বলা যাবে ,  কিন্তু তার পরেও আমাদের বিশ্ববিদ্যালয়ে একটি দিনের জন্যও ক্লাস বন্ধ থাকেনি ।  এর সবকিছু সম্ভব হয়েছে একটিমাত্র কারণে ,  এই বিশ্ববিদ্যালয়ের শিক্ষকেরা কখনোই ছাত্রদের নিজেদের প্রতিপক্ষ ভাবেননি ।  তাদেরকে অর্বাচীন ভেবেছেন ,  দায়িত্বহীন ভেবেছেন ,  অপরিপক্ব বালখিল্য ভেবেছেন কিন্তু কথা বলার অযোগ্য শত্রুগোষ্ঠী ভাবেননি ।  তাই কখনোই তাদের সঙ্গে কথা বলা বন্ধ হয়নি এবং এমন কোনো সমস্যার জন্ম হয়নি ,  যেটা কথা বলে সমাধান করা যায়নি । 
আমার মনে হয়েছে ,  ভাসানী বিশ্ববিদ্যালয়ে ছাত্র এবং বিশ্ববিদ্যালয় প্রশাসন দুটি ভিন্ন মেরুতে দাঁড়িয়ে আছে এবং একদল অন্য দলকে প্রতিপক্ষ হিসেবে বিবেচনা করছে ।  যে সমস্যাটি কথা বলে বা আলোচনা করে সমাধান করা যেত ,  সেটি সমাধান করার চেষ্টা করা হচ্ছে পৃথিবীর নিষ্ঠুরতম প্রক্রিয়ায় — যেটাকে সাদা কথায় বলা হয় আমরণ অনশন ।  কম বয়সী আবেগপ্রবণ ছেলেমেয়েরা যদি হঠাৎ করে এ অনশন কঠিনভাবে গ্রহণ করে ফেলে ,  সেখান থেকে বের হওয়ার সহজ কোনো রাস্তা আমার জানা নেই । 
যে বিষয়টি নিয়ে সবকিছুর সূত্রপাত ,  আমি সেটা নিয়ে কিছু কথা বলতে চাই ,  এ দেশের মানুষের এগুলো একটু জানা প্রয়োজন ।  আমি যখন আমাদের বিশ্ববিদ্যালয়ে যোগ দিই ,  তখন আমাকে যে বিভাগের দায়িত্ব দেওয়া হয় ,  তার নাম ছিল ইলেকট্রনিকস ও কম্পিউটার সায়েন্স বিভাগ ।  কয়েক বছর পর সব ছাত্রছাত্রী একদিন আমার সঙ্গে দেখা করতে এল — তারা আমাকে জানাল ,  তাদের খুব ইচ্ছে বিভাগটিকে একটা ইঞ্জিনিয়ারিং বিভাগে পরিবর্তন করে এর নাম করা হোক কম্পিউটার সায়েন্স অ্যান্ড ইঞ্জিনিয়ারিং ।  কেন ইঞ্জিনিয়ারিং বিভাগ করতে হবে ,  তার পক্ষে তারা নানা ধরনের কারণ দেখিয়েছিল ।  এত দিন পরে আমার সেগুলো মনে নেই ,  শুধু একজন ছাত্রের ঠাট্টা করে বলা কথাটি মনে আছে ,  সে মুখ কাঁচুমাচু করে বলেছিল ,  স্যার ,  ইঞ্জিনিয়ার না হলে মেয়ের বাবারা বিয়ে দিতে চায় না ! 
আমার ছাত্রদের বিয়ের জন্য নয় ,  তাদের বক্তব্যের কারণে আমি বিষয়টি বিবেচনা করেছিলাম ,  সিলেবাসটি ইঞ্জিনিয়ারিং বিশ্ববিদ্যালয়ের অধ্যাপকদের কাছে মতামতের জন্য পাঠিয়েছিলাম ।  তারা মতামত দিয়েছিলেন ,  সেই মতামতের ভিত্তিতে সিলেবাসের পরিবর্তন করা হয়েছিল ।  আমি বিষয়টি তখন একাডেমিক কাউন্সিলে নিয়ে গিয়েছিলাম ।  একাডেমিক কাউন্সিলের সদস্যরা সেটা আলোচনা করে ,  আমার বিভাগটির নাম পরিবর্তন করে কম্পিউটার সায়েন্স অ্যান্ড ইঞ্জিনিয়ারিং করে দিলেন ।  ইঞ্জিনিয়ারিংয়ের শিক্ষক ছাড়াই ইঞ্জিনিয়ারিং ডিগ্রি দিয়ে দেওয়া হচ্ছে ধরনের যুক্তি দেওয়া যেত — কেউ দেয়নি ।  এই বিভাগের ছাত্রছাত্রীরা পাস করে এ দেশে নিজেদের প্রতিষ্ঠিত করেছে । 
শুধু আমাদের বিভাগ নয় ,  আমাদের বিশ্ববিদ্যালয়ে আরও অনেকগুলো বিভাগের নাম এভাবে পরিবর্তন করা হয়েছে ।  প্রতিবারই একাডেমিক কাউন্সিল সেটা করে দিয়েছে শুধু ছাত্রছাত্রীদের মুখের দিকে তাকিয়ে ।  বাংলাদেশের মধ্যবিত্ত ,  নিম্ন - মধ্যবিত্তের সন্তানেরা পাবলিক বিশ্ববিদ্যালয় থেকে ডিগ্রি নিয়ে যখন চাকরির বাজারে ঢুকবে ,  তখন শুধু একটা নামের পরিবর্তনের জন্য যদি তাদের সামনে বিশাল একটা সুযোগ চলে আসে ,  তাহলে কেন সেটি করা হবে না ?  আমাদের বিশ্ববিদ্যালয়ের সর্বশেষ যে বিভাগের নামের পরিবর্তন হয়েছে ,  সেটি হচ্ছে ফুড ইঞ্জিনিয়ারিং এবং টি টেকনোলজি — ঠিক যে পরিবর্তনের জন্য ভাসানী বিশ্ববিদ্যালয়ের ছাত্রছাত্রীরা আন্দোলন করে যাচ্ছে ,  হুবহু এই পরিবর্তনটি কিন্তু আমাদের বিশ্ববিদ্যালয়ে করা হয়েছে । 
এ কথাটি কেউ অস্বীকার করবে না যে একটি বিভাগের কী নাম হবে ,  সেটি কখনোই কিন্তু ছাত্রছাত্রীদের আবদার শুনে ঠিক করা হবে না ।  কিন্তু এ কথাটিও মেনে নিতে হবে ,  তাদের কথাগুলো কাউকে না কাউকে শুনতে হবে ।  যদি তাদের কথায় যুক্তি থাকে ,  তাহলে সেটা বিবেচনা করার সৎসাহস থাকতে হবে ।  ভাসানী বিশ্ববিদ্যালয় কর্তৃপক্ষ কী সিদ্ধান্ত নেবে ,  সেটা পুরোপুরি তাদের ব্যাপার ।  তাদের সিলেবাসে যেটা আছে ,  সেটা দিয়ে তারা হয়তো আসলেই ইঞ্জিনিয়ারিং ডিগ্রি পেতে পারে না ।  কিন্তু ইঞ্জিনিয়ারিং ডিগ্রি দিতে হলে কী কী পরিবর্তন আনতে হবে এবং সেই পরিবর্তন এনে ছাত্রছাত্রীদের বাড়তি এক - দুই সেমিস্টার রেখে নতুন কোর্স পড়িয়ে নতুন ডিগ্রি দেওয়া এমন কিছু অস্বাভাবিক বা অযৌক্তিক ঘটনা নয় ।  অন্তত আমি জোর গলায় বলতে পারি ,  আমাদের বিশ্ববিদ্যালয়ে খুব সতর্কভাবে এবং সাফল্যের সঙ্গে এটা একাধিকবার করা হয়েছে । 
আমি বুঝতে পারছি ,  ভাসানী বিশ্ববিদ্যালয়ে শিক্ষক ও ছাত্রছাত্রীরা মুখোমুখি দাঁড়িয়ে গেছে — এর থেকে দুর্ভাগ্যজনক কিছু হতে পারে না ।  আমি নিজে একজন শিক্ষক ।  আমি জানি ,  তাদের হুমকি - ধমকি দিয়ে ,  শাস্তি দিয়ে ,  ভয়ভীতি দেখিয়ে যেটুকু অর্জন করা সম্ভব ,  তার থেকে শত গুণ বেশি অর্জন করা সম্ভব ,  তাদের কাছে গিয়ে মাথায় হাত বুলিয়ে নরম গলায় একটি - দুটি কথা বলে ।  আমি খুব আশা করে আছি ,  শিক্ষকদের কেউ না কেউ তাদের কাছে গিয়ে তাদের কথা শুনবেন ,  মমতা আর ভালোবাসা দিয়ে তাদের সঙ্গে একটু কথা বলবেন ।  সমস্যাটির সমাধান করবেন । 
কথা বলে সমাধান করা যায় না — এ রকম কোনো সমস্যা পৃথিবীতে আছে বলে আমার জানা নেই । 
এডমিন নোট :  লেখাটি প্রথম আলো ‘ তে ২৫ - ০৫ - ২০১১ তারিখে প্রকাশিত




মা ,  তোর বদনখানি মলিন হলে 



বছর দুয়েক আগের কথা ,  আমি একটা অনুষ্ঠানে গিয়েছি ।  বাংলাদেশের যে কয়টি সংগঠন আছে ,  তাদের মধ্যে সবচেয়ে বড় সংগঠনগুলোর একটি — তাদের বিশাল আয়োজন  ( সংগঠনটিকে প্রকাশ্যে লজ্জা দিতে চাই না বলে নাম উল্লেখ করলাম না )  ।  অনুষ্ঠান শুরু হবে জাতীয় সংগীত দিয়ে ,  তাই মঞ্চে কয়েকজন উঠেছেন সেটি গাওয়ার জন্য ।  আমরা দর্শকেরা উঠে দাঁড়িয়েছি ।  পৃথিবীর সবচেয়ে সুন্দর সংগীতটি গাওয়া শুরু হলো এবং দুই লাইন গাওয়ার পরই আমি বুঝতে পারলাম ,  মঞ্চে যারা গিয়ে দাঁড়িয়েছে ,  তারা কেউ দেশের জাতীয় সংগীতটি জানে না ।  সবাই ধরে নিয়েছে ,  অন্য একজন জানে এবং তার সঙ্গে গলা মেলাবে ,  কিন্তু ঘটনাক্রমে একজনও গানের কথাগুলো জানে না ।  মঞ্চে দাঁড়িয়ে সেই গায়কেরা কতটুকু লজ্জা পেয়েছে আমি জানি না ,  কিন্তু আমি লজ্জায় ম্রিয়মাণ হয়ে গেলাম ।  শুধু লজ্জা নয় ,  আমি ভয়ংকর একটি ধাক্কা খেলাম — তাহলে কি আমাদের দেশে একটি তরুণ প্রজন্ম বড় হচ্ছে ,  যারা দেশের জাতীয় সংগীতটি জানে না ? 
শুধু তরুণ প্রজন্ম নয় ,  আমার ধারণা ,  আমাদের অনেক বড় মানুষও জাতীয় সংগীতটি জানেন না ।  তার একটা রাষ্ট্রীয় প্রমাণ পেয়েছিলাম জোট সরকারের আমলে ।  ২০০৩ সালের অক্টোবর মাসে কমনওয়েলথ পার্লামেন্টারি অ্যাসোসিয়েশনের ৪৯তম সম্মেলনের শুরুতে জাতীয় সংগীতটি শুরু না হতেই থেমে গিয়েছিল । 
একাধিকবার চেষ্টা করেও যখন সেটি বাজানো সম্ভব হয়নি ,  তখন সে সময়কার প্রধানমন্ত্রী খালেদা জিয়া একজন সাংসদকে সেটা গাইতে বলেছিলেন ।  সেই সাংসদ পুরোটুকু জানতেন না ,  একটুখানি গেয়ে হাল ছেড়ে দিলেন ।  যদি সবাই পুরো জাতীয় সংগীতটুকু সঠিকভাবে গাইতে পারত ,  তাহলে এই যান্ত্রিক গোলযোগটাই একটা মধুর ব্যাপার হতে পারত ।  প্রধানমন্ত্রী সবাইকে বলতে পারতেন ,   ‘ আসুন ,  আমরা সবাই মিলে জাতীয় সংগীত গেয়ে ফেলি ।  ’  মঞ্চে দাঁড়িয়ে সবাই মিলে মাথা দুলিয়ে গলা ফাটিয়ে জাতীয় সংগীত গাইতে পারতেন — হয়তো একটু বেসুরোভাবেই ,  কিন্তু আমাদের জাতীয় সংগীতের কথাগুলো এত সুন্দর যে বেসুরো হলেই কী এমন ক্ষতি হতো ?  কিন্তু সেটা হয়নি ,  পৃথিবীর ৪৬টা দেশের সামনে আমরা নিজেদের বেইজ্জতি করে ছেড়েছিলাম  ( সেই সম্মেলনের অবশ্যি আরও অনেক ইতিহাস আছে ,  অনেক দেশের জাতীয় পতাকাও উল্টো করে টাঙানো হয়েছিল ,  সেই দেশের প্রতিনিধির অনেকে নিজেরা তাঁদের পতাকা নামিয়ে সোজা করে নিয়েছিলেন !  )  । 
আমি যখন টের পেয়েছি যে একটা আশঙ্কা আছে ,  আমাদের স্কুল - কলেজের ছেলেমেয়েরা সবাই সঠিকভাবে জতীয় সংগীত গাইতে পারে না ,  তখন থেকে কোনো অনুষ্ঠানে জাতীয় সংগীত গাওয়া হলেই আমি তাকিয়ে দেখার চেষ্টা করি ,  কতজন গাইছে ।  আমি লক্ষ করেছি ,  খুব কমসংখ্যক ছেলেমেয়ে কণ্ঠ দেয় ।  তারা জাতীয় সংগীতটি জানে না ,  সে জন্য গাইছে না ,  নাকি সবার সঙ্গে গাওয়ার প্রয়োজন আছে সেটি অনুভব করে না — সেটি কখনো নিশ্চিত হতে পারিনি । 
এ রকম সময়ে আমাদের স্কুলের পাঠ্যবইয়ে মুক্তিযুদ্ধ - সংক্রান্ত যেসব বিকৃতি আছে ,  সেগুলো সংশোধন করার জন্য একটা কমিটি করা হলো এবং ঘটনাক্রমে সেখানে আমাকেও রাখা হয়েছে ।  সবাই মিলে যখন বিকৃতিগুলো সংশোধন করছি ,  তখন আমি আবিষ্কার করলাম ,  প্রাইমারি স্কুলের বাংলা বইয়ের শুরুতেই আমাদের জতীয় সংগীতটি দেওয়া হয়েছে ।  একটি ছোট বাচ্চার জন্য জাতীয় সংগীতটি শিখে ফেলার এটাই হচ্ছে মোক্ষম সময় — কাজেই এটা খুবই বুদ্ধিমানের কাজ ।  কিন্তু সঙ্গে সঙ্গে আমার আরও একটি বিষয় মনে হলো — আমাদের সংবিধানে জাতীয় সংগীতের জায়গায় লেখা আছে ,   ‘ প্রজাতন্ত্রের জাতীয় সংগীত আমার সোনার বাংলা - র প্রথম দশ চরণ ’  এবং পাঠ্যবইয়ে সেই দশ লাইন তুলে দেওয়া আছে ।  কিন্তু সংগীতটি যখন গাওয়া হয় ,  তখন কিন্তু হুবহু এভাবে গাওয়া হয় না ।  কোনো লাইন বা লাইনের অংশ দ্বিতীয়বার গাওয়া হয় ,  কোনো লাইন মাঝখানে ছেড়ে দিয়ে আবার শুরু করা হয় এবং যারা গায়ক বা গায়িকা ,  তারা সেগুলো জানেন — আমাদের মতো সাধারণ মানুষ সেগুলো জানি না ।  কাজেই আমার মনে হলো ,  আমাদের ছেলেমেয়েদের সংবিধানে উল্লেখ করা জাতীয় সংগীতের সঙ্গে সঙ্গে যেভাবে গাওয়া হয় ,  সেটাও জানিয়ে দেওয়া উচিত ।  মুক্তিযুদ্ধের ইতিহাস বিকৃতি সংশোধন কমিটির অন্য সদস্যদের কাছে আমি যখন সেই প্রস্তাবটি করেছি ,  তখন তাঁরা সানন্দে রাজি হয়ে গেলেন ।  তাই গত দুই বছরের প্রাথমিক স্কুলের পাঠ্যবইয়ে আমাদের জাতীয় সংগীতের নিচে নতুন একটি বিষয় যুক্ত করা হয়েছে ।  সেটা হচ্ছে ,   ‘ গাওয়ার জন্য জাতীয় সংগীতের পূর্ণ পাঠ ’  ।  সেটি আমি এই লেখার সঙ্গে যুক্ত করে দিচ্ছি ।  আমার ইচ্ছা ,  যাঁরা এখনো আমাদের প্রিয় মাতৃভূমির জাতীয় সংগীতটি  ( যেটি পৃথিবীর মধুরতম একটি সংগীত )  জানেন না ,  তাঁরা এই অংশটি কেটে তাঁদের পকেটে বা ব্যাগে রাখবেন ।  প্রতিদিন সময় করে এক - দুইবার করে পড়বেন ,  দেখতে দেখতে তাঁরা আমাদের জাতীয় সংগীতটি ঠিক যেভাবে গাওয়ার কথা ,  সেটি তাঁরা শিখে যাবেন । 
কথাগুলো শিখে যাওয়ার পর বাকি থাকল সুর ।  এ ব্যাপারে আমি একেবারে অজ্ঞ ,  আমার যে গলায় কোনো সুর নেই ,  শুধু তা - ই নয় ,  আমার কানেও কোনো সুর নেই ।  আমার সংগীতজ্ঞ বন্ধুরা যখন সুরের সূক্ষ্ম তারতম্য নিয়ে কথা বলেন ,  তখন আমি একধরনের বিস্ময় নিয়ে তাঁদের দিকে তাকিয়ে থাকি !   ‘ আমার সোনার বাংলা ’  গানটি একসময় ছিল শুধু একটি রবীন্দ্রসংগীত ,  যখন সেটাকে আমরা আমাদের জাতীয় সংগীত হিসেবে ঠিক করেছি ,  তখন সেটি শুধু গায়ক - গায়িকাদের জন্য থাকেনি — আমাদের সবার জন্য হয়ে গেছে ।  এখন এটি শুধু অল্প কিছু গায়ক - গায়িকা গাইবেন না ,  এ দেশের ছেলে - বুড়ো ,  পুরুষ - মহিলা ,  সাংসদ - মন্ত্রী ,  পুলিশ - মিলিটারি — সবাই গাইবে ।  যার গলায় সুর আছে সে যে রকম গাইবে ,  ঠিক সে রকম যার গলায় সুর নেই সেও গাইবে ।  তাই এর সুরটিকে সহজ করে নেওয়া হয়েছিল । 
আমি ইন্টারনেটে বাংলাদেশ সরকারের অনুমোদিত জাতীয় সংগীত খুঁজেছি ,  সঠিকভাবে খোঁজা হয়েছে কি না জানি না ,  তবে খুঁজে পাইনি ।  আমার গায়ক বন্ধুরা আমাকে বলেছেন ,  বাংলাদেশ সরকারের অনুমোদিত জাতীয় সংগীতের যন্ত্রসংগীত রূপ আছে ,  তবে মূল গানটি নেই ।  আমার বিশ্বাস হতে চায় না ,  কিন্তু আমি বিশ্বাস করি না ,  এ রকম অনেক কিছুই পৃথিবীতে আছে ,  তাই আমার নিজের বিশ্বাস - অবিশ্বাসকে খুব বেশি গুরুত্ব দিই না ।  ইন্টারনেটের ইউটিউবে যন্ত্রসংগীত এবং জাতীয় সংগীত দুটিই খুঁজে পাওয়া যায় ,  কিন্তু সেটি কোনো একজনের ব্যক্তিগত প্রচেষ্টা ,  রাষ্ট্রীয় কিছু নয় ।  আমার গায়ক বন্ধুদের সাহায্য নিয়ে আমি ছায়ানটের একটি সিডির সন্ধান পেয়েছি ,  যেটিতে লেখা আছে ,   ‘ গণপ্রজাতন্ত্রী বাংলাদেশ সরকার কর্তৃক অনুমোদিত সুর ’  — আমার মনে হয় ,  সেটাকেই রাষ্ট্রীয়ভাবে দেশের মানুষের কাছে ছড়িয়ে দেওয়া উচিত ।  কিছুদিন আগে  ‘ জাগরণের গান ’  হিসেবে বেশ কটি দেশাত্মবোধক গান প্রকাশ করা হয়েছে ,  এর প্রথমটিতেও আমাদের জাতীয় সংগীত আছে — যেটি এখন ইচ্ছে করলেই সংগ্রহ করা যায় । 
আমাদের বিশ্ববিদ্যালয়ের বিভিন্ন অনুষ্ঠানে আমাদের ছাত্রছাত্রীরা জাতীয় সংগীত গায় — আমি আবিষ্কার করেছি ,  তাদের গলায় অপূর্ব সুর ,  কিন্তু কথাগুলো সঠিক নয় ।  সবচেয়ে আশ্চর্যের ব্যাপার ,  আমি তাদের কাছে  ‘ গাওয়ার জন্য জাতীয় সংগীতের পূর্ণ পাঠ ’  ধরিয়ে দেওয়ার পরও তারা নিজেদের মতো করে জাতীয় সংগীতটি গাইতে পছন্দ করে ।  যার অর্থ ,  তারা যেখান থেকে শিখে এসেছে ,  সেখানেই অনেক যত্ন করে তাদেরকে এভাবে শেখানো হয়েছে — তারা চেষ্টা করেও তার বাইরে যেতে পারে না ।  আমাদের রাষ্ট্রীয় প্রজ্ঞাপনে স্পষ্ট করে লেখা আছে ,  সাধারণ মানুষের অনুষ্ঠানে যখনই জাতীয় সংগীত গাওয়া হবে ,  তখন পুরোটুকু গাইতে হবে ।  তার পরও দেখি ,  অনেক গুরুত্বপূর্ণ জায়গায় অর্ধেক গেয়ে শেষ করে দেওয়া হয় ।  খুব সহজ ভাষায় বলা যায় ,  স্বাধীনতার চল্লিশ বছর পরেও জাতীয় সংগীত নিয়ে আমাদের মধ্যে একটা বিশৃঙ্খলা ও অনিয়ম আছে ।  আমার ধারণা ,  এটা ঠিক করা দরকার । 
আমি যখন ক্লাস থ্রি - ফোরের ছাত্র ,  তখন আমাদের স্কুলে কিছু মানুষ এসে স্কুলের ছাত্র আর শিক্ষকদের পাকিস্তানের জাতীয় সংগীত শিখিয়ে দিয়ে গিয়েছিল ।  দুর্বোধ্য ভাষার সেই জাতীয় সংগীতটি আমাদের প্রতিদিন গাইতে হতো এবং সেটি একসময় আমাদের মস্তিষ্কে পাকাপাকিভাবে স্থান করে নিয়েছিল ।  একাত্তরের মুক্তিযুদ্ধের পর স্বাধীন বাংলাদেশের মানুষ হিসেবে আমার খুব খারাপ লাগত যে পাকিস্তানের জাতীয় সংগীতটি আমার মস্তিষ্কে জায়গা দখল করে বসে আছে এবং চেষ্টা করেও আমি সেটা আমার মাথা থেকে সরাতে পারি না — আমি সেটা ভুলে যেতে পারি না !  তবে খুবই আনন্দের ব্যাপার ,  ইদানীং আমি পরীক্ষা করে দেখেছি ,  ছেলেবেলায় শেখা অনেক কবিতা আমার মুখস্থ আছে ,  কিন্তু পাকিস্তানের জাতীয় সংগীত  ‘ পাক সার জমিন সাদ বাদ ’  আমার মস্তিষ্ক থেকে বিদায় নিয়েছে — আমি চেষ্টা করেও এখন সেটা মনে করতে পারি না । 
তবে এ ঘটনা থেকে আমি একটা জিনিস বুঝতে পেরেছি ,  একটা ছোট শিশুকে শিশু অবস্থায় জাতীয় সংগীত শিখিয়ে দেওয়া হলে সারা জীবন সে সেটি মনে রাখবে ।  কাজেই আমাদের রাষ্ট্রের দায়িত্ব ,  প্রতিটি স্কুলের এক - দুজন শিক্ষককে সঠিক কথা আর সুরে জাতীয় সংগীতটি শিখিয়ে দেওয়া এবং তাদের ওপর দায়িত্ব দেওয়া ,  স্কুলের সব ছাত্রছাত্রীকে প্রতিদিন সেটি গেয়ে তাদের দিনটি শুরু করানো ।  দেশের বড় করপোরেশনগুলোর সামাজিক দায়বদ্ধতা থেকে কিছু কাজ করার কথা — তারাও সাহায্য করতে পারে । 
আমাদের নতুন প্রজন্মের কাছে  ‘ আমার সোনার বাংলা ’  গানটি শুধু একটি গান — আমাদের কাছে সেটি আরও অনেক কিছু ।  ১৯৭১ সালের পঁচিশে মার্চ রাতে পাকিস্তানি মিলিটারি পৃথিবীর ইতিহাসের নিষ্ঠুরতম হত্যাযজ্ঞ শুরু করেছিল — পরদিন সারা পৃথিবীর রেডিওতে সেই খবরটি প্রচারিত হয়েছে ।  আকাশবাণী কলকাতা থেকে পরদিন এই খবরটি প্রচার করেছিল খুব সংক্ষিপ্তভাবে দুই - এক লাইনে — তারপর  ‘ আমার সোনার বাংলা ’  গানটি প্রচার করেছিল ।  একবার - দুইবার নয় ,  অসংখ্যবার ।  সেই গানের কথা ও সুর আমাদের রক্তের মধ্যে ঢুকে গিয়েছিল — আমরা তখন কেউ জানতাম না ,  কত রক্ত দিয়ে আমরা আমাদের স্বাধীনতাটুকু অর্জন করতে পারব ।  আমাদের প্রজন্মের কাছে এই জাতীয় সংগীতটি শুধু একটি সংগীত নয় — এটি অনেক কিছু ।  এখন পর্যন্ত একবারও হয়নি ,  যখন কেউ এই গানটি গেয়েছে এবং তার কথাগুলো শুনে আমার চোখ ভিজে আসেনি । 
২ . 
ফুটবল ওয়ার্ল্ড কাপ আমি দুই চোখে দেখতে পারি না ।  কিন্তু ক্রিকেট ওয়ার্ল্ড কাপ আমার অসম্ভব প্রিয় ।  কেউ যেন মনে না করে ,  আমি একজন খাঁটি বোদ্ধা ।  ফুটবল শারীরিক খেলা ,  একজন খেলোয়াড় ক্রমাগত আরেকজন খেলোয়াড়ের গায়ে গা লাগিয়ে হুটোপুটি করেন বলে আমার  ‘ সুকুমার ’  মনোবৃত্তি আহত হয় — তাই এই খেলাটি আমি দেখতে পারি না ।  সেই তুলনায় ক্রিকেট ভদ্র মানুষের খেলা ,  একজন খেলোয়াড় আরেকজন খেলোয়াড়কে স্পর্শ না করে খেলে যান ,  তাই আমি খেলাটি পছন্দ করি — আসলে সে রকম কিছু নয় ।  ফুটবলের ওয়ার্ল্ড কাপ আমি দুই চোখে দেখতে পারি না ,  কারণ সেই সময়টাতে আমাদের স্বাধীন সার্বভৌম দেশটাতে বিদেশের পতাকা আকাশে উড়তে থাকে এবং দেখে মনে হয় ,  পুরো দেশটাকে বুঝি বিদেশিরা দখল করে ফেলেছে ।  জাতীয় পতাকা মোটেও এক টুকরো কাপড় নয় — এটা অনেক বড় রাষ্ট্রীয় ব্যাপার ,  ইচ্ছে করলেই একটা দেশে অন্য দেশের পতাকা তোলা যায় না ।  বিশেষ প্রয়োজনে যদি অন্য দেশের পতাকা তুলতে হয় ,  তাহলে তার আগে অনেক নিয়মকানুন মানতে হয় — অন্য দেশের পতাকা থেকে উঁচুতে নিজের দেশের পতাকাটি টাঙাতে হয় ।  আমি দেখেছি ,  আমাদের রাষ্ট্র সেই কথাগুলো কাউকে মনে করিয়ে দেয় না ।  দেশের মানুষ পুরোপুরি নির্বোধের মতো নিজের দেশকে অপমান করতে থাকে ,  কেউ সেটা নিয়ে মাথা ঘামায় না । 
আমি ক্রিকেটের ওয়ার্ল্ড কাপ অসম্ভব ভালোবাসি ,  কারণ এই সময়টাতে সারা দেশের মানুষ লাল - সবুজ রঙের খেলায় মেতে ওঠে ।  এই খেলায় আমার নিজের দেশ খেলছে এবং আমরা ক্রমাগত  ‘ বাংলাদেশ ’  ,   ‘ বাংলাদেশ ’  করে চিৎকার করছি ।  দেশকে ভালোবাসার আর দেশকে নিয়ে গর্ব করার একটা সুযোগ করে দেয় এই ওয়ার্ল্ড কাপ ক্রিকেট খেলা ।  যাঁরা ক্রিকেট বোদ্ধা ,  তাঁরা খেলার প্রতিটি মুহূর্ত উপভোগ করেন ,  আমি পারি না ।  আমি খেলা দেখতে পারি ,  যখন সেই খেলায় বাংলাদেশ জিততে থাকে ,  শুধু তখন !  বাংলাদেশ যদি কখনো কোনো খেলায় হেরে যায় ,  তখন দুঃখে আমার বুক ভেঙে যায় ,  মনে হয় হাউমাউ করে কাঁদি । 
এই দেশের মানুষেরা আজকাল লাল - সবুজ রঙের কাপড় পরে ,  মাথায় ফেটি বাঁধে ।  লাল - সবুজ আমাদের জাতীয় পতাকার রং ।  মার্চ মাস আসছে ,  আমাদের স্বাধীনতা দিবস উপলক্ষে অসংখ্য জাতীয় পতাকা তৈরি হবে এবং আকাশে ওড়ানো হবে ।  আমাদের বিশ্ববিদ্যালয়ে  ‘ মুক্তিযুদ্ধ কর্নার ’  বলে লাইব্রেরিতে একটি অংশকে আলাদা করে রাখা হয়েছে ,  যেখানে মুক্তিযুদ্ধের ওপর প্রকাশিত যত বই ,  যত তথ্য — সবকিছু সংগ্রহ করা হচ্ছে ।  তার দেয়ালে ঝোলানোর জন্য আমি সবচেয়ে বড় জাতীয় পতাকাটি কিনে এনেছিলাম ।  সেটি ঝোলানোর সময় মেপে আমি আবিষ্কার করলাম ,  সেটি সঠিক মাপে তৈরি নয় ।  পুরোটি কেটে আমাকে নতুন করে জাতীয় পতাকা তৈরি করতে হয়েছে ।  এখন আমি চোখ খোলা রেখে তাকাই এবং একধরনের দুঃখ মেশানো বিস্ময় নিয়ে আবিষ্কার করি যে বাংলাদেশে জাতীয় পতাকা নিয়েও একধরনের বিশৃঙ্খলা চলছে ।  যে কেউ যেকোনো মাপে জাতীয় পতাকা তৈরি করে বাজারে বিক্রি করছে ,  কেউ তাকে থামাচ্ছে না ।  জাতীয় পতাকার লাল - সবুজ রংটি সঠিক — এ ছাড়া আর কিছু সঠিক নয় ।  একটি সবুজ আয়তক্ষেত্রে মোটামুটি আকারের একটা লাল বৃত্ত বসিয়ে দিলেই সেটা জাতীয় পতাকা হয়ে যায় না ।  কিন্তু সেটাই এ দেশে ঘটছে । 
অথচ জাতীয় পতাকার মাপটি মোটেও কঠিন নয় ।  দশ এবং ছয় এই দুটি সংখ্যা মনে রাখলেই জাতীয় পতাকার পুরো মাপটি মনে রাখা সম্ভব ।  জাতীয় পতাকার দৈর্ঘ্য যদি দশ ফুট হয় ,  তাহলে তার প্রস্থ হবে ছয় ফুট ।  এখন আমার জানা দরকার ,  লাল বৃত্তের সাইজ ,  দশ থেকে ছয় বিয়োগ দিলেই সেটা বের হয়ে যাবে ,  অর্থাৎ বৃত্তের ব্যাস হচ্ছে চার ফুট ।  বৃত্তটি যদি আয়তক্ষেত্রের ঠিক মাঝখানে বসানো হতো ,  তাহলে আর কিছুই জানতে হতো না — কিন্তু আমাদের জাতীয় পতাকার লাল বৃত্তটি পতাকা টাঙানোর দণ্ডটির দিকে একটু সরে এসেছে ।  কতটুকু সরে এসেছে ,  সেটা অনেকভাবে বের করা যায় ,  সবচেয়ে সহজ পদ্ধতি এ রকম ।  বাঁ - দিকে পতাকার খুঁটি থাকলে ডান দিকে এক ফুট কাপড় ভাঁজ করে আয়তক্ষেত্রটি নয় ফুট বাই ছয় ফুট করে ফেলতে হবে ।  এখন বৃত্তটি বসাতে হবে এই নয় ফুট বাই ছয় ফুট আয়তক্ষেত্রের ঠিক মাঝখানে ।  দশ ফুট বাই ছয় ফুট সাইজের জাতীয় পতাকা না করে কেউ যদি পাঁচ ফুট বাই তিন ফুট বা আরও ছোট করতে চায় ,  তাহলে ঠিক একই মাপে সবকিছু কমিয়ে আনতে হবে । 
আমার ইচ্ছা ,  রাষ্ট্র এই বিষয়গুলোতে একটুখানি নজর দিক ।  যে ফেরিওয়ালা জাতীয় পতাকা বিক্রি করছে ,  তাকে বাধ্য করুক সঠিক মাপের জাতীয় পতাকা তৈরি করতে ।  স্কুলের বাচ্চাদের উৎসাহ দিক লাল - সবুজ কাগজ কেটে সঠিক মাপের জাতীয় পতাকা তৈরি করতে ।  একটি দেশ স্বাধীন হওয়ার চল্লিশ বছর পরও আমরা সঠিক জাতীয় পতাকা খুঁজে পাব না — এটা হতে পারে না । 
জাতীয় পতাকা নিয়ে আমাদের একটা চমৎকার বিষয় আছে ,  যেটা অন্য দেশগুলোর নেই ।  সেটা হচ্ছে মুক্তিযুদ্ধ চলাকালীন জাতীয় পতাকা ।  সেই পতাকার মাঝখানে সোনালি রং দিয়ে বাংলাদেশের মানচিত্রটি বসানো ছিল ।  প্রথম দিন যখন আমি এই মানচিত্র দেখেছিলাম ,  তখন আমার বুকের ভেতর যেভাবে রক্ত ছলাৎ করে উঠেছিল ,  আমি এখনো সেটি অনুভব করতে পারি ।  মুক্তিযুদ্ধের সেই পতাকাটি একটু পরিবর্তন করে এখন আমরা আমাদের নতুন জাতীয় পতাকা পেয়েছি — কিন্তু মুক্তিযুদ্ধের সেই পতাকাটি কিন্তু হারিয়ে যায়নি ।  আমরা কিন্তু সেই পতাকাটিকে আমাদের হূদয়ের ভেতরে স্থান করে দিয়েছি ।  আমার খুব ভালো লাগে যখন দেখি ,  তরুণ প্রজন্ম এখনো মুক্তিযুদ্ধের পতাকাটিও সমান মমতায় নিজের কাছে রাখছে ।  আমাদের বিশ্ববিদ্যালয়ের মুক্তিযুদ্ধ কর্নারে জাতীয় পতাকার পাশাপাশি মুক্তিযুদ্ধের পতাকাটিও আমরা গভীর মমতায় ঝুলিয়ে রেখেছি । 
গাড়িতে পতাকা লাগানোর একটি ব্যাপার আছে — শুধু মন্ত্রীরা গাড়িতে পতাকা লাগাতে পারেন ।  এই বিষয়টি আমি ভালো বুঝতে পারি না ।  জাতীয় সংগীত এবং জাতীয় পতাকার ওপরে দেশের জনগণের সবার একধরনের অধিকার আছে ।  জাতীয় পতাকাটিকে যথাযথ সম্মান দেখানো হলে যেকোনো মানুষের সেটি ব্যবহার করার অধিকার থাকার কথা ছিল ।  বিজয় দিবস কিংবা স্বাধীনতা দিবসে অনেকেই গাড়িতে জাতীয় পতাকা লাগিয়ে নেন ,  আমি দেখেছি ,  পুলিশ তাদের থামিয়ে পতাকা খুলে ফেলতে বাধ্য করছে !  মুক্তিযুদ্ধের পতাকাটি লাগালে নিশ্চয়ই পুলিশ কিছু বলতে পারবে না । 
৩ . 
আমাদের জাতীয় জীবনে একটি চরম লজ্জা ,  দুঃখ ,  অপমান ,  ক্ষোভ ,  ক্রোধ ও বেদনার ইতিহাস আছে ।  সেটি হচ্ছে ,  জোট সরকারের আমলে পূর্ব পাকিস্তান আলবদর বাহিনীর সর্বাধিনায়ক মতিউর রহমান নিজামী এবং পূর্ব পাকিস্তান আলবদর বাহিনীর কেন্দ্রীয় সংগঠক আলী আহসান মোহাম্মাদ মুজাহিদের মন্ত্রী হয়ে যাওয়া ।  যারা এই দেশের স্বাধীনতার বিরোধিতা করেছে ,  তারা সেই দেশের জাতীয় পতাকাটি তাদের গাড়িতে লাগিয়ে এই দেশের মাটিতে ঘুরে বেড়িয়েছে — আমরা বিস্ফারিত চোখে সেটা তাকিয়ে দেখেছি ।  আমার মাতৃভূমির এর চেয়ে বড় অপমান আর কখনো হয়নি ।   ‘ আমার সোনার বাংলা ’  গানের কথা দিয়ে এ দেশের সব মানুষ দীর্ঘশ্বাস ফেলে বলেছে ,   ‘ মা ,  তোর বদনখানি মলিন হলে ,  /  ও মা ,  আমি নয়নজলে ভাসি ’  ! 
আমার মায়ের বদনখানি মলিন হয়েছে — যুদ্ধাপরাধীর বিচার করে আমার মায়ের বদনে আবার হাসি ফোটাতে হবে ।  দেশের প্রতিটি মানুষ কিন্তু নিঃশ্বাস বন্ধ করে তার জন্য অপেক্ষা করে আছে । 
সরকারের সেটি মনে আছে তো ? 
এডমিন নোট :  লেখাটি প্রথম আলো ‘ তে ২৮ - ০২ - ২০১১ তারিখে প্রকাশিত




জাতীয় শিক্ষানীতি ,  ধর্ম এবং হরতাল 



ধর্মভিত্তিক কয়েকটি দল ২৬ ডিসেম্বর দেশে হরতাল ডেকেছে ,  কারণটা আমি পুরোপুরি বুঝতে পারিনি ।  খবরের কাগজ পড়ে মনে হলো ,  আমাদের জাতীয় শিক্ষানীতিতে যথেষ্ট পরিমাণ  ‘ ইসলামধর্ম ’  নেই ,  সেটা হচ্ছে কারণ ।  আমি মোটামুটি নিশ্চিত ,  যাঁরা হরতাল ডেকেছেন তাঁরা নিশ্চয়ই জাতীয় শিক্ষানীতিটি পড়ে দেখেননি ,  পড়ে থাকলে তাঁরা কখনোই এ ধরনের একটি কারণ দেখিয়ে হরতাল ডাকতে পারতেন না ।  এই শিক্ষানীতিতে ধর্মকে যথেষ্ট গুরুত্ব দেওয়া হয়েছে কি হয়নি ,  সেই বিতর্কে না গিয়ে আমি সরাসরি শিক্ষানীতি থেকে কিছু অংশ তুলে দিচ্ছি ,  দেশের মানুষই বিচার করুক ,  হরতাল দেওয়ার আসলেই কারণ আছে কি নেই । 
শিক্ষানীতির একেবারে প্রথম লাইনে আমাদের সংবিধানের নির্দেশনা এবং দ্বিতীয় লাইনে জাতিসংঘের শিশু শিক্ষার অধিকারের কথাটি স্মরণ করানো হয়েছে ।  কাজেই শিক্ষানীতির মূল বক্তব্যটি শুরু হয়েছে তৃতীয় লাইনে এবং লাইনটি আমি হুবহু তুলে দিই :   ‘ শিক্ষানীতির মূল উদ্দেশ্য মানবতার বিকাশ এবং জনমুখী উন্নয়ন ও প্রগতিতে নেতৃত্বদানের উপযোগী মননশীল ,  যুক্তিবাদী ,  নীতিবান ,  নিজের এবং অন্যান্য ধর্মের প্রতি শ্রদ্ধাশীল ,  কুসংস্কারমুক্ত ,  পরমতসহিষ্ণু ,  অসাম্প্রদায়িক ,  দেশপ্রেমিক এবং কর্মকুশল নাগরিক গড়ে তোলা ।  ’  যাঁরা বলছেন শিক্ষানীতিতে যথেষ্ট ধর্ম নেই ,  তাঁদের আমি প্রয়োজন হলে চোখে আঙুল দিয়ে দেখাতে চাই যে একেবারে শুরুতেই বলা হয়েছে ,  এই শিক্ষানীতির যে কয়টি মূল উদ্দেশ্য আছে ,  তার মধ্যে একটি হচ্ছে নিজের এবং অন্যান্য ধর্মের প্রতি শ্রদ্ধাশীল করে তোলা ।  সেটি কীভাবে করা হবে ,  পরে বিস্তৃতভাবে বলা আছে ।  কিন্তু একেবারে প্রথম পর্যায়ে যে ৩০টি লক্ষ্য নির্দিষ্ট করা হয়েছে ,  তার রোল নম্বর হলো :   ‘ প্রাথমিক ও মাধ্যমিক স্তরে শিক্ষার্থীদের নিজ নিজ ধর্ম ও নৈতিক শিক্ষার মাধ্যমে উন্নত চরিত্র গঠনে সহায়তা করা ।  ’ 
সেই ১৯৭১ সালে ভয়াবহভাবে এবং গত ৪০ বছর নানাভাবে ধর্মকে ব্যবহার করা হয়েছে ।  তাই অনেক শিক্ষাবিদই মনে করেন ,  পৃথিবীর অন্য অনেক দেশের মতো আমাদেরও স্কুল - কলেজে ধর্মশিক্ষা দেওয়ার প্রয়োজন নেই ।  তারা সেটা নিজেদের বাসায় পরিবারের কাছ থেকে শিখে নেবে ।  কিন্তু আমাদের দেশের জন্য এ যুক্তিটি ব্যবহার করার উপায় নেই — দেশের বেশির ভাগ ছেলেমেয়ের মা - বাবা অশিক্ষিত কিংবা অল্প শিক্ষিত ।  তাঁরা ছেলেমেয়েদের ধর্মশিক্ষা দিতে পারবেন বলে মনে হয় না ,  বরং ধর্মান্ধ কোনো মানুষের হাতে তুলে দেবেন এবং ছেলেমেয়েরা ধর্মের উদার অংশটুকু না শিখে কিছু আচার - আচরণের সঙ্গে ভয়াবহ সাম্প্রদায়িকতা শিখে বসে থাকবে ।  তার চেয়ে অনেক নিরাপদ ব্যাপার হচ্ছে ,  দেশের জ্ঞানী - গুণী ধর্মপ্রাণ মানুষ দিয়ে চমৎকার কিছু পাঠ্যবই লিখিয়ে নেওয়া ,  যেটা থেকে এরা প্রাথমিক ও মাধ্যমিক স্তরে ধর্ম শিখে নেবে ।  এবং সবচেয়ে বড় কথা ,  ধর্মের সঙ্গে নৈতিকতা শেখানোর এটা হচ্ছে আরেকটা সুযোগ ।  তাই শিক্ষানীতিতে স্পষ্ট করে প্রাথমিক ও মাধ্যমিক স্তরে ধর্মশিক্ষার ব্যাপারটা উল্লেখ করা আছে । 

এই শিক্ষানীতিতে প্রথমবার প্রাক - প্রাথমিক শিক্ষার ব্যাপারটি এসেছে ।  প্রাথমিক শিক্ষায় আনুষ্ঠানিকভাবে লেখাপড়া শুরু করার আগে শিশুদের লেখাপড়ায় আগ্রহী করার জন্য কয়েকটা কৌশলের কথা বলা আছে ,  তার মধ্যে একটা কৌশল হিসেবে যেটা লেখা আছে ,  সেটা হুবহু তুলে দিচ্ছি  ( পৃষ্ঠা ৩ )   ‘ মসজিদ ,  মন্দির ,  গির্জা ও প্যাগোডায় ধর্ম মন্ত্রণালয় কর্তৃক পরিচালিত সকল ধর্মের শিশুদের ধর্মীয় জ্ঞান ,  অক্ষরজ্ঞানসহ আধুনিক শিক্ষা ও নৈতিকতা শিক্ষা প্রদানের কর্মসূচি প্রাক - প্রাথমিক শিক্ষার অংশ হিসেবে গণ্য করা হবে ।  ’  যার অর্থ শুধু যে প্রাথমিক ও মাধ্যমিক পর্যায়ে ধর্মশিক্ষার ব্যাপারটা আছে ,  তা নয় ,  সেটা শুরু হয়েছে প্রাক - প্রাথমিক পর্যায় থেকে । 
জাতীয় শিক্ষানীতিতে যথেষ্ট পরিমাণ ধর্ম নেই বলে হরতাল ডাকা হয়েছে অথচ সপ্তম পরিচ্ছেদটির  ( পৃষ্ঠা ২০ )  শিরোনাম হচ্ছে ধর্ম ও নৈতিক শিক্ষা ।  সেখানে উদ্দেশ্য ও লক্ষ্য হিসেবে লেখা আছে :   ‘ ধর্ম ও নৈতিক শিক্ষার উদ্দেশ্য হলো শিক্ষার্থীদের নিজ নিজ ধর্ম সম্পর্কে পরিচিত ,  আচরণগত উৎকর্ষ সাধন এবং জীবন ও সমাজে নৈতিক মানসিকতা সৃষ্টি ও চরিত্র গঠন ।  ’  উদ্দেশ্য ও লক্ষ্য দুটি যথাক্রমে  ‘ প্রচলিত ব্যবস্থাকে গতিশীল করে যথাযথ মানসম্পন্ন ধর্মীয় ও নৈতিক শিক্ষাদান ’  এবং  ‘ প্রত্যেক ধর্মে ধর্মীয় মৌল বিষয়সমূহের সঙ্গে নৈতিকতার ওপর জোর দেওয়া এবং ধর্ম শিক্ষা যাতে শুধু আনুষ্ঠানিক আচার পালনের মধ্যে সীমাবদ্ধ না থেকে চরিত্র গঠনে সহায়ক হয় ,  সেদিকে নজর দেওয়া ।  ’ 
শিক্ষানীতিতে যথেষ্ট পরিমাণ ধর্ম নেই বলে হরতাল ডাকা হয়েছে ,  অথচ ইসলামধর্ম শিক্ষার কৌশল হিসেবে যে কয়টি প্রস্তাব রাখা হয়েছে ,  তার প্রথম তিনটি হচ্ছে :  ১ .  শিক্ষার্থীদের মনে আল্লাহ ,  রাসুল  ( সা .  )  ও আখিরাতের প্রতি অটল ঈমান ও বিশ্বাস যাতে গড়ে ওঠে এবং তাদের শিক্ষা যেন আচারসর্বস্ব না হয়ে তাদের মধ্যে ইসলামের মর্মবাণীর যথাযথ উপলব্ধি ঘটায় ,  সেভাবে ইসলামধর্ম শিক্ষা দেওয়া হবে ।  ২ .  ইসলামধর্মের বিভিন্ন দিক সম্পর্কে অবহিত হওয়া ,  ধর্মীয় আচার - অনুষ্ঠান ও সংস্কার সম্পর্কে জ্ঞান অর্জনের জন্য মানসম্পন্ন পাঠ্যপুস্তক প্রণয়ন করা হবে ।  ৩ .  কলেমা ,  নামাজ ,  রোজা ,  হজ ও জাকাতের তাৎপর্য বর্ণনাসহ ইসলামধর্মের বিভিন্ন দিক যথার্থভাবে পঠনপাঠনের ব্যবস্থা করা হবে । 
শিক্ষানীতিতে খুঁটিনাটি থাকার কথা নয় ,  মূল নীতিটা বলে দেওয়া হয় ,  যে নীতিকে সামনে রেখে পুরো ব্যবস্থাকে সাজিয়ে নেওয়া হয় ।  যাঁরা হরতাল ডেকেছেন ,  তাঁদের কাছে আমার প্রশ্ন ,  যদি ওপরের তিনটি কৌশল অবলম্বন করা হয় ,  তাহলে আর কোন বিষয়টি বাকি থাকল ?  একটি শিক্ষানীতিতে এর চেয়ে বেশি কী দেওয়ার আছে ? 
অন্যান্য পাঠককে বলে দেওয়া যায় ,  ইসলামধর্ম শিক্ষার মতো হিন্দুধর্ম ,  বৌদ্ধধর্ম ও খ্রিষ্টধর্ম শিক্ষার কৌশলগুলোও এভাবে গুছিয়ে বলে দেওয়া আছে ।  শুধু তা - ই নয় ,  স্পষ্ট করে বলে দেওয়া আছে  ( পৃষ্ঠা ২১ )   ‘ আদিবাসীসহ অন্যান্য সম্প্রদায় যারা দেশের প্রচলিত মূল চারটি ধর্ম ছাড়া অন্য কোনো ধর্মের অনুসারী ,  তাদের জন্য নিজেদের ধর্মসহ নৈতিক শিক্ষার সুযোগ সৃষ্টি করা হবে ।  ’ 
শুধু যে ধর্মের কথা বলা হয়েছে তা নয় ,  জাতীয় শিক্ষানীতিতে ধর্মের পাশাপাশি নৈতিক শিক্ষার কথা বলা হয়েছে  ( পৃষ্ঠা ২১ )  ,  যার প্রথম বাক্যটি হচ্ছে ,   ‘ নৈতিকতার মৌলিক উৎস ধর্ম ।  ’  ইউরোপের অনেক দেশের একটি বড় অংশের মানুষ কোনো আনুষ্ঠানিক ধর্মাবলম্বী না হয়েই বড় হচ্ছে এবং তার পরও তারা যথেষ্ট নীতিমান ।  কাজেই আধুনিক পৃথিবীর মানুষ এই বাক্যটি নিয়ে তর্কবিতর্ক করতে পারে কিন্তু তার পরও ধর্মের প্রতি শ্রদ্ধা রেখে এই বাক্যটিকে শিক্ষানীতিতে সংযোজন করে দেওয়া হয়েছে । 
এখন পর্যন্ত যেটুকু লেখা হয়েছে ,  তার পুরোটুকু হচ্ছে প্রাথমিক ও মাধ্যমিক পর্যায়ে ধর্মশিক্ষা ।  এ ছাড়া রয়েছে মাদ্রাসাশিক্ষা — তার জন্য পুরো একটা অধ্যায় রয়েছে  ( পৃষ্ঠা ১৮ )  ।  তার উদ্দেশ্য ও লক্ষ্য হিসেবে যেটা লেখা হয়েছে ,  সেটা হুবহু আমি তুলে দিচ্ছি :   ‘ মাদ্রাসা শিক্ষায় ইসলাম ধর্মশিক্ষার সকল প্রকার সুযোগ ও উন্নয়ন নিশ্চিত করা হবে ।  শিক্ষার্থীরা যেন ইসলামের আদর্শ ও মর্মবাণী অনুধাবনের পাশাপাশি জীবন ধারণসংক্রান্ত জ্ঞানলাভ করতে পারে এবং জ্ঞান - বিজ্ঞানের বিভিন্ন শাখায় পারদর্শী হয় ও তার উৎকর্ষ সাধনে ভূমিকা রাখতে পারে ,  তার জন্য যথার্থ জ্ঞানলাভের ব্যবস্থা করা হবে ।  সাধারণ বা ইংরেজি মাধ্যমে পড়ুয়া শিক্ষার্থীদের সঙ্গে প্রতিযোগিতায় তারা যেন সমানভাবে অংশ নিতে পারে ,  সে জন্য মাদ্রাসা ও শিক্ষার উদ্দেশ্য ও লক্ষ্য নিম্নরূপ :  এরপর চারটি ভিন্ন ভিন্ন উদ্দেশ্য আর লক্ষ্যের কথা বলা হয়েছে ।  যার প্রথমটি হচ্ছে :   ‘ শিক্ষার্থীর মনে সর্বশক্তিমান আল্লাহ তাআলা ও তাঁর রাসুল  ( সা .  )  - এর প্রতি অটল বিশ্বাস গড়ে তোলা এবং শান্তির ধর্ম ইসলামের প্রকৃত মর্মার্থ অনুধাবনে সমর্থ করে তোলা ।  ’  আমরা যদি লেখাপড়ার দিক থেকে বিবেচনা করি ,  তাহলে সবচেয়ে গুরুত্বপূর্ণ হচ্ছে চতুর্থটি :   ‘ শিক্ষার বিভিন্ন স্তরে অন্যান্য ধারার সঙ্গে মাদ্রাসা শিক্ষায় সাধারণ আবশ্যিক বিষয়সমূহে অভিন্ন শিক্ষাক্রম ও পাঠ্যসূচি বাধ্যতামূলকভাবে অনুসরণ করা ।  ’  এ বিষয়টি আরও স্পষ্ট করে আরও একবার বলা হয়েছে ,   ‘ পরীক্ষা ও মূল্যায়ন অধ্যায়ে  ( ২১ নম্বর অধ্যায় ,  পৃষ্ঠা ৫০ )  ।  ’  সেখানে ৯ নম্বর কৌশল হিসেবে লেখা হয়েছে ,   ‘ মাদ্রাসার ক্ষেত্রে জুনিয়র দাখিল ,  দাখিল ও আলিম পরীক্ষায় সকল ধারার জন্য আবশ্যিক বিষয়সমূহে অন্যান্য ধারার সঙ্গে অভিন্ন প্রশ্নপত্র অনুসরণ করা হবে ।  ’ 
শিক্ষানীতির অন্য সবকিছু ছেড়ে দিয়ে শুধু এই একটি বিষয়ের কথাটা চিন্তা করলেই সবাই বুঝতে পারবে ,  এটি কত যুগান্তকারী একটা সিদ্ধান্ত ।  বিষয়টা একটু ব্যাখ্যা করলেই সবাই সেটা বুঝতে পারবে ।  সবাই জানে ,  দাখিল এবং এসএসসিকে সমপর্যায় ধরা হয় ,  ঠিক সে রকম আলিম এবং এইচএসসিকে সমপর্যায় ধরা হয় ।  শুধু তা - ই নয় ,  সাধারণ ধারার মতো মাদ্রাসাতেও বিজ্ঞান নিয়ে পড়ার সুযোগ আছে ।  এই বিষয়গুলো জেনে অনেকের ধারণা হতে পারে ,  মাদ্রাসায় যারা লেখাপড়া করে ,  তাদের বুঝি স্কুল - কলেজে লেখাপড়া করা ছেলেমেয়েদের মতোই বিশ্ববিদ্যালয়ে উচ্চশিক্ষার সুযোগ রয়েছে ।  বিষয়টি একেবারেই সত্যি নয় — আমাদের বিশ্ববিদ্যালয়ে এবারে প্রায় ১৫ হাজার ছেলেমেয়ে বিজ্ঞান বা ইঞ্জিনিয়ারিং বিষয়ে পরীক্ষা দিয়েছে ।  তাদের ভেতর থেকে মাদ্রাসার মাত্র একটি ছাত্র বিজ্ঞান ও ইঞ্জিনিয়ারিং ইউনিটে মেধা তালিকায় আসতে পেরেছে ।  হাজার হাজার ছেলেমেয়ের ভেতর থেকে যদি মাত্র একটি ছাত্র ভর্তি পরীক্ষায় উত্তীর্ণ হতে পারে ,  তাহলে বুঝতে হবে ,  সেই লেখাপড়ার মাঝে খুব বড় গলদ রয়েছে । 
মাদ্রাসার ছাত্রছাত্রীরা সামাজিক বিজ্ঞান ইউনিটের বিষয়গুলোতে তুলনামূলকভাবে বেশি এসেছে কিন্তু ভর্তি হতে গিয়ে তারা আবিষ্কার করেছে ,  বেশির ভাগ বিভাগে তাদের ভর্তি হওয়ার যোগ্যতা নেই ।  কারণ ,  তারা যে বিষয়গুলো পড়ে এসেছে ,  সেগুলোতে মার্কস পাওয়া যায় অনেক বেশি ,  কিন্তু বিশ্ববিদ্যালয়ের বিভাগগুলোতে ভর্তি হওয়ার জন্য সেগুলো কোনো কাজে আসে না । 
আমাদের শিক্ষাব্যবস্থায় মাদ্রাসাছাত্রদের সঙ্গে আসলে যে প্রতারণাটা করা হচ্ছে ,  সেটি এই শিক্ষানীতিতে প্রথমবার বন্ধ করার ব্যবস্থা করা হয়েছে ।  এখন থেকে তারা যখন দাখিল বা আলিম পাস করবে ,  তখন তাদের লেখাপড়ার মান হবে একজন এসএসসি বা এইচএসসি পাস করা শিক্ষার্থীর সমান ।  তার কারণ সবাই এখন একই পাঠ্যসূচিতে লেখাপড়া করবে ,  একই প্রশ্নপত্রে পরীক্ষা দেবে ।  এত দিন যারা ভেবে এসেছে ,  মাদ্রাসায় গিয়ে কম লেখাপড়া করে বেশি গ্রেড পেয়ে যাবে ,  তাদেরও ফাঁকি দেওয়ার দিন শেষ ।  এখন অন্য সবার মতো সমান লেখাপড়া করে তাদের গ্রেড তুলে আনতে হবে । 
এ তো গেল দাখিল - আলিমের কথা ,  এর পরও স্নাতক আর স্নাতকোত্তর পর্যায়ে রয়েছে ফাজিল আর কামিল ।  তাদের ডিগ্রি কে দেবে ?  শিক্ষানীতিতে পরিষ্কার করে লেখা আছে ,   ‘ উল্লিখিত কার্যাবলি সুষ্ঠুভাবে সম্পাদন করার জন্য একটি অনুমোদনকারী  ( অ্যাফিলিয়েটিং )  ইসলামিক বিশ্ববিদ্যালয় স্থাপন করা হবে ।  ’ 
কওমি মাদ্রাসাগুলো সরকারের নিয়ন্ত্রণে আসতে চায় না ,  তার পরও শিক্ষানীতিতে তাদের উপেক্ষা করা হয়নি ।  কৌশলের একটিতে উল্লেখ করা হয়েছে ,   ‘ কওমি মাদ্রাসার ক্ষেত্রে এ প্রক্রিয়ায় শিক্ষা ও ব্যবস্থাপনার সঙ্গে সংশ্লিষ্টদের নিয়ে একটি কওমি মাদ্রাসা শিক্ষা কমিশন করে উক্ত কমিশন কওমি প্রক্রিয়ায় ইসলাম শিক্ষার ব্যবস্থাপনা ও শিক্ষাদান বিষয়ে সুপারিশ তৈরি করে সরকারের বিবেচনার জন্য উপস্থাপন করবে ।  ’ 
এই হচ্ছে শিক্ষানীতিতে ধর্মসংক্রান্ত বিষয়গুলো সম্পর্কে একটা ধারণা ।  এ দেশের মানুষের কাছে আমার প্রশ্ন ,  একটি শিক্ষানীতিতে কি এর চেয়ে বেশি ধর্ম সম্পর্কে থাকা প্রয়োজন ?  যদিও শিক্ষানীতিতে ধর্ম নেই বলে যাঁরা দাবি করছেন ,  তাঁরা কি সরাসরি এটা নিয়ে প্রকাশ্যে বিতর্কে যেতে প্রস্তুত আছেন ?  তাঁদের যদি একটা চ্যালেঞ্জ দেওয়া হয় ,  তাঁরা কি সেই চ্যালেঞ্জ গ্রহণ করার সাহস দেখাতে পারবেন ? 
২ . 
যাঁরা হরতাল ডেকেছেন ,  মোটামুটিভাবে বোঝা যায় যে তাঁদের কাছে ধর্ম খুব একটা সংকীর্ণ বিষয় ,  ধর্ম পালন থেকে সেটা ব্যবহার করায় তাঁদের আগ্রহ বেশি ।  কিন্তু আমি খুব অবাক হয়ে লক্ষ করেছি ,  বিএনপি এই হরতালকে সমর্থন দিয়েছে ।  আমি যেহেতু শিক্ষানীতি কমিটির একজন সদস্য হিসেবে কাজ করেছিলাম ,  তাই খুব আগ্রহ নিয়ে এ বিষয়ে কে কী বলছে ,  সেটা লক্ষ করছিলাম ।  আমি বেশ আনন্দের সঙ্গে লক্ষ করেছিলাম ,  বিএনপিপন্থী শিক্ষাবিদেরাও এই শিক্ষানীতির বিপক্ষে গুরুতর কিছু বলেননি ,  তাঁরা সাধারণভাবে এটা সমর্থন করেছেন ।  কিন্তু ২৬ ডিসেম্বরে হরতালকে সমর্থন জানানোর পর আমি খানিকটা বিভ্রান্ত হয়ে গেছি ।  বিএনপির একাধিক সাবেক শিক্ষামন্ত্রী আছেন ,  বিশ্ববিদ্যালয়ের উপাচার্য আছেন ,  অন্যান্য শিক্ষানীতির সঙ্গে যুক্ত শিক্ষাবিদেরা আছেন ,  তাঁদের কাছে আমার অত্যন্ত সহজ একটা অনুরোধ — তাঁরা কি পরিষ্কার করে বলবেন ,  শিক্ষানীতির কোন অংশটির কারণে তাঁরা হরতালকে সমর্থন দিয়েছেন ?  যদি সে রকম কিছু খুঁজে না পান ,  তাহলে কি তাঁরা তাঁদের দলকে সেটা বোঝাবেন ? 
৩ . 
আসলে যাঁরা হরতাল ডেকেছেন এবং যাঁরা সেটাকে সমর্থন করেছেন ,  তাঁদের আপত্তি অন্য জায়গায় ।  এই শিক্ষানীতিটি তৈরি করা হয়েছে আমাদের ছেলেমেয়েদের আধুনিক ছেলেমেয়ে হিসেবে গড়ে তোলার জন্য ।  তাদের দেশপ্রেম শেখানোর কথা বলা হয়েছে ।  মুক্তিযুদ্ধের চেতনার কথা বলা হয়েছে ,  অসাম্প্রদায়িকতার কথা বলা হয়েছে ।  মেয়েদের শিক্ষা দেওয়ার কথা বলা হয়েছে ,  ছেলেদের পাশাপাশি দাঁড়িয়ে একই সুযোগ পেয়ে একই চ্যালেঞ্জ গ্রহণের কথা বলা হয়েছে ।  তাদের কারুকলা শেখানোর কথা বলা হয়েছে ,  সুকুমার বৃত্তি বিকাশের কথা বলা হয়েছে ।  বিজ্ঞানমনস্কতার কথা বলা হয়েছে ,  সৃজনশীলতার কথা বলা হয়েছে — এক কথায় আমরা যে বাংলাদেশের স্বপ্ন দেখি ,  সেই বাংলাদেশ গড়ে তোলার জন্য যে রকম একটি শিক্ষাব্যবস্থার প্রয়োজন ,  সে রকম একটি শিক্ষাব্যবস্থার কাছাকাছি যাওয়ার চেষ্টা করা হয়েছে ।  যাঁরা হরতাল ডেকেছেন ,  তাঁরা আসলে সেই বাংলাদেশকে চান না ।  সত্যি কথা বলতে কি ,  তাঁরা এ বাংলাদেশটিকেই চাননি — যে পাকিস্তানকে পরাজিত করে আমরা এই বাংলাদেশ পেয়েছি ,  তাদের ঘাড়ে এখনো সেই পাকিস্তানি ভূত চেপে বসে আছে ।  এই বাংলাদেশকে তাঁরা আর পাকিস্তান রাষ্ট্র বানাতে পারবেন না কিন্তু চিন্তাভাবনায় ,  আদর্শে বাংলাদেশকে পাকিস্তানের মতো ১০০ বছর পিছিয়ে নেওয়াই হচ্ছে তাঁদের একমাত্র স্বপ্ন ।  শিক্ষানীতির বিরুদ্ধে কথা বলে তাঁরা সেই কাজটিই করে যাচ্ছেন । 
এ দেশে যতবার শিক্ষানীতি জোর করে চাপিয়ে দেওয়া হয়েছে ,  দেশের প্রগতিশীল মানুষ ততবার তার বিরুদ্ধে আন্দোলন করেছে ।  এই প্রথমবার একটি শিক্ষানীতি দেওয়া হয়েছে ,  যেটি প্রগতিশীল মানুষ সাদরে গ্রহণ করেছে ।  দেশের ধর্মান্ধ সাম্প্রদায়িক গোষ্ঠী যদি এর বিরোধিতা করে ,  তাহলে অন্য সবাইকে মাঠে নেমে এসে এর বাস্তবায়নের কথা বলতে হবে ।  স্বাধীনতাবিরোধী মানুষগুলোকে বোঝাতে হবে ,  এই দেশটি আমাদের — তাদের নয় ! 
এডমিন নোট :  লেখাটি প্রথম আলো ‘ তে ২৪ - ১২ - ২০১০ তারিখে প্রকাশিত




দুঃখটাকে ভাগাভাগি করি 



কদিন থেকে খবরের কাগজ পড়ার ইচ্ছে করছে না ।  পৃথিবীতে কত রকম খবর থাকে ,  সবকিছু ছেড়েছুড়ে শুধু খালেদা জিয়ার বাড়ির খবর ।  এক জিনিস আর কত পড়া যায় ?  আমাদের দেশে কিছু একটা হলেই কিছু সাংবাদিক ফোন করে আমার মতামত জানতে চান ।  আমি তাঁদের কিছুতেই বোঝাতে পারি না যে আমি পৃথিবীর সব বিষয় জানি না এবং সব বিষয়েই মতামত দিতে পারি না । 
মজার কথা হলো ,  খালেদা জিয়াকে বাড়ি থেকে উচ্ছেদ করা হলে সাংবাদিকেরা কিন্তু ইচ্ছে করলে আমাকে ফোন করতে পারতেন ,  আমার কাছে জানতে চাইতে পারতেন ,  সরকার বাড়ি থেকে উচ্ছেদ করলে কেমন লাগে ,  তখন কী করা উচিত ইত্যাদি ইত্যাদি ।  স্বাধীনতার পর শহীদ পরিবার হিসেবে আমাদের একটা বাসায় থাকতে দেওয়া হয়েছিল ।  সেই বাসার প্রতি রক্ষীবাহিনীর বড় একজন কর্মকর্তার লোভ হয়েছিল বলে তারা একদিন আমাদের বুকের ওপর অস্ত্র ধরে বাসা থেকে বের করে দিয়েছিল ।  আমাদের জিনিসপত্র তেমন কিছু ছিল না ,  যা কিছু ছিল রক্ষীবাহিনী সেগুলো রাস্তায় ছুড়ে ফেলে দিয়েছিল ।  আমার মনে আছে ,  ল্যাম্পপোস্টের আলোয় ডাইনিং টেবিল ঘিরে চেয়ার পেতে আমরা পুরো পরিবার রাস্তায় বসে গল্পগুজব করে কাটিয়ে দিচ্ছিলাম ।  চা খেয়েছিলাম কি না ,  এত দিন পর আর মনে নেই ।  আহমদ ছফা আমাদের পারিবারিক বন্ধু ছিলেন ।  তিনি তখন অনেক চেঁচামেচি করেছিলেন ,  এক বোতল কেরোসিন এনে শরীরে আগুন ঢেলে আত্মহত্যা করার হুমকি দিচ্ছিলেন ।   ( আমি ছফা ভাইয়ের অভাব খুব অনুভব করি ,  তাঁর কাছে আমার অনেক কিছু জানার ছিল ।  এভাবে মারা যাবেন একবারও বুঝতে পারিনি ।  ) 
কাজেই বাড়ি থেকে উচ্ছেদ করা হলে কেমন লাগে ,  কেউ যদি জানতে চায় ,  তাদের বলতে পারি ,  অবশ্যই খুব অপমানিত বোধ হয় এবং প্রচণ্ড ক্রোধ হয় ।  সেগুলো অবশ্য জোর করে বুকের ভেতর চেপে রাখতে হয় ।  না ,  আমাদের ভাইবোন কিংবা মা কেউ চোখে আঁচল চাপা দিয়ে কাঁদেনি ।  না ,  আমাদের থাকার জন্য অন্য কোনো জায়গা ছিল না এবং সবচেয়ে যেটা বড় কথা ,  বাড়ি থেকে রাস্তায় বের করে দেওয়ার পরও আমরা ধ্বংস হয়ে যাইনি ।  যুদ্ধোত্তর বাংলাদেশে দাঁতে দাঁত কামড়ে টিকে গিয়েছিলাম ।  কাজেই আমি বেগম খালেদা জিয়া এবং তাঁর দলের বড় বড় মানুষ সবাইকে জানিয়ে দিতে চাই ,  তাঁদের দুশ্চিন্তার কারণ নেই ,  তাঁরাও টিকে যাবেন ।  ব্যক্তিগত বাড়িঘরের জন্য হরতাল না দিলেও চলত ।  তবে আমি রাজনীতি বুঝি না ,  কাজেই আমার কথার গুরুত্ব দেওয়ার কোনো প্রয়োজন নেই ।  আমরা ,  বাংলাদেশের মানুষেরা হরতালের সঙ্গে বসবাস করা শিখে গেছি ।  আমরা ধরেই নিয়েছি ,  অন্য দেশ ধাইধাই করে এগোবে ,  আমরা টুকটুক করে এগোব — এটুকুই পার্থক্য  ( কিন্তু এগোব — সেখানে কোনো ছাড় নেই !  )  । 
আমি মোটেও খালেদা জিয়ার বাড়ি নিয়ে লিখতে বসিনি ।  আমার কিছু কম বয়সী পাঠক আছে ,  তারা আমাকে নানাভাবে খোটা দিয়ে জিজ্ঞেস করে ,  কেন আমি আজকাল কিছু লিখি না ।  কিছু কিছু ঘটনা নিজেকে খুব আলোড়িত করে ,  কিছু একটা লিখতে চাই ,  কিন্তু সময়ের অভাবে শেষ পর্যন্ত সেটা লেখা হয় না ।  যখন সময়টা পার হয়ে যায় ,  তখন সেই লেখাটির আর কোনো গুরুত্ব থাকে না ।   ( তবে যাঁরা সেই ঘটনাগুলোর নায়ক ,  তাঁরা একই ধরনের ঘটনা বারবার করতে পছন্দ করেন বলে লেখার সুযোগ একেবারেই শেষ হয়ে যায় না ।  তাঁরা নিয়মিতভাবে নতুন নতুন সুযোগ তৈরি করে দেন ।  আমিও তক্কে তক্কে থাকব ।  ) 
আজকের লেখাটিতে আমি পাঠকদের সঙ্গে আমার একটা দুঃখ খানিকটা ভাগাভাগি করে নিতে চাই ।  এ দেশে সবাই নিশ্চয়ই বিশ্ববিদ্যালয়ে ভর্তি পরীক্ষার কথা জানে ।  যেসব ছেলেমেয়ে এই ভর্তি পরীক্ষায় অংশ নিয়েছে ,  তারা ব্যাপারটাকে অন্যভাবে জানে ।  বিশ্ববিদ্যালয়ের একজন শিক্ষক হিসেবে আমার লজ্জায় মাটির ভেতরে ঢুকে যেতে ইচ্ছে করে ,  যখন আমি এই বাচ্চা বাচ্চা ছেলেমেয়ে আর তাদের অভিভাবকদের কষ্টটুকু দেখি ।  আমার মনে হয় ,  সারা পৃথিবীতে শুধু আমাদের দেশের বিশ্ববিদ্যালয়ের শিক্ষকেরাই এত নিষ্ঠুর এবং এত অবলীলায় এ দেশের ছেলেমেয়েগুলোকে এত কষ্ট দেন ।  এ দেশে যতগুলো বিশ্ববিদ্যালয় আছে এবং তারা যতগুলো ইউনিটে পরীক্ষা নেয় ,  সেগুলো নেওয়ার জন্য সারা বছরেও ততগুলো শুক্র - শনিবার নেই ।  কাজেই একই দিনে একাধিক বিশ্ববিদ্যালয়ের ভর্তি পরীক্ষা হয় এবং ছাত্রছাত্রীদের নিজের ইচ্ছার বিরুদ্ধে কিছু বিশ্ববিদ্যালয়কে আগেই তাদের তালিকা থেকে সরিয়ে ফেলতে হয় ।  এবার আমাদের শাহজালাল বিজ্ঞান ও প্রযুক্তি বিশ্ববিদ্যালয় এবং বুয়েটে ভর্তি পরীক্ষার তারিখ ছিল একই দিনে ।  বিষয়টা জানাজানি হওয়ার সঙ্গে সঙ্গে অসংখ্য পরীক্ষার্থী আমাদের সঙ্গে যোগাযোগ করে অভিযোগ করতে থাকে ।  আমি আমার গন্ডারের চামড়া নিয়ে তাদের অভিযোগগুলো শুনে যাচ্ছিলাম ।  একদিন একজন অভিভাবক ফোন করে যখন একটু মাত্রা অতিক্রম করলেন ,  তখন খোঁচাটা আমার গন্ডারের চামড়াটা ভেদ করে আমাকে স্পর্শ করল ।  আমি তখন তাঁকে বললাম ,   ‘ আপনি আমাকে ফোন না করে ঢাকা বিশ্ববিদ্যালয়ের ভাইস চ্যান্সেলরকে ফোন করেন ।  কারণ বিশ্ববিদ্যালয় পরিষদের মিটিংয়ে সব ভাইস চ্যান্সেলরের উপস্থিতিতে ভর্তি পরীক্ষার তারিখগুলো ভাগাভাগি হয় ,  যেন সবাই আলাদা আলাদা দিনে পরীক্ষা নিতে পারে ।  তবে এসব তুচ্ছ মিটিংয়ে ঢাকা বিশ্ববিদ্যালয়ের কেউ থাকেন না ,  কিন্তু দুর্ভাগ্যক্রমে আমাদের বিশ্ববিদ্যালয়ের জন্য যে তারিখটি দেওয়া হয়েছিল ,  ঢাকা বিশ্ববিদ্যালয় সেই দিন তাদের একটা পরীক্ষা নেওয়ার সিদ্ধান্ত নিয়েছে ।  কাজেই আমাদের বাধ্য হয়ে অন্য একদিন পরীক্ষা সরিয়ে নিতে হয়েছে এবং সেটি গিয়ে পড়েছে বুয়েটের সঙ্গে ।  ’  ভদ্রলোক আমার কথা বুঝলেন কি না ,  জানি না ।  কিন্তু আমি এটুকু জানি যে আমরা ও কুয়েট একই সঙ্গে ক্ষতিগ্রস্ত হলাম ।  অথচ ছেলেমেয়েরা ভাবল আমরা হূদয়হীন ,  অবিবেচক ও নিষ্ঠুর !  তারা জানতেও পারল না ,  বাংলাদেশের সর্ববৃহৎ এবং সবচেয়ে গুরুত্বপূর্ণ বিশ্ববিদ্যালয় যেন ঠিকভাবে তাদের ভর্তি পরীক্ষা নিতে পারে ,  সে জন্য আমাদের  ‘ তুচ্ছ ’  ,   ‘ নগণ্য ’  ও  ‘ মফস্বলের ’  বিশ্ববিদ্যালয়গুলো একজন আরেকজনের সঙ্গে কামড়া কামড়ি করছি । 
আমাদের যেদিন ভর্তি পরীক্ষা ছিল ,  সেদিন সন্ধ্যাবেলা বেশ কয়েকজন অভিভাবক আমাদের ঘিরে ধরলেন ।  এর মধ্যে একজন ছিলেন প্রায় অপ্রকৃতিস্থ ।  তিনি সরাসরি আমাকে দায়ী করে বললেন ,   ‘ আপনারা কেমন করে আমাদের এত কষ্ট দেন ?  আমি আমার মেয়েকে চুয়েটে ভর্তি পরীক্ষা দিয়ে ঢাকায় গিয়েছি পরদিন ঢাকা ইউনিভার্সিটির পরীক্ষা দেওয়ার জন্য ।  ঢাকা ইউনিভার্সিটির পরীক্ষা দিয়ে পাগলের মতো ছুটতে ছুটতে এসেছি পরের দিন আপনাদের পরীক্ষা দেওয়ার জন্য ।  পর পর তিন রাত আমি আর আমার মেয়ে রাস্তায় ।  আমরা খাইনি ,  ঘুমাইনি ,  বিশ্রাম নেইনি !  এভাবে কি চলতে পারে ?  ’ 
আমি মাথা নিচু করে সেই প্রায় অপ্রকৃতিস্থ অশ্রুরুদ্ধ অভিভাবকের অভিযোগগুলো শুনেছি ,  উত্তরে একটা কথাও বলতে পারিনি ।  যখন কিছু একটা বলতে গিয়েছি ,  তখন নিজের কাছেই নিজের কথাগুলো শোনাচ্ছে ফাঁকা বুলির মতো ।  এবারে আমাদের বিশ্ববিদ্যালয়ে ভর্তি পরীক্ষা দিতে এসেছিল প্রায় ৩০ হাজার ছাত্রছাত্রী ,  সঙ্গে তাদের অনেকের অভিভাবক ।  সিলেটের মতো শহরে এত মানুষের থাকা - খাওয়ার জায়গা নেই ।  অনেক মধ্যবিত্ত ও নিম্ন - মধ্যবিত্ত ছেলেমেয়ে আছে ,  যাদের আসলে হোটেলে থাকার ক্ষমতাও নেই ।  কাজেই ভর্তি পরীক্ষার আগের দিন আমরা আবিষ্কার করলাম ,  অসংখ্য ছাত্রছাত্রী ফুটপাতে বসে রাত কাটিয়ে দিচ্ছে ।  গভীর রাত থেকে বড় বড় বাস আসতে শুরু করেছে ।  সেই বাসে ছাত্রছাত্রী বোঝাই ।  তারা সারা রাত বাসে বসে রাত কাটিয়েছে ।  আমার সাহস হয়নি কাউকে জিজ্ঞেস করি ,  তারা রাতে কী খেয়েছে ,  কোথায় বাথরুম করেছে ।  গাড়ি দুর্ঘটনায় একটা ছেলে মারা গেল ।  কীভাবে কীভাবে জানি মনে প্রশ্ন জাগে ,  তার মৃত্যুর জন্য কি আমরা কোনোভাবে দায়ী ? 
এই অসংখ্য ছেলেমেয়েকে আমরা প্রতিবছর ভয়ংকর একটি নির্যাতনের ভেতর দিয়ে নিয়ে যাই ।  আমি নিশ্চিতভাবে জানি ,  আসলে আমাদের ছেলেমেয়েদের এই নিষ্ঠুরতার ভেতর দিয়ে নেওয়ার কোনো প্রয়োজন নেই ।  দেশের সব মেডিকেল কলেজের যে একটিমাত্র ভর্তি পরীক্ষা হয় ,  ঠিক সেই রকম সব বিশ্ববিদ্যালয় মিলে খুব সহজেই একটি ভর্তি পরীক্ষা নিতে পারে ।   ( তবে ,  মেডিকেল কলেজের ভর্তি পরীক্ষা নিয়ে আমার একটি অভিযোগ আছে — এই পরীক্ষায় ছাত্রছাত্রীদের স্মৃতিশক্তির পরীক্ষা নেওয়া হয় ।  একটু অন্যভাবে প্রশ্ন করে তাদের সৃজনশীল মেধার পরীক্ষা নেওয়া কি এতই কঠিন ?  )  এ বছর ভর্তি পরীক্ষার আগে শিক্ষা মন্ত্রণালয় থেকে এ রকম একটি উদ্যোগ নেওয়া হয়েছিল ।  আমাদের বিশ্ববিদ্যালয়ের ভাইস চ্যান্সেলর বিষয়টি নিয়ে অনেকের সঙ্গে কথাও বলেছিলেন ।  শিক্ষা মন্ত্রণালয়ে শিক্ষামন্ত্রীর উপস্থিতিতে বাংলাদেশের সব বিশ্ববিদ্যালয়ের ভাইস চ্যান্সেলরদের নিয়ে সেই মিটিংয়ে আমারও উপস্থিত থাকার দুর্ভাগ্য হয়েছিল ।   ( সাধারণত এ ধরনের বড় বড় মানুষের উপস্থিতিতে হাজির থাকাটাকে  ‘ সৌভাগ্য ’  হিসেবে উপস্থাপন করা ভদ্রতা ।  আমি দুর্ভাগ্য হিসেবে কেন উপস্থাপন করছি এক্ষুনি সেটা ব্যাখ্যা করছি !  )  আমাদের ভাইস চ্যান্সেলর সব বিশ্ববিদ্যালয় নিয়ে একটি ভর্তি পরীক্ষার জন্য খাটাখাটুনি করেছিলেন বলেই কি না জানি না ,  শিক্ষা মন্ত্রণালয় থেকে আমাকে সেখানে একটা বক্তব্য দেওয়ার দায়িত্ব দেওয়া হয়েছিল ।  একজন মানুষ যখন বক্তব্য দেন ,  তখনই তিনি বুঝতে পারেন ,  শ্রোতারা তাঁর বক্তব্য শুনছেন কি না ।  যাঁরা বুদ্ধিমান বক্তা ,  তাঁরা যদি টের পান যে শ্রোতাদের তাঁর বক্তব্যে কোনো আগ্রহ নেই ,  তাঁরা বক্তব্য সংক্ষিপ্ত করে দ্রুত স্টেজ থেকে বিদায় নেন ।  আমিও বক্তব্য শুরু করে টের পেলাম ,  শ্রোতাদের আমার বক্তব্যে কোনো আগ্রহ নেই ।  আমার ধারণা ,  ভাইস চ্যান্সেলরদের একটা মিটিংয়ে একজন অ - ভাইস চ্যান্সেলর হিসেবে আমার সবাইকে জ্ঞান দান করার সেই প্রচেষ্টা একটা বড় ধরনের বেকুবি ছিল ।  আমি যেহেতু ভিডিও প্রজেক্টরের জন্য স্লাইড তৈরি করে নিয়েছিলাম ,  তাই দ্রুত বক্তব্য শেষ করার উপায় ছিল না ।  সব স্লাইড শেষ করে আমার থামতে হয়েছিল ।  সেই সভায় আমি যে বক্তব্য দিয়েছিলাম ,  তার সারাংশ এ রকম : 
 ( ক )  দেশের ২৯টি সাধারণ পাবলিক বিশ্ববিদ্যালয় দুই দিন করে পরীক্ষা নিলেও সব বিশ্ববিদ্যালয়ে পরীক্ষা নেওয়ার মতো সারা বছরে যথেষ্ট শুক্র - শনিবার নেই ।  এ ছাড়া দেশের সব ছাত্রছাত্রীর সব পাবলিক বিশ্ববিদ্যালয়ে পরীক্ষা দেওয়ার অধিকার আছে ।  মধ্যবিত্ত ও নিম্ন - মধ্যবিত্ত ছাত্রছাত্রীদের অনেক বিশ্ববিদ্যালয়ে ঘুরে ঘুরে পরীক্ষা দেওয়ার সামর্থ্যও নেই ।  সবচেয়ে বড় কথা ,  পৃথিবীর অনেক জায়গায়ই এ রকম সমন্বিত ভর্তি পরীক্ষা নেওয়ার উদাহরণ আছে ,  তাহলে আমরা কেন পারব না ? 
 ( খ )  সব বিশ্ববিদ্যালয় মিলে একটা ভর্তি পরীক্ষা নিলে ছাত্রছাত্রীরা সবচেয়ে বেশি উপকৃত হতো ।  কারণ তারা একটা পরীক্ষা দিয়েই সব বিশ্ববিদ্যালয়ে ভর্তি হওয়ার সুযোগ পেত ।  এই পদ্ধতি চালু হলে নিজ কেন্দ্রের কাছাকাছি কোথাও পরীক্ষা দিতে পারবে বলে সারা দেশের দূর - দূরান্তে ছোটাছুটি করতে হবে না ,  এক বিশ্ববিদ্যালয়ের পরীক্ষার সময়ে অন্য বিশ্ববিদ্যালয়ে পরীক্ষার সুযোগ থেকে বঞ্চিত হতে হবে না ।  উচ্চমাধ্যমিক পরীক্ষার পরপরই যদি এই সমন্বিত ভর্তি পরীক্ষাটি নেওয়া হয় ,  তাহলে ছাত্রছাত্রীদেরও কোচিং নামক যন্ত্রণাটার ভেতর দিয়ে যেতে হবে না । 
 ( গ )  সমন্বিত ভর্তি পরীক্ষা নিলে বিশ্ববিদ্যালয়গুলোরও বেশ কিছু সুবিধা হয় ।  সব বিশ্ববিদ্যালয় মিলে একসঙ্গে ছাত্রছাত্রীদের বিভিন্ন বিশ্ববিদ্যালয়ের জন্য ভাগাভাগি করে নিলে আসন ফাঁকা থাকার আশঙ্কা কমে যায় ।  অনেক কম সময় আর কম জনবল দিয়ে পরীক্ষা নেওয়া যায় ।  ভর্তি হওয়ার পর ছাত্রছাত্রীদের একটা পূর্ণাঙ্গ ডেটাবেস থাকে বলে ভবিষ্যতে এক শ রকম কাজে সেটা ব্যবহার করা যায় ।  শুধু তাই নয় ,  এইচএসসি পরীক্ষা শেষ হওয়ার সঙ্গে সঙ্গে পরীক্ষাটি নিয়ে ছাত্রছাত্রীদের দুর্ভোগ অনেক কমিয়ে দেওয়া যায় । 
বক্তব্যের এই পর্যায়ে কীভাবে সমন্বিত ভর্তি পরীক্ষা নেওয়া সম্ভব ,  সে ব্যাপারে আমি একটা ধারণা দেওয়ার চেষ্টা করেছিলাম ।  আমাদের বিশ্ববিদ্যালয় থেকে আমরা মোবাইল টেলিফোন ব্যবহার করে রেজিস্ট্রেশনের একটা পদ্ধতি বের করেছিলাম ।  সেটা ব্যবহার করে গত বছর শুধু আমরা এবং এ বছর প্রায় ২১টি বিশ্ববিদ্যালয় কোনো না কোনোভাবে রেজিস্ট্রেশন করেছে ।  পুরো পদ্ধতিটির বিভিন্ন ধাপ যেহেতু পুঙ্খানুপুঙ্খভাবে যাচাই করা হয়েছে সমন্বিত ভর্তি - প্রক্রিয়ায় ,  সেটা কীভাবে গ্রহণ করা যেতে পারে ,  আমি সেভাবে বিষয়টা ব্যাখ্যা করেছিলাম । 
আমার বক্তব্যের পর বড় বিশ্ববিদ্যালয়গুলো ঘোষণা করল যে তাদের পক্ষে সমন্বিত ভর্তি - প্রক্রিয়ায় যাওয়া সম্ভব নয় ।  কেন নয় ,  সেটা তাদের হয়ে পাঠকদের বোঝাতে আমি আগ্রহ বোধ করছি না ।  যদি প্রয়োজন মনে করেন ,  তাহলে তারাই এ দেশের লাখ লাখ ছাত্রছাত্রী ও তাদের অভিভাবকদের কাছে সেটা ব্যাখ্যা করতে পারবেন ।  সেখানে প্রধানমন্ত্রীর একজন পর্যবেক্ষক ছিলেন ,  তাই অন্য কোনো ভাইস চ্যান্সেলর এই সমন্বিত ভর্তি - প্রক্রিয়ার বিরুদ্ধে কোনো কথা বললেন না । 
বাইরে সাংবাদিকেরা ছিলেন ,  তাঁরা জানলেন ,  সমন্বিত ভর্তি পরীক্ষায় পাঁচটি বিশ্ববিদ্যালয় অংশ নিচ্ছে না এবং তাঁরা স্বাভাবিকভাবে ধরে নিলেন ,  অন্য বিশ্ববিদ্যালয়গুলো নিশ্চয়ই তাহলে অংশ নিচ্ছে ।  কাজেই পরদিন খবরের কাগজে বড় বড় করে ছাপা হলো ,   ‘ বাইশটি বিশ্ববিদ্যালয় মিলে গুচ্ছ পদ্ধতিতে ভর্তি পরীক্ষা !  ’  সারা দেশের ছেলেমেয়েদের ভেতরে আনন্দের ঢেউ বয়ে গেল ।  শুধু আমি একটা লম্বা দীর্ঘশ্বাস ফেললাম ,  কেউ সেই দীর্ঘশ্বাস শুনতে পেল না ! 
যথাসময় আবার ভাইস চ্যান্সেলররা বসলেন এবং বড় বড় পাঁচ বিশ্ববিদ্যালয়ের মতো ছোট ছোট বিশ্ববিদ্যালয়ের ভাইস চ্যান্সেলররাও সমন্বিত ভর্তি পরীক্ষার বিরুদ্ধে চলে গেলেন ।  আমার মনে আছে ,  বিশ্ববিদ্যালয় পরিষদের সভাপতি বঙ্গবন্ধু মেডিকেল বিশ্ববিদ্যালয়ের ভাইস চ্যান্সেলর অধ্যাপক প্রাণ গোপাল দত্ত একেবারে শেষ পর্যন্ত সবাইকে রাজি করানোর চেষ্টা করেছিলেন ।  এ দেশের ছেলেমেয়ে ও অভিভাবকদের পক্ষ থেকে আমি তাঁর প্রতি কৃতজ্ঞতা প্রকাশ করছি ।  কেউ কেউ বিষয়টা আবার যাচাই করার জন্য বসে ছিলেন ,  আলোচনা করেছিলেন ,  কিন্তু শেষ পর্যন্ত কিছুই হয়নি ।  আমার মনে আছে ,  আমি কয়েকটি বিশ্ববিদ্যালয়ের কর্তৃপক্ষের কাছে প্রায় হাতজোড় করে বলেছিলাম যে আমরা প্রয়োজনে দুটি বিশ্ববিদ্যালয় মিলে হলেও একটি ভর্তি পরীক্ষা নিই ,  যেটা একটা উদাহরণ হয়ে থাকবে ।  পরেরবার আরও কয়েকটি বিশ্ববিদ্যালয় মিলে পরীক্ষা নেবে এবং ধীরে ধীরে সব বিশ্ববিদ্যালয় এ উদ্যোগে অংশ নেবে ।  কেউ আমার কাতর আবেদনে কান দেয়নি । 
সব বিশ্ববিদ্যালয় মিলে একটি ভর্তি পরীক্ষা নেওয়া নিয়ে অনেকের ভেতরেই একটা বিভ্রান্তি আছে ।  অনেকেই মনে করেন ,  দেশে নানা ধরনের বিশ্ববিদ্যালয় রয়েছে — কোনোটা কৃষি ,  কোনোটা প্রযুক্তি ,  কোনোটা বিজ্ঞান ,  কোনোটা সবকিছু মিলিয়ে ।  এই ভিন্ন ভিন্ন বিশ্ববিদ্যালয়ের একটি পরীক্ষা কেমন করে নেওয়া সম্ভব ?  আসলে ভর্তি পরীক্ষায় ছাত্রটি ভবিষ্যতে কী পড়বে ,  সে বিষয়ে পরীক্ষা নেওয়া হয় না ।  উচ্চমাধ্যমিকে যে বিষয়গুলো পড়ে এসেছে ,  সে বিষয়ে পরীক্ষা নেওয়া হয় ।  এক অর্থে এটি আরেকটি উচ্চমাধ্যমিক পরীক্ষার মতো — প্রশ্নগুলো অন্য রকম ,  পরীক্ষাটি নেয় বিশ্ববিদ্যালয় ।  একেকটা বিশ্ববিদ্যালয় হয়তো তাদের প্রয়োজনমাফিক একেকটা বিষয়ের ওপর জোর বেশি বা কম দিতে পারে ,  এর বেশি কিছু নয় ।  যদি সব বিশ্ববিদ্যালয় মিলে একটি সমন্বিত ভর্তি পরীক্ষা নিতে রাজি হয় ,  তাহলে যে আক্ষরিক অর্থে একটি মাত্র পরীক্ষা হতে হবে তা - ও নয় ।  বিজ্ঞান ,  মানবিক বা কমার্সের জন্য আলাদা দিনে আলাদা পরীক্ষা হতে পারে ।  ছাত্রছাত্রীরা খুব আনন্দের সঙ্গে এই পরীক্ষা দেবে ।  যদি সব বিশ্ববিদ্যালয় মিলে একটি পরীক্ষা নেওয়া হয় ,  তাহলে অবশ্যই সেটা হতে হবে এমসিকিউ বা বহু নৈর্ব্যক্তিক পদ্ধতিতে বৃত্ত ভরাট করে ।  অনেকেই মনে করতে পারেন ,  এই পদ্ধতিতে একজন ছাত্রছাত্রীর মেধা যাচাই করা সম্ভব নয় ।  যদি এই পরীক্ষাটি হতো ছাত্রছাত্রীটিকে মূল্যায়ন করে একটি ডিগ্রি দেওয়ার জন্য ,  তাহলে কেউই এর জন্য এমসিকিউ পরীক্ষা মেনে নিত না ।  কিন্তু যেহেতু এটি একটি বাছাই পরীক্ষা এবং এই পরীক্ষা দিয়ে শুধু কিছু ছাত্রছাত্রীকে ছেকে বের করা হচ্ছে ,  সে জন্য সবকিছু মিলিয়ে এটি খুব চমৎকার একটা পদ্ধতি ।  আসলে এটি যে আমরা বের করেছি তা নয় ,  সারা পৃথিবীতেই SAT ও GRE অত্যন্ত গ্রহণযোগ্য পরীক্ষা এবং সেই পরীক্ষা কিন্তু এমসিকিউ ধরনের ।  সবচেয়ে বড় কথা ,  যাঁরা প্রশ্ন করছেন ,  তাঁরা যদি তাঁদের মেধা পুরোপুরি ব্যবহার করে অত্যন্ত সুন্দর করে প্রশ্ন করেন ,  তাহলে এমসিকিউ পদ্ধতিতেই মেধা যাচাই করা সম্ভব ।  কেউ যদি আমার কথা বিশ্বাস না করেন ,  তাহলে তাঁরা বিভিন্ন বিশ্ববিদ্যালয়ের প্রশ্ন যাচাই করে দেখতে পারেন ।  তাঁরা ভালো ও মন্দ দুই প্রশ্নের উদাহরণই পেয়ে যাবেন । 
সমন্বিত ভর্তি - প্রক্রিয়া নিলে প্রশ্নের গোপনীয়তা রক্ষার দায়িত্ব কে নেবে ,  ঠিকভাবে পরীক্ষা নেওয়া হচ্ছে কি না ,  সেই গ্যারান্টি কে দেবে ।  প্রশ্নগুলো কারা কীভাবে করবে ,  প্রশ্নপত্র কোথায় ছাপানো হবে ,  রেজাল্ট কোথায় প্রস্তুত করা হবে ,  আর্কিটেকচার বিভাগের ড্রয়িং পরীক্ষা কীভাবে নেওয়া হবে ,  বিভিন্ন বিশ্ববিদ্যালয়ের ছাত্র বণ্টন কীভাবে হবে — এ ধরনের শত শত প্রশ্ন রয়ে গেছে ,  যার উত্তর এই মুহূর্তে স্পষ্ট করে জানা নেই ।  এর অর্থ এই নয় যে এই প্রশ্নের উত্তর কেউ জানে না ।  প্রয়োজন হয়নি বলে কেউ বসে বসে এখনো উত্তরগুলো বের করেনি ।  যদি কখনো সিদ্ধান্ত নেওয়া হয় যে বিশ্ববিদ্যালয়ে সমন্বিত ভর্তি পরীক্ষা নেওয়া হবে ,  তাহলে সবাই মিলে এসব ছোটখাটো প্রশ্নের উত্তর খুঁজে বের করা শুধু সময়ের ব্যাপার । 
বিশ্ববিদ্যালয়ের ভর্তি - প্রক্রিয়ার সবচেয়ে গুরুত্বপূর্ণ কথাটি এখনো বলা হয়নি ।  এর কারণ ,  সেটি বলতে আমি সংকোচ বোধ করছি ।  প্রতিবছর ভর্তি - প্রক্রিয়ার সময় বিশ্ববিদ্যালয়গুলো ভর্তির রেজিস্ট্রেশন করিয়ে কোটি কোটি টাকা উপার্জন করে ,  অনেক সময় ছাত্রছাত্রীরা টাকা দিয়ে রেজিস্ট্রেশন করেও ভর্তি পরীক্ষা দেওয়ার সুযোগ পর্যন্ত পায় না ।  কারণ বিশ্ববিদ্যালয় কতজনের পরীক্ষা নেবে ,  আগে থেকে ঠিক করে রেখেছে ।  সেই কোটি কোটি টাকার বড় অংশ শিক্ষকেরা ভাগাভাগি করে নেন ।  সমন্বিত ভর্তি পরীক্ষা হলে তাঁদের অর্থ উপার্জনের বাৎসরিক এই পথটি বন্ধ হয়ে যাবে বলে অনেকের ধারণা ।  টাকা - পয়সার হিসাবে আমি খুব দক্ষ নই ,  কিন্তু আমার ধারণা ,  একটিমাত্র পরীক্ষা হলে যে পরিমাণ অর্থবল ও জনবলের সাশ্রয় হবে ,  তাতে বেশি হয়তো দেওয়া সম্ভব হবে না ।  কিন্তু শিক্ষকদের পরিশ্রমের যথার্থ সম্মানী ঠিকই দেওয়া সম্ভব হবে । 
আমি গত এক বছরের অভিজ্ঞতা থেকে অনুমান করতে পারি ,  আমাদের বিশ্ববিদ্যালয়গুলো আমাদের ছেলেমেয়েদের নিপীড়ন থেকে মুক্তি দিতে এখনো প্রস্তুত হয়নি ।  বিশ্ববিদ্যালয়গুলো স্বায়ত্তশাসিত ,  কাজেই তারা মন্ত্রণালয়ের নির্দেশ শুনতেও রাজি বা বাধ্য নয় ।  বিশ্ববিদ্যালয়ের অ্যাক্টগুলো আমাদের পার্লামেন্টে পাস করা হয়েছে ,  কাজেই পার্লামেন্টে যদি বিষয়টা আলোচনা করে নতুন একটা আইন করে বিশ্ববিদ্যালয়গুলোকে বাধ্য করা যায় ,  শুধু তাহলেই হয়তো এ দেশের ছেলেমেয়েরা এই নিষ্ঠুরতা থেকে মুক্তি পাবে । 
আরও একটি উপায়ে চেষ্টা করা যেতে পারে ।  মাঝেমধ্যেই দেখি ,  হাইকোর্ট রায় দিয়ে একটি নির্দিষ্ট বিশ্ববিদ্যালয়ের ভর্তি পরীক্ষা স্থগিত করে দিয়েছেন ।  মহামান্য আদালত যদি ভর্তি পরীক্ষা স্থগিত করতে পারেন ,  তাহলে তাঁরা নিশ্চয়ই পরীক্ষা নিতে বাধ্যও করতে পারেন ।  কোনো ছাত্রছাত্রী যদি হাইকোর্টে আবেদন করে বলে ,   ‘ আমি বাংলাদেশের নাগরিক ।  বাংলাদেশ সরকারের অর্থ দিয়ে এই পাবলিক বিশ্ববিদ্যালয়গুলো চলছে ।  কাজেই যেকোনো বিশ্ববিদ্যালয়ে ভর্তি পরীক্ষা দিয়ে উত্তীর্ণ হয়ে লেখাপড়া করার অধিকার আমার আছে ।  কিন্তু যে পদ্ধতিতে পরীক্ষা নেওয়া হচ্ছে ,  সেই পদ্ধতিতে আমি সব বিশ্ববিদ্যালয়ে পরীক্ষা দিতে পারছি না ।  কাজেই মহামান্য আদালত ,  পাবলিক বিশ্ববিদ্যালয়গুলোকে নির্দেশ দিন ,  তারা যেন মেডিকেলের মতো একটি ভর্তি পরীক্ষা নিয়ে আমাদের সব পাবলিক বিশ্ববিদ্যালয়ে ভর্তি হওয়ার সুযোগ করে দেয় ।  ’ 
আমি আইনকানুন খুব ভালো জানি না ,  শুধু একটা বিষয় জানি ,  আমাদের দেশের হাইকোর্ট ও সুপ্রিম কোর্ট অনেক যুগান্তকারী রায় দিয়ে দেশের গতিধারাকে ঠিক রাস্তায় তুলে দিয়েছেন ।  তাঁরা দেশের ছেলেমেয়েদের ভোগান্তির কথা ভেবে একটা রাস্তা বের করে দিতেও তো পারেন । 
কাক নাকি কাকের গোশত খায় না — আমি খেলাম ।  পাবলিক বিশ্ববিদ্যালয়ের শিক্ষক হয়ে পাবলিক বিশ্ববিদ্যালয়ের বিরুদ্ধে কথা বললাম ।  অনেক দুঃখে কাজটি করেছি ।  আমাদের ছেলেমেয়ে এবং তাদের অভিভাবকদের জানা উচিত ,  সত্যি সত্যি তাদের ওপর অকারণ নিষ্ঠুরতা করা হয়েছে কি না । 
লাখ লাখ ছাত্রছাত্রীকে অকারণে অভুক্ত অবস্থায় ঘুমোতে না দিয়ে সারা দেশে ছুটিয়ে বেড়িয়েছি ,  সে কথাটি আমি হয়তো কদিন পরে ভুলে যাব ।  কিন্তু আমাদের পরীক্ষা দিতে এসে যে ছেলেটি ট্রাকচাপায় মারা গেল ,  তার কথা তো আমি ভুলতে পারব না ।  সেই ছেলের মা - বাবা ,  আপনজন কি আমাদের কখনো ক্ষমা করবেন ? 
এই দুঃখটা কি আমি সবার সঙ্গে ভাগাভাগি করতে পারি ? 
এডমিন নোট :  লেখাটি প্রথম আলো ‘ তে ২৬ - ১১ - ২০১০ তারিখে প্রকাশিত




কারিগরি শিক্ষা সবার জন্য 



লেখাপড়া নিয়ে এ দেশের মানুষের অনেকেরই একটা ভুল ধারণা রয়েছে ।  বেশির ভাগ মানুষের ধারণা হচ্ছে ,  লেখাপড়ার অর্থ হচ্ছে মাথার মাঝে একগাদা তথ্য ঠেসে রাখা ,  যে যত বেশি তথ্য ঠেসে রাখতে পারে ,  সে লেখাপড়ায় তত ভালো ।  তথ্য ঠিকমতো মাথায় ঠেসে রাখতে পেরেছে কি না ,  সেটা যাচাই করা হয় পরীক্ষার হলে ,  যে যত নিখুঁতভাবে মাথার মাঝে ঠেসে রাখা তথ্যটা উগলে দিতে পারে ,  সে তত ভালো গ্রেড পায় ,  পাড়া - প্রতিবেশী ,  বন্ধুবান্ধব ,  আত্মীয়স্বজন তাকে ধন্য ধন্য করে । 
অথচ মোটেও এটা লেখাপড়া হওয়ার কথা ছিল না ,  লেখাপড়ার পুরো বিষয়টিই হচ্ছে নতুন কিছু করার ক্ষমতা ।  একজন ছাত্র যে বিষয়টি আগে কখনো দেখেনি ,  যদি সেটাকেও সে বিশ্লেষণ করতে পারে ,  তাহলে বুঝতে হবে ,  সে খানিকটা হলেও লেখাপড়া শিখেছে ।  আইনস্টাইন তো আর শুধু শুধু বলেননি ।  কল্পনাশক্তি জ্ঞান থেকেও বেশি গুরুত্বপূর্ণ ।  আমরা ধাক্কাধাক্কি করে খানিকটা জ্ঞান অর্জন করেই ফেলতে পারি ,  কিন্তু যদি কল্পনাশক্তি না থাকে ,  তাহলে সেই জ্ঞানটুকু হবে একেবারেই ক্ষমতাহীন দুর্বল জ্ঞান ।  কল্পনাশক্তি যদি থাকে ,  তাহলে সেই জ্ঞানটুকু হতে পারে অনেক বেশি কার্যকর ।  আমরা চোখ ,  কান খোলা রাখলেই তার এক শ একটা উদাহরণ দেখতে পাই ।  বড় বড় বই মুখস্থ করে বড় বড় ইঞ্জিনিয়ার এসি ঘরে বসে ফাইলের পর ফাইল সই করছেন অথচ খেটে খাওয়া মানুষ আনুষ্ঠানিক কোনো পড়াশোনা না করেই নৌকার মাঝে শ্যালো ইঞ্জিন লাগিয়ে ট্রলার তৈরি করে ফেলেছেন ।  খেতের মাঝে নতুন রকম ধান দেখে সেটা থেকে ধানের নতুন প্রজাতি আবিষ্কার করে ফেলেছেন ।  ধোলাইখালে এমন যন্ত্রাংশ তৈরি করে ফেলেছেন ,  যেটা দেশ - বিদেশের বাঘা বাঘা ইঞ্জিনিয়ারও ডিজাইন করার সাহস পান না । 
তাই ঘুরেফিরে আমরা দেখতে পাই ,  একজন মানুষকে আমরা দেশের জন্য প্রয়োজনীয় একটা মানুষ তৈরি করতে পারব কি না ,  সেটি নির্ভর করে আমরা তাঁর কল্পনাশক্তিকে বাঁচিয়ে রাখতে পারব কি না তার ওপর ।  সেটাকে সাহায্য করার জন্য দরকার খানিকটা লেখাপড়া । 
আমাদের দেশের আনুষ্ঠানিক লেখাপড়া চলে গিয়েছে বড়লোকের হাতে ।  তাদের ছেলেমেয়েরা খুব ভালো লেখাপড়া করে ,  আরও ভালো লেখাপড়া করার জন্য দেশের বাইরে চলে যাচ্ছে ,  তাদের বেশির ভাগ আর ফিরে আসছে না ।  খোঁজ নিলে দেখা যাবে ,  আমাদের দেশটি চালাচ্ছে মধ্যবিত্ত আর নিম্নমধ্যবিত্তের সন্তানেরা ।  তাতে কোনো সমস্যা নেই ,  তারা ভালোই চালাচ্ছে । 
তাই আমাদের দরকার দ্রুত জনশক্তি তৈরি করা ,  যাদের কল্পনাশক্তি নষ্ট হয়নি ,  দ্রুত তাদের ব্যবহারিক জ্ঞান দিয়ে দেওয়ার ।  আমাদের শিক্ষাব্যবস্থায় তার একটা আয়োজন রয়েছে ।  যেটাকে আমরা বলে থাকি কারিগরি শিক্ষা ,  কোনো একটা অজ্ঞাত কারণে আমরা সবাইকে বোঝাতে সক্ষম হয়েছি যে এটা আসলে গরিব মানুষের লেখাপড়া ,  সাধারণ মানুষকে দোষ দিয়ে লাভ নেই ।  অতীতের কোনো একটা  ‘ শিক্ষানীতিতে ’  স্পষ্ট করে এটা লেখা হয়েছিল যে গরিব মানুষেরাই এটা পড়বে ।  দেশের বড়লোকদের জন্য একধরনের লেখাপড়া থাকবে ,  গরিবদের জন্য অন্য ধরনের লেখাপড়া থাকবে ,  সেটা কি একটা বিশ্বাসযোগ্য কথা ?  শিক্ষানীতিতে সেটা ছাপার অক্ষরে লেখা থাকবে ,  সেটা নিজের চোখে দেখেও বিশ্বাস হয় না ।  এটি মোটেও গরিব মানুষের লেখাপড়া নয় ,  এটি হচ্ছে দ্রুত জনশক্তি তৈরি করার একটা উপায় ,  পৃথিবীর সব দেশে এটি আছে ,  পৃথিবীর অনেক দেশে এভাবেই বেশির ভাগ মানুষ লেখাপড়া করে । 
জাতীয় শিক্ষানীতি প্রণয়নে এবারে যে কমিটি হয়েছিল ,  আমি তার একজন সদস্য ছিলাম ।  আমার খুব ভালো লাগছে ,  এবার আমরা সবাই মিলে কারিগরি শিক্ষার ব্যাপারটি পরিষ্কার করে দিতে পেরেছি ।  আমরা লিখে দিতে পেরেছি ,  দেশকে এগিয়ে নেওয়ার জন্য আমাদের যে কারিগরি ও প্রযুক্তির মানুষ দরকার ,  খুব দ্রুত সে ধরনের মানুষ গড়ে তোলার এটি হচ্ছে সহজ উপায় ।  এখানে নানা ধরনের বিষয় জুড়ে দেওয়া হয়েছে ।  সবচেয়ে বড় কথা ,  কারিগরি পড়তে পড়তে হঠাৎ যদি কারও ইচ্ছা হয় যে সে প্রচলিত এক শিক্ষা নেবে ,  তাহলেও যেন তার পথ রুদ্ধ না হয় ,  সে ব্যবস্থাটিও করে রাখা হয়েছে ।  শুধু তা - ই নয় ,  কারিগরি শিক্ষা যে সত্যিকারের শিক্ষা ,  মোটেও গরিব মানুষের জন্য অবহেলার একটি দিক নয় ,  সেটি নিশ্চিত করার জন্য আমরা একটা কারিগরি বিশ্ববিদ্যালয় তৈরি করার জন্যও সুপারিশ করেছি । 
শিক্ষানীতি গ্রহণ করা হয়েছে ,  এখন সেটা বাস্তবায়ন করা শুরু হবে ।  আমরা সবাই খুব আগ্রহ নিয়ে তার জন্য অপেক্ষা করছি ।  আমরা আশা করছি ,  শিক্ষানীতির জন্য অনেক কিছুর সঙ্গে সঙ্গে কারিগরি শিক্ষার ব্যাপারটি সরকার খুব গুরুত্ব নিয়ে দেখবে ।  যারা কারিগরি শিক্ষা নিয়ে পড়াশোনা করছে ,  তাদের যেন সব রকম সুযোগ - সুবিধা দেওয়া হয় ।  যারা পড়তে চাইছে ,  তাদের যেন উৎসাহ দেওয়া হয় ।  আর যারা কী পড়বে ,  সেটা নিয়ে একধরনের বিভ্রান্তির মাঝে আছে ,  তাদের যেন কারিগরি শিক্ষার খুঁটিনাটি জানিয়ে দেওয়া হয় । 
বেশ কিছুদিন আগে একটি বিজ্ঞান মেলায় আমাকে আমন্ত্রণ জানানো হয়েছিল ,  সেখানে শহরের সব স্কুলের ছাত্রছাত্রীরা তাদের নানা ধরনের প্রজেক্ট নিয়ে এসেছে ,  আমি সেগুলো খুঁটিয়ে খুঁটিয়ে দেখে একটি সত্য আবিষ্কার করেছি ।  একই বয়সের সাধারণ স্কুল - কলেজের ছেলেমেয়েরা যেখানে একটা ছেলেমানুষি বিজ্ঞান প্রজেক্ট নিয়ে এসেছে ,  সেখানে কারিগরি স্কুলের ছেলেমেয়েরা এনেছে অত্যন্ত আধুনিক বিজ্ঞান প্রজেক্ট ।  যন্ত্রপাতি ব্যবহার করে তারা এমন চমকপ্রদ বিজ্ঞান প্রজেক্ট নিয়ে এসেছে যে দেখে আমি হতবাক হয়ে গেছি ।  আমি খুঁটিয়ে খুঁটিয়ে তাদের জিজ্ঞেস করে বুঝতে পেরেছি ,  তারা নিজেরা অনেক চিন্তাভাবনা করে সেগুলো দাঁড় করিয়েছে । 
আমরা একটা নতুন বাংলাদেশের সন্ধিক্ষণে এসে দাঁড়িয়েছি ।  আমাদের নতুন প্রজন্মকে এখন সত্যিকারের লেখাপড়া শিখিয়ে দাঁড় করাতে হবে — তার সবচেয়ে বড় অংশ হতে হবে বিজ্ঞান প্রযুক্তি আর কারিগরি শিক্ষা ।  আমাদের ছেলেমেয়েদের বোঝাতে হবে ,  প্রচলিত শিক্ষায় মুখস্থ করে একটা সার্টিফিকেট নিয়ে কোনো অফিসের কেরানি বা পিয়নের চাকরির জন্য দ্বারে দ্বারে ঘোরার থেকে অনেক বেশি সম্মানের ব্যাপার কারিগরি শিক্ষা নিয়ে দক্ষ জনশক্তি হয়ে যাওয়া ।  দেশে এ ধরনের জনশক্তির খুব প্রয়োজন ।  শুধু দেশে নয় ,  বিদেশেও ।  তাহলে আমরা সত্যিকারের দক্ষ জনশক্তিকে পাঠাতে পারব ।  এ দেশের অসংখ্য মানুষ বিদেশে কাজ করে ,  তাদের প্রকৃত সংখ্যা কত ,  আমি কখনো ভালো করে জানতে পারিনি ,  ৬০ লাখ থেকে এক কোটি — সব ধরনের সংখ্যাই শুনেছি ।  এই জনশক্তির প্রায় পুরোটাই অদক্ষ ।  যদি তারা কারিগরি শিক্ষায় দক্ষ হতো ,  তাহলে শুধু যে তাদের নিজেদের জীবনমান উঁচু হতো ,  তা নয় ।  পৃথিবীর যেসব দেশে আমাদের জনশক্তি কাজ করতে গেল ,  সেই দেশগুলোও তাদের সব ধরনের উন্নয়নের জন্য আমাদের ওপর নির্ভরশীল হয়ে থাকত ।  জাতি হিসেবে আমরা বুদ্ধিমান আর মেধাবী ।  আমরা পরিশ্রম করতে পারি ।  এ জাতির সন্তানদের যদি প্রয়োজনীয় শিক্ষা দিয়ে দেওয়া যেত ,  তাহলে আমরা আরও অনেক দূর এগিয়ে যেতাম । 
এডমিন নোট :  লেখাটি প্রথম আলো ‘ তে ১৩ - ১১ - ২০১০ তারিখে প্রকাশিত




স্বপ্নের দেশটাকে দেখতে পাচ্ছি 




তারুণ্যের বিষয়টা বোঝার জন্য বাংলাদেশ খুব চমৎকার একটা উদাহরণ হতে পারে ।  পাকিস্তান স্থাপনার এক বছরের ভেতর এই দেশের তরুণেরা সেই রাষ্ট্রের স্থপতির মুখেল ওপর বলে দিয়েছিল উর্দুকে এই দেশের রাষ্ট্রভাষা করা যাবে না ।  যে একুশে ফেব্রুয়ারিকে এখন সারা পৃথিবীর মানুষ মাতৃভাষা দিবস হিসেবে পালন করে ,  সেই দিনটিও তৈরি করেছিল এই দেশের তরুণেরা ।  ষাটের দশকে পাকিস্তানের মিলিটারি শাসকেরা যখন এই দেশের সব রাজনৈতিক নেতাকে জেলে আটকে রেখেছিল ,  তখন এই তরুণ ছাত্রছাত্রীরা আন্দোলন করে তাঁদের মুক্ত করেছে ।  বঙ্গবন্ধু যখন তাঁর ঐতিহাসিক ছয়দফা নিয়ে দেশের মানুষকে একতাবদ্ধ করছেন ,  তখন ছাত্রছাত্রীরা তাদের নিজস্ব ১১ দফা নিয়ে তাঁদের পাশে এসে দাঁড়িয়েছিল  ( আমার খুব ইচ্ছে ক্যানটিনে ফাউ খাওয়া আজকালকার ছাত্রনেতারা যেন একবার হলেও সেই ১১ দফাগুলো একটুখানি পড়ে দেখে !  )  ।  সত্তরের নির্বাচনের পর যখন পাকিস্তানি মিলিটারিরা ঠিক করল বঙ্গবন্ধুকে ক্ষমতা দেবে না ,  তখন সারা দেশে যে অসহযোগ আন্দোলন গড়ে উঠেছিল তার পেছনেও বড় শক্তি ছিল এই দেশের তরুণেরা ।  ২৫ মার্চ পাকিস্তানিরা যখন এই দেশে ইতিহাসের নৃশংসতম হত্যাযজ্ঞ শুরু করেছিল ,  তখন হাতে অস্ত্র তুলে নিয়েছিল এই দেশের তরুণ - ছাত্র - শ্রমিক - কৃষক ।  নয় মাসের ভেতর শেষ করে দেওয়া সেই মুক্তিযুদ্ধটির দিকে এখন আমরা কত সহজে ফিরে তাকাই ,  কিন্তু যারা একাত্তরের ভেতর দিয়ে এসেছে ,  শুধু তারাই জানে সেটি ছিল কত বড় দুঃসময় ,  কত বিশাল আত্মত্যাগ করে স্বাধীনতা পেতে হয়েছে ।  সেই সময় এই দেশের তরুণেরা যদি বিজ্ঞ মানুষের মতো হিসাব করতে বসত ,  যদি যাচাই করে দেখত সাফল্যের সম্ভাবনা কতটুকু ,  যদি অস্ত্র হাতে নেওয়ার আগে ইতস্তত করত তাহলে কি আমরা এই দেশটাকে পেতাম ?  পেতাম না ।  আমাদের খুব সৌভাগ্য ,  এই দেশের তরুণেরা বেহিসেবী আবেগে দেশের জন্য ভালোবাসায় অকাতরে প্রাণ দিয়ে দেশটাকে স্বাধীন করেছিল । 

তারপর কতকাল কেটে গেছে ।  দেশটি কত কানাগলিতে ঘুরপাক খেতে খেতে শেষ পর্যন্ত সঠিক রাস্তায় উঠে দাঁড়িয়েছে ।  দেশ যদি হতো ট্রেনের মতো আর সেটাকে যদি রেললাইনের ওপর তুলে দেওয়া যেত ,  তাহলে কোনো ভাবনা ছিল না ,  আজ হোক কাল হোক ,  রেললাইন ধরে ট্রেনটা ঠিক তার গন্তব্যে পৌঁছে যেত ।  কিন্তু দেশ হচ্ছে গাড়ির মতো ,  সেই গাড়ির একজন ড্রাইভার থাকে ,  সতর্ক না থাকলে ড্রাইভার বড় রাস্তা ছেড়ে গলিতে ঢুকে পড়ে ,  অপথে - কুপথে যেতে থাকে ,  রাস্তা ছেড়ে খাদে নেমে পড়ে  ( পাকিস্তানে যেমন হচ্ছে ,  এই খাদ থেকে তারা উঠতে পারবে ?  )  !  ড্রাইভার যদি ভালো হয় ,  তাহলে খানাখন্দ পেরিয়ে ভাঙ্গা রাস্তা দিয়েও গাড়িকে সামনে নেওয়া যায় ।  আমরা সবাই অনেক আশা নিয়ে রাস্তার শেষ প্রান্তে তাকিয়ে আছি ,  আবছা আবছাভাবে সেখানে আমাদের স্বপ্নের দেশটিকে দেখতে পাচ্ছি ,  খানাখন্দে ভরা রাস্তা ,  নড়বড়ে ব্রিজ - কালভার্ট পার হয়ে আমরা সেখানে পৌঁছাতে পারব কি না সেটা অনেকাংশেই নির্ভল করছে আমাদের দেশের তরুণদের ওপর । 
যত দিন আমরা নিজেদের একটা দেশ পাইনি ,  তত দিন আমাদের কী করতে হবে সেটা আমরা খুব স্পষ্টভাবে জানতাম ।  আমাদের তরুণেরাও জানত ,  তাই যখন দরকার হয়েছে তারা প্রতিবাদ করেছে ,  আন্দোলন করেছে ,  এমনকি যুদ্ধ পর্যন্ত করেছে ।  এখন আমাদের নিজের একটা দেশ হয়েছে ।  পাঁচ বছর পর পর ভোট দিয়ে একটা সরকার তৈরি করে দেওয়ার নিয়ম হয়েছে এখন আমাদের তরুণেরা কী করবে ?  গত নির্বাচনে এই তরুণদের ভোটেই নির্বাচনের চূড়ান্ত ফল নিশ্চিত হয়েছিল ।  সরকারেরও একটা দায়িত্ব আছে তরুণদের হাতে কিছু একটা তুলে দেওয়া ।  সেটা কী ? 
আমি যেহেতু শিক্ষক মানুষ ,  তাই ঘুরেফিরে সবার আগে শিক্ষার ব্যাপারটাই আমার চোখে পড়ে ।  আমি জানি ,  আমাদের দেশের লেখাপড়াটা শুধু যে ঠিক নেই ,  তা নয় ,  এটি খুব বিপদের মধ্যে আছে ।  আমাদের পুরো শিক্ষাব্যবস্থাটা দাঁড় করানো হয়েছে মগজের মধ্যে জোর করে কিছু একটা ঢুকিয়ে দেওয়ার জন্য ।  স্কুল - কলেজ থেকে শুরু করে ইউনিভার্সিটি পর্যন্ত সব জায়গায় এই একই ব্যাপার ঘটে ।  আমরা ছেলেমেয়েদের স্বাধীনভাবে চিন্তা করতে দিই না ,  তারা কিছু প্রশ্নের উত্তর মুখস্থ করে রাখে ,  পরীক্ষায় ঘুরেফিরে সেই প্রশ্নগুলো আসে ,  যে যত নিখুঁতভাবে সেই উত্তরগুলো মুখস্থ লিখে আসতে পারে ,  তার পরীক্ষার ফল তত ভালো হয় ।  শুধু যে স্কুল - কলেজ - বিশ্ববিদ্যালয়ে এটা হয় ,  তা নয় ,  বিসিএস বা এই ধরনের পরীক্ষাতেও সেই একই জিনিস পরীক্ষা করা হয় ,  কে কত বেশি তথ্য মাথার মধ্যে ঠেসে রাখতে পারে !  কত নিখুঁত ভাবে সন -   - তারিখ - সংখ্যা মুখস্থ রাখতে পারে । 
আসলে লেখাপড়াটা মোটেও সেই ব্যাপার নয় ।  সর্বকালের সর্বশ্রেষ্ঠ বিজ্ঞানী আইনস্টাইন বলেছেন ,  জ্ঞান থেকেও বেশি গুরুত্বপূর্ণ হচ্ছে কল্পনাশক্তি !  অথচ আমাদের পুরো শিক্ষাব্যবস্থাটা তৈরি করা হয়েছে কল্পনাশক্তিকে গলাটিপে মারার জন্য ।  আমরা সেটা খুব ভালো করে টের পাই ,  বিশ্ববিদ্যালয় পর্যায়ে যখন আবিষ্কার করি ,  ষোল কোটি মানুষের দেশের গোটা ত্রিশেক বিশ্ববিদ্যালয়ে আমরা টেনেটুনে একটু জ্ঞান বিতরণ করি ,  সারা পৃথিবীকে দেওয়ার জন্য একটু জ্ঞান তৈরি করতে পারি না ।  আমাদের বিশ্ববিদ্যালয়গুলোতে এখনো গবেষণা শুরু হয়নি ।  এখন সব বিশ্ববিদ্যালয়ে শুধু আন্ডার গ্রাজুয়েট ছাত্র ,  যখন পাশাপাশি নিয়মিতভাবে গ্রাজুয়েট ছাত্র নেওয়া হবে ,  যখন তারা মাস্টার্স - পিএইচডি করতে শুরু করবে তখন আমাদের বিশ্ববিদ্যালয়গুলো হবে সত্যিকারের বিশ্ববিদ্যালয় । 
বিশ্ববিদ্যালয়ের কথা যখন উঠেছে তখন সেখানে ভর্তি হওয়ার কথাটিও সবাইকে মনে করিয়ে দেওয়া যায় ।  দেশে এখন এতগুলো পাবলিক বিশ্ববিদ্যালয় যে ছাত্রছাত্রীদের সবগুলো বিশ্ববিদ্যালয়ে ভর্তি পরীক্ষা দেওয়ার সুযোগটিও নেই ।  যদি আমাদের এই তরুণ শিক্ষার্থীদের জন্য আমাদের বিন্দুমাত্র মমতা থাকত তাহলে তাদের জন্য এই ভর্তিপ্রক্রিয়াটি একটু সহজ করে দেওয়া যেত ।  শিক্ষা মন্ত্রণালয় থেকে সে রকম একটা উদ্যোগ নেওয়া হয়েছিল ।  কিন্তু বিশ্ববিদ্যালয়গুলো বিষয়টি বিবেচনা করতেও আগ্রহ দেখায়নি ।  স্বায়ত্তশাসন ,  একাডেমিক কাউন্সিল ,  পরীক্ষার মান — এ রকম বড় বড় যুক্তি দেখানো হলেও মূল কারণটা ছিল অর্থনৈতিক !  ছাত্রছাত্রীদের কাছ থেকে টুপাইস কামাই করে নেওয়া ।  আমাদের দেশের সাংবাদিকেরা অনেক রকম অনুসন্ধানী প্রতিবেদন প্রকাশ করেন বিশ্ববিদ্যালয়ের ভর্তি পরীক্ষার সময় শিক্ষকেরা একেকজন কত টাকা করে কামাই করেন তার ওপর একটা প্রতিবেদন প্রকাশ করলে সেটা দেশের অনেক মানুষের চোখ খুলে দিত । 
এই সরকার আসার পর আমরা শিক্ষামন্ত্রী হিসেবে যাকে পেয়েছি তিনি শিক্ষার সমস্যাটুকু বোঝেন এবং খুব আন্তরিকভাবে তার সমাধানের চেষ্টা করে যাচ্ছেন ।  বড় বড় সমস্যাগুলোর সমাধানের চেষ্টা চলছে ,  নতুন পরীক্ষাপদ্ধতি ,  নতুন পাঠ্যবই ,  নতুন শিক্ষক —  সবকিছুরই আয়োজন করা হচ্ছে ।  আমরা তার সঙ্গে সঙ্গে নতুন একটা বিষয় দেখতে চাই ,  সেটা হচ্ছে গবেষণা ।  এখন পর্যন্ত আমাদের ছেলেমেয়েরা লেখাপড়া শেষ করে একটা ভালো চাকরি করার জন্য ।  তাদের ডাক্তার ,  ইঞ্জিনিয়ার ,  ম্যানেজার হওয়ার অনেক আগ্রহ ,  কিন্তু বিজ্ঞানী হওয়ার আগ্রহ নেই ,  গবেষক হওয়ার আগ্রহ নেই ।  আমার খুব দুঃখ হয় ,  যখন দেখি আমাদের দেশের নতুন প্রজন্ম গবেষণার স্বাদটুকু একবারও অনুভব না করে তাদের জীবন কাটিয়ে দিচ্ছে — তাদের কেউ কখনো বলে দেয়নি ,  প্রেম -  ভালোবাসা - রোমান্সে যত আনন্দ ,  গবেষণার আনন্দ তার থেকে অনেক বেশি ।  আমরা যদি আমাদের দেশের তরুণদের সত্যিকারের শিক্ষা দিতে পারি ,  গবেষণার স্বাদ অনুভব করিয়ে তাতে নেশাগ্রস্ত করে ফেলতে পারি ,  তাহলে তার উত্তরে তো আমরাও পাল্টা কিছু চাইতে পারি ।  সেটা তাহলে কী হতে পারে ? 
আমার খুব বেশি কিছু চাওয়ার নেই — আমি শুধু একটি জিনিসই চাইব ,  সেটা হচ্ছে ভালোবাসা ।  দেশের জন্য একটুখানি ভালোবাসা !  আমি জানি এই দেশের তরুণ ছেলেমেয়েরা যদি একটি বার এই দেশের ইতিহাসে চোখ বুলায় ,  তাদের বয়সী তরুণেরা কী গভীর ভালোবাসায় এই দেশের জন্য অকাতরে প্রাণ দিয়ে দেশটিকে এনে দিয়েছে সেই শক্তিটি যদি একটিবার অনুভব করে তাহলেই সারাটি জীবন তারা বুকের ভেতর এই দেশের জন্য একটি গভীর মমতা লালন করে বেড়াবে । 
আমি এই দেশের তরুণদের কাছে আরও একটি জিনিস চাই ,  আমি চাই ,  তারা তাদের জীবনটাকে পূর্ণাঙ্গ করুক ।  এই সময়টি ভালো নয় ,  সারা পৃথিবীতে এখন সবাইকে শেখানো হচ্ছে জীবনকে উপভোগ করার প্রয়োজন নেই — জীবনকে ভোগ কর !  স্বার্থপর হলে দোষ নেই ,  অন্যকে গুঁড়িয়ে - মাড়িয়ে এগিয়ে যেতে হবে ,  প্রতিযোগিতায় সবাইকে পেছনে ফেলে দিতে হবে ।  বলা হচ্ছে ,  নিজের জন্য যা কিছু সম্ভব অর্জন করতে হবে ।  কিন্তু আসলে সেটি তো সত্যি নয় ।  জীবনকে কেউ যদি সত্যিকারভাবে উপভোগ করতে চায় ,  তাহলে তাকে অন্যের জন্য কিছু একটা করতে হবে ।  যত দিন কেউ অন্যের জন্য কিছু একটা না করছে ,  তত দিন তারা সত্যিকারভাবে জানতে পারবে না ,  বেঁচে থাকার আনন্দটুকু কোথায় । 
আমি আমার জীবনের খুব ছোট একটা উদাহরণ দিই — অনেক বার এটা আমি বলেছি ,  আরও একবার বেশি হলে ক্ষতি কী ? 
বেশ কিছুদিন আগে আমাদের বিশ্ববিদ্যালয়ের কিছু ছাত্র আমার কাছে এসেছে ,  তারা বিশ্ববিদ্যালয়ে রক্তদান কর্মসূচি পালন করবে ।  আমাকে দিয়ে সেটা শুরু করতে চায় — তাদের ধারণা ,  আমি প্রথম রক্ত দিলে আমার দেখাদেখি আরও অনেক ছাত্রছাত্রী রক্ত দেবে । 
আমি নেহাতই ভীতু মানুষ ,  জীবনে রক্ত দিইনি ।  আমার শরীর থেকে টেনে রক্ত বের করে নেওয়া হবে চিন্তা করেই আমার শরীর গুলিয়ে উঠে ,  কিন্তু ছাত্রছাত্রীদের তো আর সেই কথা বলতে পারি না ।  তাই কাঁচপোকার পিছু পিছু তেলাপোকা যেভাবে যায় ,  আমি সেভাবে তাদের পিছু পিছু রক্তদান কর্মসূচির ক্যাম্পে হাজির হলাম ।  আমাকে শোয়ানো হলো ,  কনুইয়ের ওপর শক্ত করে বাধা হলো এবং আমি কিছু বোঝার আগেই পুট করে সুঁই ঢুকিয়ে রক্ত বের করে নেওয়া শুরু হলো । 
আমি ভেবেছিলাম সেটি হবে আমার জীবনের সবচেয়ে বিভীষিকাময় অভিজ্ঞতা ।  কিন্তু দেখতে পেলাম সে রকম কিছু না ।  যারা ভলান্টিয়ার তারা হয়তো আমার আতঙ্কের কথা অনুমান করেছিল তাই নানা রকম গল্পগুজব করে সময়টা কাটিয়ে দিল ।  আমার ধারণা ছিল ,  শরীর থেকে এক ব্যাগ রক্ত নেওয়ার পর আমি নিশ্চয়ই মাথা ঘুরে পড়ে যাব ।  আমি মাথা ঘুরে পড়ে গেলাম না — ভেবেছিলাম বসতে পারব না ।  দেখা গেল বেশ সহজেই বসতে পেরেছি ।  আমাকে এক গ্লাস কোল্ড ড্রিংস খাওয়ানো হলো ,  তখন জানতে পারলাম এতেই যেটুকু রক্ত গিয়েছে তার ৮০ ভাগ অভাব পূরণ হয়ে গেছে ।  বাকি ২০ ভাগ সামনের দুই সপ্তাহে পূরণ হয়ে যাবে । 
ধারণা ছিল ,  রক্ত দেওয়ার কারণে হয়তো সোজা হয়ে দাঁড়াতে পারব না ,  কিংবা সোজা হয়ে দাঁড়ালেও হাঁটতে পারব না ।  দেখা গেল ,  আমার আশঙ্কা ভুল ,  আমি দাঁড়াতে পারলাম ,  হাঁটতে পারলাম এবং রক্তদান ক্যাম্প থেকে হেঁটে ডিপার্টমেন্টে আসতে আসতে রক্ত দেওয়ার কথা ভুলেই গেলাম । 
তখন আমার অসম্ভব আফসোস হলো ,  কেন কেউ আগে আমাকে বলেনি কাজটি এত সহজ ।  তাহলে তো আমি আমার সেই ১৮ বছর বয়স থেকে প্রতি চার মাস অন্তর রক্ত দিতে পারতাম ।  কত মানুষ তাদের কত বিপদে সেই রক্ত নিতে পারত ,  কে জানে হয়তো আমার রক্তের কারণে কারও প্রাণও বেঁচে যেতে পারত । 
আমার গল্পটি কিন্তু শেষ হয়নি ,  মাত্র শুরু হয়েছে ।  আমার রক্ত নেওয়ার পর সপ্তাহ দুয়েক পর আমি রক্ত নেওয়া টিমের কাছ থেকে একটা টেলিফোন পেলাম ,  তাদের একজন বলল ,   ‘ স্যার আপনি রক্ত দিয়েছিলেন মনে আছে ?  ’  আমি বললাম ,   ‘ হ্যাঁ ,  মনে আছে ।  ’  ছেলেটি বলল ,   ‘ আপনার রক্তের ব্যাগটি টাঙ্গাইল পাঠানো হয়েছে ।  সেখানে একজনকে আপনার এই রক্ত দেওয়া হয়েছে ।  ’  আমার অজান্তেই আমার মুখে বিশাল হাসি ফুটে উঠল ! 
তারপর অনেক দিন কেটে গেছে ।  দেশে নির্বাচনের প্রস্তুতি; সিপিডি একটা টিম করে দেশের নানা শহরে ঘুরে বেড়াচ্ছে ।  নির্বাচনে দেশের মানুষের কী প্রত্যাশা সেটা নিয়ে আলোচনা করছে ,  তারা মাঝেমধ্যে আমাকে ডাকে ।  সময় পেলে আমি যাই । 
একবার তাদের সঙ্গে যাচ্ছি ,  গন্তব্যস্থল টাঙ্গাইল ।  আমাদের গাড়ি টাঙ্গাইল শহরে পৌঁছামাত্রই আমার মধ্যে একটা বিচিত্র প্রতিক্রিয়া হলো ,  আমার মনে পড়ে গেল ,  আমি আমার বিশ্ববিদ্যালয়ে এক ব্যাগ রক্ত দিয়েছিলাম ,  সেই রক্তের ব্যাগ এই টাঙ্গাইল শহরে কাউকে দেওয়া হয়েছে ।  কী কারণ জানা নেই ,  হঠাৎ করে আমার বুক এক শ হাত ফুলে গেল ,  আমার ইচ্ছে হলো ,  গাড়ির জানালা খুলে আমি মাথা বের করে চিৎকার করে বলি ,   ‘ হে টাঙ্গাইলবাসী ,  আমি তোমাদের শহরবাসীর জন্য এক ব্যাগ রক্ত দিয়েছি ।  ’  আমার সে কী ছেলেমানুষী আনন্দ ।  যাকেই দেখি ,  তাকেই মনে হয় সেই ব্যক্তিটি ,  যাকে আমার রক্ত দেওয়া হয়েছে ।  আমার মুখে তখন এ - গাল ও - গাল জোড়া হাসি ,  সেই আনন্দের হাসি থামাতে পারি না । 
বিষয়টা খুবই ছেলেমানুষী এবং হাস্যকর কিন্তু আমার কিছু করার নেই ।  আমি আমার জীবনে নিজের জন্য অনেক কিছু করেছি ।  এবং সেখানে হয়তো গর্ব - অহংকার আত্মপ্রসাদ হয়েছে কিন্তু এ রকম নির্ভেজাল ছেলেমানুষী আনন্দ কখনো হয়নি ।  তার কারণটি সহজ ,  এই ছোট থেকেও ছোট কাজটি আমি করেছি অন্যদের জন্য ! 
তাই আমি চাই ,  আমাদের দেশের তরুণেরা সেই ছেলেমানুষী কিন্তু একশ ভাগ খাঁটি আনন্দটুকু অন্তত একবার হলেও অনুভব করুক ।  দেশের সব তরুণ যদি তাদের জীবনে একবার হলেও অন্যের জন্য কিছু একটা করে ,  আমি জানি তাহলে দেশটাই অন্যরকম হয়ে যাবে ।  তার কারণটা খুব সহজ ,  কেউ যদি একবার অন্যের জন্য কিছু করার আনন্দ পেয়ে যায় ,  তাহলে তাকে আর থামিয়ে রাখা যায় না ! 
এডমিন নোট :  লেখাটি প্রথম আলো ‘ তে ৪ - ১১ - ২০১০ তারিখে প্রকাশিত




ল্যাপটপে লেখাপড়া ?  



অনেক দিন থেকেই একটা বিষয় আমাদের ভেতর খচখচ করছে — এই দেশের ছেলেমেয়েদের বিজ্ঞান পড়ায় আগ্রহ আশঙ্কাজনকভাবে কমে যাচ্ছে ।  দেশের নামীদামি স্কুলের দিকে তাকালে সেটা বোঝা যাবে না — কিন্তু সারা দেশের বিজ্ঞানের মোট ছাত্রছাত্রীর সংখ্যা দেখলে সেটা দিবালোকের মতো স্পষ্ট হয়ে যাবে — কয়েক বছরে সংখ্যাটি ৩০ শতাংশের মতো কমে গেছে ।  দেশের ভবিষ্যৎ নিয়ে যাঁরা চিন্তাভাবনা করেন ,  এই তথ্যটিতে তাঁদের ঘুম হারাম হয়ে যাওয়ার কথা । 
একটা সমস্যাকে যখন সমস্যা হিসেবে বিবেচনা করা হয় ,  তখনই তার ৮০ ভাগ সমাধান হয়ে যায় বলে আমার বিশ্বাস ।   ( যানজটকে কেউ এখনো সমস্যা হিসেবে দেখছে না — রাস্তাঘাটে দুর্ঘটনাকেও কেউ সমস্যা হিসেবে দেখছে না — অন্তত সেটা নিয়ে চিন্তাভাবনা করছে বলে মনে হচ্ছে না ।  তাই এগুলোর কোনো সমাধানও এখনো চোখে পড়ছে না ।  )  কাজেই আমি খুবই আনন্দিত হয়েছিলাম যখন দেখতে পেলাম বিজ্ঞান শিক্ষায় কেন ছাত্রছাত্রীদের উৎসাহ কমে যাচ্ছে সেটা নিয়ে আলোচনা করার জন্য একটা সভা ডাকা হয়েছে ।  আমি আরও বেশি আনন্দিত হলাম দুই কারণে — এক .  সভায় শিক্ষামন্ত্রী নিজেই থাকবেন — নিজের কানে সভার আলোচনা শুনবেন এবং দুই .  সভায় শুধু আমাদের মতো দু - চারজন সবজান্তা বুদ্ধিজীবীকে ডাকা হয়নি ,  স্কুল - কলেজের শিক্ষক — যাঁরা সরাসরি এ ব্যাপারটির সঙ্গে জড়িত ,  তাঁদেরও ডাকা হয়েছে । 

সভাটি মোটামুটিভাবে তথ্যবহুল একটা সভা ছিল ।  বিজ্ঞানে ছাত্রছাত্রীদের আগ্রহ কেন কমে যাচ্ছে তার বেশ কয়েকটা কারণ খুঁজে পাওয়া গেল ,  বিজ্ঞান শিক্ষায় সমস্যাগুলো কী কী সেটাও মোটামুটি বের হয়ে এল ।  সভার শেষদিকে শিক্ষা মন্ত্রণালয় এবং বিজ্ঞান মন্ত্রণালয় লেখাপড়ার ব্যাপারে তথ্যপ্রযুক্তি দিয়ে সাহায্য করার ব্যাপারে কী ধরনের পদক্ষেপ নিয়েছে  ( বা নেবে )  তারও একটা ধারণা দেওয়া হলো । 
সভাশেষে ঢাকা বিশ্ববিদ্যালয় এবং বুয়েটের দুজন প্রফেসরের সঙ্গে আমি হেঁটে হেঁটে বের হয়ে আসছি ।  সভায় আলোচনা করা হয়েছে এ রকম একটা বিষয় আমাকে খানিকটা দুশ্চিন্তার মধ্যে ঠেলে দিয়েছে এবং আমি আবিষ্কার করলাম সেই একই ব্যাপার অন্য দুজন প্রফেসরকেও খানিকটা দ্বিধার মধ্যে ফেলে দিয়েছে ।  আমি শুনলাম একজন বললেন ,   ‘ সবার ধারণা ,  স্কুলে স্কুলে ল্যাপটপ এবং মাল্টিমিডিয়া প্রজেক্টর দিয়ে দিলেই সেই স্কুলে প্রচণ্ড লেখাপড়া শুরু হয়ে যাবে !  ল্যাপটপ আর মাল্টিমিডিয়ার সঙ্গে লেখাপড়ার কোনো সম্পর্ক নেই — ভালো লেখাপড়ার জন্য দরকার ভালো শিক্ষক ,  এই সহজ ব্যাপারটা কেউ বোঝে না কেন ?  ’ 
অন্য প্রফেসর হেসে বললেন ,   ‘ আমার কাছে সব ছাত্র দলবেঁধে এসে অনুরোধ করেছে আমি যেন শিক্ষকদের মাল্টিমিডিয়া প্রজেক্টর ব্যবহার করে ক্লাস নেওয়া বন্ধ করে দিই ।  ’ 
আমি দুজনের কথা শুনে একটুও অবাক হলাম না ।  আমি অন্য দুজন প্রফেসরের মতো সৌভাগ্যবান বিশ্ববিদ্যালয়ের প্রফেসর নই ।  আমাদের বিশ্ববিদ্যালয়ে তীব্র শিক্ষকসংকট ।  আমি সপ্তাহের ৪০ ঘণ্টার মধ্যে ৩৪ ঘণ্টাও ক্লাস নিয়েছি !  কিন্তু আমার কখনোই মনে হয়নি মাল্টিমিডিয়া প্রজেক্টর ব্যবহার করে ক্লাস নেওয়া যাক ।  একজন শিক্ষক যখন ক্লাসে পড়ান তখন তাঁর প্রয়োজন ব্ল্যাকবোর্ড ও চক এবং পৃথিবীর এই আদি ও অকৃত্রিম পদ্ধতির কোনো বিকল্প নেই ।  আমি যখন পড়াই তখন ছাত্রছাত্রীদের মুখের দিকে তাকিয়ে অনুমান করার চেষ্টা করি তারা আমার কথা বুঝেছে কি না ।  যদি মনে হয় বোঝেনি ,  তখন বোর্ডে আমি আরও কিছু লিখি ,  আরও ব্যাখ্যা করি ,  আরও ছবি আঁকি ।  দরকার হলে পুরোটা মুছে ফেলে আবার অন্যভাবে শুরু করি ।  মাল্টিমিডিয়া প্রজেক্টরে এগুলো কিছু করা যায় না ।  ঘরে বসে চকচকে ফন্ট ব্যবহার করে যে কথাগুলো লেখা হয় ,  ছাত্রদের দর্শক হয়ে সেগুলো দেখতে হয় ।  তাদেরও আর কিছু করার নেই ।  কিন্তু বোর্ডে আমি যখন লিখি ,  ছাত্রছাত্রীরাও সেটা তাদের খাতায় লেখে ।  মাল্টিমিডিয়া প্রজেক্টরে যেটা দেখানো হয় ,  সেটা কেউ কখনো লিখতে পারে না ।  তার কারণ ,  সেটা তাদের দেখার কথা ,  লেখার কথা নয় ।  শুধু তা - ই নয় ,  সেমিনার দেওয়ার জন্য আমি যে কয়েকবার মাল্টিমিডিয়া প্রজেক্টর ব্যবহার করেছি ,  ততবারই লক্ষ করেছি ,  আমার কথা শোনার জন্য কেউ ভুলেও আমার মুখের দিকে তাকাচ্ছে না ,  সবাই তাকিয়ে আছে স্ক্রিনের দিকে ।  পৃথিবীর যেকোনো শিক্ষক জানেন ,  ছাত্রছাত্রীদের সঙ্গে দৃষ্টি বিনিময় না করে কোনো দিন ক্লাসে পড়ানো যায় না ।  মাল্টিমিডিয়া প্রজেক্টর অত্যন্ত চমকপ্রদ একটি যন্ত্র ,  কিন্তু সবাইকে মনে রাখতে হবে ,  এটি ক্লাসে ছাত্রছাত্রী পড়ানোর যন্ত্র নয় । 
যখন ওয়ার্ল্ড কাপ খেলা চলছিল তখন ছাত্রছাত্রীদের ফাইনাল খেলা দেখানোর জন্য আমি তীব্রভাবে মাল্টিমিডিয়া প্রজেক্টরের গুরুত্ব অনুভব করেছি ।  শিক্ষাসফরের পর সেখানে তোলা ছবি দেখানোর জন্য মাল্টিমিডিয়া প্রজেক্টরের দরকার হয় ।  আলবদরের পাশবিক অত্যাচারের ওপর তৈরি একটা ভিডিও আমরা মাল্টিমিডিয়া প্রজেক্টর দিয়ে দেখেছি ।  পাট জিনোমের গবেষক ,  যুক্তরাষ্ট্রের একজন বিজ্ঞানী যখন সেমিনার দিয়েছেন তখনও তাঁর একটা মাল্টিমিডিয়া প্রজেক্টরের দরকার হয়েছিল ।  তাই বলে ছাত্রছাত্রী পড়ানোর জন্য — তাও বিশ্ববিদ্যালয় পর্যায়ের নয় ,  স্কুল পর্যায়ের ছাত্রছাত্রীদের পড়ানোর জন্য বাংলাদেশের সব স্কুলে মাল্টিমিডিয়া প্রজেক্টর  ( এবং ল্যাপটপ )  দেওয়া হবে ,  শুনেই কেন জানি আমরা চমকে উঠি ।  আমার বুঝতে একটু দেরি হয় না যে যাঁরা এ রকম সিদ্ধান্ত নিয়েছেন ,  তাঁরা তাঁদের জীবনে অনেক বড় বড় কাজ করেছেন কিন্তু নিশ্চিতভাবেই কখনো কোনো স্কুলে কোনো ছাত্রছাত্রীদের পড়াননি । 
২ . 
সেই একই সভায় বিজ্ঞান মন্ত্রণালয়ের অধীন বাংলাদেশ কম্পিউটার কাউন্সিলও জানাল তারা কী করছে ।  তাদের মুখ থেকে আমরা জানতে পারলাম তারা বাংলাদেশের এক হাজার ৮০০ স্কুলে কম্পিউটার ল্যাব তৈরি করে দিয়েছে ।  খুব বেশি কম্পিউটারের ল্যাব নয় ,  কিন্তু ল্যাব !  কাজ চলছে ,  আরও স্কুলে আরও ল্যাব তৈরি হবে ।  শুনে আমি চমৎকৃত হলাম ।  আমরা সবাই এটা করব ,  সেটা করব এ ধরনের ভবিষ্যৎ কালের ভাষায় কথা শুনে অভ্যস্ত ।  এই প্রথমবার অতীত কালের ভাষায় কথা শুনলাম ।   ‘ এক হাজার ৮০০ ল্যাব তৈরি হবে ’  নয় ,  ইতিমধ্যে  ‘ এক হাজার ৮০০ স্কুলে কম্পিউটার ল্যাব তৈরি হয়ে গেছে !  ’  এই ল্যাবগুলোতে যদি ছাত্রছাত্রীরা সময় কাটাতে পারে ,  তাহলে আমরা তার চমৎকার একটা ফল দেখতে পাব তাতে কোনো সন্দেহ নেই । 
এই সরকার দেশের মানুষের কাছে দুটো গুরুত্বপূর্ণ অঙ্গীকার করে ক্ষমতায় এসেছিল ।  একটি হচ্ছে যুদ্ধাপরাধীর বিচার ,  অন্যটি হচ্ছে ডিজিটাল বাংলাদেশ গড়ে তোলার স্বপ্ন ।  ডিজিটাল বাংলাদেশের সঙ্গে স্কুল - কলেজের ছেলেমেয়েদের তথ্যপ্রযুক্তিতে জ্ঞান অর্জনের একটা সরাসরি সম্পর্ক রয়েছে ।  সম্ভবত সে কারণেই সরকার দায়িত্ব নেওয়ার পরপরই আমরা একটা চিঠি পেয়েছিলাম ।  সেখানে আমাদের জিজ্ঞেস করা হয়েছিল ,  মাধ্যমিক পর্যায়ে তথ্যপ্রযুক্তি নাম দিয়ে ৫০ নম্বরের নতুন একটা বিষয় খুলে দিলে কেমন হয় ?  কোনো কম্পিউটারে হাত দেবে না ,  শুধু বইয়ে কম্পিউটারের কথা পড়বে ,  সে জন্য নতুন করে আরও বাড়তি ৫০ নম্বর পরীক্ষা দিতে হবে ।  আমরা তাতে রাজি হইনি ।  এর কিছুদিন পর পাঠ্য বইয়ে মুক্তিযুদ্ধসংক্রান্ত ভুল এবং বানোয়াট তথ্যগুলো সরানোর জন্য একটি কমিটি তৈরি করা হলো ,  অন্যদের সঙ্গে আমিও তার একজন সদস্য ছিলাম ।  সেই কমিটি থেকে তখন নতুন করে অনুরোধ করা হলো ,  স্কুলের ছেলেমেয়েদের যেন কম্পিউটার বা তথ্যপ্রযুক্তি নিয়ে কিছু লেখালেখি ঢুকিয়ে দেওয়া হয় ।  পাঠ্য বইগুলোতে মুক্তিযুদ্ধের গৌরবোজ্জ্বল ইতিহাস তুলে ধরার সঙ্গে সঙ্গে আমরা তথ্যপ্রযুক্তির কথাও লিখে দিয়েছিলাম ।  সদস্যদের মধ্যে আমি যেহেতু এই লাইনের মানুষ ,  তাই আমাকে আলাদাভাবে বেশ কিছু লেখা লিখতে হয়েছিল ।  মাথায় রাখতে হয়েছিল প্রত্যন্ত গ্রামের একটি ছেলে ,  যে জীবনে কখনো একটি কম্পিউটার দেখেনি ,  সে যেন এ লেখাটি পড়েই কম্পিউটার সম্পর্কে একটা ধারণা করতে পারে ।  দুধের স্বাদ ঘোলে মেটানো একটা কথা আছে ,  এটা তার থেকেও কঠিন ।  দুধের স্বাদ চুন গোলানো পানি দিয়ে মেটানোর অবস্থা । 
এর আগে আমি কখনো পাঠ্য বইয়ের জন্য কিছু লিখিনি ।  সত্যি কথা বলতে কি এ ব্যাপারটিতে সব সময়ই আমার এক ধরনের অনিচ্ছা কাজ করেছে ।  আমি জানি ,  আমাদের দেশের স্কুলে  ( এমনকি কলেজেও )  শিক্ষকেরা নিয়মিতভাবে ,  নির্দয়ভাবে ছাত্রছাত্রীদের বেত দিয়ে পেটান ।  এবং আমি মাঝেমধ্যেই কল্পনা করি ,  নিষ্ঠুর টাইপের একজন শিক্ষক ক্লাসে এসে জিজ্ঞেস করছেন ,   ‘ বলো দেখি ,  অন্য যন্ত্রের সঙ্গে কম্পিউটারের পার্থক্য কোথায় ?  ’  ছাত্রছাত্রীরা তার উত্তর দিতে পারছে না এবং শিক্ষক নির্দয়ভাবে ছাত্রছাত্রীদের পেটাচ্ছেন ।  আমার লেখার কারণে ছাত্রছাত্রীরা পিটুনি খাচ্ছে এবং আমার লেখার সঙ্গে সঙ্গে আমার প্রতিও তাদের একটা বিতৃষ্ণার জন্ম হচ্ছে ,  এ ধরনের একটা বিষয় কল্পনা করে আমি খানিকটা মানসিক যন্ত্রণায় ভুগি ।   ( এই দেশের ইংরেজি মিডিয়াম স্কুলের ছেলেমেয়েরা নাকি বাংলা পড়তে চায় না ।  তাদের বাংলায় উৎসাহী করার জন্য অনেক সময় জোর করে আমার লেখা কিশোর উপন্যাস পড়ানো হয় বলে শুনেছি ।  শুনে আতঙ্ক অনুভব করেছি ।  শখ করে পড়া আর জোর করে পড়ার মধ্যে আকাশ - পাতাল পার্থক্য !  ) 
যা - ই হোক ,  বাংলাদেশের স্কুল - কলেজের ছাত্রছাত্রীদের কম্পিউটার সম্পর্কে ধারণা দেওয়ার জন্য শুধু পাঠ্য বইয়ে তার ছবি এবং বর্ণনার ওপর আমাদের ভরসা করে থাকতে হবে না ।  তারা আসলে সত্যিকার কম্পিউটারে হাত বুলিয়ে দেখতে পাবে ,  সেটি আমার জন্য খুব আনন্দের একটা ব্যাপার ছিল ।  তার একটা কারণ আছে এবং অনেকেই সেটা নিশ্চয়ই জানেন । 
আমাদের দেশের যেসব নানা - নানি এবং দাদা - দাদি মোবাইল টেলিফোন ব্যবহার করেন ,  তাঁরা ইতিমধ্যে আবিষ্কার করেছেন মোবাইল ফোনের কোনো একটা দুর্বোধ্য ব্যাপার বোঝার সবচেয়ে সহজ উপায় হচ্ছে তাদের আট - দশ বছর নাতি কিংবা নাতনির শরণাপন্ন হওয়া ।  এই শিশুগুলো চোখের পলকে দুর্বোধ্য ফিচারের মর্মোদ্ধার করে দেয় ।  যেসব পরিবারে কম্পিউটার আছে ,  তারাও নিশ্চয়ই আবিষ্কার করেছে যে বাসার সবচেয়ে ছোট সদস্যটি সবার আগে কম্পিউটার চালানো শিখে ফেলে ।  যে শিশুটির এখনো অক্ষরজ্ঞান হয়নি ,  সেও কম্পিউটারে জটিল ফাইল সিস্টেমের মর্মোদ্ধার করতে পারে ,  মাউস ঘুরিয়ে ছবি আঁকতে পারে ।   ( কম্পিউটারে গেম খেলা আমি ভালো উদাহরণ হিসেবে বিবেচনা করি না ,  তাই তার কথা বললাম না )  ।  কাজেই যদি বাংলাদেশের স্কুলে স্কুলে ছোট ছোট কম্পিউটার ল্যাব তৈরি করে দেওয়া হয় এবং সেই স্কুল যদি পর্যায়ক্রমে তাদের ছাত্রছাত্রীদের সেই ল্যাব ব্যবহার করতে দেয় ,  আমার ধারণা ,  ধীরে ধীরে প্রত্যেক ছাত্রছাত্রীই কম্পিউটার ব্যবহার করা শিখে যাবে ।  বলা যেতে পারে ,  এটা হবে একটা যুগান্তকারী ব্যাপার । 
তবে সবাইকে মনে রাখতে হবে ,  কম্পিউটার একটা যন্ত্র এবং সেই যন্ত্রটা চালাতে বিদ্যুৎ লাগে ।  বাংলাদেশে বিদ্যুৎ এখনো সোনার হরিণ — গ্রামাঞ্চলের কথা তো ছেড়েই দিলাম ।  শুধু তা - ই নয় ,  এই যন্ত্র অন্য যেকোনো যন্ত্রের মতো মাঝেমধ্যে নষ্ট হয় এবং তখন সেটা সারাতে হয় ।  কাজেই কোনো স্কুলে কম্পিউটার ল্যাব তৈরি করার সঙ্গে সঙ্গে যদি কম্পিউটার সারানোর একটা পথ তৈরি করে দেওয়া না হয় তাহলে দেখব ,  বছরখানেকের মধ্যে বেশির ভাগই অকেজো হয়ে পড়ে আছে ।   ( তবে সৌভাগ্যের কথা ,  ডেস্কটপ কম্পিউটার সারানো সহজ ।  ল্যাপটপ কম্পিউটার সারানো অনেক খরচসাপেক্ষ ।  সে জন্য আমরা এখনো আমাদের ল্যাবে ল্যাপটপ কম্পিউটার দিতে সাহস পাই না ।  সবচেয়ে ভয়ংকর হচ্ছে ,  মাল্টিমিডিয়া প্রজেক্টর ,  তার ভেতরে প্রখর আলোর যে বাল্বটি রয়েছে ,  তার দাম ১৫ থেকে ২০ হাজার টাকা !  বাল্ব নেভানোর পর সেটাকে যদি ফ্যান ঘুরিয়ে ধীরে ধীরে ঠান্ডা না করা হয় ,  তাহলে তার ফিলামেন্ট কেটে যাওয়ার আশঙ্কা থাকে ,  তাই সেটাকে মোটামুটি সম্মান করে ব্যবহার করতে হয় !  ) 
৩ . 
আমি শিক্ষানীতি প্রণয়ন কমিটির একজন সদস্য হিসেবে কাজ করেছি ।  আমার মনে আছে ,  আমরা তথ্যপ্রযুক্তিকে শিক্ষানীতিতে খুব গুরুত্ব দিয়েছি ।  কিন্তু তার একটা বড় সমস্যা সমাধান করতে পারিনি ।  বাংলাদেশের প্রায় ৬০ হাজার স্কুলে কম্পিউটার কেমন করে পৌঁছে দেওয়া হবে ?  আমরা তাই অনুমান করে নিয়েছিলাম সত্যিকারের কম্পিউটারে হাত চালানোর আগে তারা হয়তো বইপত্রেই তার বর্ণনা পড়বে ।  কোনো বড় ধরনের হইচই না করেই বাংলাদেশ কম্পিউটার কাউন্সিল প্রায় দুই হাজার স্কুলে কম্পিউটার ল্যাব তৈরি করে দিয়েছে ,  সেটি একটি অসাধারণ ব্যাপার ।  এখন আমার কাছে মনে হচ্ছে ,  বাংলাদেশের সব স্কুলেই কম্পিউটার পৌঁছে দেওয়া হয়তো অসম্ভব কোনো ব্যাপার নয় ।  স্কুল কর্তৃপক্ষ যদি ছাত্রছাত্রীদের সেই কম্পিউটার ব্যবহার করতে দেয় ,  তাহলে আমরা কিছুদিনের মধ্যেই এই দেশের একটি তরুণ প্রজন্ম পেয়ে যাব ,  যাদের সবাই কম্পিউটার ব্যবহার করতে জানে ।  সেটি হবে একটা অবিশ্বাস্য ব্যাপার । 
আমরা সবাই মিলে আমাদের বিশ্ববিদ্যালয়ে একটা স্কুল তৈরি করেছিলাম ।  সেই স্কুলে একটা লাইব্রেরি তৈরি করা হলো ।  লাইব্রেরির সব বইয়ে বারকোড দেওয়া হলো এবং সব ছাত্রছাত্রীকে বারকোড দেওয়া আইডি কার্ড দেওয়া হলো ।  তখন বই দেওয়া - নেওয়ার ব্যাপারটি হয়ে গেল পানির মতো সহজ ।  একজন ছাত্র একটা বই নেওয়ার জন্য হাজির হলে বারকোড রিডার দিয়ে একবার তার আইডি কার্ডে ক্লিক করতে হয় ,  একবার বইয়ে ক্লিক করতে হয় ।  সঙ্গে সঙ্গেই কম্পিউটারের ডেটাবেইসে কে কবে কোন বইটি নিয়েছে সেটা লেখা হয়ে যায় ।  যেহেতু ছাত্রছাত্রীর সংখ্যা ছিল মাত্র কয়েক শ এবং বই মাত্র কয়েক হাজার ,  তাই কাজটি করা সম্ভব হয়েছিল এবং আমরা কৌতুক করে বলতাম ,  এটা হচ্ছে বাংলাদেশের প্রথম পূর্ণাঙ্গ কম্পিউটারাইজড লাইব্রেরি ।  কিন্তু আমি এই লাইব্রেরির গল্প শোনানোর জন্য বিষয়টি অবতারণা করিনি ।  আমি বিষয়টির অবতারণা করেছি অন্য কারণে ।  এই লাইব্রেরিটি চালাতো স্কুলের বাচ্চা ছেলেমেয়েরা ,  কোনো শিক্ষক তার দায়িত্বে ছিলেন না ।  ক্লাস ফোর - ফাইভের ছেলেমেয়েরা পালাক্রমে লাইব্রেরিয়ানের দায়িত্ব পালন করে কম্পিউটার এবং বারকোড রিডার দিয়ে বই ইস্যু করত ,  বই জমা নিত ,  তাদের কখনো কোনো সমস্যা হয়নি !  ছোট বাচ্চাদের সুযোগ দেওয়া হলে তারা কী করতে পারে ,  এটাই হচ্ছে তার একটা উদাহরণ ।   ( জোট সরকার ক্ষমতায় আসার পর আমাদের সবাইকে স্কুল কমিটি থেকে সরিয়ে দিল ।  তারপর আর সেই স্কুলের ধারে - কাছে যাওয়ার সুযোগ হয়নি ।  খবর পেয়েছি ,  লাইব্রেরি বন্ধ করে দেওয়া হয়েছে ,  দেয়ালে টাঙানো বড় বড় মনীষীর ছবি নামিয়ে ফেলা হয়েছে — মানুষের ছবি যে ঘরে থাকে ,  সেই ঘরে নাকি নামাজ পড়া যায় না !  )  পাঠকদের মন খারাপ করার কারণ নেই ,  স্কুলটিকে আবার দাঁড় করানো হচ্ছে । 
৪ . 
আমরা সব সময়ই কম্পিউটার - সংক্রান্ত বিষয় নিয়ে বাড়াবাড়ি করে ফেলি ।  এটি চমৎকার একটি যন্ত্র কিন্তু এটা কিন্তু মোটেও শিক্ষার বিকল্প নয় ।  কাজেই কম্পিউটার আমাদের বুঝতে হবে বাংলাদেশের প্রতিটা স্কুলের একজন শিক্ষককে ল্যাপটপ আর মাল্টিমিডিয়া প্রজেক্টর দিয়ে দিলেই লেখাপড়ার উন্নতি হতে শুরু করবে না । 
কিন্তু আমি মোটামুটি গ্যারান্টি দিয়ে বলতে পারি ,  কম্পিউটারের মতো এই চমৎকার যন্ত্রটি  ( tool )  যদি ছাত্রছাত্রীদের হাতে তুলে দেওয়া যায় ,  আমরা তার একটা ফল পাবই পাব । 
আমরা কিন্তু এর মধ্যেই সেটা দেখতে শুরু করেছি । 
এডমিন নোট :  লেখাটি প্রথম আলো ‘ তে ০২ - ০৮ - ২০১০ তারিখে প্রকাশিত




পাট - জিনোমের স্বপ্নযাত্রা 



১ . 
আমি যে টেলিফোন কলটির জন্যে অপেক্ষা করছিলাম ,  সেটি এল পড়ন্ত বিকেলে ।  ডাটাসফটের মাহবুব জামান আমাকে ফোন করে জানালেন ,  এইমাত্র প্রধানমন্ত্রী জাতীয় সংসদে পাট - জিনোমের তথ্যটি প্রকাশ করেছেন ।  অত্যন্ত সযত্নে গোপন করে রাখা তথ্যটি আমি এখন সবাইকে বলতে পারব !  আমি তিনতলা থেকে নিচে নেমে এসে আমার সহকর্মীদের জানালাম ,  বিজ্ঞানের যে কাজগুলো শুধু পৃথিবীর বড় দেশগুলো করে এসেছে ,  ঠিক সে রকম একটা কাজ বাংলাদেশ করে ফেলেছে ।  প্রায় সন্ধ্যা নেমে এসেছে ।  ছাত্রছাত্রীদের বেশির ভাগই নেই ।  অতি উৎসাহী একজন সহকর্মীর ল্যাবরেটরিতে ছাত্রছাত্রীরা তখনো ক্লাস করছে ।  আমি সেই ক্লাসরুমে ঢুকে আমার সহকর্মী আর ছাত্রছাত্রীদের তথ্যটা জানালাম ।  সদ্য বিশ্ববিদ্যালয়ে পড়তে আসা ছাত্রছাত্রীদের বিষয়টা একটু ব্যাখ্যা করতে হলো ,  গুরুত্বটা একটু বোঝাতে হলো ।  তখন তাদের আনন্দ দেখে কে !  তারা হাততালি দিয়ে বলল ,   ‘ স্যার এটা তো আমাদের সেলিব্রেট করতে হবে ।  ’ 
বাংলাদেশ যখন ক্রিকেট খেলায় বড় প্রতিপক্ষকে হারায় ,  তখন আমাদের ছাত্রছাত্রীরা  ‘ সেলিব্রেট ’  করে — তাহলে বিজ্ঞানের পৃথিবীব্যাপী প্রতিযোগিতায় আমাদের ছাত্রছাত্রীরা যদি সব দেশকে হারিয়ে দেয় ,  সেটা কেন সেলিব্রেট করা হবে না ?  তাই ঝুম বৃষ্টির মধ্যে তারা কেক কিনতে বের হয়ে গেল ।  কেক কেটে মোমবাতি জ্বালিয়ে হাততালি দিয়ে আমাদের নতুন প্রজন্ম পাট - জিনোমের সিকোয়েন্স বের করার আনন্দটুকুতে অংশ নিল ।  তাদের উৎসাহী আনন্দময় শুরু দেখে আমার বুক ভরে যায় — কত দিন থেকে আমরা আমাদের নতুন প্রজন্মকে বোঝানোর চেষ্টা করছি ,  আমরা সবকিছু পারি ,  জ্ঞান - বিজ্ঞানে আমরা পৃথিবীর যেকোনো দেশের সমকক্ষ হওয়ার ক্ষমতা রাখি — এই প্রথমবার আমরা সেটা প্রমাণ করে দেখাতে পারলাম ! 

আমার মনে হয় ,  সাধারণ মানুষের অনেকেই হয়তো বিষয়টির সঙ্গে পরিচিত নন ,  তাদের সোজা ভাষায় বোঝাতে হলে এভাবে বলা যায় :  আমাদের চারপাশের জীবন্ত জগতকে দেখলে একটু ভড়কে যাওয়ার কথা ।  চারপাশে কত বিচিত্র জীবন !  একেবারে ক্ষুদ্র ভাইরাস থেকে সুবিশাল হাতি ,  ছোট্ট ঘাস থেকে বিশাল বটগাছ ,  মাকড়সা থেকে জলহস্তি ,  ডায়েরিয়ার জীবাণু থেকে বুদ্ধিমান মানুষ — এই হিসেব কি কখনো বলে শেষ করা যাবে ?  তাদের ভেতর কি কোনো মিল খুঁজে পাওয়া সম্ভব ?  কিন্তু পৃথিবীর সবচেয়ে বিস্ময়কর ব্যাপার হচ্ছে ,  পৃথিবীর সবচেয়ে সরলতম ভাইরাস থেকে সবচেয়ে জটিলতম মানব সন্তানের মাঝে একটা গভীর মিল আছে ।  তাদের সবার গঠনের একটা নীলনকশা আছে ।  সেই নীলনকশা অনুযায়ীই কেউ পিঁপড়া আর কেউ হাতি হয়ে গড়ে ওঠে ।  কেউ লজ্জাবতী গাছ আর কেউ বটগাছ হয়ে ওঠে ।  কেউ সাপ আর কেউ জলহস্তি হয়ে গড়ে ওঠে । 
এটুকু তথ্যই হজম করা কঠিন ,  কিন্তু এর পরের অংশটুকু আরও চমকপ্রদ ।  সৃষ্টিজগতের সব প্রাণীর গড়ে ওঠার যে নীলনকশা ,  সেই নীলনকশার ভাষা একটি !  সেই ভাষাটি লেখা হয়েছে মাত্র চারটি অক্ষরে ।  বিজ্ঞানীর ভাষায় সেই চারটি অক্ষর হচ্ছে —  A ,  T ,  C এবং G মৌলিক উপাদানগুলোর আদ্যক্ষর । 
সাম্প্রতিক কালে বিজ্ঞান এবং প্রযুক্তি এমন একটা জায়গায় পৌঁছে গেছে যে মানুষ ইচ্ছা করলেই চার অক্ষরে লেখা জীবনের সেই নীলনকশাটি পড়ে ফেলতে পারে ।  চার অক্ষর দিয়ে লেখা মানুষের জীবনের সেই নীলনকশাকে আমরা বলি মানব - জিনোম ।  সব মিলিয়ে সেই জিনোম বা নীলনকশার আছে ৩০০ কোটি অক্ষর  ( বিজ্ঞানের ভাষায় বেস পেয়ার )  পাটের বেলায় তার সংখ্যা হচ্ছে প্রায় অর্ধেক ১২০ কোটি ,  এবং আমাদের দেশের বিজ্ঞানীরা সেই নীলনকশাটির পুরোটা বের করেছেন  ( বিজ্ঞানের ভাষায় সেটাকে বলা হয় পাট - জিনোমের সিকোয়েন্স বের করেছে )  । 
পাট - জিনোমের সংখ্যাটি দেখেই আমরা অনুমান করতে পারছি ,  সেটা নিশ্চয়ই একটা ভয়ংকর জটিল কাজ — সঙ্গে সঙ্গেই সবারই নিশ্চয়ই জানার কৌতূহল হয় ,  বাংলাদেশের বিজ্ঞানীরা কেন এ রকম ভয়ংকর জটিল একটা কাজে হাত দিলেন ?  পাটের জিনোম বের করে আমাদের কী লাভ ? 
২ . 
এই প্রশ্নের উত্তরটিও পাট - জিনোমের মতোই চমকপ্রদ !  পাট - জিনোম যেহেতু পাটের গঠনের নীলনকশা ,  তাই তার মধ্যে পাটের সব তথ্য সাজিয়ে রাখা আছে ।  আমাদের দেশে শীতকালে পাট হয় না ।  যে কারণে হয় না ,  সেই তথ্যটাও পাটের জিনোমের কোথাও না কোথাও আছে ।  বিজ্ঞানীরা তা খুঁজে বের করে সেটা পাল্টে দিতে পারেন — তখন দেখা যাবে ,  নতুন প্রজাতির একটা পাট চলে এসেছে ,  যেটা কনকনে শীতেও লকলক করে বেড়ে উঠছে ।  কাজেই বিজ্ঞানীরা চাইলে ঠান্ডাপানির পাট ,  লোনাপানির পাট ,  কম পানির পাট ,  কাপড় বুননের পাট ,  তুলার মতো পাট ,  শক্ত পাট ,  নরম পাট ,  পোকানিরোধক পাট ,  ঔষধি পাট ,  সুস্বাস্থ্য পাট ,  লম্বা পাট ,  খাটো পাট ,  এমনকি রঙিন পাট পর্যন্ত তৈরি করতে পারবেন !  পাট - জিনোম বের করে সবচেয়ে বড় কাজটি হয়ে গেছে — এখন বাকিটুকু শুধু সময়ের ব্যাপার । 
পাট - জিনোম বের করার এই অসাধারণ কাজটি বাংলাদেশ করে ফেলেছে ,  অন্যদের কথা জানি না ,  সে কারণে গর্বে এবং অহংকারে আমার মাটিতে পা পড়ছে না ।  যে মানুষটি না হলে সেটা হতো না ,  তিনি হচ্ছেন মাকসুদুল আলম ।  তাঁর বাবা মুক্তিযুদ্ধে শহীদ হয়েছেন ,  যুদ্ধোত্তর বাংলাদেশে আট ভাইবোনের সংসারটিকে বুকে আগলে রক্ষা করেছিলেন তাঁর মা — সেই জীবনে কী পরিমাণ কষ্ট হয়েছে — ছেলেরা কতবার লেখাপড়া ছেড়ে দিয়ে কোনো একটা কাজ শুরু করে দেওয়ার পরিকল্পনা করেছিল ,  সেই গল্প শুনেছি আমি মাকসুদুল আলমের বড় ভাই মেজর জেনারেল মঞ্জুরুল আলমের কাছে ।   ( আমাদের দেশে তথ্যপ্রযুক্তির নানা ক্ষেত্রে নেতৃত্ব দেওয়ার মানুষের খুব অভাব ,  বিটিআরসির সাবেক প্রধান এই মানুষটিকে সরকার কেন ব্যবহার করল না ,  সেটি আমার কাছে একটি রহস্য ।  )  বিজ্ঞানী মাকসুদুল আলম দেশের বাইরে থাকেন ।  একটির পর একটি জিনোম বের করে পৃথিবীবিখ্যাত হয়েছেন ।  যে দেশের জন্য বাবা বুকের রক্ত দিয়েছেন ,  সেই দেশের জন্য গভীর মমতা — বাংলাদেশের অর্থনীতিকে পাল্টে দিতে পারে সে রকম একটা বিষয় হচ্ছে পাট ।  সেই পাটের জিনোম বাংলাদেশ থেকে বের করা হোক ,  সেটি তাঁর বহুদিনের স্বপ্ন ।  স্বপ্নটা শুরু করতে মাত্র পাঁচ কোটি টাকা লাগবে ,  কিন্তু সেই টাকার জোগান দেওয়া যাচ্ছে না ।  সবচেয়ে ভয়ের কথা ,  যদি এর আগে অন্য কোনো দেশ এটা বের করে ফেলে ,  তাহলে মেধাস্বত্ব হয়ে যাবে সেই দেশটির — আমরা আর সেটি ফিরে পাব না ।  মাকসুদুল আলমের স্বপ্নের সঙ্গে যোগ দিয়েছেন এই দেশের কিছু মানুষ ।  তাঁদের মধ্যে আছেন মুক্তিযোদ্ধা মাহবুব জামান ,  যিনি বহুদিন থেকে তথ্যপ্রযুক্তির জগতে কাজ করে যাচ্ছেন ,  চট্টগ্রাম কাস্টমসকে কম্পিউটারায়ন করে সবার দৃষ্টি আকর্ষণ করেছেন ।  আছেন অধ্যাপক হাসিনা খান ,  ঢাকা বিশ্ববিদ্যালয়ের বায়োকেমেস্ট্রি বিভাগের বিভাগীয় প্রধান ,  যিনি পায়ের নখ থেকে মাথার চুলের ডগা পর্যন্ত গবেষক ।  আছেন আমাদের মুনির হাসান ,  অসংখ্য পরিচয়ের একটি হচ্ছে ,  যিনি গণিত অলিম্পিয়াড কমিটির সেক্রেটারি এবং এ রকম আরও অনেকে ।  দেশের বাইরে থেকে আছেন জিনবিজ্ঞানী আবেদ চৌধুরী ।  এই মানুষগুলো গবেষণা শুরু করার জন্য আক্ষরিক অর্থে দ্বারে দ্বারে ঘুরেছেন ।  পত্রপত্রিকায় লেখালেখি করেছেন — তাঁদের সেই গল্পগুলো শোনার মতো ।  আমাদের দেশের বিজ্ঞানের ধারক - বাহকদের কথা শুনে রাগে - দুঃখে - ক্ষোভে এই মানুষদের চোখে আক্ষরিক অর্থেই কখনো কখনো পানি চলে এসেছে ।  তবু তাঁরা হাল ছাড়েননি । 
পুরো বিষয়ের মোড় ঘুরে গেল যখন এটি আমাদের কৃষিমন্ত্রী মতিয়া চৌধুরীর নজরে নিয়ে আসা গেল ।  পাট - জিনোম গবেষণার টাকা জোগাড় হয়ে গেল এবং কাজ শুরু হয়ে গেল গোপনে ।   ( আমরা সবাই জানি ,  আমাদের কৃষিমন্ত্রী মতিয়া চৌধুরী কোনো রকম প্রশংসা বা প্রচারে বিশ্বাস করেন না — নীরবে কাজ করে যান ।  তাই আমি খুব ভয়ে ভয়ে তাঁর নামটি উচ্চারণ করছি ।  আমার সঙ্গে দেখা হলে সে জন্য আমার কপালে খানিকটা দুঃখ থাকতে পারে জেনেও !  ) 
পৃথিবীর বড় বড় দেশের সঙ্গে প্রতিযোগিতা ,  খবর পেলে কোটি কোটি ডলার খরচ করে রাতারাতি জিনোম বের করে মেধাস্বত্ব্ব কিনে নেবে ,  তাই পুরো ব্যাপারে চরম একটা গোপনীয়তা ।  আমাদের দেশের বিজ্ঞানী আর তথ্যপ্রযুক্তিবিদেরা মিলে কাজ শুরু করলেন এ বছরের জানুয়ারির দিকে — জুন মাসের মধ্যে কাজ শেষ !  ব্যাপারটা সম্ভব হয়েছে নানা কারণে — বড় একটা প্রশংসা প্রাপ্য অধ্যাপক হাসিনা খানের ,  কয়েক বছর আগে থেকে তিনি একটা পাটগাছকে আলাদা করে তার বীজ থেকে জিনোম বের করার প্রয়োজনীয় মাল - মসলা প্রস্তুত করে যাচ্ছেন ।  বিজ্ঞানী মাকসুদুল আলমের পৃথিবীব্যাপী যোগাযোগ রয়েছে ,  কোন কাজটি কোন প্রতিষ্ঠান থেকে করিয়ে আনতে হবে তার নিখুঁত পরিকল্পনা করলেন ।  ডাটা সফটের অফিসের ছোট একটা বদ্ধ ঘরে কম্পিউটারের সামনে বসেছেন এই দেশের সেরা কিছু বিজ্ঞানী আর তথ্যপ্রযুক্তিবিদ ।  সবার মধ্যে একটা মিল — তাঁরা সবাই তরুণ ।  দেশের জন্য সবার গভীর মমতা ।  আমার মাঝেমধ্যে তাঁদের দেখার সুযোগ হয়েছে ।  বিজ্ঞানী মাকসুদুল আলম আমাকে একবার বললেন ,   ‘ আপনি এই ছেলেমেয়েদের উৎসাহ দিয়ে কিছু বলে যান ।  ’  আমি হেসে ফেলেছিলাম ,  বলেছিলাম ,   ‘ আমি তাঁদের কী উৎসাহ দেব ?  আমি এখানে আসি তাঁদের দেখে উৎসাহ পাওয়ার জন্য !  ’  এই বিজ্ঞানী এবং তথ্যপ্রযুক্তিবিদ ছাড়াও বাংলাদেশ পাট গবেষণা ইনস্টিটিউটের বিজ্ঞানীরাও ছিলেন — সবাই মিলে একটা অসাধারণ টিম — যাঁরা এই অসাধারণ কাজটি শেষ করেছেন । 
৩ . 
পাট - জিনোমের রহস্য বের করা হয়েছে — দেশের প্রধানমন্ত্রী থেকে শুরু করে আমাদের বিশ্ববিদ্যালয়ের সবচেয়ে নবীন ছাত্র বা ছাত্রীটিও খুশি — আমিও খুশি !  আমার খুশি হওয়ার অনেকগুলো কারণ রয়েছে — কিছু কারণ সবাই অনুমান করতে পারবেন ।  জিনোম বের করার ক্ষমতা রাখে ,  সে রকম হাতেগোনা কয়েকটি দেশের সঙ্গে বাংলাদেশও এক কাতারে এসে দাঁড়িয়েছে ।  এই অসাধারণ কাজটি করা হয়েছে সরকারি - বেসরকারি দেশীয় এবং দেশের বাইরের কিছু প্রতিষ্ঠানের যুক্ত প্রচেষ্টায় ।  সবাই মিলে কাজ করে যে ম্যাজিক করে ফেলা যায় ,  সেটি প্রমাণিত হয়েছে ।  পাট - জিনোমের মেধাস্বত্ব হবে বাংলাদেশের ,  পৃথিবীর বড় কোনো দেশ আমাদের সম্পদ নিয়ে আমাদের ব্ল্যাকমেইল করতে পারবে না ! 
এসব কারণ ছাড়াও আমার খুশি হওয়ার অন্য একটি কারণ আছে — সেটি আমাদের নতুন প্রজন্ম নিয়ে ।  তারা মুখস্থ করে ,  প্রাইভেট পড়ে ,  কোচিং থেকে কোচিংয়ে ছুটে ছুটে ক্লান্ত হয়ে যায় ।  কেউ কেউ কখনো কখনো বিজ্ঞানী হওয়ার স্বপ্ন দেখে ।  তখন তাদের অভিভাবকেরা ধমক দিয়ে তাদের স্বপ্নকে ছিন্ন ভিন্ন করে দেন ।  তাদের বলেন ,  বিজ্ঞানী হওয়ার স্বপ্ন দেখা যাবে না ।  যে বিষয় পড়লে চাকরি পাওয়া যাবে ,  সে বিষয়টিই পড়তে হবে ।  আমাদের দেশের ছেলেমেয়েদের তখন সেই স্বপ্নকে বাক্সবন্দী করে রেখে রসকষহীন ,  আনন্দহীন মোটা মোটা বই মুখস্থ করতে হয় । 
আমরা প্রথমবার একটা সুযোগ পেয়েছি এই দেশের ছেলেমেয়েদের বলার জন্য যে তাদের স্বপ্নকে বাক্সবন্দী করে রাখতে হবে না ।  তারা স্বপ্ন দেখতে পারবে ,  এই দেশে তারা বিজ্ঞানী হতে পারবে ।  পাট - জিনোম বের করার এই প্রজেক্টটির নাম তাই দেওয়া হয়েছিল  ‘ স্বপ্নযাত্রা ’  !  সেই স্বপ্নযাত্রা শুরু হয়েছে ,  সেই যাত্রা এখন আর কেউ ঠেকাতে পারবে না । 
আমি জানি ,  এই যাত্রা খুব কঠিন ।  এই দেশে ধারণা করা হয় ,  শিল্প অনুৎপাদনশীল খাত ।  এই দেশে শিক্ষকেরা হচ্ছেন তৃতীয় শ্রেণীর কর্মকর্তা ,  এই দেশের বিশ্ববিদ্যালয়ে গবেষণা করার জন্য কানাকড়ি দেওয়া হয় না ।  এই দেশে বিশ্ববিদ্যালয়কে টিটকারি করার জন্য  ‘ বিশ্ববিদ্যা - লয় ’  নামে নতুন নতুন শব্দ আবিষ্কার করা হয় ,  কিন্তু তার পরও আমি জানি ,  এই দেশের অসংখ্য শিক্ষক - গবেষক - ছাত্রছাত্রী বুকের মধ্যে স্বপ্ন পুষে নিঃশব্দে সামনে এগিয়ে যাচ্ছেন । 
পাট - জিনোমের যে স্বপ্নযাত্রা শুরু হয়েছে ,  সেই যাত্রার লক্ষ্য অনেক দূর ,  সেখানে পৌঁছাতে হবে । 
বুড়ো মানুষেরা ইতস্তত করবে ,  পিছিয়ে নিতে চাইবে ,  কিন্তু তরুণ প্রজন্ম নিশ্চয়ই সবাইকে টেনে নিয়ে যাবে ,  আমার সেই বিশ্বাস আছে ।  ’ 
এডমিন নোট :  লেখাটি প্রথম আলো ‘ তে ১৮ - ০৬ - ২০১০ তারিখে প্রকাশিত




বাংলাদেশ হবে পৃথিবীর আস্তাকুঁড় ?  



জাহাজভাঙা  ‘ শিল্প ’  নিয়ে আমরা সবাই ভাসা ভাসাভাবে নানা কথা শুনেছি ।  আমি মোটামুটিভাবে গ্যারান্টি দিয়ে বলতে পারি ,  পত্রপত্রিকা হোক ,  রেডিও - টেলিভিশন হোক ,  কোথাও কেউ এই  ‘ শিল্প ’ টি নিয়ে একটা ভালো কথাও শোনেননি ।  অবস্থা কতটুকু খারাপ সেটা বুঝতে হলে জায়গাটি নিজের চোখে দেখতে হয়  ( এ বছরের জলাবদ্ধতার কথা আমি জানতাম ,  আমার কাছে সেটা ছিল একটা তথ্য ,  কিন্তু যখন নিজের চোখে গিয়ে দেখেছি তখন সেটা হয়ে গিয়েছিল অন্য ব্যাপার )  ।  আমি সীতাকুণ্ডে গিয়ে জাহাজভাঙার  ‘ শিল্প ’ টি দেখিনি ।  তাই আমার কাছেও সেটা ছিল শুধু তথ্য ।  কিন্তু গত সপ্তাহে টেলিভিশনে আয়রন - ইটার বা লোহাখোর নামে একটা ডকুমেন্টারি ছবি দেখিয়েছে ।  ছবিটি এত গভীর মমতা নিয়ে তৈরি করা হয়েছে যে আমি প্রথমবার সীতাকুণ্ডের জাহাজভাঙা  ‘ শিল্প ’  নামের নরকটিকে অনুভব করতে পেরেছি ।  আমার খুব ইচ্ছে ,  আমার দেশের সব মানুষ এ ছবিটি দেখুক ,  তাহলে তারা অনুভব করতে পারবে এ দেশের মাটিতে কী ঘটছে । 
লোহাখোর ছবিটি কোনো প্রচারণা নয় ,  এ ছবিতে যেটুকু সময় শ্রমিকদের দেখানো হয়েছে তার সমান পরিমাণ সময় এ শিল্পের মালিক আর কন্ট্রাক্টরদের দেখানো হয়েছে ।  তাঁরা অকপটে নিজেদের কথা বলেছেন ।  শ্রমিকেরা তাঁদের দুঃখ - কষ্ট নিয়ে অভিযোগ করেননি ,  তাঁদের দৈনন্দিন কাজ করে গেছেন ,  হাসি - তামাশা করেছেন ।  তার পরও আমরা দেখেছি ,  খালি পায়ে ধারালো ধাতব আবর্জনার ভেতর দিয়ে তাঁরা ভারী বোঝা টেনে নিয়ে যাচ্ছেন ।  আমরা দেখেছি ,  বিস্ফোরণের মাঝে আটকা পড়ছেন ,  আহত শ্রমিককে টেনে নিয়ে যাচ্ছেন ,  শ্রমিকদের সেই কষ্টের জীবনেও তাঁরা কিন্তু স্বপ্ন দেখেন ।  কেমন করে হাঁস পালন করে জীবনকে পাল্টে ফেলবেন ,  সেটা নিয়ে তাঁদের দীর্ঘ আলোচনা হয় ।  ভারী লোহার কেব্ল ঘাড়ে নিয়ে টানতে টানতে তাঁদের কেউ একজন সুরেলা গলায় গান গেয়ে ওঠেন ।  আমাদের চোখে পানি এসে যায় যখন দেখি দীর্ঘ সময় কাজ করেও তাঁরা মজুরি পান না এবং রিক্ত হাতে দেশে আপনজনের কাছে ফিরে এসে শিশুসন্তানটিকে বুকে চেপে ধরে হাউমাউ করে কাঁদতে থাকেন । 

লোহাখোর ছবিটি কিন্তু মানুষের ব্যর্থতার ছবি নয় ,  দুর্বৃত্তদের নিষ্ঠুরতার ছবিও নয় ।  এটি হচ্ছে মানুষের সংগ্রামের ছবি ,  স্বপ্ন দেখার ছবি ।  কেব্ল টেনে যায় ঘাড়ে দগদগে ঘা ,  মজুরি না পেয়ে যে শূন্য হাতে ফিরে এসেছে ,  খেতে কোদাল চালাতে চালাতেও সে কিন্তু ভবিষ্যতের স্বপ্ন দেখে ,  এ দেশের মাটিতে মাথা তুলে বেঁচে থাকার স্বপ্ন দেখে । 
আমার খুব ইচ্ছে ,  এ দেশের সব চ্যানেলে লোহাখোর ছবিটি দেখানো হোক ,  দেশের সব মানুষ এ ছবিটি দেখুক । 
২ . 
জাহাজভাঙা  ‘ শিল্পে ’  কী ঘটছে জানার জন্য চোখ - কান খোলা রাখার কিছুদিনের মধ্যে আমি অবিশ্বাস্য কিছু তথ্য পেয়ে যাই ।  পাঠকেরা হয়তো লক্ষ করে থাকবেন ,  আমি প্রত্যেকবার জাহাজভাঙা  ‘ শিল্প ’  কথাটা লেখার সময়  ‘ শিল্প ’  কথাটাকে কোটেশনের মাঝে রেখেছি ,  কারণ এটা আসলে শিল্প নয় ।  একটা শিল্প গড়ে উঠতে হলে তাকে পরিবেশগত ছাড়পত্র নিতে হয় ,  বাংলাদেশের জাহাজভাঙা  ‘ শিল্প ’ গুলোর কোনোটিরই সেই ছাড়পত্র নেই । 
যেসব ক্ষমতাবান মানুষ এই জাহাজভাঙা  ‘ শিল্প ’  নিয়ন্ত্রণ করেন ,  তাঁদের জন্য চাপ দিয়ে কিংবা টান দিয়ে একটা ছাড়পত্র বের করে আনা কোনো ব্যাপারই না ,  তার পরও তাঁরা পারছেন না ।  কারণ একটা ইয়ার্ডকে ছাড়পত্র দিতে হলে একটা ইয়ার্ড থাকতে হয় ,  কারও কোনো ইয়ার্ড নেই — খোলা সমুদ্রতীরে জাহাজ ভাঙা হয় ।  ছাড়পত্র দেবে কেমন করে ?  শ্রমিকেরা সেখানে কী ধরনের অমানবিক মধ্যযুগীয় অবস্থায় কাজ করেন ,  তার কথা আপাতত না হয় ছেড়েই দিলাম । 
দেশের আইন ,  নিয়মনীতির তোয়াক্কা না করে কেউ যদি টাকা কামাই করতে শুরু করে দেয় ,  তাহলে সেটাকে কি শিল্প বলা যায় ?  তাহলে মলম পার্টি কেন শিল্প নয় ?  কালা জাহাঙ্গীর ,  ধলা জাহাঙ্গীরদের চাঁদাবাজি কেন শিল্প নয় ?  ফেনসিডিলের ব্যবসা কেন শিল্প নয় ? 
৩ . 
জাহাজভাঙা  ‘ শিল্প ’  - এর সঙ্গে সম্পর্ক আছে এ রকম কোনো মানুষ যদি এ লেখাটি পড়তেন ,  তাহলে তাঁদের এখন খুব গরম হয়ে ওঠার কথা ,  তাঁদের বলার কথা ,   ‘ যত বড় মুখ নয় ,  তত বড় কথা !  আমাদের সঙ্গে মলম পার্টির তুলনা ?  আমরা দেশের উন্নয়নের সঙ্গে সরাসরি জড়িত ।  একটা দেশকে উন্নত করতে হলে সবার আগে প্রয়োজন লোহা ,  দেশের লোহার প্রয়োজনের শতকরা ৮০ থেকে ৯০ ভাগ আসে ভাঙা জাহাজ থেকে ।  শুধু কি তাই ?  জাহাজ ভাঙার কাজে একজন নয় ,  দুজন নয় ,  দেড় লাখ শ্রমিক সরাসরি জড়িত !  আমাদের কথা বিশ্বাস না করলে মার্চ মাসের ৮ তারিখে জাতীয় সংসদে দেওয়া নৌপরিবহনমন্ত্রীর বক্তব্যটা একবার পড়ে দেখেন !  ’ 
নৌপরিবহনমন্ত্রীর বক্তব্যটা চমকপ্রদ ,  আমি সেটা খুঁটিয়ে খুঁটিয়ে পড়েছি ।  শ্রমিকদের জন্য কী চমত্কার বেতন এবং স্বাস্থ্যসেবার ব্যবস্থা আছে তার বর্ণনাটা রসিকতার মতো মনে হয় ।  প্রায় ৩০ বছরের পুরোনো জাহাজের পরিত্যক্ত জেনারেটর দেশের বিদ্যুত্ ঘাটতি পূরণ করে এ রকম হাস্যকর যুক্তিও আছে ।  সবচেয়ে গুরুত্বপূর্ণ হচ্ছে ,  জাহাজভাঙার সঙ্গে নিয়োজিত শ্রমিকদের সংখ্যা ,  জাতীয় সংসদে দাঁড়িয়ে তিনি বলেছেন ,  দেড় লাখ শ্রমিক সরাসরি সেখানে কাজ করে ।  মজার কথা হচ্ছে ,  এর মাত্র ১২ দিন পর শ্রম ও কর্মসংস্থান মন্ত্রণালয়ের স্থায়ী কমিটিতে জানানো হয়েছে ,  জাহাজ ভাঙার কাজে মোট শ্রমিকের সংখ্যা মাত্র ১৯ হাজারের মতো  ( সঠিক সংখ্যা ১৮ হাজার ৮৮৮ )  ।  শুধু তা - ই নয় ,  এই ১৯ হাজারের মাঝে মাত্র সাড়ে তিন হাজার  ( সঠিক সংখ্যা তিন হাজার ৫৪৩ )  হচ্ছে স্থায়ী শ্রমিক ।  অন্য সবাই অস্থায়ী এবং তাদের মাঝে শিশুশ্রমিকও আছে ।  শুধু তা - ই নয় ,  ওই কমিটি শ্রমিকদের চমত্কার জীবন কিংবা স্বাস্থ্যসেবার কথা বলেনি ।  তারা বলেছে ,   ‘ এ শিল্পে শ্রমিকদের নিয়োগপত্র ,  পরিচয়পত্র নেই বললেই চলে ।  তা ছাড়া শ্রমিকদের স্বাস্থ্য ও নিরাপত্তার ব্যবস্থা খুবই নাজুক ।  প্রায়ই দুর্ঘটনায় পতিত হয়ে শ্রমিক মারা যায় ।  ’ 
তাহলে কে সত্য কথা বলছেন ?  নৌপরিবহনমন্ত্রী নাকি শ্রম ও কর্মসংস্থান মন্ত্রণালয় - সম্পর্কিত স্থায়ী কমিটি ?  সেটা বোঝার জন্য রকেট সায়েন্টিস্ট হতে হয় না ।  আমার কমন সেন্স দিয়েই বুঝতে পারি ।  আমাদের অভুক্ত ,  শীর্ণ - দুঃখী শ্রমিকেরা বিশাল বিশাল জাহাজ ভেঙে টুকরো টুকরো করেন দুই মাসের ভেতর ।  ভাঙার জন্য প্রতি মাসে গড়ে ১০ থেকে ২০টা করে জাহাজ আসে — সব যদি একই সঙ্গে ভাঙা শুরু হয় ,  স্ক্যাপগুলো পাঠানোর জন্য ট্রাকে বোঝাই করা হয় ,  তাহলেও প্রতি জাহাজে কয়েক শ মানুষের বেশি লাগার কথা নয় ।  কাজেই মোট শ্রমিকের সংখ্যা শ্রম ও কর্মসংস্থান মন্ত্রণালয়ের কথা অনুযায়ী কয়েক হাজার হওয়ার কথা ,  নৌপরিবহনমন্ত্রীর কথা অনুযায়ী লক্ষাধিক হওয়ার কথা নয় ।  মনে হয় সংখ্যাটা লিখতে গিয়ে একটা শূন্য বেশি পড়ে গেছে । 
আমি অনেক জায়গাতেই কথা বলে দেখেছি ,  তাদের ধারণা ,  আমাদের দেশের লোহার ৮০ থেকে ৯০ ভাগ আসে ভাঙা জাহাজ থেকে ।  তাঁরা এ ধারণাটা কোথা থেকে পেয়েছেন ,  আমি জানি না ।  একবার লোহার দাম অস্বাভাবিক হারে বেড়ে যাওয়ার কারণে পত্রপত্রিকায়  ‘ ব্যবসায়ীদের কারসাজি ’  হিসেবে লেখালেখি শুরু হলে বাংলাদেশ শিপ ব্রেকার্স অ্যাসোসিয়েশন তখন পত্রিকায় বিজ্ঞাপন দিয়ে  ‘ প্রকৃত তথ্য ’  ছাপিয়েছিল ।  ২০০৮ সালের ৩১ জানুয়ারি প্রথম আলোতে ছাপা হওয়া সেই বিজ্ঞাপনটি আমার কাছে আছে ।  সেখানে লেখা আছে ,   ‘ বাংলাদেশে প্রতিবছর ২৫ - ৩০ লাখ টন লৌহার চাহিদা সচরাচর বিদ্যমান ’   ( লোহাকে তাঁরা কেন লৌহা বলেন আমি জানি না )  ।  সেই একই বিজ্ঞাপনে অন্য জায়গায় লেখা আছে ,   ‘ অন্যদিকে পুরাতন জাহাজ হতে প্রাপ্ত লৌহার জোগানের পরিমাণ সাত - আট লাখ টনের মতো ।  পরিসংখ্যান অনুযায়ী দেখা যায় ,  শিপ ব্রেকিং খাত হতে দেশের চাহিদার মাত্র ২৫ হতে ৩০ শতাংশের জোগানদাতা ।  ’ 
যাঁরা জাহাজ ভেঙে দেশে লোহার জোগান দেন তাঁরা নিজেরাই বলছেন ,  দেশের মোট লোহার মাত্র ২৫ - ৩০ শতাংশ তাঁরা দিচ্ছেন ,  তাহলে অন্যরা কেন এটাকে ৮০ থেকে ৯০ শতাংশ দাবি করছেন ?  বিজ্ঞাপনটি ২০০৮ সালের ,  এরপর দুই বছর পার হয়েছে ,  কিন্তু সে কারণে এ সংখ্যাটির আকাশ - পাতাল পরিবর্তন হওয়ার কথা নয় ।  যে বিষয়টি গুরুত্বপূর্ণ ,  যেটা এই দেশের সবার জানা উচিত ,  জাহাজ ভেঙে এ দেশের প্রয়োজনের মাত্র চার ভাগের এক ভাগ লোহা আসে !  তার থেকে বেশি নয় ,  দেশ এই প্রক্রিয়ার ওপর মোটেও নির্ভর করে নেই । 
পৃথিবীর বেশির ভাগ দেশ কিন্তু তাদের প্রয়োজনের এক গ্রাম লোহাও জাহাজ ভেঙে তৈরি করে না ।  ১৯৫টি দেশের মাত্র ১৪টি দেশের নিজের লোহা আছে ,  অন্য সবাইকে বাইরে থেকে লোহা আনতে হয় ।  মাত্র পাঁচটি দেশ লোহার জন্য জাহাজ ভাঙে — তারা হচ্ছে চীন ,  তুরস্ক ,  বাংলাদেশ ,  গুজরাট আর পাকিস্তান ।   ( কেউ কি লক্ষ করেছেন ,  আমি ভারত না লিখে গুজরাট লিখেছি ?  কারণ ভারতের অন্য কোনো রাজ্যে এই ভয়ংকর অমানবিক কাজ করা সম্ভব নয় ।  গুজরাটে আইনশৃঙ্খলা বলে বিশেষ কিছু নেই ।  প্রয়োজনে তারা মানুষকে পুড়িয়ে ফেলে ,  কেউ উচ্চবাচ্য করে না ।  তাই জাহাজভাঙার এই ভয়ানক কাজটা শুধু গুজরাটেই করা সম্ভব ।  )  চীনকেও হিসাবের বাইরে রাখা যায় ,  কারণ তারা ভারী যন্ত্রপাতি আর প্রযুক্তি ব্যবহার করে জাহাজ ভাঙে ।  তাদের প্রক্রিয়াটাকে সত্যিকার একটা শিল্পই বলা যায় ।  তুরস্ক তাদের জাহাজভাঙা খুব কমিয়ে এনেছে ।  কাজেই বাকি থাকল বাংলাদেশ ,  গুজরাট আর পাকিস্তান ।  বাংলাদেশের অবস্থা কি এতই খারাপ যে আমাকে গুজরাট আর পাকিস্তানের সঙ্গে তুলনা করে গৌরব পেতে হবে ? 
শ্রীলঙ্কাকে জাহাজভাঙার প্রস্তাব দেওয়া হয়েছিল ,  তারা রাজি হয়নি ।  থাইল্যান্ড আইন করে জাহাজ ভাঙা বন্ধ করেছে ।  পৃথিবীর অন্য কোনো দেশ এই ভয়ংকর অমানবিক এবং মান - মর্যাদাহীন কাজ করতে রাজি নয় ।  তার মানে অর্থনৈতিকভাবে বাংলাদেশ থেকে দুর্বল দেশ আছে ,  সবল দেশও আছে ।  পৃথিবীর সব দেশ যদি জাহাজ না ভেঙে নিজের দেশ উন্নয়ন করতে পারে ,  তাহলে আমরা কেন পারব না ? 
ইচ্ছে করলে ব্যাপারটাকে আরও খুঁটিয়ে দেখা যায় ।  কেউ যদি জাহাজ ভেঙে সেখান থেকে কাঁচামাল বের করে লোহা তৈরি করতে না চায় ,  তাহলে তাদের বাইরে থেকে লোহার  ‘ বিলেট ’  আমদানি করে সেটাকে স্টিল মিলে ব্যবহার করে লোহার রড ইত্যাদি তৈরি করতে হয় ,  তাতে খরচ পড়ে প্রতি মেট্রিক টনে ৬০০ ডলারের মতো ।  বাংলাদেশের প্রয়োজনের তিন - চতুর্থাংশ লোহাই কিন্তু এভাবে তৈরি হয় ,  বাকি এক - চতুর্থাংশ লোহা তৈরি হয় জাহাজ ভেঙে এবং দাম প্রতি মেট্রিক টনে মাত্র ১০০ ডলার  ( সাত হাজার টাকা )  কম । 
কিন্তু বাজারে প্রতি মেট্রিক টনে সাত হাজার টাকা বাঁচানোর জন্য আমরা কত টাকা ক্ষতি করেছি তার হিসাব কে দেবে ?  সীতাকুণ্ডের সমুদ্রতটে পরিবেশের যে দূষণ হয়েছে ,  তার আর্থিক মূল্য কত ?  ২১ প্রজাতির মাছ বিলুপ্ত হয়ে গেছে ।  এমন কোনো বিষাক্ত দ্রব্য নেই ,  যেটা সেই এলাকার পানিতে পাওয়া যায় না ।  জাহাজ ভাঙার জন্য সীতাকুণ্ডে রাতের আঁধারে যে হাজার হাজার গাছ কেটে ফেলা হয়েছে ,  তার হিসাব কে দেবে ?  সরকারি হিসাবেই দুই বছরে ৩৮ জন শ্রমিক মারা গেছেন ,  তাঁদের প্রাণের মূল্য কত ?   ( প্রকৃত সংখ্যা নাকি আরও অনেক বেশি ।  )  যে কিশোর এবং তরুণেরা সারা জীবনের জন্য পঙ্গু হয়ে গেছে ,  তাদের খরচ কে দেবে ?  গুজরাটে জাহাজ ভাঙার কাজে যে শ্রমিকেরা আছেন ,  তাঁদের ১৬ শতাংশ এসবেস্টসের কারণে ক্যানসারে ভুগছেন ।  আমাদের দেশের পরিসংখ্যান কার কাছে আছে ?  এই মুূহূর্তে আমি একটা ছবির দিকে তাকিয়ে আছি ,  যেখানে দেখা যাচ্ছে ,  একজন মহিলা চালুনি দিয়ে এসবেস্টসের গুঁড়ো আলাদা করছেন ।  তাঁকে কি কেউ বলেছে ,  তাঁকে নিশ্চিত মৃত্যুকে আলিঙ্গন করতে বলা হয়েছে ?  শুধু কি এসবেস্টস ?  পুরোনো জাহাজে আরও কত রকম বিষাক্ত বর্জ্য আছে ,  সবাই কি সেটা জানে ?  সব রকম সুযোগ - সুবিধা ,  ভারী যন্ত্রপাতি থাকার পরও ইউরোপের বড় দেশগুলো তাদের পুরোনো জাহাজ নিজেরা না ভেঙে কেন আমাদের মতো দেশে পাঠিয়ে দেয় ?  তারা তাদের পরিবেশ নষ্ট করার মতো ঝুঁকি নিতে সাহস পায় না ,  তাই তার মূল্য দিতে হবে আমাদের ? 
প্রতি মেট্রিক টন লোহায় ১০০ ডলার বাঁচাতে গিয়ে আমরা কত বড় মূল্য দিচ্ছি কে এই হিসাব দেবে ?  এ দেশের মানুষের পাশে দাঁড়ানোর জন্য কি কেউ নেই ? 
৪ . 
সত্যি কথা বলতে কি ,  এ দেশে পরিবেশ আর আত্মমর্যাদা রক্ষা করার জন্য কিন্তু অনেকেই আছেন ।  পরিবেশবাদী সংগঠনগুলো জাহাজভাঙা  ‘ শিল্প ’  - এর ক্ষতিকর রূপটা সবার সামনে তুলে ধরার জন্য কাজ করে যাচ্ছেন ।  পত্রপত্রিকায় লেখালেখি হচ্ছে ,  খবর বের হচ্ছে ,  সম্পাদকীয় ছাপা হচ্ছে ।  আমার ধারণা ,  সবচেয়ে বড় প্রাতিষ্ঠানিক সাহায্যটা এসেছে সুপ্রিম কোর্ট থেকে ।  একটা রিট মামলার রায়ে তাঁরা খুব পরিষ্কার করে পুনর্ব্যক্ত করেছেন ,  যে জাহাজ ভাঙার জন্য ঠিক করা হয় সেটা হচ্ছে বর্জ্য :   ( আন্তর্জাতিক আইনকানুনেও সেভাবে বলা আছে ,  ভেঙে ফেলার জন্য পরিত্যক্ত জাহাজ হচ্ছে বর্জ্য — সোজা কথায় আবর্জনা ।  )  সুপ্রিম কোর্টের সম্মানিত বিচারপতিরা দেশের পরিবেশ আর শ্রমিকদের নিরাপত্তার কথা ভেবে খুব সুন্দর করে বলে দিয়েছেন ,  আন্তর্জাতিক নিয়মকানুন মেনে ভেঙে ফেলার জাহাজগুলোকে সব রকম বিষাক্ত পদার্থ থেকে পরিষ্কার করে রীতিমতো পরিষ্কার - পরিচ্ছন্নতার সার্টিফিকেটসহ বাংলাদেশের সীমানায় পাঠাতে হবে ।  সোজা কথায় ,  বাংলাদেশ কারও আস্তাকুঁড় নয় ,  কোনো বিদেশি তার আবর্জনা এ দেশে পাঠাতে পারবে না ।   ( আমার ধারণা ছিল ,  কোর্টের রায়গুলো বুঝি হয় কটমটে আইনি ভাষায় ,  পড়ে কিছু বোঝা যায় না ।  কিন্তু এই রায় দেখে আমি চমত্কৃত হয়েছি ,  এর ভেতরে জাহাজের গলুইয়ের ছবি আছে ,  সেখানে কোথায় কোথায় বিষাক্ত জিনিস আছে সেটাও দেখানো আছে ।  প্রাঞ্জল ভাষায় লেখা ,  পড়ে সবকিছু বোঝা যায় ।  আমাদের দেশের সর্বোচ্চ আদালতের বিচারকেরা দেশের মানুষকে ,  দেশকে বুক আগলে রক্ষা করার জন্য এত পরিশ্রম করে রায় লেখেন দেখে আমি মুগ্ধ হয়েছি ।  ) 
বলা যেতে পারে ,  এতটুকু ছিল ভূমিকা ,  এখন আমি আসল বক্তব্যে আসি ।  আমরা যখন দেখি সুপ্রিম কোর্ট দেশের পরিবেশ আর শ্রমিকদের স্বার্থ রক্ষা করার জন্য সরকারকে কিছু সুনির্দিষ্ট দিকনির্দেশনা দেন ,  তখন আমরা আশা করি ,  সরকার সেটাকে ঢাল হিসেবে ব্যবহার করে বীরদর্পে এগিয়ে যাবে ।  অথচ আমরা দেখছি ,  ঠিক তার উল্টো ব্যাপার ঘটছে ।  পরিবেশ ও বন মন্ত্রণালয় ,  বাণিজ্য মন্ত্রণালয় আর নৌপরিবহন মন্ত্রণালয় জাহাজভাঙা  ‘ শিল্প ’ পতিদের ভয়ে নতজানু হয়ে সুপ্রিম কোর্টের নির্দেশগুলোকে একটি একটি করে অকার্যকর করে দিচ্ছে ।   ‘ জাহাজ বিষাক্ত বর্জ্যমুক্ত ’  হতে হবে সেই নির্দেশটিকে পাল্টে ফেলে ।  নতুন গেজেট পর্যন্ত প্রকাশিত হয়ে গেছে ,  এখন জাহাজ তার  ‘ ইনবিল্ট ’  সব রকম বিষাক্তদ্রব্য নিয়ে আসতে পারবে ।  জাহাজভাঙা  ‘ শিল্প ’  হচ্ছে পরিবেশের ওপর সবচেয়ে বড় ঝুঁকি ,  তাই সবচেয়ে বেশি সোচ্চার হওয়ার কথা পরিবেশ ও বন মন্ত্রণালয়ের ,  অথচ দেখা যাচ্ছে ,  আমাদের পরিবেশমন্ত্রী জাহাজভাঙা  ‘ শিল্প ’ পতিদের পক্ষ নিয়ে বলছেন ,  এই শিল্পে অস্থিরতা তৈরি করা যাবে না ,  তাহলে দেশে লোহার দাম লাখ টাকা থেকে বেশি হবে ।  শুধু তা - ই নয় ,  সুপ্রিম কোর্টের নির্দেশে জাহাজভাঙা নজরদারি করার জন্য যে কমিটি করা হয়েছে ,  সেখানে সব নিয়মনীতি ভেঙে শিপ ব্রেকারস অ্যাসোসিয়েশনের দুজন মেম্বার ঢুকিয়ে রেখেছেন ,  যাঁদের ওপর চোখ রাখা হবে তাঁরাই হচ্ছেন সদস্য ।  এর চেয়ে উত্কট রসিকতা আর কী হতে পারে ?  সোজা কথায় ,  সুপ্রিম কোর্টের আদেশকে পুরোপুরি উপেক্ষা করে সেটাকে টুকরো টুকরো করে ভাঙা হচ্ছে ,  ঠিক যেমনটি করে জাহাজ ভাঙা হয় । 
জাহাজ আমদানির পুরো নীতিটাকে পাল্টে ফেলার একটা চেষ্টা করা হচ্ছে ,  যেখানে একটা জাহাজকে আবর্জনামুক্ত করার সার্টিফিকেট আর রাষ্ট্রকে দিতে হবে না ,  সেটি দেবে রপ্তানিকারক নিজেই ।  সে সত্যি কথা বলছে না মিথ্যে কথা বলছে সেটি দেখবে আমাদের নতজানু পরিবেশ অধিদপ্তর ।  ডাহা মিথ্যে কথা বললেও তাদের বিরুদ্ধে কী করা হবে সেটি কোথাও বলে দেওয়া নেই ।  সোজা বাংলায় পৃথিবীর যত আবর্জনা যেন কোনো রকম ঝামেলা ছাড়া বাংলাদেশে চলে আসতে পারে তার ব্যবস্থা পাকাপাকি করে দেওয়া হচ্ছে ।  আমাদের প্রিয় দেশটিকে আনুষ্ঠানিকভাবে পৃথিবীর কাছে ঘোষণা করা হচ্ছে একটা আস্তাকুঁড় হিসেবে ,  যত আবর্জনা আছে সব যেন এখানে এনে ফেলে দেওয়া হয় । 
৫ . 
আমরা আমাদের দেশকে আস্তাকুঁড় বানাতে দেব না ।  আমার দেশের সন্তানেরা যখন বাইরে যাবে তখন পৃথিবীর মানুষ আঙুল তুলে তাদের দেখিয়ে বলবে ,  ওই দেখো ,  সারা পৃথিবীর আস্তাকুঁড়ে যে বাংলাদেশ ,  এই ছেলেমেয়েগুলো সেই দেশের সন্তান ।  আমরা কিছুতেই সেই অসম্মান সহ্য করব না ।  কিছু লোভী মানুষ আর কিছু মেরুদণ্ডহীন কর্মকর্তা মিলে সারা পৃথিবীর সামনে আমাদের অসম্মান করবে — সেটা কিছুতেই হতে দেব না । 
আমাদের সবার ভোটে নির্বাচিত যে সরকার তাকে আমরা আমাদের দেশের সম্মানটুকু রক্ষা করতে দিয়েছি ।  সেই সরকারকে এই দেশের সম্মান রক্ষা করতে হবে ।  এটি আমাদের আবেদন নয় ,  এটি আমাদের দাবি ।  এ দেশ থেকে জাহাজভাঙা  ‘ শিল্প ’  চিরদিনের জন্য তুলে দিতে হবে ।  পৃথিবীর আত্মসম্মানসম্পন্ন অন্য যেসব দেশ জাহাজ না ভেঙেই উন্নতির দিকে এগিয়ে যাচ্ছে ,  আমরাও সেদিকে এগিয়ে যাব ,  দেশের অর্থনীতিবিদ - প্রযুক্তিবিদেরা আমাদের সেই পথ বাতলে দেবেন ।  দেশকে ভালোবাসলে সবকিছু সম্ভব ,  সেটা এ দেশের মানুষ থেকে ভালো করে আর কে জানে ? 
আমি যখন এটা লিখছি তখন খবর পেয়েছি ,  জাহাজ ভাঙতে গিয়ে আরও একজন শ্রমিক মারা গেছেন ।  স্বজন হারানো মানুষের দীর্ঘশ্বাস যে ভয়ংকর টর্নেডোর মতো সবকিছু ছারখার করে দিতে পারে ,  সেটা কি সবাই  ‘ জানে ’  ? 
এডমিন নোট :  লেখাটি প্রথম আলো ‘ তে ৩০ - ০৪ - ২০১০ তারিখে প্রকাশিত




নিলয়ের হাতে বিজয়ের চিহ্ন 



১ . 
গত কয়েক দিন আমি যতবার খবরের কাগজের পৃষ্ঠা খুলেছি ততবার নীলাদ্রি চট্টোপাধ্যায় নিলয়ের হাসিমাখা মুখটির ছবি দেখে বুকের ভেতর এক ধরনের বেদনা অনুভব করেছি ।  তার পরিপূর্ণ একজন মানুষের পরিচয় ছিল ।  এখন তার একটি মাত্র পরিচয় ,  সেটি হচ্ছে ব্লগার ।  শুধু ব্লগার নয় ,  নৃশংসভাবে খুন হওয়া একজন ব্লগার ।  এই দেশে ব্লগার পরিচয়টি এখন একটি অভিশপ্ত পরিচয় ।  আমরা মোটামুটিভাবে ধরে নিয়েছি -  যারা ব্লগার ,  আগে হোক পরে হোক ধর্মান্ধ মানুষের চাপাতির আঘাতে তাকে মারা যেতে হবে ।  রাষ্ট্রযন্ত্র তখন অন্যদিকে তাকিয়ে থাকবে ,  তাদের হত্যাকান্ড নিয়ে মুখ খুলবে না ,  কারণ এটি অতি  ‘ সংবেদনশীল ’  একটি বিষয় । 
ধর্মান্ধ মানুষেরা কথা দিয়েছিল তারা প্রতি মাসে একজন করে হত্যা করবে ।  তারা তাদের কথা রেখে যাচ্ছে ,  মাঝে মাঝে এক মাসের জায়গায় হয়তো তিন মাস হয়েছে ,  কিন্তু নিয়মিতভাবে ব্লগার হত্যায় এতটুকু বিরতি পড়েনি ।  তারা আরো সাহসী হয়েছে ,  আরো বেপরোয়া হয়েছে ।  আগে বাসার বাইরে ঘাপটি মেরে থাকত এখন তারা বাসা খুঁজে বের করে সেই বাসায় হাজির হয় ।  পাঁচতলা বাসায় পৃথিবীর নিষ্ঠুরতম হত্যাকান্ড ঘটিয়ে ঠান্ডা মাথায় সেখান থেকে বের হয়ে বাতাসে মিলিয়ে যায় । 
পুলিশ আমাদের কথা দিয়েছিল ,  তারা হত্যাকারীদের ধরবে ।  সত্যি সত্যি রাজীব হত্যাকারীদের ধরে ফেলেছিল  ( আমরা অবাক হয়ে আবিষ্কার করেছিলাম হত্যাকারীরা প্রাইভেট বিশ্ববিদ্যালয়ের সচ্ছল পরিবারের সন্তান ।  )  তারপর কীভাবে কীভাবে জানি এই দেশের মানুষকে বোঝানো হলো যে ,  ব্লগার মাত্রই  ‘ নাস্তিক ’  । 
তখন থেকে হঠাৎ করে সবকিছু পাল্টে গেল ,  আর কোনো হত্যাকারী পুলিশের হাতে ধরা পড়ল না ।  শুধু পথচারীরা একবার নিজের প্রাণের ঝুঁকি নিয়ে দুজন হত্যাকারীকে ধরে ফেলেছিল ।  কিন্তু তারপর কী হলো ,  আমরা কিছু জানি না ।  ধর্মান্ধ জঙ্গি মানুষেরা  ‘ নিয়মিতভাবে খুন করে যাবে ’  কথা দিয়ে তাদের কথা রেখে যাচ্ছে ,  কিন্তু পুলিশ  ‘ হত্যাকারীদের ধরে ফেলবে ’  কথা দিয়েও কথা রাখতে পারছে না ।  কিংবা কে জানে ,  হত্যাকারীদের ধরে ফেলার বিষয়টিকে আর তত গুরুত্বপূর্ণ মনে করছে না । 
নিলয়ের হত্যাকান্ডের পর থেকে আমি এক ধরনের অপরাধবোধে ভুগছি ।  দেশের অনেক গুরুত্বপূর্ণ মানুষের সঙ্গে সঙ্গে আমাকেও হত্যার হুমকি দেয়ার পর সরকার আমাকে চব্বিশ ঘণ্টা নিরাপত্তা দেওয়ার সিদ্ধান্ত নিয়েছে ।  এখন আমার সঙ্গে সার্বক্ষণিকভাবে কয়েকজন সশস্ত্র পুলিশ সদস্য থাকেন ।  আমি আমাকে নিরাপত্তা দেওয়ার জন্য কারো কাছে অনুরোধ করিনি ,  সরকার নিজেই এই সিদ্ধান্ত নিয়েছে । 
নিলয় কিন্তু নিজের জীবনের নিরাপত্তার জন্য পুলিশের কাছে ছুটে গিয়েছিল ।  পুলিশ তাকে নিরাপত্তা দিতে রাজি হয়নি ।  শুধু যে নিরাপত্তা দিতে রাজি হয়নি ,  তাই নয় ,  তাকে দেশ ছেড়ে চলে যেতে বলেছে ।  এই ঘটনার কথা এখন সারা পৃথিবীর মানুষ জানে ।  যে পুলিশ অফিসার নিলয়কে দেশ ছেড়ে চলে যেতে বলেছেন ,  তিনি কি জানেন ,  তার এই কথাটি দিয়ে তিনি আমার এই দেশটিকে সারা পৃথিবীর সামনে একটি ক্ষমতাহীন ,  দুর্বল ,  অসহায় ,  ভীত ,  কাপুরুষের দেশ হিসেবে পরিচয় করিয়ে দিয়েছেন ?  কিংবা তার থেকেও ভয়ংকর কিছু ।  তিনি নীলাদ্রি চট্টোপাধ্যায়কে বুঝিয়ে দিয়েছেন এই দেশ  ‘ গুরুত্বপূর্ণ ’  মানুষকে নিজ থেকে রক্ষা করবে কিন্তু সে গুরুত্বপূর্ণ নয় ,  সে গুরুত্বহীন তুচ্ছ একজন  ‘ ব্লগার ’  ।  তার জন্য এই দেশের বিন্দুমাত্র মাথাব্যথা নেই ! 
খবরের কাগজে দেখেছি পুলিশের পক্ষ থেকে বিষয়টিকে অস্বীকার করা হয়েছে ।  আমি অবশ্যি এতে অবাক হইনি ,  এই দেশে কেউ কখনো দায়িত্ব নেয় না !  পরীক্ষার প্রশ্নপত্র ফাঁসের অকাট্য প্রমাণ দেওয়ার পরও শিক্ষা মন্ত্রণালয় কখনো সেটি স্বীকার করেনি !  একটা সমস্যা সমাধান করার প্রথম ধাপ হচ্ছে সমস্যাটা স্বীকার করে নেওয়া ,  যদি এটি কখনো স্বীকার করা না হয় সেই সমস্যার সমাধান কখনো হবে না । 
২ . 
এবারে একটু ভিন্ন বিষয় নিয়ে কথা বলি ।  আমার পরিচিত একজনের কাছে ঘটনাটা শুনেছি ।  বাংলাদেশ সাউথ আফ্রিকার খেলা চলছে ,  সারা দেশের মানুষ রুদ্ধ নিঃশ্বাসে সেখানে সৌম্য সরকারের সেই অবিশ্বাস্য ব্যাটিং দেখছে ।  আমার পরিচিত মানুষটি সৌম্য সরকারের একটা ছক্কা কিংবা বাউন্ডারি দেখে আনন্দে হাততালি দিতেই গৃহকর্তা খেঁকিয়ে উঠলেন ,   ‘ খালি সৌম্য সরকার আর লিটন দাস্ত হিন্দু প্লেয়ার ছাড়া আর কারো খেলা পছন্দ হয় না ?  ’ 
ঘটনাটি শোনার পর প্রথমবার আমার খেয়াল হলো ,  আমাদের বাংলাদেশের ক্রিকেট টিমের এই বিস্ময়কর ব্যাটসম্যান ব্যক্তিগত জীবনে হিন্দুধর্মাবলম্বী !  এর আগে কখনোই আমার চোখে পড়েনি যে আমাদের ক্রিকেট টিমের কোন কোন প্লেয়ার মুসলমান এবং কোন কোন প্লেয়ার হিন্দু !  আমার সবচেয়ে বড় আনন্দ ছিল যে ভারতবর্ষের এত বিখ্যাত ক্রিকেট টিমে একজন বাঙালি প্লেয়ার নেই ,  আর আমাদের দেশের ক্রিকেট টিমের সবাই বাঙালি !  ঘটনাটি শুনে লজ্জায় আমার মাথা কাটা যাবার অবস্থা !  আমাদের দেশে এরকম মানুষ আছে ,  যার কাছে একজন অসাধারণ ক্রিকেট প্লেয়ারের খেলার দক্ষতাটির কোনো গুরুত্ব নেই; কারণ ,  তার ধর্মটি ভিন্ন ।  তার চাইতে বড় কথা এই মানুষটি তার এই কুৎসিত সংকীর্ণ সাম্প্রদায়িক রূপটি দশজনের সামনে প্রকাশ করতে লজ্জা বোধ করে না ।  এ দেশে এ রকম মানুষ কতজন আছে ?  তাদের সংখ্যা কি বাড়ছে ?  তাদের সাহসও কি বাড়ছে ? 
এই ঘটনা শোনার পর আমি আমার ভিন্ন ধর্মাবলম্বী সহকর্মীদের সঙ্গে কথা বলেছি এবং তাদের সবাই আমাকে বলেছে যে ,  তাদের জীবনে তারা সবাই কখনো না কখনো এই সাম্প্রদায়িক অসম্মানের শিকার হয়েছেন ।  শুধু তাই নয় ,  তারা বলেছে বিষয়টা শুরু হয়েছে আশির দশক থেকে এবং যত সময় যাচ্ছে সেটি বাড়ছে ।  একসময় আমরা সবাই বাংলাদেশের মানুষ ছিলাম ,  এখন কীভাবে জানি আমাদের কেউ কেউ মুসলমান এবং বাকিরা  ‘ বিধর্মী ’  !  এটি আমরা কেমন করে হতে দিলাম ? 
তার থেকেও ভয়ানক ব্যাপার আছে ।  যখনই একজন ব্লগারকে হত্যা করা হয়েছে তখন আমাদের খুব কাছের মানুষেরা ,  যাদের সঙ্গে আমরা ওঠাবসা করি তারা মাথা নেড়ে বলেছে ,   ‘ না ,  না ,  কাজটা ঠিক হয়নি ।  কিন্তুৃ ’  তারপরেই তারা বুঝিয়ে দিয়েছে যেটা ঘটেছে সম্ভবত তার একটা যৌক্তিক কারণ আছে ।  এক অর্থে হত্যাকা - টি তারা মেনে নিয়েছে । 
একসময় শুধু মুসলমান - হিন্দু ছিল ।  এরপর হঠাৎ করে  ‘ মুরতাদ ’  নামে একটা শব্দ খুব শোনা যেতে থাকল ।  আজকাল নাস্তিক শব্দটি খুব ব্যবহার করা হচ্ছে ।  একজন মানুষ যদি নিজে নিজেকে নাস্তিক দাবি না করে ,  বাইরে থেকে অন্যেরা তাকে কোনোভাবেই নাস্তিক বলতে পারার কথা নয় ।  কিন্তু এখন একজন মানুষকে প্রথমে টার্গেট করা হয় তারপর তাকে  ‘ নাস্তিক ’  বলে প্রচারণা শুরু করে দেয়া হয় ।  একজন মানুষকে  ‘ নাস্তিক ’  হিসেবে মোটামুটিভাবে দাঁড়া করিয়ে দিতে পারলে আসলে তাকে হত্যা করার একটা গণ - লাইসেন্স দিয়ে দেওয়া হয় ।  শেষ পর্যন্ত যখন তাকে সত্যি সত্যি হত্যা করে ফেলা হবে তখন মানুষজন মাথা নেড়ে বলবে ,   ‘ না ,  না ,  কাজটা ঠিক হলো না ।  কিন্তুৃ ।  ’  এই একটা  ‘ কিন্তু ’  শব্দ উচ্চারণ করে নাস্তিককে হত্যা করা যে তার জীবনের স্বাভাবিক পরিণতি ,  সেটি তারা খুব সহজভাবে মেনে নেবে । 
যাদের ওপর  ‘ নাস্তিক ’  অপবাদ দেওয়া হয় তারা সবাই কি নাস্তিক ?  তার কি কোনো প্রমাণ আছে ?  একজন মানুষ যদি একটু যুক্তিবাদী হয় ,  একটু বিজ্ঞানমনস্ক হয় ,  একটু মুক্তচিন্তা করে -  তাহলেই কি তার পিঠে নাস্তিক ছাপ দেওয়া হয় ?  না ,  এই দেশে একজন মানুষের পিঠে  ‘ নাস্তিক ’  ছাপ দেয়া হয় যদি সে মুক্তিযুদ্ধের পক্ষের মানুষ হয় ।  আরো স্পষ্ট করে বলা যায় ,  যদি তারা যুদ্ধাপরাধীর বিচারের দাবিতে সোচ্চার হয় ।  সবাই কি লক্ষ করেছে ,  ব্লগার হিসেবে যাদের হত্যা করা হচ্ছে তারা সবাই কোনো না কোনোভাবে যুদ্ধাপরাধীর বিচারের দাবি করে লেখালেখি করেছে কিংবা গণজাগরণ মঞ্চের আন্দোলনে অংশ নিয়েছে ? 
এই হত্যাকান্ড আসলে একাত্তরের বুদ্ধিজীবী হত্যাকান্ডের একটি নতুন রূপ ! 
বিষয়টি আমার থেকে ভালো করে কেউ জানে না ,  কারণ আমি নিজের চোখে আমাকে নিয়ে এই প্রক্রিয়াটি করতে দেখেছি ।  আমি এখন পর্যন্ত প্রায় ১৭০টি বই লিখেছি ।  প্রায় প্রতি সপ্তাহে কোথাও না কোথাও আমি কিছু লিখছি ,  অসংখ্যবার টেলিভিশনে বক্তব্য দিতে হয়েছে ,  সভা - সমিতিতে বক্তৃতা দিয়েছি ,  বাচ্চাদের স্কুলে কথা বলেছি ,  কেউ দেখাতে পারবে না যে আমি আমাদের নিজের ধর্ম কিংবা অন্য কোনো ধর্মকে নিয়ে কখনো বিন্দুমাত্র অসম্মানজনক একটি কথা বলেছি !  কেন বলব ?  আমার বাবা - মা পৃথিবীর সবচেয়ে ধর্মপ্রাণ এবং সবচেয়ে সেক্যুলার মানুষ ছিলেন ।  তাদের কাছে থেকে কখনোই কোনো ধর্মকে অবজ্ঞা করা শিখিনি ।  কিন্তু তার পরও খুবই গুছিয়ে এবং পরিকল্পনা করে আমার নামের সঙ্গে  ‘ নাস্তিক ’  শব্দটি জুড়ে দেয়ার কাজ চলছে ।  আমার ছাত্র এবং সহকর্মীদের প্রধান একটি কাজ আমার নামে তৈরি করা ভুয়া ফেসবুক কিংবা অন্য অ্যাকাউন্টগুলো বন্ধ করার ব্যবস্থা করা ।  সর্বশেষ যে অ্যাকাউন্টটি বন্ধ করা হয়েছে সেটি ছিল  ‘ নাস্তিক জাফর ইকবাল !  ’ 
বিষয়টি কী পর্যায়ে গিয়েছে তার একটা উদাহরণ দিই ।  একটি চোখের হাসপাতালে আমার হঠাৎ করে পৃথিবীর সর্বশ্রেষ্ঠ অলরাউন্ডার ক্রিকেটার সাকিবের সঙ্গে দেখা ।  বাচ্চাকাচ্চাদের জন্য লেখালেখি করি বলে বইমেলায় বাচ্চাকাচ্চারা রীতিমতো হুড়োহুড়ি করে আমার অটোগ্রাফ নেয় ।  এর আগেরবার একটা পুরস্কার দেওয়ার অনুষ্ঠানে সাকিবের সঙ্গে যখন আমার দেখা হয়েছিল আমি বাচ্চাদের মতো হুড়োহুড়ি করে তার অটোগ্রাফ নিয়েছি ,  তার সঙ্গে ছবি তুলেছি ।  ফটোগ্রাফারকে বলেছি সে যেন অবশ্যই সেই ছবি আমাকে পাঠায় !  ফটোগ্রাফার আমাকে কখনো সেই ছবি পাঠায়নি ।  আমি সাকিবকে সেটা জানানো মাত্র সে আমাকে বলল ,   ‘ স্যার ,  আমি এখনই আপনার সঙ্গে ছবি তুলে সেটা আপনাকে ইমেইল করে দিচ্ছি !  ’  সত্যি সত্যি পৃথিবীর সর্বশ্রেষ্ঠ একজন ক্রিকেট প্লেয়ার নিজের হাতে আমাদের ছবিটি আমাকে ইমেইল করে দিল ,  সেই আনন্দে এবং অহংকারে এখনো আমার মাটিতে পা পড়ে না ।  কয়দিন পর আমি খবর পেলাম সাকিব আমাদের সেই ছবিটি তার ফেসবুকে আপলোড করেছে ,  সেখানে অনেক ধরনের মন্তব্য পড়েছে ।  তার মাঝে একটা মন্তব্য এরকম ,   ‘ সাকিব ভাই ,  আপনাকে তো আমি ভালো মানুষ বলেই জানতাম ,  কিন্তু আপনিও শেষ পর্যন্ত একজন নাস্তিকের সঙ্গে ছবি তুললেন !  ’  শুনে আমি হাসব না কাঁদব বুঝতে পারি না । 
তবে যে ঘটনাটা শুনে নিশ্চিতভাবে আমি জানি যে এটা মোটেও হাসির ঘটনা নয় ,  সেটা এসেছে একটা বাচ্চা মেয়ের কাছ থেকে ।  সে আমাকে চিঠি লিখেছে ,  আমি তার চিঠির উত্তর দিয়েছি ।  মেয়েটি সেই চিঠি পেয়ে খুব খুশি ,  ক্লাসে নিয়ে গেছে তার বন্ধুদের দেখানোর জন্য ।  একজন শিক্ষক হঠাৎ করে সেটা জেনে মেয়েটির ওপর ভয়ানক খেপে উঠলেন ,  তাকে গালিগালাজ করে বললেন ,   ‘ তোর এত বড় সাহস্ত তুই একজন নাস্তিকের হাতে লেখা চিঠি ক্লাসে নিয়ে এসেছিস্ত ’  বাচ্চা মেয়েটি দুর্বলভাবে তার মতো করে আমার পক্ষে একটু কথা বলার চেষ্টা করতেই সেই শিক্ষক তাকে ক্লাস থেকেই বের করে দিলেন ! 
আমার জন্য এটি মোটেও নতুন কোনো ব্যাপার নয় ,  আমার চামড়া অনেক মোটা তাই এগুলো গায়ে মাখি না ।  কিন্তু এই দেশের যে ছোট ছোট ছেলেমেয়েরা আমার জন্য একটুখানি ভালোবাসা প্রকাশ করতে গিয়ে নিগৃহীত হয় ,  তাদের জন্য খুব মায়া হয় !  এটি কি আমার দেশ ? 
আমি  ‘ নাস্তিক ’  সেই কথাটি আমি অসংখ্যবার শুনেছি ,  কিন্তু আমি কেন  ‘ নাস্তিক ’  সেই কথাটি আমি এখনো কোথাও দেখিনি ।  শেষ পর্যন্ত আমার সেটি দেখার সৌভাগ্য হয়েছে ।  আমি আমস্টারডামে বসে একদিন কম্পিউটারে বাংলাদেশের খবর দেখছি ।  হঠাৎ খবরের হেডলাইন দেখে চমকে উঠলাম ।  ঢাকার প্রেসক্লাবের সামনে আমার বিরুদ্ধে মানববন্ধন ।  মানববন্ধন করছে আওয়ামী ওলামা লীগ ।  তাদের বক্তব্য অত্যন্ত পরিষ্কার ,   ‘ প্রধানমন্ত্রীর ছেলে জয় নাস্তিকদের বিরুদ্ধে ,  জাফর ইকবাল জয়ের বিরুদ্ধে ।  কাজেই জাফর ইকবাল নাস্তিক ।  ’  যুক্তির সারল্য আমাকে মুগ্ধ করেছিল -  যারা জানেন না তাদের জন্য বলছি ,  প্রধানমন্ত্রীর ছেলে রয়টারের সঙ্গে একটা সাক্ষাৎকারে বলেছিলেন ,  ব্লগারদের হত্যাকান্ড নিয়ে প্রধানমন্ত্রী প্রকাশ্যে কোনো মন্তব্য করতে পারবেন না ।  আমাদের ছাত্র অনন্তকে হত্যা করার পর বিশ্ববিদ্যালয়ের একটা প্রতিবাদ - সভায় আমি এই বক্তব্যটির প্রতিবাদ করেছিলাম ! 
যাই হোক ,  আমি যত দূর জানি আওয়ামী ওলামা লীগ আওয়ামী লীগের অনুসারী বা তাদের একটা অঙ্গসংগঠন ।  তাদের বক্তব্য নিশ্চয়ই আওয়ামী লীগেরই বক্তব্য ।  কাজেই যখন দেখতে পাই তারাও জামায়াত - শিবিরের পথ ধরে আমাকে  ‘ নাস্তিক ’  হিসেবে প্রতিষ্ঠিত করার কাজে লেগে গেছে তখন আমি একটু চমকে উঠি !  এ ব্যাপারে সবচেয়ে লাগসই মন্তব্য করেছে বিদেশে পিএইচডি করছে এ রকম আমার একজন প্রাক্তন ছাত্র এবং বর্তমান সহকর্মী ।  তার ভাষায় আমি বাংলাদেশের একমাত্র মানুষ যে বিএনপি ,  জামায়াতে ইসলামী ,  হেফাজতে ইসলাম থেকে শুরু করে কমিউনিস্ট পার্টি ,  ওয়ার্কার্স পার্টি ,  জাতীয় পার্টি এমনকি আওয়ামী লীগ পর্যন্ত -  সবাইকে নিজের বিরুদ্ধে নিয়ে যেতে সক্ষম হয়েছি !  এমনটি আর কেউ পারেনি । 
বঙ্গবন্ধুর  ‘ অসমাপ্ত আত্মজীবনী ’  নামে একটা অসাধারণ বই রয়েছে ।  যারা এই বইটা পড়েছেন তারা সবাই জানেন ,  বঙ্গবন্ধু কীভাবে আওয়ামী মুসলিম লীগ নামের দলটির নাম থেকে  ‘ মুসলিম ’  শব্দটি সরিয়ে সেটিকে একটি সেক্যুলার রাজনৈতিক দল আওয়ামী লীগে পাল্টে দিয়েছিলেন ।  তাই এখন যখন দেখি সেই দলটির কেউ কেউ রাজনীতিতে ধর্মকে ব্যবহার করার চেষ্টা করছেন তখন আমি একটু হতাশা অনুভব করি । 
তবে আমি একটি বিষয় সব সময়েই স্পষ্ট করে বলতে চাই ।  পঞ্চাশের দশকে বঙ্গবন্ধু যে সাহস দেখিয়েছিলেন ,  তার কন্যা শেখ হাসিনা এই সময়ে এই দেশে যুদ্ধাপরাধীদের বিচার করার প্রক্রিয়া শুরু করে একই রকম কিংবা তার থেকেও বেশি সাহস দেখিয়েছেন ।  আজ থেকে ১০ বছর আগেও আমরা কেউ কল্পনা করিনি যে এই দেশের মাটিতে সত্যি সত্যি একদিন যুদ্ধাপরাধীদের বিচার হবে ।  বাংলাদেশের মুক্তিসংগ্রামে নেতৃত্ব দেওয়ার গৌরব যেরকম কেউ বঙ্গবন্ধু ,  তাজউদ্দীন এবং তাদের দল আওয়ামী লীগের কাছ থেকে কেড়ে নিতে পারবে না ,  ঠিক সেরকম এই সময়ে এই দেশে যুদ্ধাপরাধীদের বিচার করে দেশকে গ্লানিমুক্ত করার গৌরবটুকুও কেউ প্রধানমন্ত্রী শেখ হাসিনা এবং তার সরকারের কাছ থেকে কেড়ে নিতে পারবে না ।  আওয়ামী লীগ এবং তার সরকারের অসংখ্য সীমাবদ্ধতা নিয়ে আমরা যত সমালোচনাই করি না কেন ,  যুদ্ধাপরাধীর বিচার করার জন্য তাদের প্রতি কৃতজ্ঞতা জানানোর ভাষা আমার জানা নেই । 
৩ . 
আমি যখন এই লেখাটা লিখছি ঠিক তখন আমার একজন সহকর্মী আমাকে নিলয়ের একটা ছবি পাঠিয়েছে ।  নিলয় ,  তার স্ত্রী এবং গণজাগরণ মঞ্চের আরো এক - দুজন কর্মীর সঙ্গে আমি এবং আমার স্ত্রী দাঁড়িয়ে আছি ।  ছবিটি বিজয় দিবসে তোলা তাই আমরা সবাই দুই আঙুলে ভি - সাইন তৈরি করে বিজয় দিবসকে স্বাগত জানাচ্ছি ।  নিলয়ের মুখে তার সেই মধুর হাসি ।  আমি দীর্ঘ সময় ছবিটির দিকে তাকিয়েছিলাম ,  একজন পরিপূর্ণ মানুষ হঠাৎ কেমন করে শুধু একটা ছবি হয়ে যায় আমি তার হিসাব মেলাতে পারি না । 
জাফর ইকবাল স্যারের সাথে ব্লগার বিজয় নীল
আমরা সম্ভবত এখন একটা খুব দুঃসময়ের ভেতর দিয়ে যাচ্ছি ।  দেশকে ভালোবাসার অপরাধে ধর্মের দোহাই দিয়ে একজন একজন করে তরুণকে হত্যা করা হচ্ছে সেটি যে কোনো হিসেবে খুব ভয়ংকর একটা বিষয় ।  তার থেকেও ভয়ংকর হচ্ছে আশ্চর্য একটা নির্লিপ্ততা দিয়ে এই পুরো ব্যাপারটিকে মেনে নেয়া ।  চারপাশের এই অশুভ নির্লিপ্ততা থেকে দেশের মানুষকে বের করে আনার সময় হয়েছে ।  তা না হলে এই দেশটিই অর্থহীন হয়ে যাবে । 
সবার নিশ্চয়ই মনে আছে যুদ্ধাপরাধীর বিচারে সঠিক রায় হয়নি বলে কয়েকজনের ক্ষুব্ধ প্রতিবাদ থেকে শাহবাগে লক্ষ লক্ষ তরুণের একটা গণজাগরণ হয়েছিল যেটি দেখতে দেখতে শুধু সারাদেশে নয় ,  সারা পৃথিবীর সব বাঙালিদের মাঝে ছড়িয়ে পড়েছিল ।  এরপর ঘটনাচক্রে যাই ঘটে থাকুক না কেন ,  সেই গণজাগরণের পর থেকে বাংলাদেশের ইতিহাসটুকু যে চিরদিনের জন্য পরিবর্তিত হয়ে গেছে ,  কেউ সেই সত্যিটুকু অস্বীকার করতে পারবে না ।  আমরা এখন সবাই জানি এই দেশের লক্ষ - কোটি তরুণ আসলে বাংলাদেশকে এবং মুক্তিযুদ্ধকে বুকের মাঝে ধারণ করে ।  তারা শিক্ষিত ,  তারা অসাম্প্রদায়িক ,  তারা আধুনিক ,  তারা দেশপ্রেমিক এবং তারা সাহসী ।  সবচেয়ে বড় কথা যখন প্রয়োজন হয় তারা পথে নামতে ভয় পায় না ।  আমরা তাদের একবার পথে নামতে দেখেছি ,  তাই আমরা নিশ্চিতভাবে জানি ,  প্রয়োজন হলে তারা আবার পথে নামবে । 
আমি আমাদের দেশের সেই তরুণদের কাছে আবার ফিরে যেতে চাই ,  তাদেরকে অনুরোধ করে বলতে চাই ,  তোমরা আমাদের স্বপ্নের বাংলাদেশ ফিরিয়ে দাও ।  মুক্তিযোদ্ধারা আমাদের যে দেশ দিয়েছিল সেই দেশ নিলয়ের হত্যাকারীদের নয় ।  সেই দেশ আমাদের ।  আমরা যদি হত্যাকারীদের হাত থেকে দেশকে মুক্ত করে না আনি ,  তাহলে মুক্তিযোদ্ধাদের রক্তের ঋণ শোধ হবে না । 
বিজয় দিবসে নিলয় ভি - সাইন তৈরি করে হাতটি উঁচু করে ধরে রেখেছিল ।  নিলয় নেই ,  শুধু তার হাতের বিজয় চিহ্নটি আছে ।  সেই বিজয়ের চিহ্নটি দিয়ে যেকোনো মূল্যে বাংলাদেশের স্বপ্নটি আমাদের ধরে রাখতে হবে । 
প্রিয় নিলয় ,  তুমি তোমার হাতে বিজয়ের চিহ্নটি ধরে রেখে যে বাংলাদেশের বিজয়ের স্বপ্ন দেখেছ ,  এই দেশের তরুণদের নিয়ে আমরা নিশ্চয়ই সেই বাংলাদেশের সেই বিজয় ছিনিয়ে আনব ।  আনবই আনব । 





যারা এসএসসি দিয়েছে 



আমাদের দেশের ছেলেমেয়েদের জীবনের সবচেয়ে বড় ব্যাপারটি হচ্ছে এসএসসি পরীক্ষা ।  আমি আমার জীবনের অনেক গুরুত্বপূর্ণ ঘটনা ভুলে বসে আছি ,  কিন্তু এসএসসি পরীক্ষার দিনগুলোর কথা এখনো ভুলিনি !  পরীক্ষা না যেটুকু গুরুত্বপূর্ণ ঘটনা ,  পরীক্ষার ফলাফল প্রকাশ তার চেয়েও বেশি গুরুত্বপূর্ণ ।  সব খবরের কাগজে হাস্যোজ্জ্বল ছেলেমেয়েদের ছবি ছাপা হবে ,  তারা একজন আরেকজনকে জড়াজড়ি করে ধরে ,  দুই আঙুল দিয়ে  ‘ ভি ’  তৈরি করে মাথা উঁচু করে দাঁড়াবে — দেখেই আমাদের মন ভালো হয়ে যায় ।  ছেলেমেয়েদের হাসিগুলো আমাদের মুখে ফুটে ওঠে ,  মনে হয় ,  তাদের মাথায় হাত বুলিয়ে একটু আদর করে দিয়ে আসি । 
যেদিন এসএসসি পরীক্ষার ফল প্রকাশ হয় ,  তার পরদিন খবরের কাগজটির পৃষ্ঠা ওল্টানোর সময় আমার বুক দুরু দুরু করতে থাকে ।  প্রথম পৃষ্ঠায় ছেলেমেয়েদের হাস্যোজ্জ্বল মুখের ছবির পাশাপাশি আরও একটি ব্যাপার ঘটে ,  সেটি হচ্ছে আশাভঙ্গের বেদনা ।  সেই খবরগুলো খবরের কাগজে আসে না ,  আমরা তাই জানতে পারি না ।  আশাভঙ্গের কারণে কোনো ছেলে বা মেয়ে যখন ভয়ানক কিছু করে ফেলে ,  তখন সেটি খবরের কাগজে চলে আসে ,  সেগুলো দেখে আমার বুক ভেঙে যেতে চায় ,  নিজেদের অপরাধী মনে হয় ।  বেশ কয়েক বছর আগে খবরের কাগজে ফুটফুটে একটি মেয়ের ছবি দিয়ে তার বাবা - মায়েরা একটা বিজ্ঞাপন ছাপিয়ে ছিলেন ।  এসএসসির রেজাল্ট হওয়ার পর মেয়েটি মন খারাপ করে বাড়ি ছেড়ে চলে গেছে ,  বাবা - মা কাতর - কণ্ঠে সেই মেয়েটিকে বাড়ি ফিরে আসার জন্য অনুনয় করছেন ।  বিজ্ঞাপনটি কেটে সেটি আমি অনেক দিন পকেটে নিয়ে ঘুরে বেড়িয়েছি ,  মাঝেমধ্যে মনে হয়েছে ,  ফোন করে বাবা - মাকে জিজ্ঞেস করি মেয়েটি ফিরে এসেছে কি না ।  শেষ পর্যন্ত সাহস করে ফোন করতে পারিনি ,  যদি শুনি তাঁরা বলেন মেয়েটি আর ফিরে আসেনি ,  চিরদিনের জন্য হারিয়ে গেছে ,  তখন আমি কী করব । 

কখনো কখনো আরও ভয়ংকর ব্যাপার ঘটে ,  পরীক্ষার রেজাল্ট হওয়ার পর একটি ছেলে বা মেয়ে আশাহত হয়ে আত্মহত্যা করে ফেলে ।  কী সর্বনাশ !  আমি তখন নিঃশ্বাস বন্ধ করে সেই খবরটির দিকে তাকিয়ে থাকি ,  নিজের চোখকেও বিশ্বাস করতে পারি না ।  এবার এসএসসি পরীক্ষা চলার সময় হঠাৎ আমার কাছে একটি এসএমএস এসেছে ,  সেখানে লেখা পদার্থবিজ্ঞানের প্রশ্ন কঠিন হয়েছে ,  পরীক্ষা খারাপ হওয়ার জন্য একজন আত্মহত্যা করেছে । 
সবার নিশ্চয়ই মনে আছে ,  মাঝখানে একটা সময় গেছে যখন প্রতিদিনই কেউ না কেউ আত্মহত্যা করছে — সবাই কম বয়সী মেয়ে ।  বাবা - মা বৈশাখী মেলায় নিয়ে যাননি বলে আত্মহত্যা ,  মায়ের সঙ্গে ঝগড়া করে আত্মহত্যা ,  বখাটে ছেলে রাস্তায় টিটকারি দিয়েছে বলে আত্মহত্যা ,  ভালোবাসার মানুষটির সঙ্গে মন কষাকষি হয়েছে বলে আত্মহত্যা ।  আমরা প্রতিদিন খবরের কাগজ খুলে দেখি আর চমকে চমকে উঠি । 
আমার কাছে বিষয়টা অনেক বেশি বেদনাদায়ক ছিল ,  কারণ ঠিক সেই সময় আমার একজন ছাত্রী গলায় ওড়না পেঁচিয়ে শাওয়ারের সঙ্গে ঝুলে আত্মহত্যা করেছিল ।  একেবারে ফার্স্ট ইয়ারের ফার্স্ট সেমিস্টারের বাচ্চা একটি মেয়ে ।  হাসিখুশি প্রাণোচ্ছল ।  নিজের হাতে নিজের জীবনটা নেওয়ার ৩০ মিনিট আগেও সে জানত না ,  এ রকম ভয়ংকর একটা কাণ্ড সে করে ফেলবে ।  গভীর রাতে টেলিফোনে খবর পেয়ে মেয়েদের হোস্টেলে গিয়ে আমার প্রিয় মেয়েটির প্রাণহীন নিথর দেহটিকে বাথরুমের শাওয়ারের সঙ্গে ঝুলতে থাকার দৃশ্যটি যে কী ভয়ংকর রকম হূদয়বিদারক ,  সেটি অন্য কেউ বুঝতে পারবে না ।  শুধু মনে হয় ,  আহা ,  মেয়েটি গলায় ওড়না পেঁচিয়ে ঝুলে যাওয়ার আগে যদি শুধু একবার আমাকে ফোন করে বলত ,  স্যার আমার বন্ধুর সঙ্গে ঝগড়া হয়েছে ,  রাগে - দুঃখে - অপমানে আমার মরে যেতে ইচ্ছে করছে — তাহলে হয়তো আমি এই বাচ্চা মেয়েটিকে বলতে পারতাম ,  তোমার জীবন তোমার একার নয় ।  তোমার জীবনের সঙ্গে জড়িয়ে আছে তোমার আপনজনের জীবন — স্বার্থপরের মতো নিজের জীবনটুকু নিয়ে তোমার আপনজনকে তুমি কষ্ট দিতে পারো না !  তাকে আমি আরও অনেক কিছু বলতে পারতাম ,  আগে আমার কাছে যখন লেখাপড়ার কথা বলতে এসেছে ,  তখন আমি তাকে যেভাবে উৎসাহ দিয়েছি ,  তার থেকে একশ গুণ বেশি উৎসাহ দিতে পারতাম ।  কিন্তু বাচ্চা মেয়েটি আমার সঙ্গে কথা বলেনি ,  বন্ধুবান্ধবের সঙ্গে কথা বলেনি ,  বাবা - মায়ের সঙ্গে কথা বলেনি ,  মোবাইল ফোনটা হাতে নিয়ে বাথরুমে ঢুকে দরজা বন্ধ করে গলায় ওড়না পেঁচিয়ে শাওয়ার থেকে ঝুলে পড়েছে । 
আমি এখনো ক্লাস নেওয়ার সময় ভুল করে তার রোল নম্বর ডেকে ফেলি ,  তখন মনে পড়ে এই রোল নম্বর থেকে আমার ছাত্রীটি আর কখনো উত্তর দেবে না ।  একজন শিক্ষকের জীবনে এর চেয়ে দুঃখের ব্যাপার আর কিছু হতে পারে না । 
২ . 
টিন - এজ বয়সটা খুব জটিল একটা সময় ।  আমরা সবাই সেই সময়টা পার হয়ে এসেছি এবং আমাদের সবারই নিশ্চয়ই সেই সময়টার কথা মনে আছে ।  পরিচিত পৃথিবীটা তখন অন্য রকম মনে হতো — তখন বুকের ভেতর থাকত তীব্র আবেগ ।  সহজ বিষয়টাকে মনে হয় জটিল ,  জটিল বিষয়টাকে মনে হয় দুর্বোধ্য ।  শরীরে নতুন নতুন হরমোন খেলা করতে শুরু করেছে ,  সেই হরমোন আমাদের চিন্তার জগৎকে পাল্টে দিচ্ছে ।  আমরা সবাই সেই জটিল সময়টা পার হয়ে আসতে পেরেছি ,  কারণ আমাদের চারপাশে থাকত পরিবারের আপনজন ।  মনের কথা বলার জন্য থাকত বন্ধুবান্ধব ,  কাজকর্মে ব্যস্ত থাকার জন্য থাকত লেখাপড়ার দায়িত্ব ,  শরীরের প্রাণশক্তি বের করার জন্য থাকত খেলার মাঠ ।  টিন - এজ সময়ের সেই জটিল মাইনফিল্ডে সাবধানে পা ফেলে ফেলে আমরা বের হয়ে এসেছি । 
সবাই বের হতে পারে না ,  জটিল ধাঁধায় আটকা পড়ে যায় ।  সারা পৃথিবীর পরিসংখ্যান নিয়ে দেখা যায় ,  সবচেয়ে বেশি আত্মহত্যা করে টিন - এজ ছেলেমেয়েরা ।  আমাদের বাংলাদেশের কোনো পরিসংখ্যান আমি খুঁজে পাইনি ,  কিন্তু পৃথিবীর পরিসংখ্যান অনুযায়ী এটি হচ্ছে এই বয়সী ছেলেমেয়েদের অপমৃত্যুর বড় কারণগুলোর একটি ।  পৃথিবীর উন্নত দেশগুলো বিষয়টাকে গুরুত্ব দিয়ে দেখে — এই বয়সী ছেলেমেয়েদের জীবনটাকে সহজ করার জন্য তাদের অনেক রকম পরিকল্পনা থাকে — আমাদের সে রকম কিছু নেই ,  আমরা শুধু কমন সেন্স দিয়ে এগুলো সমাধান করার চেষ্টা করি ।  আমি যখন বাংলাদেশে প্রথম এসে আমাদের বিশ্ববিদ্যালয়ে যোগ দিয়েছি ,  তখন একজন ছাত্রের খোঁজ পেলাম যে একাধিকবার ঘুমের ওষুধ খেয়ে আত্মহত্যার চেষ্টা করেছে ।  আমি তাকে ডেকে পাঠিয়েছি ,  তার সঙ্গে কথা বলেছি ।  সে তখন মাথা নিচু করে কাতর - কণ্ঠে বলেছে ,   ‘ আমি জানি না স্যার ,  আমি কী করব ,  আমার মাঝেমধ্যেই আত্মহত্যা করার ইচ্ছে করে ।  ’  আমি তাকে বলেছি ,  এর পরের বার যখনই ইচ্ছে করবে ,  আমার সঙ্গে দেখা করবে ।  ছাত্রটি মাঝেমধ্যেই আসত ,  অপরাধীর মতো বলত তার আত্মহত্যা করার ইচ্ছে করছে ।  আমি তখন তার সঙ্গে দীর্ঘ সময় কথা বলতাম ,  উৎসাহ দিতাম — জটিল একটা পৃথিবী যে আসলে সহজ ,  আনন্দময় একটা জীবন তাকে দেখিয়ে দেওয়ার চেষ্টা করতাম ।  শেষ পর্যন্ত ছাত্রটি লেখাপড়া শেষ করে বিদেশে স্থায়ী হয়েছে ।  ফুটফুটে একটা মেয়েকে বিয়ে করে সুখে ঘর - সংসার করছে । 
আমি মনোবিশেষজ্ঞ নই ,  আমি শুধু কমন সেন্স দিয়ে বুঝতে পারি টিন - এজ বয়সের জটিল একটা সময় যদি একটু স্নেহ - মমতা দিয়ে পার করিয়ে দেওয়া যায় ,  তাহলে পরের জীবনটা হয় অনেক সহজ । 
সে জন্য এসএসসি পরীক্ষার রেজাল্ট বের হওয়ার দিন আমার বুক ধুকপুক করতে থাকে ।  আমি জানি ,  এদিন যখন লাখ লাখ ছেলেমেয়ে সাফল্যের আনন্দে উদ্ভাসিত হবে ,  ঠিক তখন অসংখ্য ছেলেমেয়ে আশাভঙ্গের কষ্টে কাতর হবে ।  এদের সবাই যে নিজের কারণে এই আশাভঙ্গের বেদনাটুকু পাবে তা নয় — অনেক সময়ই সেটি হবে নিজের নিয়ন্ত্রণের বাইরে একটা বিচ্ছিন্ন ঘটনা ।  আমার সহকর্মীর একটি মেয়ে যখন পরীক্ষায় খুব ভালো একটা ফল আশা করছে ,  তখন আবিষ্কার করল সম্পূর্ণ বিচিত্র একটা কারণে খুব ভালো পরীক্ষা দেওয়া একটা বিষয়ে তাকে ফেল দেখাচ্ছে ।  আঘাতে মানুষ বাকরুদ্ধ হয়ে যায় — আমরা এ রকম কথাবার্তা শুনেছি ,  সেবার আমি নিজের চোখে দেখলাম ।  মেয়েটি শুধু যে বাকরুদ্ধ হয়ে গেল তা নয় ,  তার শরীরের সব অনুভূতিও থেমে গেল ।  ঘুমের ওষুধ দিয়েও তাকে ঘুম পাড়ানো যায় না ,  ভয়াবহ একটি অবস্থা ।  পরিবারের সবার স্নেহ - মমতা - ভালোবাসায় তাকে শেষ পর্যন্ত সুস্থ করে তোলা হয়েছিল ।  পরের বার পরীক্ষা দিয়ে চমৎকার রেজাল্ট করে এখন সে জীবনে সুপ্রতিষ্ঠিত হয়ে আছে । 
সবাই আমার সহকর্মীর মেয়েটির মতো সৌভাগ্যবান নয় যে একটা দুর্ঘটনার পর সে গভীর ভালোবাসা এবং মমতায় সেখান থেকে বের হয়ে আসতে পারবে ।  অনেক সময়ই দেখা যায় ,  অভিভাবক বা আত্মীয়স্বজন আশ্চর্য রকম নিষ্ঠুর ।  একটি ছেলে বা মেয়ে পরীক্ষায় তার পছন্দের ফল না পেয়ে যখন গভীর আশাভঙ্গের বেদনায় কাতর হয়ে আছে ,  তখন তাকে তার চারপাশের মানুষ থেকে গালাগাল শুনতে হয় ,  অভিশাপ শুনতে হয় ।  টিন - এজ বয়সের সেই জটিল মনোজগতে এটি যে কী ভয়ংকর একটা ব্যাপার হতে পারে ,  সেটা কেউ কল্পনাও করতে পারবে না ।  এই দেশের সব অভিভাবকের কাছে তাই আমার কাতর - অনুরোধ ,  এসএসসি পরীক্ষায় আপনার ছেলে বা মেয়ের ফল যদি আশানুরূপ না হয় ,  তাহলে তাদের ওপর রেগে উঠবেন না ।  তাদের সান্ত্বনা দিন ,  সাহস দিন ,  তাদের পাশে এসে দাঁড়ান । 
৩ . 
আমাকে মাঝেমধ্যেই নানা রকম অনুষ্ঠানে যেতে হয় ,  সেই অনুষ্ঠানগুলোর মধ্যে সর্বশ্রেষ্ঠ অনুষ্ঠান হচ্ছে আবদুল্লাহ আবু সায়ীদ স্যারের বিশ্বসাহিত্য কেন্দ্রের পুরস্কার বিতরণ অনুষ্ঠান ।  সেখানে কয়েক হাজার ছেলেমেয়ে থাকে এবং সবাই পুরস্কার পায় ।  সেখান থেকে কেউ মন খারাপ করে যায় না । 
সব অনুষ্ঠান এত সুন্দর নয় — অনেক অনুষ্ঠানেই প্রতিযোগিতা হয় এবং প্রতিযোগিতা হলেই সেখানে হাতে গোনা কয়েকজন বিজয়ী থাকে ।  যারা বিজয়ী হতে পারে না ,  আমি তাদের মনের কষ্টটা বুঝতে পারি ।  কারণ আমি ছেলেবেলায় অসংখ্যবার এই গ্লানি সহ্য করেছি ।  তাই এ ধরনের অনুষ্ঠানে গেলে আমি আমার সময়টুকু ব্যয় করি তাদের বোঝাতে যে বিজয়ী হতে না পারা অগৌরবের কিছু নয় ।  প্রতিযোগিতা একটা ছেলেমানুষি প্রক্রিয়া — পৃথিবীর বড় কাজ প্রতিযোগিতা দিয়ে হয় না ,  পৃথিবীর সব মহৎ কাজ হয় সহযোগিতা দিয়ে ।  তাই ছোটখাটো ব্যর্থতায় কোনো গ্লানি নেই ,  এটা হচ্ছে জীবনের পথচলার অভিজ্ঞতা ।  সবাইকে এর ভেতর দিয়ে যেতে হবে ! 
আমি খবর পেয়েছি ,  অনেক বাচ্চা - কাচ্চাও খবরের কাগজে ছাপা হওয়া আমার কলামগুলো পড়ে ফেলে !   ( কটমটে নীরস কলাম পড়ে সম্ভবত খানিকক্ষণ আমার মুণ্ডুপাতও করে ।  )  অনুমান করছি ,  অনেক কম বয়সী ছেলে এই কলামটিও পড়ে ফেলবে ।  আমি শিরোনামটি এমনভাবে লিখেছি যেন যারা এসএসসি পরীক্ষা দিচ্ছে ,  তারা এটি পড়ে ফেলে । 
যাদের পরীক্ষার ফল ভালো হয়েছে তাদের অভিনন্দন ।  আমি নিশ্চিত তাদের পরিবার হইচই করে মিষ্টি কিনে আনবে — পাড়াপড়শি সবাইকে সেই মিষ্টি দেওয়া হবে ।  সেই মিষ্টি মুখে না দিয়েই আমি এখনই তার মিষ্টি স্বাদ অনুভব করতে পারছি ।  তাদের ভবিষ্যৎ জীবনটা হোক আনন্দময় ,  হোক সৃজনশীল ।  দোয়া করি তাদের যেন প্রাইভেট পড়তে না হয় ,  তাদের কোচিং করতে না হয় ,  জীবনে কখনো যেন তাদের গাইড বই স্পর্শ করে হাতকে অপবিত্র করতে না হয় ।  দোয়া করি ,  তারা বড় হয়ে এই দেশের দায়িত্ব নিজেদের কাঁধে তুলে নিক । 
যাদের পরীক্ষার ফল মনমতো হয়নি কিংবা আপাতদৃষ্টিতে বলা যায় খুব খারাপই হয়েছে ,  আমার এই লেখাটি তাদের জন্য ।  আমি তাদের মনে করিয়ে দিতে চাই ,  তাদের এই আশাভঙ্গের সবচেয়ে বড় কারণ আমাদের এই পচা শিক্ষাব্যবস্থা ।  ১০ বছর লেখাপড়া করার পর যদি কেউ শূন্য হাতে বাড়ি ফিরে আসে ,  তাহলে তার দায়ভার তার একা নেওয়ার কথা নয় ।  সবাই মিলে এই দেশের লেখাপড়া ঠিক করার জন্য কাজ করে যাচ্ছে ।  কাজ হচ্ছে বাংলাদেশের ইতিহাসে যেটা হয়নি ,  এই প্রথমবার সেগুলো হচ্ছে ।   ( এই দেশের অসম্ভব বড় সৌভাগ্য যে তারা একজন সত্যিকারের শিক্ষামন্ত্রী পেয়েছে ,  যিনি দেশের শিক্ষাব্যবস্থার কথা জানেন ।  সেটাকে ঢেলে সাজানোর চেষ্টা করছেন ।  তাকে অনেক জ্বালা - যন্ত্রণার ভেতর দিয়ে যেতে হচ্ছে ,  সেটাও আমরা জানি ।  কিন্তু তাঁর ভয় পাওয়ার কিছু নেই ,  দেশের মানুষ তাঁর সঙ্গে আছে ।  )  ভবিষ্যতের ছেলেমেয়েদের যেন এক শিক্ষাব্যবস্থার ভেতর দিয়ে যেতে না হয় ,  সেটাই আমাদের স্বপ্ন । 
যাদের পরীক্ষার ফল ভালো হয়নি ,  তাদের নিশ্চয়ই মন খারাপ হবে — সেটাই স্বাভাবিক ।  কিন্তু মন খারাপ করে তারা যেন হতাশ হয়ে না যায় ।  পৃথিবীটা বিশাল ,  তার চেয়েও বিশাল হচ্ছে মানুষের জীবন ।  সেই বিশাল জীবনের সঙ্গে তুলনা করলে এসএসসি পরীক্ষাটা খুব ছোট একটা ঘটনা ! 
কাজেই বিশাল জীবনের জন্য প্রস্তুতি নেওয়ার জন্য এই ছোট ঘটনার কথা ভুলে নতুন উৎসাহে তাদের জীবন শুরু করতে হবে ।  তাদের মনে রাখতে হবে — এই বয়সটাই অন্য রকম ,  এই বয়সটাতে সবকিছুকেই একশ গুণ বড় মনে হয় ।  আনন্দকে একশ গুণ বড় করে দেখায় দোষ নেই । 
কিন্তু দুঃখ - কষ্ট - হতাশাকে একশ গুণ বড় করে দেখা যাবে না ।  সামনের জীবনের জন্য প্রস্তুতি নিতে হলে আবার নতুন করে শুরু করতে হবে । 
এডমিন নোট :  লেখাটি প্রথম আলো ‘ তে ১৪ - ০৫ - ২০১০ তারিখে প্রকাশিত




স্বাধীনতার মাস :  মার্চ মাস 



এই মাসের  ( ২০১০ এর মার্চ )  ১৮ তারিখ সেক্টর কমান্ডারস ফোরামের সদস্যরা আমাদের বিশ্ববিদ্যালয়ে এসেছিলেন ।  অনেক দিন থেকেই আমরা চাইছিলাম ,  তাঁরা এখানে আসেন ,  যাঁরা মুক্তিযুদ্ধের সময় যুদ্ধের নেতৃত্ব দিয়েছেন ,  আমাদের ছাত্রছাত্রীরা নিজের চোখে তাঁদের দেখবে ,  সেটি খুব কম কথা নয় ।  তাঁদের আসা উপলক্ষে আমাদের বিশ্ববিদ্যালয়ে রীতিমতো উত্সবের একটা আমেজ চলে এসেছিল ।  আমাদের বিশ্ববিদ্যালয়ে খুব সুন্দর একটা শহীদ মিনার রয়েছে ,  প্রায় শখানেক সিঁড়ি ভেঙে টিলার ওপরে ওই শহীদ মিনারে যেতে হয় ।  কষ্ট করে কেউ যদি সেখানে যায় ,  চারপাশের দৃশ্য আর শহীদ মিনারটি দেখে সে মুগ্ধ হয়ে যায় । 
সেক্টর কমান্ডারস ফোরামের সদস্যরা ওই শহীদ মিনারে ফুল দিয়ে আমাদের বিশ্ববিদ্যালয়ের অনুষ্ঠানটি শুরু করেছিলেন ।  আমরা ঠিক করে রেখেছিলাম ,  মুক্তিযুদ্ধের সময়ের এগারোটি সেক্টরকে স্মরণ করে এই বীর মুক্তিযোদ্ধাদের হাত দিয়ে এগারোটি গাছ লাগিয়ে রাখব ,  গাছগুলো যখন বড় হবে আমাদের ছাত্রছাত্রীরা তার ছায়ায় বসে মুক্তিযোদ্ধাদের একবার হলেও স্মরণ করবে ! 
সেক্টর কমান্ডারস ফোরামের সদস্যরা খুব উত্সাহ নিয়ে গাছগুলো লাগালেন ।  যিনি যেই সেক্টরে যুদ্ধ করেছেন ,  তিনি সেই সেক্টরের গাছটি লাগলেন ।   ( কার সেক্টরে কোন গাছটি পড়েছে ,  সেটি নিয়ে তাঁদের একধরনের ছেলেমানুষি আনন্দ হচ্ছিল ,  যেটি দেখে আমরাও খুব মজা পেয়েছিলাম ।  )  আমরা গাছগুলো লাগিয়েছি বাংলাদেশের ম্যাপের সঙ্গে সাজিয়ে ,  কাজেই গাছগুলো দেখেই একজন বুঝতে পারবে মুক্তিযুদ্ধের সময় কোন সেক্টরটি কোন অঞ্চলে ছিল । 
গাছ লাগানো শেষ হওয়ার পর আমরা তাঁদের নিয়ে গেলাম আমাদের মুক্তিযুদ্ধ কর্নারে ।  এটি হচ্ছে আমাদের লাইব্রেরির একটি কর্নার  ( আক্ষরিক অর্থেই এটি একটি কর্নার বা কোনা !  )  ,  যেখানে মুক্তিযুদ্ধের ওপর প্রকাশিত প্রতিটি বই সংগ্রহ করে রাখা হয়েছে ।  মুক্তিযুদ্ধের সময়ের পতাকা ,  পোস্টার ,  ছবি দিয়ে এ কর্নারটি সাজিয়ে রাখা হয়েছে ,  ছাত্রছাত্রীরা বসে মুক্তিযুদ্ধের বই পড়তে পারে ।  এ কর্নারটি নিয়ে আমাদের ভেতরে খানিকটা ছেলেমানুষি অহংকার আছে ,  কেউ বেড়াতে এলেই আমরা তাকে সেখানে নিয়ে যাই ।  কাজেই সেক্টর কমান্ডারস ফোরামের সদস্যদেরও আমরা সেখানে নিয়ে গিয়েছি ,  তাঁদের ছবি তুলে রেখেছি ,  তাঁদের মন্তব্য কাগজে লিখিয়ে নিয়েছি ।  যখন আমরা কেউ থাকব না ,  তখনো তাঁদের ছবি কিংবা হাতের লেখা এখানে থাকবে — ভবিষ্যতের ছাত্রছাত্রীরা সেটি মুগ্ধ বিস্ময় নিয়ে দেখবে । 
এরপর আমাদের সত্যিকারের অনুষ্ঠান শুরু হয়েছে ।  আমাদের অডিটরিয়ামটি খুব ছোট ।  সেক্টর কমান্ডারস ফোরামের সদস্যরা আসছেন বলে শহর থেকেও অনেকে চলে এসেছে ,  তাই অডিটরিয়ামে তিল ধারণের জায়গা নেই ।  সবচেয়ে দুঃখের ব্যাপার হলো ,  বেশির ভাগ ছাত্রছাত্রীই ভেতরে ঢোকার সুযোগ পেল না । 
সেক্টর কমান্ডারস ফোরামের সদস্যরা বক্তব্য রাখলেন ,  প্রশ্নের উত্তর দিলেন ,  যারা উপস্থিত ছিল তারা মন্ত্রমুগ্ধের মতো তাঁদের কথা শুনল ।  অনেকেই মুক্তিযুদ্ধের ইতিহাস পড়েছে ,  যাঁরা সেই ইতিহাসটি তৈরি করেছেন ,  তাঁদের মুখ থেকে সরাসরি ওই ইতিহাসের কথাগুলো শোনা শ্রোতাদের জন্য একটি অভূতপূর্ব অভিজ্ঞতা ।  কথার ফাঁকে ফাঁকে তাঁরা আমাদের যুদ্ধাপরাধীদের কথা মনে করিয়ে দিলেন ,  তাদের বিচার করে এই দেশকে গ্লানিমুুক্ত করার স্বপ্ন দেখিয়ে গেলেন । 
তাঁরা সেদিন সন্ধ্যাবেলাতেই ফিরে গেলেন ,  পরদিন ছাত্রছাত্রীরা আমাদের কাছে ভিড় করে এল ,  যারা ছোট অডিটরিয়ামে ঢুকে অনুষ্ঠানে অংশ নিতে পারেনি ,  তাদের খুব মন খারাপ ,  অনেকেই রীতিমতো ক্ষুব্ধ ।  আবার একটি আয়োজন করা হবে বলে তাদের কোনোভাবে শান্ত করা হলো ।  নতুন প্রজন্ম মুক্তিযুদ্ধকে এ রকম গভীর মমতা দিয়ে গ্রহণ করেছে দেখে আমাদের খুব ভালো লাগে । 
২ . 
মুক্তিযুদ্ধ নিয়ে এই গভীর মমতা ,  যুদ্ধাপরাধীদের জন্য এই তীব্র ঘৃণা কি সব ছাত্রছাত্রীর মধ্যে আছে ?  সেক্টর কমান্ডারস ফোরামের আগমন উপলক্ষে কিছু পোস্টার তৈরি করে বিশ্ববিদ্যালয়ের বিভিন্ন শিক্ষা ভবন এবং হলগুলোয় টানিয়ে দেওয়া হয়েছিল ।  পোস্টারে যুদ্ধাপরাধীর বিকট চেহারা এবং নাকের ডগায় একটা ফাঁসির দড়ি ঝুলছে ,  সে রকম একটি ছবির সঙ্গে যুদ্ধাপরাধীদের বিচারের দাবির সঙ্গে একাত্মতা প্রকাশসংক্রান্ত কিছু কথা লেখা ছিল ।  পোস্টার লাগানোর পরদিন দেখা গেল ,  ছাত্রদের হলে লাগানো পোস্টারটি কে বা কারা ছিঁড়ে টুকরো টুকরো করে ফেলেছে ।  যার অর্থ ছাত্রদের এই হলে এমন কিছু ছাত্র আছে ,  যাদের কাছে যুদ্ধাপরাধীর বিচারের দাবিটি কোনোভাবেই গ্রহণযোগ্য নয় । 
এ ছাত্রগুলো কারা ,  সেটা অনুমান করার জন্য কারও রকেট সায়েন্টিস্ট হওয়ার প্রয়োজন নেই । 
যুদ্ধাপরাধীদের সঙ্গে একাত্ম অনুভব করে ছাত্রগুলো হচ্ছে জামায়াতে ইসলামী নামক রাজনৈতিক দলটির ছাত্রসংগঠন ছাত্রশিবিরের সদস্য ।  বিশ্ববিদ্যালয়ে তারা থাকে ,  আমি আলাদা করে তাদের কাউকেই চিনি না ,  কিন্তু আমি তাদের জন্য সব সময়েই একধরনের করুণা অনুভব করি ।  আমার কাছে মনে হয় ,  ছাত্রশিবিরের সদস্যরা হচ্ছে এ দেশের সবচেয়ে দুর্ভাগা শ্রেণী । 
ছাত্রজীবনটা হচ্ছে স্বপ্ন দেখার সময় ।  এটি এমন একটি বয়স ,  যখন সবকিছুকেই রঙিন মনে হয় ।  এ সময়টিতে বিশ্ববিদ্যালয়ে ছাত্রছাত্রীরা লেখাপড়ার পাশাপাশি এক শ ধরনের কাজকর্ম করে ।  তারা গান গায় ,  কবিতা আবৃত্তি করে ,  নাটক করে ,  তারা কবিতা লিখে ,  কনসার্ট করে ,  আড্ডা মারে ।  তারা মোড়ের টংঘরে বসে চা খায় ,  তর্কবিতর্ক করে ,  প্রেম করে ।  সবকিছুর ওপর তারা দেশকে নিয়ে স্বপ্ন দেখে ,  দেশকে ভালোবাসে ।  যে মুক্তিযুদ্ধকে তারা দেখেনি ,  সেই মুক্তিযুদ্ধকে নিয়ে তারা গর্ব করে ।  মুক্তিযোদ্ধাদের সম্মান করে আর ভালোবাসে । 
কিন্তু সেই ছাত্রটি যদি জামায়াতে ইসলামীর ছাত্রসংগঠন ছাত্রশিবিরের সদস্য হয় ,  তাহলে তাকে মাতৃভূমিকে ভালোবাসার সবচেয়ে সুন্দর অনুভূতিটিকে নিষ্ঠুরভাবে বুকের ভেতর থেকে মুছে ফেলতে হয় ।  তারা কেমন করে মাতৃভূমিকে ভালোবাসবে — আমাদের এই প্রিয় মাতৃভূমিটিকে তারা তো কখনোই চায়নি ।  তাদের দলের নেতারা হচ্ছে নিজামী - মুজাহিদীর মতো মানুষ ,  যারা একাত্তরে এ দেশের বদর বাহিনীর প্রধান ছিল ।  বদর বাহিনীর সদস্যরা আক্ষরিক অর্থে মুক্তিযোদ্ধাদের জবাই করেছে ,  যখন টের পেয়েছে সত্যি সত্যি দেশটা স্বাধীন হয়ে যাবে ,  তখন যেন দেশটি মাথা তুলে দাঁড়াতে না পারে ,  সে জন্য এ দেশের বুদ্ধিজীবীদের একজন একজন করে হত্যা করেছে ।  যে দলটি বাংলাদেশের স্বাধীনতা চায়নি ,  স্বাধীনতা সংগ্রামের বিরোধিতা করেছে ,  ভয়ংকর যুদ্ধাপরাধ করেছে ,  সেই দলের নেতৃত্ব মেনে নিয়ে একজন তরুণ কেমন করে একটি সংগঠন করে ,  আমি কখনোই বুঝতে পারিনি । 
জামায়াতে ইসলামী নামের রাজনৈতিক দলটি তাদের ছাত্রসংগঠনের সামনে দাঁড়িয়ে কীভাবে তাদের অনুপ্রাণিত করার চেষ্টা করে ,  আমি সেটা কল্পনা করার চেষ্টা করেছি ,  কখনোই বুঝতে পারিনি ।  তারা কি বলে ,   ‘ আমরা সেই রাজনৈতিক দল যারা পাকিস্তান সেনাবাহিনীর পাশাশাপাশি থেকে এ দেশের মুক্তিযোদ্ধাদের সঙ্গে যুদ্ধ করেছি ,  যেন কখনোই বাংলাদেশ স্বাধীন হতে না পারে ।  আমাদের মহান নেতা গোলাম আযম বাংলাদেশ স্বাধীন হওয়ার পরও হাল ছেড়ে দেননি ,  পূর্ব পাকিস্তান রক্ষা কমিটি নাম দিয়ে মধ্যপ্রাচ্যের দেশগুলোয় ঘুরে বেড়িয়েছেন ।  স্বাধীনতার পর মুক্তিযোদ্ধাদের ভয়ে আমাদের সব নেতা পালিয়ে পাকিস্তান চলে গিয়েছিলেন ।  পঁচাত্তরে শেখ মুজিবকে  ( তারা নিশ্চয়ই ভুলেও মুখে বঙ্গবন্ধু শব্দটি উচ্চারণ করে না !  )  হত্যা করার পর যখন জেনারেল জিয়াউর রহমান দালাল আইন বাতিল করে দিলেন ,  তখন আমরা দেশে ফিরে এসেছি !  ইত্যাদি ইত্যাদি ।  ’ 
এ কথাগুলো বলে কি তরুণ প্রজন্মকে উজ্জীবিত করা সম্ভব ?  তাহলে তারা কী বলে ?  কেমন করে বলে ?  এই প্রশ্নের উত্তর আমি মনে হয় কোনো দিনই জানতে পারব না । 
তরুণ প্রজন্মের যারা জামায়াতে ইসলামী বা তাদের ছাত্রসংগঠনের রাজনীতি শুরু করেছে ,  তারা সম্ভবত আর কখনোই সেখান থেকে বের হয়ে একজন সাধারণ মানুষের মতো দেশকে ভালোবাসতে পারবে না ।  সারাটা জীবনই তাদের মুক্তিযুদ্ধ ,  মুক্তিযোদ্ধাদের প্রতি প্রবল বিতৃষ্ণা অুনভব করে যেতে হবে ।  সারা দেশের মানুষ যাদের যুদ্ধাপরাধী হিসেবে ঘৃণা করে ,  তাদেরকে নেতা হিসেবে সম্মান করে কাটাতে হবে — কী ভয়ংকর একটা জীবন !  যারা সেই জীবন বেছে নিয়েছে ,  তাদের বলার কিছু নেই ।  আশা করি ,  নতুন প্রজন্মের আর কেউ যেন সেই জীবন বেছে না নেয় । 
আমার ব্যক্তিগত ধারণা ,  যখন যুদ্ধাপরাধীর বিচার শুরু হবে তখন একাত্তরের যে ভয়ংকর ইতিহাস বের হয়ে আসবে ,  সেটি নিজের কানে শোনার পর তরুণ প্রজন্মের আর কেউ জামায়াতে ইসলামীর কর্মী হওয়ার জন্য এগিয়ে যাবে না ।  এ দেশে মুসলিম লীগ নামে একসময় অত্যন্ত প্রতাপশালী রাজনৈতিক দল ছিল ,  তাদের হুংকারে ,  বাঘে - গরুতে এক ঘাটে জল খেত ।  এখন মাইক্রোস্কোপ দিয়ে খুঁজেও এ দেশে মুসলিম লীগ খুঁজে পাওয়া যায় না । 
এ দেশে জামায়াতে ইসলামীর অবস্থা হবে সেই মুসলিম লীগের মতো ! 
৩ . 
মার্চ মাস আমাদের অগ্নিঝরা মাস ।  এই মাসে বাঙালিরা পাকিস্তানি মিলিটারির ভ্রুকুটি উপেক্ষা করে হাত মুষ্টিবদ্ধ করে মাথা তুলে দাঁড়িয়েছিল ।  এই মাস হচ্ছে অসহযোগ আন্দোলনের মাস ,  সাত মার্চের মাস ,  বঙ্গবন্ধুর জন্ম মাস ।  এই মাস হচ্ছে গণহত্যাকে বুকপেতে নিয়ে স্বাধীনতার মাস ।  এ রকম চমত্কার একটি মাসে স্বাধীনতাবিরোধী রাজাকার আল - বদরদের নিয়ে কথা বলতে ভালো লাগে না ।  এই মাসে আমাদের ভবিষ্যত্ নিয়ে কথা বলতে ইচ্ছে করে ,  স্বপ্ন দেখতে ইচ্ছে করে । 
আমার এখনো নতুন স্বাধীন হওয়া বাংলাদেশের কথা মনে পড়ে ।  কিসিঞ্জার আমাদের দেশটাকে তলাবিহীন ঝুড়ি হিসেবে ঘোষণা দিয়েছেন ।  সে দেশের জিডিপি এখন প্রায় সাত শ ডলার ,  তিন দিনে এ দেশে এক বিলিয়ন ডলার সৃষ্টি হয় ।  আমাদের বাজেটের প্রায় পুরোটাই আমাদের নিজেদের ,  মাত্র ৫ শতাংশ আসে বাইরের দেশ থেকে ।  একসময় বাইরের দেশের টাকায় দেশের বাজেট হতো বলে এই দেশে দাতাগোষ্ঠী  ( ইংরেজিতে ডোনার )  বলে একটা শব্দ প্রচলিত ছিল ।  সেই দাতাগোষ্ঠীর সামনে এ দেশের হর্তাকর্তা ,  বিধাতারা নতজানু হয়ে থাকতেন ।  দাতাগোষ্ঠীরা কথায় কথায় আমাদের ধমক দিতেন ,  আমাদের কেমন করে দেশ চালাতে হবে ,  সেটা নিয়ে নসিহত করতেন ।  আমাদের রাজনৈতিক নেতারাও মাঝেমধ্যে নিজেদের মাঝে ঝগড়া করে দাতাগোষ্ঠীর কাছে নালিশ দিতে যেতেন । 
এখন সেই অবস্থার পরিবর্তন হয়েছে ।  আমি ব্যক্তিগতভাবে মনে করি ,  আমাদের বাংলাদেশের ডিকশনারি থেকে দাতাগোষ্ঠী বা ডোনার শব্দটা আনুষ্ঠানিকভাবে মুছে ফেলা দরকার ।  এখন এই দেশ বিদেশি কোনো দেশের দানের ওপর নির্ভর করে নেই ,  তা হলে কেন এখনো তাদের দাতাগোষ্ঠী বলে তোয়াজ করব ? 
আমি মনে করি ,  আমরা আত্মবিশ্বাস নিয়ে মাথা তুলে দাঁড়াব ।  গোল্ডম্যান স্যাকস নামে একটি অর্থনৈতিক প্রতিষ্ঠান পৃথিবীর সব দেশের সবকিছু বিবেচনা করে ভবিষ্যদ্বাণী করে ।  তারা বিআরআইসি নামে চারটি দেশের কথা বলেছিল  ( ব্রাজিল ,  রাশিয়া ,  ইন্ডিয়া ও চীন )  ,  যেগুলো বিশাল অর্থনৈতিক শক্তি হিসেবে পৃথিবীতে মাথা তুলে দাঁড়াবে ।  তাদের সেই ভবিষ্যদ্বাণী সত্য হয়েছে ,  সত্যি সত্যি এ দেশগুলো পৃথিবীর গুরুত্বপূর্ণ দেশ হিসেবে প্রতিষ্ঠিত হয়েছে ।  তাদের পরের ভবিষ্যদ্বাণী হচ্ছে এন - ১১  ( নেক্সট ইলেভেন )  ,  যেখানে তারা পৃথিবীর এগারোটি দেশের নাম বলেছে ,  যেগুলো অর্থনৈতিক শক্তি হিসেবে মাথা তুলে দাঁড়াবে ।  এই এন - ১১ - এর মাঝে বাংলাদেশের নাম রয়েছে ।  শুধু যে বাংলাদেশের নাম রয়েছে তাই নয় ,  পৃথিবীজুড়ে যে মন্দা গেছে ওই দুঃসময়ে বাংলাদেশের ভূমিকা এত চমকপ্রদ ছিল যে বাংলাদেশ এখন এন - ১১ তালিকার ওপর দিকে চলে এসেছে । 
বাইরের পৃথিবীর মূল্যায়ন ছাড়াও কি আমরা নিজেরাও সেটা অনুভব করি না ?  এ দেশের বিশাল এক তরুণ প্রজন্ম রয়েছে ,  যারা দেশকে ভালোবাসে ,  যারা দেশকে গড়ে তুলতে চায় ।  যুদ্ধাপরাধীর বিচার আর ডিজিটাল বাংলাদেশের স্বপ্নকে বুকে ধারণ করে ,  তারা আওয়ামী লীগকে বিজয়ী করে দেশ চালানোর দায়িত্ব দিয়েছে ।  যদি এই তরুণ প্রজন্মকে একটুখানি পথ দেখিয়ে দেওয়া যায় ,  তাহলে আমরা এ দেশে ম্যাজিক করে ফেলতে পারব । 
আমরা খুব আশা করে আছি ,  যাঁরা দেশকে পথ দেখাবেন ,  তাঁরা খবরের কাগজও নিয়মিত পড়বেন ।  তা হলেই তাঁরা জানতে পারবেন ,  দেশকে এগিয়ে নিয়ে যাওয়ার সবচেয়ে বড় অন্তরায় কিন্তু সিডর ,  আইলা ,  বৈশ্বিক উষ্ণায়ন ,  জলবায়ু পরিবর্তন ,  বন্যা ,  খরা বা জঙ্গি নয় ।  সবচেয়ে বড় অন্তরায় হচ্ছে ছাত্রলীগ ।  প্রতিদিন খবরের কগজে সারা দেশে ছাত্রলীগের কর্মকাণ্ডের যে তালিকা ছাপা হয় ,  সেগুলো পড়লে হতবাক হয়ে যেতে হয় ।  আমি জানি না ,  আওয়ামী লীগের নেতারা জানেন কি না তাঁদের সরকারের সুবিশাল কালজয়ী একটা অর্জন কিন্তু মফস্বল শহরের কোনো একটি পুচকে ছাত্রলীগ নেতা স্কুলে যাওয়া একটা কিশোরীকে উত্ত্যক্ত করে শেষ করে দিতে পারে ।  কোনো গাণিতিক নিয়মে এই হিসাব মিলবে না কিন্তু এটাই সত্যি । 
মার্চ মাস স্বাধীনতার মাস ,  আমি কোনো অসুন্দর কথা উচ্চারণ করতে চাইনি ,  তার পরেও অসুন্দর কথা রূঢ় কথা বলা হয়ে গেল ।  পাঠকেরা নিশ্চয়ই আমাদের ক্ষমা করে দেবেন । 
৪ . 
সম্পূর্ণ অপ্রাসঙ্গিক একটা বিষয় ,  না বললেই নয় ।  পত্রপত্রিকায় লেখালেখির কারণে মন্ত্রিপরিষদ ঘড়ির কাঁটা এক ঘণ্টা এগিয়ে আনার পরিকল্পনাটি বাতিল করে দিয়েছে ।  দুটি কারণে বিষয়টিতে আমি অত্যন্ত আনন্দিত ।  প্রথমত ,  এই সিদ্ধান্তে দেশের সব মানুষ বিশাল এক দুর্ভাবানার হাত থেকে মুক্তি পেয়েছে  ( তারা দুই হাত তুলে সরকারের জন্য দোয়া করেছে !  )  ।  দ্বিতীয়ত ,  এ বিষয়টিতে সরকার প্রমাণ করেছে যে তারা সাধারণ মানুষের কথা শুনতে রাজি আছে এবং সেই কথা যৌক্তিক মনে হলে তাদের সিদ্ধান্ত পাল্টাতেও রাজি আছে ! 
এটি বিশাল একটি ব্যাপার !  সরকারকে এখন বহু দূরের কিছু মনে হয় না ,  খুব কাছকাছি কিছু মনে হয় । 
এডমিন নোট :  লেখাটি প্রথম আলো ‘ তে ২৬ - ০৩ - ২০১০ তারিখে প্রকাশিত




বইমেলার অন্যপিঠ 



দেখতে দেখতে আমরা বইমেলার একেবারে শেষে পৌঁছে গেছি ।  মেলাটি যখন শেষ হয়ে আসে প্রতিবারই আমার একটু মন খারাপ হয়ে যায় ,  এবারও হচ্ছে ।  আমি সিলেটে থাকি ,  ছুটিছাঁটায় ঢাকা যেতে পারি ,  তার ভেতর থেকে সময় বের করে বইমেলায় যেতে হয় ।  সব সময়ই সময় নিয়ে একটা টানাটানি থাকে ।  তাই কোনোবারই তৃপ্তি করে মেলায় ঘোরাঘুরি করতে পারি না ,  শখের বইগুলো কিনতে পারি না ।  আমি জানি ,  মেলার এই কয়েক সপ্তাহই শুধু দেশের সবগুলো বই আমাদের নাগালের ভেতর থাকবে ।  মেলা শেষ হওয়ার সঙ্গে সঙ্গে জনপ্রিয় দুই - চারজনের কিছু বই ছাড়া সব বই - ই এক বছরের জন্য অদৃশ্য হয়ে যাবে ।  চেষ্টা করলেও সেগুলো আমরা খুঁজে পাব না ।  প্রতিবারই ভাবি সামনের বার চুটিয়ে বইমেলা উপভোগ করব ,  সেই সামনের বার আর আসে না । 
তারপরও বইমেলা নিয়ে নানা রকম স্মৃতি আছে ।  নানা রকম অভিজ্ঞতা আছে ।  সবচেয়ে বেশি অভিজ্ঞতা পাঠকদের নিয়ে ,  আমার লেখালেখি প্রায় সবই বাচ্চাদের নিয়ে ।  তারা মানুষ হিসেবে আমাদের ছোট হলেও অত্যন্ত কঠিন পাঠক ,  ফাঁকি দেওয়ার জো নেই ।  প্রতি মুহূর্তে তাদের নানা অভিযোগ - অনুযোগ শুনতে হয় এবং উত্তর দিতে হয় ।  বইমেলাটি নতুন লেখকদের জন্যও একটি উত্তেজনাপূর্ণ জায়গা ।  অনেকবার এমন হয়েছে ,  একটা বইয়ের মোড়ক উন্মোচন করতে গিয়ে নতুন নতুন লেখকদের আধ ডজন বইয়ের মোড়ক উন্মোচন করে ফেলেছি ।  খারাপ অভিজ্ঞতা যে হয় না তাও নয় ,  গত বছর মেলায় আমার পাশে বসে থাকা চালবাজ ধরনের একজন বলে ফেলল ,   ‘ আরে !  এই দেশটা তো আসলে পাকিস্তান !  ’  ব্যস আর যায় কোথায় ,  আশপাশে যারা ছিল তারা গরম হয়ে উঠে একেবারে আক্ষরিক অর্থে সেই চালবাজ ছেলেটিকে ঘাড় ধরে বের করে দিল ।  এ বছর বটতলায় বসে আছি ,  সামনে নানা বয়সী ছেলেমেয়ের জটলা ,  পাশে আমার স্ত্রী বসে আছে ,  হঠাত্ করে সে চিত্কার করে উঠল ,   ‘ ধরো ওই সাদা শার্টকে !  ’  সঙ্গে সঙ্গে কয়েকজন ঝাঁপিয়ে পড়ে সাদা শার্টকে ধরে ফেলল ,  কী তার অপরাধ ?  সে ভিড়ের মধ্যে একটা মেয়ের ঘাড়ে চুমু খাবার চেষ্টা করছে !  মানুষটি পাবলিকের কিল খেয়ে ভর্তা হয়ে যাওয়ার আগেই তাকে পুলিশে সোপর্দ করা হলো । 
তবে বইমেলার সবচেয়ে মধুর গল্পটি আমি শুনেছি আমাদের পরিবারের বাচ্চা কয়েকটা মেয়ের কাছে ।  তাদের বাবা - চাচা - মামারা সবাই লেখক ,  তাই তারা মেলায় ঘোরাঘুরি করতে খুব পছন্দ করে ।  ছোট ছোট তিনজন ঘুরে বেড়াচ্ছে ।  হঠাত্ তারা দেখতে পেল ,  একটা ছোট বাচ্চা একটা বই কেনার বায়না ধরেছে ।  বাবা - মা নেহাতই নিম্ন - মধ্যবিত্ত মানুষ ,  বইটা উল্টিয়ে ভেতরে দাম দেখে একটা দীর্ঘশ্বাস ফেলে বাচ্চাটার হাত ধরে বের হয়ে এলেন ।  ছোট বাচ্চাটি ঠোঁট উল্টিয়ে ফুঁপিয়ে ফুঁপিয়ে কাঁদতে লাগল । 
আমাদের ছোট ছোট তিনটি মেয়ে তখন তখনই ঠিক করে ফেলল বাচ্চাটিকে এই বইটি কিনে দিতে হবে ,  কিন্তু সেটি এমনভাবে করতে হবে যেন বাবা - মা কোনোভাবেই অপ্রস্তুত না হয়ে যান ।  সঙ্গে সঙ্গে পরিকল্পনা করা হয়ে গেল ।  একজন ছুটে এল আমার কাছে বই কেনার টাকা নিতে ,  অন্যজন ছোট বাচ্চা আর তার বাবা - মাকে চোখে চোখে রাখল ,  অন্যজন রইল মাঝখানে ।  একজন দ্রুত বইটি কিনে নেয় ,  তারপর তিনজন মিলে এই পরিবারটির কাছে হাজির হলো ,  শুরু হলো একটি নাটক । 
যে বইটি কিনে এনেছে সে বইটি অন্য দুজনকে দেখিয়ে বলল ,   ‘ এই দ্যাখ ,  আমি এটা কিনে এনেছি !  ’ 
একজন তখন চোখ কপালে তুলে বলল ,   ‘ এই বইটা কিনেছিস ?  এটা তো আমাদের বাসায় আছে ।  ’  অন্যজন বলল ,   ‘ নেই !  ’  তখন দুজন মিলে ঝগড়া শুরু করে দিল এবং অনেকেই এই বাচ্চা মেয়েগুলোর দিকে তাকাল ,  তাদের ভেতর ফুঁপিয়ে ফুঁপিয়ে কাঁদতে থাকা শিশু এবং তার বাবা - মাও আছেন । 
তিনজনের ভেতর যে বড় সে তখন মধ্যস্থতা করার ভঙ্গি করে বলল ,   ‘ ঝগড়া করে কী হবে ?  আয় ,  মাকে জিজ্ঞেস করি ।  ’  তখনই মোবাইল ফোন বের করে মাকে ফোন করার অভিনয় করে জানা গেল ,  আসলেই বইটা বাসায় আছে এবং দ্বিতীয় একটা বই কেনা হয়ে গেছে । 
যে বইটা কিনেছে তাকে যথেষ্ট গালমন্দ করা হলো এবং এই বাড়তি বইটি নিয়ে কী করা যায় সেটা নিয়ে তিনজনই উচ্চকণ্ঠে ভাবনাচিন্তা শুরু করে এবং তখন তারা আবিষ্কার করে ,  ছোট একটা শিশু লোভাতুর দৃষ্টিতে বইটির দিকে তাকিয়ে আছে ।  মেয়ে তিনজনের একজন তখন শিশুটির বাবাকে বলল ,   ‘ ভুল করে এই বইটা কিনে ফেলেছি ।  এখন এটা আমাদের বাড়তি হয়ে গেছে ।  আপনার ছেলে কি এটা নেবে মনে হয় ?  ’ 
কথা শেষ হওয়ার আগেই শিশুটি ঝাঁপিয়ে বইটা নিয়ে নেয় ,  তার মুখে এ - গাল ও - গাল জোড়া হাসি ।  তাই দেখে বাবা - মায়ের মুখে হাসি এবং সবকিছু দেখে আমাদের তিন মেয়ের মুখেও হাসি । 
সেই গল্প যখন মনে পড়ে তখন আমার মুখেও হাসি ফুটে ওঠে । 
২ . 
আমার ধারণা ছিল ,  বইমেলার পুরো ব্যাপারটি বুঝি এ রকম ছোটখাটো আনন্দ - অভিজ্ঞতা দিয়ে বোঝাই ।  কিন্তু আমি আবিষ্কার করেছি এটি সত্যি নয় ।  বইমেলার মধ্যে একটা অত্যন্ত বেদনাদায়ক অধ্যায় রয়েছে এবং সেই অধ্যায়টি হচ্ছে নতুন কিংবা নামীদামি নন সে রকম লেখকদের নিয়ে । 
আমি ব্যাপারটি জানতাম না ,  মাত্র কিছুদিন আগে জেনেছি ।  আমার বাসায় একজন টেলিভিশন সাংবাদিক এসেছেন ,  তাঁর নাম বললে সবাই তাঁকে চিনবে ,  তাই তার নাম বলছি না ।  তিনি অত্যন্ত চমত্কার একজন লেখক ।  খুব সুন্দর সুন্দর কয়েকটা গল্পের বই রয়েছে ।  মেলার আগে এক লেখকের সঙ্গে অন্য লেখকের দেখা হলে লেখালেখি নিয়ে কথা বলার রেওয়াজ ,  আমরা তাই আমাদের লেখালেখি নিয়ে কথা বললাম এবং কার বই কোন প্রকাশনী থেকে বের হয়েছে সেটা নিয়ে আলাপ করলাম ।  আলাপটা কীভাবে কীভাবে জানি লেখকের রয়্যালটির দিকে ঘুরে গেল এবং হঠাত্ করে আমি জানতে পারলাম এই অত্যন্ত ভালো একজন লেখক যার অনেকগুলো বই প্রকাশ হয়েছে তিনি জীবনে একটি কানাকড়িও রয়্যালটি পাননি !  তাঁর প্রকাশক কোনোদিন তাঁকে কোনো রয়্যালটি দেননি ,  আমাকে বেশ কয়েকবার প্রকাশকের নাম জিজ্ঞেস করে নিশ্চিত হতে হলো ।  কারণ এই প্রকাশক বাংলাদেশের সবচেয়ে নামীদামি প্রকাশকদের একজন ।  তারা আমার বইয়েরও প্রকাশক ।  তবে মজার ব্যাপার হচ্ছে ,  এই প্রকাশক আমার বই প্রকাশ হওয়ার সঙ্গে সঙ্গে আমার বাসায় এসে রয়্যালটির চেক তুলে দেন ,  কখনো তার উনিশ - বিশ হয়নি ।  আমি লেখকের নামটি বলিনি ,  প্রকাশকের নামও বলছি না ,  এ মুহূর্তে কাউকে অপ্রস্তুত করতে চাই না ।  তবে প্রয়োজন হলে ভবিষ্যতে অপ্রস্তুত করব না তার গ্যারান্টি দিচ্ছি না । 
আমি তারপর খোঁজখবর নিতে শুরু করেছি এবং আবিষ্কার করেছি বাংলাদেশে অত্যন্ত জনপ্রিয় দু - চারজন লেখক এবং অত্যন্ত গুরুত্বপূর্ণ দু - চারজন ব্যক্তিত্ব ছড়া প্রকাশকেরা আর কোনো লেখককে কোনো রয়্যালটি দেন না ।  ব্যাপারটা আমার কাছে অবিশ্বাস্য ছিল এবং আমি খোঁজখবর করে নিশ্চিত হয়েছি । 
বাংলা একাডেমী বইমেলায় ঠিক কত টাকার বই বিক্রি হয় তা সঠিক জানা নেই ,  সংখ্যাটি ২০ কোটির কাছাকাছি ।  জনপ্রিয় ধারার লেখকদের বই সব মিলিয়ে হয়তো কয়েক কোটি ।  বাংলা একাডেমীর খুব প্রয়োজনীয় কিছু বই রয়েছে ,  সেগুলো কত বিক্রি হয় আমার জানা নেই ,  যদি কয়েক কোটি ধরে নিই তাহলে অন্তত ১০ কোটি টাকার বই বিক্রি হয় জনপ্রিয় নন সে রকম লেখকদের ।  তাদের প্রাপ্য প্রায় এক থেকে দেড় কোটি টাকার রয়্যালটি ,  বাংলাদেশের কয়েক শ লেখক যদি তাঁদের সেই রয়্যালটি পেতেন তাহলে সবাই অনেকগুলো করে টাকা পেতেন ।  এই লেখকেরা কেউ কখনো সেই টাকার মুখ দেখেননি । 
শুধু যে তাঁরা তাঁদের প্রাপ্য টাকার মুখ দেখেননি তা নয় ,  লেখক হিসেবে তাঁদের বই ছাপা হওয়ার পর বইমেলা চলাকালীন প্রকাশকেরা লেখকদের হাতে তাঁদের প্রাপ্য বইগুলোও তুলে দেন না ।  তার পেছনে একটা কারণও আছে ,  একজন লেখকের বই ছাপা হওয়ার পর তাঁর বন্ধু - বান্ধবেরা সবার আগে সেই বইটি কেনেন ।  লেখকের হাত থেকে উপহার হিসেবে পেয়ে গেলে তাঁরা আর সেই বইটি কিনবেন না — তাই কোনোভাবেই লেখকের হাতে বই তুলে দেওয়া যাবে না ।  কী নিদারুণ ছোটলোকি ব্যবহার । 
আমার ভুল হতে পারে ,  আমি যেহেতু সাংবাদিক নই তাই সব রকম তথ্য আমার কাছে নাও থাকতে পারে ।  তাই আগেই ক্ষমা চেয়ে নিয়ে বলছি ,  আমি যতটুকু জানি এ দেশের প্রকাশকদের ভেতর শুধু ইউপিএল এবং বর্তমানে  ‘ প্রথমা ’  এই দুটি প্রকাশনী লেখকদের সঙ্গে এক ধরনের চুক্তি করেন ,  অন্যরা কেউ এ রকম ঝামেলায় যান না ।  চেষ্টা করেও তাঁদের দিয়ে চুক্তি করানো যায় না ।  তাঁরা যে লেখকদের বই বের করেন তাতেই লেখকদের কৃতার্থ হয়ে থাকার কথা ।  অন্তত প্রকাশকেরা তাই ভাবেন । 
৩ . 
আমার মনে হয় এই দেশের প্রকাশকদের পুরো ব্যাপারটি নতুন করে ভেবে দেখার সময় হয়েছে ।  তাঁরা যখন একজন লেখকের বই বের করেন তখন কাগজের বিলটুকু পরিশোধ করেন ,  ছাপাখানার বিল পরিশোধ করেন ,  বাইন্ডারের বিলও পরিশোধ করেন ।  এই বিলগুলো পরিশোধ না করার মতো দুঃসাহস তাঁরা কখনো দেখান না ।  তাঁদের ধরে নিতে হবে লেখকদের রয়্যালটি ঠিক সে রকম একটি বিল ,  সেটাও তাঁদের পরিশোধ করতে হবে ।  লেখকেরা সৃজনশীল মানুষ ,  সৃষ্টি করার মাঝে তাঁদের এক ধরনের আনন্দ আছে বলে তাঁরা গল্প ,  কবিতা ,  উপন্যাস লেখেন ,  বই হিসেবে সেটা প্রকাশিত হতে দেখে তাঁদের ভালো লাগে ।  তাঁরা নেহায়তই ভদ্র মানুষ ,  তাই কখনোই টাকাপয়সা নিয়ে খিটিমিটি করেন না ।  কিন্তু প্রকাশকদের অবশ্যই তাঁদের রয়্যালটি পরিশোধ করতে হবে ।  ছাপাখানার মালিক ,  কাগজ ব্যবসায়ী বা বুক বাইন্ডার থেকে তাঁরা কোনো অংশে কম গুরুত্বপূর্ণ মানুষ নন । 
এই বইমেলা থেকেই সেটা শুরু করা যেতে পারে ।  মেলা শেষে প্রকাশকেরা যখন টাকার বান্ডিল নিয়ে ঘরে ফিরবেন তখন তাঁরা যেন হিসাব করে দেখেন কোন কোন লেখকের বই বিক্রি করে তাঁরা এই টাকার বান্ডিল ঘরে এনেছেন ,  একটা কাগজে হিসাব করে তাঁদের রয়্যালটি বের করে লেখকদের কাছে যেন পৌঁছে দেন । 
টাকার পরিমাণটুকু গুরুত্বপূর্ণ নয় ,  কিন্তু চমত্কার একটা উপন্যাস লিখে তা থেকে যে রয়্যালটি এসেছে সেটা দিয়ে একজন লেখক যদি তাঁর পরিবারের সবাইকে নিয়ে একদিনও চাইনিজ খেতে যান ,  সেই আনন্দটুকু অনেক গুরুত্বপূর্ণ ।  দেশের সর্বশ্রেষ্ঠ মানুষদের সেই সম্মানটুকু দিতেই হবে । 
৪ . 
এটি অস্বীকার করার উপায় নেই যে প্রতিবছরই বইমেলায় প্রচুর বই ছাপা হয় যেগুলো আসলে ছাপা না হলেই ভালো হতো ।  অনেক সময় সেগুলো কোনো একটি প্রকাশনীর নামে বের হয় ,  যদিও আসলে লেখক নিজের পকেটের টাকা দিয়ে সেগুলো বের করেন ।  গ্রন্থকার হওয়ার এক ধরনের আনন্দ আছে — ছাত্রজীবনে কপোট্রনিক সুখদুঃখ নামে আমার প্রথম বইটি যখন প্রকাশ হয় এবং বাঁধাই হওয়া বইটি হাতে নিয়ে আমি যে উত্তেজনা অনুভব করেছিলাম তার কথা এখনো মনে আছে ।  কিন্তু যদি কোনো লেখক নিজের পকেটের টাকা খরচ করে বইটি বের করেন তাহলে তাঁর মাঝে কোনো আনন্দ নেই ।  যাঁরা লিখতে শুরু করেছেন তাঁদের সবাইকে শুরুতে পত্রপত্রিকায় লিখতে হবে ,  যতক্ষণ পর্যন্ত ভালো পত্রপত্রিকার সাহিত্য পাতায় তাঁদের লেখা ছাপা না হচ্ছে তাঁদের কোনোভাবেই একটা বই ছাপিয়ে ফেলা উচিত নয় ।  নতুন লেখকেরা অভিযোগ করে থাকেন অপরিচিত লেখকের লেখা পত্রিকার সম্পাদকেরা ছাপতে চান না ,  এটি পুরোপুরি সত্যি নয় ।  ভালো লেখার গুরুত্ব দেবেন না এ রকম মানুষ খুব বেশি নেই ।  এই কথাটি মানিক বন্দ্যোপাধ্যায় ছাত্রজীবনে প্রমাণ করেছিলেন ,  বন্ধুদের সঙ্গে বাজি ধরে তিনি  ‘ অতসী মামী ’  নামে একটা গল্প লিখে সেই সময়কার সবচেয়ে সম্ভ্রান্ত সাহিত্য পত্রিকায় ছাপিয়েছিলেন ।  সেটি ছিল তাঁর প্রথম লেখা । 
আজকাল নতুন লেখকদের আরও একটি ভিন্ন ধরনের সুযোগ হয়েছে ,  সেটি হচ্ছে  ‘ ব্লগ ’  ।  ইন্টারনেট ব্যবহার করে ব্লগে লেখালেখি করলে মুহূর্তেই অসংখ্য পাঠক সেই লেখালেখির মূল্যায়ন করে ফেলবেন ।  আমার মনে হয় ব্লগের পাঠকেরা যদি প্রতিবছরই এক - দুজন লেখককে নির্বাচন করে দেন এবং পত্রপত্রিকা তাঁদের কথা একটু প্রচার করে তাহলে নতুন লেখকদের একটু প্রাথমিক সাহায্য হয় । 
বইমেলা শেষ হওয়ার পর প্রথম আলো প্রতিবছরই  ‘ সৃজনশীল ’  ,   ‘ মননশীল ’  বইগুলোর একটা মূল্যায়ন করে ।  চুল পাকা লেখকদের পাশাপাশি তারা তরুণ লেখকদের লেখালেখিরও একটা মূল্যায়ন করে ,  দুর্ভাগ্যক্রমে যখন সেটি বের হয় তখন বইগুলো আর কেনা যায় না ।  জনপ্রিয় দু - চারজনের এবং পাইরেটেড ভারতীয় বই ছাড়া আর কোনো বই সারা বছর কিনতে পাওয়া যায় না ।  কাজেই বইমেলা চলাকালীন যদি এই বইগুলোর নাম আবার নতুন করে সবাইকে মনে করিয়ে দেওয়া যেত তাহলে এই লেখকদের খুব উপকার হতো ।  প্রতিবছরই আমি ভাবি ,  বইমেলার শুরুতে আমার প্রিয় বইগুলোর একটা তালিকা দিয়ে আমি একটা কলাম লিখে ফেলব ,  আমার রুচিতে যদি কারও বিশ্বাস থাকে তাহলে তাঁরা হয়তো সেই বইগুলো নেড়েচেড়ে দেখতে পারেন ।  এখন পর্যন্ত আমি সেটা পারিনি ,  সামনের বছর অবশ্যই করব ।  আমি নিজের কাছে প্রতিজ্ঞা করে রাখলাম । 
এই দেশের বিবেক হচ্ছেন আমাদের লেখকেরা ,  তাঁদের আমাদের প্রয়োজনীয় সম্মানটুকু দিতে হবে ।  প্রতিষ্ঠিত লেখকেরা জীবনের শুরুতে যে ধাক্কাগুলো খেয়েছেন ,  নতুন প্রজন্মের লেখকদের যেন সে ধাক্কাগুলো খেতে না হয় ,  সেটি দেখার দায়িত্বও কিন্তু আমাদের রয়েছে । 
এডমিন নোট :  লেখাটি প্রথম আলো ‘ তে ২৭ - ০২ - ২০১০ তারিখে প্রকাশিত




গ্লানিমুক্তির ডিসেম্বর 



ডিসেম্বর মাসটি চমত্কার একটি মাস ।  এই মাসে শীতের একটা আমেজ পাওয়া যায় ,  বাগানে বাগানে রঙিন মৌসুমি ফুল ফুটতে শুরু করে ,  বাজারে শীতের সবজি উঠতে শুরু করে ,  বাচ্চাদের বার্ষিক পরীক্ষা শেষ হয়ে তাদের আনন্দ শুরু হয় ,  বিদেশ থেকে আপনজনেরা দেশে বেড়াতে চলে আসে ,  নানা ধরনের দেশি - বিদেশি কনফারেন্স শুরু হয় — কিন্তু এর কোনোটাই ডিসেম্বর মাসটিকে আলাদা করে দেখার কারণ নয় !  ডিসেম্বর মাসটি চমত্কার একটি মাস ,  এর কারণ ,  এটি আমাদের বিজয়ের মাস ।  এই মাসে রাজাকাররা গর্তে ঢুকে থাকে — এই মাসে আমরা মুক্তিযোদ্ধাদের আলাদাভাবে স্মরণ করি ।  এই মাসে মন্ত্রী না হয়েও আমরা গাড়িতে জাতীয় পতাকা লাগিয়ে ফেলি ।  আমাদের মধ্যে যারা একাত্তরের ভেতর দিয়ে এসেছি ,  তারা বিজয় দিবসের কথা স্মরণ করে এখনো এক ধরনের শিহরণ অনুভব করি । 
মনে হচ্ছে ,  এই ডিসেম্বর মাসে আরও একটা বিষয় যোগ হবে — এই মাসে বহু বছর পর আমরা পৃথিবীর একটা নিষ্ঠুরতম হত্যাযজ্ঞের বিচার শেষ করে গ্লানিমুক্ত হতে পারব ।  ১৯৭৫ সালের ১৫ আগস্টের হত্যাকাণ্ডটা অনেক দিক থেকেই ছিল অবিশ্বাস্য ।  এই দেশের মাটিতে বঙ্গবন্ধু শেখ মুজিবুর রহমানের জন্ম না হলে বাংলাদেশের জন্ম হতো না ।  খুব সংগত কারণে পাকিস্তানের সেনাবাহিনী অসংখ্যবার বঙ্গবন্ধুকে হত্যা করতে চেয়েছে; কিন্তু সাহস পায়নি ।  অথচ বাংলাদেশের জন্মের সাড়ে তিন বছরের মাথায় বাংলাদেশের সেনাবাহিনীর কিছু অফিসার তাঁকে হত্যা করার দুঃসাহস দেখিয়েছিল — এটি এখনো বিশ্বাস করা যায় না ।  পৃথিবীর ইতিহাসে রাষ্ট্রপ্রধানকে হত্যা করার উদাহরণ খুব কম নেই ।  যুক্তরাষ্ট্রের লিংকন কেনেডি থেকে শুরু করে মিসরের আনোয়ার সাদাত ,  পাকিস্তানের বেনজির ভুট্টো বা ভারতের ইন্দিরা গান্ধী — ইতিহাসের পাতা ওল্টালেই আমরা এ রকম অনেক উদাহরণ পেয়ে যাব ।  কিন্তু শুধু বঙ্গবন্ধু নয় ,  তাঁর সঙ্গে সঙ্গে তাঁর পরিবারের সবাইকে হত্যা করার মতো নৃশংস ঘটনা ইতিহাসে খুঁজে পাওয়া যাবে ?  নববিবাহিত বধূ কিংবা ১০ বছরের শিশুসন্তান ?  এই হত্যাকাণ্ডের সময় ঠিক কী ঘটেছিল বহুদিন সাধারণ মানুষ সেটি জানতে পারেনি ।  বিচার প্রক্রিয়ার কারণে সেই হত্যাকাণ্ডের খুঁটিনাটি আবার নতুন করে প্রকাশ পেয়েছে ।  আমার ধারণা ,  যাঁরা সেই বর্ণনাগুলো পড়েছেন ,  তাঁদের অনেকেই  ‘ মানুষ ’  প্রজাতির ওপর থেকেই বিশ্বাস হারিয়ে ফেলেছেন । 

শুধু যে বঙ্গবন্ধু আর তাঁর পরিবারের সবাইকে হত্যা করেছিল তা নয় ,  বঙ্গবন্ধুর সঙ্গে আত্মীয়তা থাকার কারণে শেখ মণি এবং আবদুর রব সেরনিয়াবাতের পরিবারের প্রায় সব সদস্যকে হত্যা করেছিল ।  সেনাবাহিনীর যে কর্মকর্তাকে সব মৃতদেহ সমাহিত করার দায়িত্ব দেওয়া হয়েছিল ,  তাঁর লেখা তালিকাটি পড়লে এখনো শিউরে উঠতে হয় ।  সেই দীর্ঘ তালিকায় বঙ্গবন্ধু ,  শেখ নাসের ,  আবদুর রব সেরনিয়াবাতের পরিবারের সবার নামের সঙ্গে সঙ্গে রয়েছে একাধিক অজ্ঞাত পরিচয় ১০ / ১২ বছরের বালক কিংবা  ‘ ১০ বছর বয়সী একটি ফুটফুটে বালিকা ’  - এর কথা ।  আমার খুব জানার ইচ্ছে করে ,  তারা কারা ! 
১৫ আগস্টের হত্যার মাঝে ছিল এক ধরনের পাশবিক নৃশংসতা ।  এর পরের হত্যাকাণ্ড ,  তার সঙ্গে যুক্ত হয়েছিল ঠান্ডা মাথায় একটা সুদূরপ্রসারী ষড়যন্ত্র ।  নভেম্বরের ৩ তারিখ জেলখানায় বেছে বেছে সেই নেতাদের হত্যা করা হলো ,  যাঁরা মুক্তিযুদ্ধের আদর্শকে ধারণ করে বাংলাদেশকে সামনে নিয়ে যাওয়ার ক্ষমতা রাখতেন ।  জেলখানায় বন্দীদের হত্যা করার মতো নৃশংস ঘটনা পৃথিবীর ইতিহাসে আর কোথাও আছে বলে আমার জানা নেই ,  কিন্তু সেটি করা হয়েছিল ,  কারণ ,  এই খুনিচক্র তো শুধু পাশবিক আনন্দের জন্য খুন করেনি ,  তারা খুন করেছিল বাংলাদেশকে তার আদর্শ থেকে চিরদিনের জন্য লক্ষ্যচ্যুত করতে । 
বঙ্গবন্ধু এবং তাঁর পরিবারের সবাইকে হত্যা করার নৃশংস ঘটনার পর সবাই হয়তো ভেবেছিল বর্বরতার সমাপ্তি হয়েছে ।  কিন্তু এই দেশের মানুষ শিউরে উঠে আবিষ্কার করল ,  সেই বর্বরতা শেষ হয়নি ।  ১৯৭৫ সালের ১৫ আগস্ট বঙ্গবন্ধুকে সপরিবারে হত্যা করা হয় ।  তার ৪১ দিন পর ২৬ সেপ্টেম্বর খন্দকার মোশতাক আহমদ ইনডেমনিটি অধ্যাদেশ নামে পৃথিবীর ইতিহাসের জঘন্যতম একটি দলিল প্রকাশ করলেন ,  যে দলিলে পরিষ্কার করে লেখা হলো ,  যারা বঙ্গবন্ধুকে হত্যা করেছে ,  তাঁর স্ত্রী ,  পুত্র ,  পুত্রবধূদের হত্যা করেছে ,  শিশু রাসেলকে হত্যা করেছে ,  তাদের বিরুদ্ধে এই দেশে কোনো মামলা করা যাবে না ।  পৃথিবীর নৃশংসতম খুনিরা শুধু খুনি নয় ,  তারা এই দেশের সবচেয়ে ক্ষমতাধর মানুষ — এই দেশের কোনো আইন তাদের স্পর্শ করতে পারবে না ।  ব্যাপারটি এখানেই শেষ হলো না ,  ১৯৭৯ সালে সামরিক আইনের অধীনে নির্বাচন করে জিয়াউর রহমানের দল বিএনপি দুই - তৃতীয়াংশ আসনে বিজয়ী হয় আর ১৯৭৯ সালের এপ্রিলের ৯ তারিখ কুখ্যাত ইনডেমনিটি অধ্যাদেশ পঞ্চম সংশোধনী নামে আমাদের সংবিধানে স্থান করে নিল !  এটি আমাদের সেই সংবিধান ,  যে সংবিধানটি এই দেশের মুক্তিযোদ্ধারা বুকের রক্ত দিয়ে যুদ্ধ করে অর্জন করেছিল ।  যে বঙ্গবন্ধু এই সংবিধানটি এই দেশকে উপহার দিয়েছিলেন ,  সেই সংবিধানে ঘোষণা করা হলো ,  বঙ্গবন্ধুর হত্যাকারীদের এই দেশের মাটিতে বিচার করা যাবে না ।  এর চেয়ে উত্কট নিষ্ঠুরতার উদাহরণ কি এই পৃথিবীতে আছে ? 
বঙ্গবন্ধুর খুনিরা তখন দেশ - বিদেশে সগৌরবে তাদের হত্যাকাণ্ডের কথা ঘোষণা করে বেড়াচ্ছে ।  বহুদিন পর এই দেশের মানুষ টেলিভিশনে সেটি দেখেছে ,  যারা দেখেনি তারা ইন্টারনেটের ইউটিউবে বঙ্গবন্ধুর হত্যাকারী  ( bangabandhu killer )  লিখে খোঁজ করলেই সেটা পেয়ে যাবে ।  সেই হত্যাকাণ্ডে জিয়াউর রহমানের সম্পৃক্ততা কতটুকু ছিল ,  তাদের নিজের মুখে দেশের মানুষ ,  পৃথিবীর মানুষ শুনতে পারবে । 
তার পর একদিন নয় ,  দুই দিন নয় ,  এক বছর নয় ,  দুই বছর নয় ,  ২১ বছর কেটে গেছে ।  জিয়াউর রহমানের সরকার ,  এরশাদের সরকার এবং খালেদার সরকার সেই খুনিদের টানা ২১ বছর বুক আগলে রক্ষা করেছে ,  দেশ - বিদেশে কূটনীতিকের চাকরি দিয়েছে ,  তাদের পদোন্নতি হয়েছে ,  সগর্বে তারা পৃথিবী চষে বেড়িয়েছে ।  শেষ পর্যন্ত ১৯৯৬ সালে আওয়ামী লীগ ক্ষমতায় এসে সেই ইনডেমনিটি বিলটিকে আমাদের সংবিধান থেকে অপসারণ করে প্রথমবার খুনিদের আইনি প্রক্রিয়ার মধ্যে আনার ব্যবস্থা করেছে ।  খুনিদের বিরুদ্ধে মামলা হয়েছে এবং আইনি প্রক্রিয়া শুরু হয়েছে ।  সেই বিচারকাজ শেষ হতে সময় লেগেছে ১৩ বছর । 
মামলা করা যায়নি একুশ বছর ,  মামলা করার পর বিচারকাজ শেষ হতে সময় লেগেছে ১৩ বছর ।  এর মাঝে বিচারকদের নিয়োগ দেওয়া হয়নি ,  যাঁরা আছেন তাঁদের অনেকে বিব্রত হয়েছেন এবং সেগুলো দেখে আমরা শুধু বিব্রত হইনি ,  ক্ষুব্ধ হয়েছি এবং ক্রুদ্ধ হয়েছি ।  তার পরেও দেশের মানুষ ধৈর্য ধরে অপেক্ষা করেছে ।  একটা ট্রাইব্যুনাল তৈরি করে ঝটপট বিচার করে খুনিদের ঝুলিয়ে প্রতিশোধের তীব্র আনন্দটুকু সহজেই পাওয়া যেত; কিন্তু সেটি করা হয়নি ।  এটি আমাদের দেশের বিশাল একটি অর্জন ।  আমরা এখন মাথা তুলে বলতে পারি ,  এই দেশের মাটিতে আমরা খুনিদের বিচার করে দেশকে ,  দেশের মানুষকে গ্লানিমুক্ত করেছি । 
আত্মস্বীকৃত খুনিদের দম্ভোক্তিগুলো আমরা অসংখ্যবার শুনেছি ,  নতুন প্রজন্ম ইন্টারনেটের কল্যাণে এখন আরও অনেক সহজে শুনতে পারে ।  বিচারকাজ চলার সময় আবিষ্কার করেছি ,  প্রাণ বাঁচানোর জন্য এখন তারা সব দায়দায়িত্ব অস্বীকার করে নিজেদের রক্ষা করার চেষ্টা করছে ,  তখন আমরা না চাইলেও আমাদের ঠোঁটের কোণে একটা বাঁকা হাসি ফুটে ওঠে ।  আমি চাই ,  যখন তাদের গলায় জল্লাদেরা ফাঁসির দড়িটি পরাবে ,  তখন অন্তত একবারও যেন তাদের সামনে শিশু রাসেল এবং ১০ / ১২ বছরের নাম না জানা সেই বালক বা ফুটফুটে বালিকাদের চেহারাটা ভেসে ওঠে । 
২ . 
আমি আশা করছি ,  বর্তমান সরকার আত্মতুষ্টির সঙ্গে সঙ্গে ১৯৭৫ সালের সেই সময়টুকুর কথা একবার ভাববে ।  বঙ্গবন্ধুর খুনিরা সেই হত্যাকাণ্ড ঘটানোর দুঃসাহস পেয়েছিল কারণ ,  তখন দেশটি ভালো চলছিল না ।  যুদ্ধবিধ্বস্ত দেশ ,  অর্থনীতি বলে কিছু নেই ,  খাবার নেই ,  দুর্ভিক্ষ ,  বাকশাল ,  রক্ষী বাহিনী — সব মিলিয়ে দেশের সাধারণ মানুষ ছিল হতাশ এবং ক্ষুব্ধ ।  এত দিন পর আমরা জানি এর অনেকটুকু ছিল দেশ এবং আন্তর্জাতিক ষড়যন্ত্রের ফল ,  অনেকটুকুর ওপর কারও হাত ছিল না সেটি আমাদের দুর্ভাগ্য — কিন্তু আওয়ামী লীগ সরকারকে স্বীকার করতেই হবে ,  একটা বড় অংশ ছিল তাদের ভুলভ্রান্তি এবং অন্যায় - অবিচার ।  বঙ্গবন্ধুর দলের মানুষের অপকর্মের দায়ভারই নিতে হয়েছিল বঙ্গবন্ধুকে আর তাঁর পরিবারের মানুষকে ।  যদি সেই সময় আওয়ামী লীগের অনেক সমর্থক আর কর্মীরা দেশটাকে এ রকম নৈরাজ্যকর একটা জায়গায় ঠেলে না দিত ,  এই খুনিরা তাহলে এত বড় একটা ঘটনা ঘটানোর দুঃসাহস পেত না । 
আওয়ামী লীগ আবার দেশ শাসনের দায়িত্বটুকু পেয়েছে ,  দেশের মানুষ অনেক বড় স্বপ্ন দেখে তাদের ক্ষমতায় এনেছে ।  প্রতি মুহূর্তে তাদের জিজ্ঞেস করতে হবে ,  আমার দলের মানুষ কি এই দেশের সাধারণ মানুষের মন বিষিয়ে দিচ্ছে ?  দলের মানুষ ছোট একটা লাভ করার জন্য কি পুরো দেশটাকে বিশাল একটা বিপদের মুখে ঠেলে দিচ্ছে ? 
আমি পুরো দেশের খবর জানি না ,  খবরের কাগজে অত্যন্ত খণ্ডিত একটা ছবি দেখি সেটা থেকে অনুমান করার চেষ্টা করি ।  সব সময় অনুমান সঠিক হয় না ।  কিছুদিন আগে আমাদের বিশ্ববিদ্যালয়ের একটি সংগঠন বাউল সম্মেলনের আয়োজন করেছিল ।  কোনো একটা কারণে ছাত্রলীগের ছেলেরা সেখানে হামলা করে স্টেজ ভেঙে চেয়ার - টেবিল ছড়িয়ে - ছিটিয়ে সাউন্ড সিস্টেম নষ্ট করে দিয়েছিল ।  বাংলাদেশের সব খবরের কাগজে খবরটা ছবিসহ ফলাও করে ছাপা হয়েছিল ।  যে খবরটা ছাপা হয়নি সেটা হচ্ছে ,  তার পরেও সবাই মিলে অত্যন্ত চমত্কারভাবে দুই দিনের সেই বাউল সম্মেলন অনুষ্ঠানটি উদ্যাপন করেছে ,  বিশ্ববিদ্যালয়ের ভেতরের বাইরের সবাই সেটি উপভোগ করেছে ।  কাজেই ,  খবরের কাগজ থেকে আমরা যে তথ্যগুলো পাই সেগুলো খণ্ডিত ,  সেগুলো পূর্ণাঙ্গ নয় । 
কিন্তু যে বিষয়গুলো আমি নিজের চোখে দেখি ,  সেগুলো খণ্ডিত নয় ,  সেগুলো পূর্ণাঙ্গ ।  কাজেই ,  আমি আমার বিশ্ববিদ্যালয়ে নিজের চোখে দেখেছি ,  এখানে ছাত্রলীগের ছেলেরা নিজেদের ভেতর মারামারি করছে ,  একদল আরেক দলের ওপর হামলা করছে ।  সেই হামলার প্রতিবাদে বিক্ষোভ করছে ,  ধর্মঘট ডেকে লেখাপড়া বন্ধ করে দিয়েছে ।  শুধু তা - ই নয় ,  নিজেরা নিজেদের কুপিয়ে আহত করে আমাদের বিশ্ববিদ্যালয়ের ছাত্রছাত্রীদের ইন্টারনেট ব্রাউজ করার সবচেয়ে সুন্দর ল্যাবরেটরিটি ভেঙে গুঁড়ো করে দিয়েছে ।  আওয়ামী লীগের ম্যানিফেস্টোতে ডিজিটাল বাংলাদেশের কথা বলা হয়েছে ।  আমি অন্তত এই একটা ঘটনার কথা বলতে পারি ,  যেখানে বিশ্ববিদ্যালয়ের সবচেয়ে সুন্দর ডিজিটাল পরিবেশটি তারা অবলীলায় ধ্বংস করে দিয়েছে ।   ( আমার এত মন খারাপ হয়েছিল যে আমি সেটি কখনো দেখতে যাইনি ।  বিশ্ববিদ্যালয় নিজের খরচে সেটি আবার ঠিক করে দিয়েছে ।  )  শুধু যে দল বেঁধে এ রকম হাঙ্গামা হচ্ছে তা নয় ,  নীতিহীন নেতা তৈরি হচ্ছে ,  তারা মাস্তানি করছে ,  ছাত্রীদের অসম্মান করছে । 
আমি জানি ,  আওয়ামী লীগের বড় নেতারা এই পুরো ব্যাপারটাকে তুড়ি মেরে উড়িয়ে দিয়ে বলবেন ,  সমগ্র দেশের বিশাল কর্মকান্ডের তুলনায় এটি অত্যন্ত ক্ষুদ্র বিষয় !  কিন্তু এই ছোট ছোট অসংখ্য ক্ষুদ্র বিষয় যখন একত্র হয় ,  তখন সেটি আর ক্ষুদ্র বিষয় থাকবে না ।  যখন দেশের মানুষ একদিন দীর্ঘশ্বাস ফেলে বলবে ,   ‘ ধুর !  এদেরকে দিয়ে কিছু হবে না ।  সবই আসলে এক মুদ্রার এপিঠ আর ওপিঠ !  ’  তখন তাদের বুঝতে হবে ,  একটা খুব ভয়ংকর ব্যাপার ঘটে যাচ্ছে ।  আমরা নিজের চোখে পঁচাত্তরের ১৫ আগস্ট দেখেছি ।  তাই আমরা কোনোভাবেই হতাশ এবং ক্ষুব্ধ দেশবাসী দেখতে চাই না । 
শুধু যে কলেজ বিশ্ববিদ্যালয়ে অসহিষ্ণু ছাত্রলীগ -  যুবলীগের তাণ্ডব হচ্ছে তা নয় ,  আরও বড় বড় ব্যাপারও ঘটছে ।  কুমিল্লা বিশ্ববিদ্যালয়ের ভাইস চ্যান্সেলর অত্যন্ত দক্ষ এবং কার্যকর ভাইস চ্যান্সেলর ছিলেন ।  তিনি সত্ এবং নীতিবান মানুষ ছিলেন কিন্তু স্থানীয় আওয়ামী লীগের নেতারা তাঁর জীবনকে অতিষ্ঠ করে দিয়ে তাঁকে পদত্যাগ করতে বাধ্য করিয়েছে ।  আমি যতদূর জানি ,  পদত্যাগ পত্রে তিনি স্পষ্ট করে সেই কথা লিখে দিয়েছেন ।  শুধু যে কুমিল্লা বিশ্ববিদ্যালয়ে এ রকম ঘটনা ঘটেছে তা নয় ,  পাবনা বিশ্ববিদ্যালয়েও সেই একই ঘটনা ঘটেছে ,  ভাইস চ্যান্সেলরকে সরে যেতে হয়েছে ।  আমি দেশের অন্য অনেক কিছু না বুঝতে পারি ,  কিন্তু বিশ্ববিদ্যালয়ে কী হয় আর কী না হয় সেই জিনিসটা বুঝতে পারি ।  তাই আমি খুব স্পষ্ট ভাষায় বলতে পারি ,  বিশ্ববিদ্যালয়গুলোতে যে কাজগুলো ঘটছে ,  সেগুলো কোনোভাবে গ্রহণযোগ্য নয় ।  এগুলো যে শুধু অনৈতিক তা নয় ,  এগুলো বিশ্ববিদ্যালয়গুলোর জন্য ভয়ংকর ক্ষতিকর ।  একটা বিশ্ববিদ্যালয়ে সঠিক মানুষকে নিয়োগ না দিয়ে দলীয় অপদার্থ মানুষদের জোর করে ঢুকিয়ে দিলে সেই বিশ্ববিদ্যালয়টি আর কোনো দিন মাথা তুলে দাঁড়াতে পারবে না ।  অন্যরা শুনছে কী না জানি না ,  আমরা কিন্তু এই দেশের অনেক পাবলিক বিশ্ববিদ্যালয়ের মৃত্যুঘণ্টা শুনতে শুরু করেছি । 
আওয়ামী লীগ সাধারণ মানুষকে স্বপ্ন দেখিয়ে রাষ্ট্র ক্ষমতায় এসেছে ,  তাদের অনেক বড় কাজ করার সুযোগ আছে ।  কিন্তু অত্যন্ত সংকীর্ণ দলীয় কিছু বিষয়ে নাক গলিয়ে তারা যেন কোনোভাবেই সাধারণ মানুষের মন বিষিয়ে না দেয় ।  এই অতি সাধারণ বিষয় বোঝার জন্য কি রকেটবিজ্ঞানী হতে হয় ? 
৩ . 
আমাদের বিশ্ববিদ্যালয়ে যখনই বড় কিছু ঘটে ,  তখন ছাত্র - শিক্ষক সবাই আমাদের লাইব্রেরির সিঁড়িতে এসে জড়ো হয়েছি ।  একজন - দুজন কিছু বলে অন্যরা শোনে ।  ১৯ নভেম্বর বঙ্গবন্ধু হত্যা মামলার চূড়ান্ত রায় ঘোষণার পর অনেকটা স্বতঃস্ফূর্তভাবেই ছাত্র - শিক্ষকেরা সেখানে উপস্থিতি হয়েছে ।  ছাত্ররা কথা বলেছে ,  শিক্ষকেরা কথা বলেছে ।  বক্তব্যের বিষয়বস্তু মোটামুটি এক ,  আমরা কলঙ্কমুক্ত হয়েছি ,  একই ধারাবাহিকতায় জেলহত্যা মামলার বিচার করে দ্বিতীয়বার কলঙ্কমুক্ত হব ।  আমাকে যখন কথা বলতে দিয়েছে ,  আমি তখন আরও একটি কথা যুক্ত করেছি ,  বলেছি ,  আজ যেমন এখানে এসেছি ,  ঠিক সেরকম কিছুদিনের ভেতর আবার এখানে এসে আমরা ঘোষণা করতে চাই ,   ‘ যুদ্ধাপরাধীর বিচার করে পুরো জাতি আজ কলঙ্কমুক্ত হলো ।  ’ 
সরকার আমাদের প্রতিশ্রুতি দিয়েছে তারা যুদ্ধাপরাধীর বিচার করবে ,  আমরা সরকারের সেই প্রতিশ্রুতিকে বিশ্বাস করেছি ।  আমরা ধৈর্য ধরে অপেক্ষা করছি সেই প্রক্রিয়াটি শুরু হওয়ার জন্য ।  এটি ডিসেম্বর মাস ,  এটি বিজয়ের মাস ।  এই মাসে এই দেশের সবাই যেন নতুন করে ঘোষণা করে যে এই দেশের মাটিতে যুদ্ধাপরাধীর বিচার আমরা করবই করব । 
বঙ্গবন্ধুর খুনিদের বিচার করে আমরা প্রথমবার অনুভব করেছি গ্লানিমুক্তির অনুভূতিটি কী রকম ।  যুদ্ধাপরাধীর বিচার করে আমরা নতুন করে আবার সেই গ্লানি আর কলঙ্ক ধুয়ে - মুছে ফেলতে চাই । 
নতুন প্রজন্মের চোখের দিকে তাকিয়ে তখন আমরা স্পষ্ট করে বলতে পারব ,  বাঙালি বীরের জাতি — এই জাতির ইতিহাসে কোনো গ্লানি নেই ,  কোনো কলঙ্ক নেই । 
এডমিন নোট :  লেখাটি প্রথম আলো ‘ তে ০১ - ১২ - ২০০৯ তারিখে প্রকাশিত




 ‘ ডিজিটাল টাইম ’  এবং ঘোড়ার মৃতদেহ 



এই বছর জুন মাসের ১৯ তারিখ বাংলাদেশে ঘড়ির কাঁটা এক ঘণ্টা এগিয়ে নেওয়া হয়েছিল ।  এ ধরনের একটা কাজ করা হবে এ রকম কানাঘুষা হচ্ছিল ,  আমার ধারণা ছিল এত বড় একটা ব্যাপার — সেটা নিয়ে আলাপ - আলোচনা হবে ,  দেশের জ্ঞানী - গুণী মানুষেরা বলবেন ,  এটা নেহায়েত এক ধরনের খামখেয়ালিপনা — সোজা কথায় পাগলামো ।  তখন আর এই সিদ্ধান্তটা নেওয়া হবে না ।  দেশ যখন রাজা - বাদশাহরা শাসন করতেন তখন তাঁরা এ রকম খামখেয়ালিপনা করতেন — কথা নেই বার্তা নেই তাঁরা পুরো রাজধানী এক শহর থেকে অন্য শহরে নিয়ে যেতেন ।  রাজা - বাদশাহদের সেই খামখেয়ালি সিদ্ধান্তের বিরুদ্ধে কেউ টুঁ শব্দটি করত না ,  কার ঘাড়ে দুটি মাথা আছে যে ,  এর প্রতিবাদ করে নিজের গর্দানটি হারাবে ?  আমি ভেবেছিলাম ,  এখন তো রাজা - বাদশাহদের আমল নয় — এখন গণতান্ত্রিক সরকার ,  এ রকম একটা সিদ্ধান্ত নিশ্চয়ই কিছু খামখেয়ালি মানুষ নিয়ে ফেলবে না । 
কিন্তু অবিশ্বাস্য হলেও সত্যি ,  আমি অবাক হয়ে দেখলাম ,  দেশের ইলেকট্রিসিটি বাঁচানোর কথা বলে হুট করে একদিন ঘড়ির কাঁটা এক ঘণ্টা এগিয়ে দেওয়া হলো !  আমি দুর্বলভাবে পত্রিকায় একটা লেখা লিখেছিলাম — কিন্তু কার সময় আছে আমাদের মতো মানুষের লেখা পড়ার কিংবা সেই লেখা বিবেচনা করার ?  আজকে আবার লিখতে বসেছি ,  আগের বার যখন লিখেছিলাম তখন নিজের ভেতর যে অনুভূতিটা ছিল সেটা ছিল খানিকটা হতাশার ।  এখন যখন লিখছি তখন আমার ভেতরকার অনুভূতিটা রীতিমতো ক্রোধের অনুভূতি ।  আস্ত একটা দেশের মানুষকে প্রতারণা করা হলে যেটুকু ক্রোধান্বিত হওয়ার কথা আমি এই মুহূর্তে ঠিক সে রকম ক্রোধান্বিত ।   ‘ ডে লাইট সেভিং ’  এর কথা বলে ঘড়ির কাঁটা এগিয়ে নেওয়া হয়েছিল ।  এখন বলা হচ্ছে ,  এটা বাংলাদেশকে আন্তর্জাতিকভাবে স্বীকৃত সময় নির্ধারণের পদ্ধতির বাইরে ঠেলে দিয়ে পাকাপাকিভাবে এক ঘণ্টা এগিয়ে নিয়ে যাওয়া ।  এর চেয়ে বড় প্রতারণা আর কী হতে পারে ? 

যে সব দেশে ঘড়ির কাঁটা এগিয়ে নেওয়া হয় এবং পিছিয়ে নেওয়া হয় আমি সে রকম একটি দেশে প্রায় ১৮ বছর ছিলাম ।  কাজেই এই ব্যাপারটি কী আমি সেটা খুব ভালো করে জানি ।  আমার ধারণা ,  কেন এই ধরনের বিচিত্র একটা কাজ করা হয় সে ব্যাপারে এ দেশের বেশির ভাগ মানুষের ধারণা ছিল না ।  কাজেই হুট করে যখন এটা করা হলো ,  তখন সবাই নিশ্চয়ই আকাশ থেকে পড়েছে ।  ইলেকট্রিসিটি বাঁচানোর একটা খোঁড়া যুক্তি দিয়ে ঘটনাটা ঘটানো হয়েছিল ,  তাই অনেক পত্র - পত্রিকাও এর পক্ষে সম্পাদকীয় লিখে ফেলেছিল ,  আমি আবিষ্কার করেছিলাম এর বিরুদ্ধে কথা বলার মানুষ বলতে গেলে কেউ ছিল না । 
আমার ধারণা ছিল ,  ব্যাপারটা ঘটার পর দেশে এমন একটা গোলমাল লেগে যাবে যে ,  সরকার সঙ্গে সঙ্গে টের পাবে কাজটা খুব বড় ধরনের বোকামি হয়েছে ।   ( আমার মাঝে মাঝে জানার ইচ্ছা করে ,  সরকারটা কে বা কী !  এটা কী একটা বিমূর্ত ব্যাপার ,  যারা অদৃশ্য থেকে দেশের বড় বড় সিদ্ধান্ত নিয়ে ফেলে ,  কিন্তু কে ঘটনাটা ঘটিয়েছে সেটা কী কেউ জানতে পারবে না ?  )  যাই হোক ,  আমি সবিস্ময়ে লক্ষ করলাম ,  দেশে কোনো বড় ধরনের গোলমাল হলো না ,  সবাই ব্যাপারটা বেশ সহজেই মেনে নিল ।  বলতে দ্বিধা নেই ,  আমি বেশ অবাক হয়েছিলাম । 
দেশে কেন বড় ধরনের কোনো প্রতিক্রিয়া হলো না ,  সেটা বুঝেছি অনেক পরে ।  আমার পরিচিত একজন হঠাত্ খুব বড় ধরনের ঝামেলায় পড়েছে ,  রীতিমতো পুলিশের হস্তক্ষেপ করিয়ে তাকে ঝামেলামুক্ত করা হয়েছে ।  মানুষটি সবিস্তারে যখন আমার কাছে ঘটনাটি বর্ণনা করছে ,  তখন তাকে আমি মাঝপথে থামিয়ে জিজ্ঞেস করলাম ,   ‘ রাত তখন কয়টা ?  ’ 
মানুষটি বলল ,   ‘ আসল টাইম ১০টা ।  ডিজিটাল টাইম ১১টা ।  ’ 
আমি তখন সবিস্ময়ে আবিষ্কার করলাম ,  এ দেশের অনেক মানুষ ঘড়ির কাঁটা এগিয়ে নেওয়ার বিষয়টা গ্রহণ করেনি ।  তারা এখনো সেটাকে সরকারের এক ধরনের খামখেয়ালি কাণ্ড হিসেবে ধরে নিয়ে  ‘ আসল টাইমে ’  তাদের জীবন চালিয়ে যাচ্ছে !  শুধু তাই নয় ,  তারা সরকারের হুট করে ঘড়ির কাঁটা এক ঘণ্টা এগিয়ে দেওয়ার ফলে তৈরি হওয়া এই নতুন সময়টার নাম দিয়েছে  ‘ ডিজিটাল টাইম ’  — যদিও ডিজিটাল প্রযুক্তি বলতে যা বোঝায় তার সঙ্গে এর কোনো সম্পর্ক নেই । 
এই সরকার নির্বাচনে জিতে দেশ চালানোর দায়িত্ব পেয়েছে দেশের কমবয়সী ভোটারদের ভোটে ,  তারা মেনিফেস্টোর দুটি বিষয়কে খুব আগ্রহের সঙ্গে গ্রহণ করেছিল ,  একটা হচ্ছে যুদ্ধাপরাধীর বিচার ,  দ্বিতীয়টি হচ্ছে ডিজিটাল বাংলাদেশের অঙ্গীকার ।   ‘ ডিজিটাল বাংলাদেশ ’  কথাটা খুব সুন্দর দুই শব্দে বুঝিয়ে দেওয়া যায় যে ,  আমরা আধুনিক প্রযুক্তিনির্ভর একটা দেশ গড়তে চাইছি ।  শব্দটি অত্যন্ত ইতিবাচক ,  শব্দটির মাঝে একটা স্বপ্ন লুকিয়ে আছে । 
 ‘ ডিজিটাল টাইম ’  শব্দটিতে কোনো স্বপ্ন লুকিয়ে নেই ,  এটা একটা টিটকারি !  এটা একটা রসিকতা ।  সরকারের চমত্কার একটা স্বপ্নকে টিটকারিতে পরিণত করার সুযোগ যাঁরা করে দিয়েছেন তাদের কী জিজ্ঞেস করা যায় ,  তাঁরা কার বুদ্ধিতে এটা করেছেন ? 
২ . 
সরকার যখন প্রথম ঘড়ির কাঁটা এগিয়ে দেওয়ার পরিকল্পনা করেছিল তখন আমরা সতর্ক করে দেওয়ার জন্য বলেছিলাম কাজটি বুদ্ধিমানের মতো হয়নি ।  কারণ যদি কখনো গ্রীষ্মকালে এক ঘণ্টা সময় এগিয়ে নেওয়া হয় তাহলে শীতকালে এটা আবার এক ঘণ্টা পিছিয়ে নিতে হয় ।  মার্কিন যুক্তিরাষ্ট্র বা ইউরোপের মতো দেশ সেটা করতে পারে ,  আমাদের মতো দেশের জন্য সেটা এত সহজ নয় ,  বছরে দুবার করে এই হাঙ্গামা করার মতো ক্ষমতা আমাদের দেশের নেই ।  কাজেই সবচেয়ে বুদ্ধিমানের কাজ হবে এ রকম ঝামেলার মাঝে না যাওয়া ।  সরকার তার পরেও এই ঝামেলাটা নিজের ঘাড়ে তুলে নিল ,  আমরা এটা সহ্য করেছি এবং এতদিন নিঃশ্বাস বন্ধ করে সহ্য করে আছি যে ,  শীতকালে ঘড়ির কাঁটা আবার এক ঘণ্টা পিছিয়ে নেওয়ার সময় সরকার বুঝতে পারবে কাজটা বুদ্ধিমানের মতো হয়নি ।  তারপর ভবিষ্যতে আর এ ঝামেলায় পড়তে চাইবে না । 
ঠিক যখন ঘড়ির কাঁটা আবার পিছিয়ে নেওয়ার সময় হলো ,  তখন হঠাত্ করে একদিন রাতের বেলা আমার টেলিফোন বাজতে থাকে ,  ফোন ধরতেই শুনতে পেলাম ,  বিবিসি থেকে একজন আমাকে জিজ্ঞেস করছেন ,   ‘ আপনি কী জানেন সরকার ঠিক করেছে তারা ঘড়ির কাঁটা পিছিয়ে নেবে না ?  ’  আমি আকাশ থেকে পড়লাম ,  নিজের কানকে বিশ্বাস করতে পারলাম না !  ঘড়ির কাঁটা নাড়াচাড়া করার পেছনে তবু এক ধরনের যুক্তি আছে ,  কিন্তু ঘড়ির কাঁটা এক ঘণ্টা এগিয়ে নিয়ে আর কোনোদিন সেটা পিছিয়ে না আনাটা স্রেফ এক ধরনের পাগলামি ,  তুঘলক খান বা কালিগুলারা এগুলো করত — তাই বলে একটা গণতান্ত্রিক সরকার ?  তারা কী জানে যে ,  এ ব্যাপারটা হঠাত্ করে ঘোষণা করাতে এই শুক্রবারটিকে শনিবার বলে বিবেচনা করার মতো ?  কিংবা ২০০৯ সালের পর ২০১০ সাল না এসে ২০১১ সাল আসবে — এ রকম একটা ঘোষণা দেওয়ার মতো ?  বিবিসির প্রতিবেদক আমাকে বললেন ,   ‘ আপনি কী জ্বালানি উপদেষ্টার বক্তব্যটা শুনতে চান ?  ’ 
আমি শুনতে চাইলাম ,  তখন তাঁরা আমাকে সেটা শোনালেন ।  আমাদের জ্বালানি উপদেষ্টা বললেন ,  ঘড়ির কাঁটা পিছিয়ে না আনার কারণে যে সব সমস্যা হবে ,  সেই সমস্যার সমাধান করা হবে অফিস - আদালত বা স্কুলের সময়সূচি এক ঘণ্টা পিছিয়ে দিয়ে !  রসিকতাটা কী কেউ ধরতে পেরেছেন ?  ঘড়ির কাঁটা এক ঘণ্টা এগিয়ে নেয়া হলো ,  সেই সমস্যাটা মেটানোর জন্য অফিস - আদালত ,  স্কুল - কলেজের সময়সূচিও এক ঘণ্টা পরিবর্তন করা হলো !  যদি সময়সূচি পরিবর্তন করেই সমস্যায় সমাধান করতে হবে তাহলে সেই গ্রীষ্মকালে অফিস - আদালত ,  স্কুল - কলেজের সময়সূচি পরিবর্তন করে দেওয়া হলো না কেন ?  তাহলে তো ঘড়ির কাঁটা পরিবর্তন করতে হতো না ।  এটা হুবহু হবুচন্দ্র রাজার গল্পের মতো — পা দুটো ঢেকে ফেললেই পায়ে ধুলো - মাটি লাগে না !  পাকে ধুলো - বালি থেকে রক্ষা করার জন্য সারা পৃথিবীকে চামড়া দিয়ে ঢাকতে হয় না ।  ঠিক সে রকম অফিস - আদালত ,  স্কুল - কলেজের সময়সূচিকে পরিবর্তন করলেই ইলেকট্রিসিটির খরচ কমানো যায় — সে জন্য সারা দেশের সব ঘড়ির কাঁটা এক ঘণ্টা এগিয়ে দিতে হয় না । 
বিবিসির প্রতিবেদক এ ব্যাপারে আমার মন্তব্য জানতে চেয়েছিলেন ,  আমার যতদূর মনে পড়ে আমি অত্যন্ত ক্রুদ্ধ গলায় কিছু কথা বলেছিলাম ,  একাধিকবার  ‘ উন্মাদ ’  শব্দটি ব্যবহার করেছিলাম ।  ধারণা করছি ,  বিবিসির মতো সম্ভ্রান্ত প্রতিষ্ঠান আমার ক্রুদ্ধ চিত্কারকে কাটছাঁট করে সেটাকে ভদ্র একটা রূপ দিয়ে প্রচার করেছিল । 
৩ . 
এতক্ষণ ছিল ভূমিকা ,  এবার আসল কথায় আসি !  পৃথিবীর বড় বড় মনীষী মিলে সারা পৃথিবীর মাঝে একটা সমন্বয় করেছেন ,  সেটাকে নানাভাবে ভাগ করেছেন ।  একটা ভাগের নাম দ্রাঘিমাংশ ।  পৃথিবীটা গোলাকার ,  গোলাকার বৃত্তের কেন্দ্রে মোট কোণের পরিমাণ ৩৬০ ডিগ্রি ।  ৩৬০ ডিগ্রি হচ্ছে চারটি সমকোণ ,  প্রত্যেকটি সমকোণ হচ্ছে ৯০ ডিগ্রি ,  কাজেই পৃথিবীর ওপর চারটি সমকোণের ওপর দিয়ে চারটি দ্রাঘিমারেখা চলে গেছে ।  ০ ডিগ্রির দ্রাঘিমারেখাটা গেছে গ্রিনিচের ওপর দিয়ে ,   ( সে জন্য আমরা কথায় কথায় বলি গ্রিনিচের সময় !  )  এর পরের সমকোণটি হচ্ছে ৯০ ডিগ্রি ,  আমাদের দেশের অনেকেই হয়তো জানেন না ,  এই ৯০ ডিগ্রি দ্রাঘিমারেখাটি ঠিক বাংলাদেশের ওপর দিয়ে চলে গেছে ।   ( আমার একটা জিপিএস আছে আমি সেটা দিয়ে এই ৯০ ডিগ্রি দ্রাঘিমারেখা খুঁজে বের করেছি — যতবার আমি সেটা অতিক্রম করি ,  আমি আনন্দের একটা শব্দ করি ।  মানিকগঞ্জের চৌরাস্তার মোড় থেকে উত্তর - দক্ষিণে যে রাস্তাটা গেছে সেটা প্রায় ৯০ ডিগ্রি দ্রাঘিমারেখা দিয়ে গেছে !  ) 
৯০ ডিগ্রি দ্রাঘিমারেখার একটা খুব বড় গুরুত্ব আছে — সেটা হচ্ছে গ্রিনিচের সময় থেকে এর পার্থক্য হচ্ছে কাঁটায় কাঁটায় ছয় ঘণ্টা ।  ভারত ,  পাকিস্তান বা মিয়ানামার তাদের ঘড়ি একটু এদিক - সেদিক করতে পারে ,  তাতে পৃথিবীর সৌন্দর্যের কোনো ক্ষতিবৃদ্ধি হবে না ।  কিন্তু যে দেশের ওপর দিয়ে ৯০ ডিগ্রি দ্রাঘিমারেখাটি গেছে সেই দেশ যদি তাদের সময়টি গ্রিনিচের সময় থেকে ঠিক ছয় ঘণ্টা পরে নির্ধারণ না করে তাহলে তারা যে কাজটি করবে সেটা আমার চোখে একটা অনেক বড় অপরাধ ।  পৃথিবীর বড় বড় মনীষী মিলে সারা পৃথিবীকে একটা নিয়মনীতির মাঝে এনেছেন ,  কয়েকজন খামখেয়ালি মানুষ মিলে আমাদের দেশকে সারা পৃথিবীর নিয়মনীতি থেকে সরিয়ে উদ্ভট একটা জায়গায় নিয়ে যাবেন ,  সেটা কোনোমতে মেনে নেয়া যায় না । 
যাঁরা এ সিদ্ধান্তগুলো নেন ,  তাদের কাছে আমি হাত জোড় করে অনুরোধ করি ,  এ দেশের বড় বড় বিশ্ববিদ্যালয়ের ভূগোল বিভাগের বড় বড় প্রফেসরকে ডেকে একটিবার তাদের সঙ্গে কথা বলে নিন ।  তাদের জিজ্ঞেস করে দেখুন ৯০ ডিগ্রি দ্রাঘিমারেখা যে দেশের ওপর দিয়ে গেছে গ্রিনিচ সময় থেকে সাত ঘণ্টা পরে সময় নির্ধারণ করার কোনো নৈতিক অধিকার সেই দেশের আছে কি না ।  আমরা স্কুলের বাচ্চাদের শেখাই ২৪ ঘণ্টা সময়টি কেমন করে সারা পৃথিবীতে ভাগ করে দেয়া হয়েছে ,  খুব জোর গলায় বলি ,  প্রতি ৯০ ডিগ্রি হচ্ছে ছয় ঘণ্টা সময় ।  আমাদের কিছু খামখেয়ালি মানুষের কারণে আমরা আমাদের স্কুলের বাচ্চাদের এই বিষয়টি আর বলতে পারছি না ! 
৪ . 
আমি যে প্রফেসরের সঙ্গে পিএইচডি করেছি তিনি আমাকে কিছু গুরুত্বপূর্ণ জিনিস শিখিয়েছিলেন ।  তার একটি হচ্ছে ,   ‘ যদি কোনো কিছু কাজ করে তাহলে সেটা ঠিক করার চেষ্টা করো না !  ’  অনেকেই হয়তো জেনে থাকবেন ,  আমাদের বিশ্ববিদ্যালয়ের ভর্তির আবেদন প্রক্রিয়াটি এবার আমরা মোবাইল টেলিফোনের এসএমএস দিয়ে করে ফেলেছি ।  এটা করার জন্য যে ডেটাবেস তৈরি করা হয়েছিল ,  সেটা আমরা পরীক্ষা - নিরীক্ষা করে যখন দেখতে পেলাম ঠিক ঠিক কাজ করছে তারপর আমরা একবারও সেটাতে হাত দিইনি !  কেউ কেউ সেটাকে আরেকটু সংস্কার করার প্রস্তাব দিচ্ছিলেন ,  আমি সেটা করতে দিইনি — আমি আমার প্রফেসরের আপ্তবাক্য স্মরণ রেখেছি যেটা কাজ করছে সেটাকে ঠিক করার চেষ্টা করতে হয় না ।  আমার ধারণা ,  সে কারণে আমরা একটিবারও কোনো সমস্যায় পড়িনি । 
আমার প্রফেসর আমাকে আরেকটা জিনিস শিখিয়েছিলেন ,  বলেছিলেন ,   ‘ তুমি তোমার ঘোড়াকে নিয়ে কেরদানি করতে চাও কর — আমার কোনো আপত্তি নেই ।  কিন্তু সেই কেরদানি করতে গিয়ে যদি তোমার ঘোড়া মারা যায় তাহলে খবরদার ঘোড়ার মৃতদেহ নিয়ে টানাহেঁচড়া করবে না — দ্রুত সেটাকে মাটিতে পুঁতে ফেলবে ।  ’ 
ঘড়ির কাঁটা নিয়ে যারা কেরদানি করেছেন তাদের জানতে হবে ঘড়ির কাঁটা নামক এ ঘোড়াটা মারা গেছে ।  এর মৃতদেহটি নিয়ে টানাহেঁচড়া করে কোনো লাভ নেই — এখন এটাকে মাটিতে পুঁতে ফেলার সময় হয়েছে । 
যদি সেটা না করা হয় ,  তাহলে সেটা পচে - গলে সেখান থেকে দুর্গন্ধ ছড়াবে ,  আর কোনো লাভ হবে না । 
এডমিন নোট :  লেখাটি প্রথম আলো ‘ তে ০৯ - ১১ - ২০০৯ তারিখে প্রকাশিত




তাজউদ্দীন আহমদের হাতঘড়ি 



কিছুদিন আগে সৈয়দা জোহরা তাজউদ্দীনের বাসায় তাঁকে দেখতে গিয়েছিলাম ।  মেয়ে সিমিন হোসেন রিমির মুখে শুনেছিলাম তাঁর শরীরটা নাকি ভালো যাচ্ছিল না ।  আমাদের দেশে কারও শরীর খারাপ হলে হঠাৎ করে এত মানুষ এসে হাজির হয়ে যায় যে সেটা এক ধরনের বিড়ম্বনা ।  যাঁর শরীর খারাপ শুভানুধ্যায়ীদের চাপে তাঁকে আরও বেশি হাঁপিয়ে পড়তে হয় ।  সিমিন হোসেন রিমি আমাদের অভয় দিল ,  বলল ,  আমরা যদি যাই ,  তাঁর ওপর আলাদা করে কোনো চাপ পড়বে না−সে জন্যই গিয়েছিলাম ।  কারও বাসায় গিয়ে যতটুকু সময় থাকা ভদ্রতা ,  তার থেকে অনেক বেশি সময় বসেছিলাম ।  কারণ ,  সেই বাসায় গেলে আমি সব সময়ই খানিকটা হতবুদ্ধি হয়ে থাকি ।  আমার প্রায় বিশ্বাসই হতে চায় না যে আমাদের এই দেশটিকে যুদ্ধ করে স্বাধীন করার পেছনে যে মানুষটির সবচেয়ে বেশি অবদান ,  সেই তাজউদ্দীন আহমদের আপনজনের কাছে আমি বসে আছি ।  এই ঘরের মানুষগুলো আসলে এই দেশের ইতিহাসের একটি অংশ ,  এই ঘরের দেয়ালে টানানো ছবিগুলো আসলে এই দেশের ইতিহাস ।  তাঁরা মুখে যে কথাগুলো বলেন ,  সেগুলো আমরা ইতিহাস বইয়ে পড়ি ,  ইতিহাস বইয়ে লিখি ।  সৈয়দা জোহরা তাজউদ্দীনের সঙ্গে কথায় কথায় ২৫ মার্চের সেই রাতের কথা উঠে এল ।  গোলাগুলি শুরু হওয়ার পর তিনি তাঁর দুজন ছোট ছেলেমেয়েকে নিয়ে ওপর তলায় উঠে গিয়েছিলেন ।  পাকিস্তান আর্মির একজন অফিসার তাঁদের খোঁজ করার সময় তাঁর সঙ্গেই কথা বলেছিল ,  তিনি তাকে নিজের পরিচয় বুঝতে দেননি ।  বিশুদ্ধ উর্দুতে কথা বলে সেই অফিসারকে কীভাবে বিদায় করে ছোট মেয়ে মিমি আর ছোট ছেলে সোহেলসহ নিজেকে রক্ষা করেছিলেন সেই গল্প করতে করতে এত দিন পরও তাঁর মুখে হাসি ফুটে উঠেছিল !   ( সেই ছোট ছেলেটি বর্তমান সরকারের স্বরাষ্ট্র প্রতিমন্ত্রী হয়েছিলেন ,  এখন পদত্যাগ করেছেন ।  মাহজাবিন মিমি খুব সুন্দর কবিতা লেখে ।  সেই রাতে অন্য দুই মেয়ে রিপি আর রিমি তাদের খালার বাসায় ছিল ।  রিপির ভালো নাম শারমিন আহমেদ ।  বাচ্চাদের জন্য লেখা তাঁর একটা অসাধারণ বই হূদয়ে রংধনু - এর প্রকাশনা উৎসবে আমার হাজির থাকার সৌভাগ্য হয়েছিল ।  এই দেশে সিমিন হোসেন রিমিকে নতুন করে পরিচয় করিয়ে দিতে হয় না ।  অন্য সবকিছু যদি ছেড়ে দিই ,  শুধু জেল হত্যায় পেছনের ভয়ঙ্কর ইতিহাসটুকু খুঁজে বের করার জন্য এই জাতি তাঁকে মনে রাখবে ।  প্রায় কিশোরী একটা মেয়ের জন্য সেই সত্যানুসন্ধান কী ভয়ানক কষ্টের একটি অভিজ্ঞতা ছিল ,  সেটি কী কেউ কল্পনা করতে পারবে ?  ) 

আমি জানি দেশের কথা বলার সময় অনেকেই নানাভাবে দীর্ঘশ্বাস ফেলেন−আমি কখনোই সেটা করি না ।  অস্বীকার করি না যে এই দেশের ওপর দিয়ে যত দুঃখ - কষ্ট গেছে ,  ঝড় - ঝাপটা গেছে ,  আপদ - বিপদ গেছে ,  সে রকম আর কোথাও যায়নি ।  যদিও পাকিস্তানকে পরাজিত করে বাংলাদেশ হয়েছিল ,  তার পরও ষড়যন্ত্র করে বাংলাদেশকেই দ্বিতীয় পাকিস্তান বানানোর জন্য ছলবল আর কৌশল কম করা হয়নি ।  নেতৃত্বের অভাবে কিংবা ভুল নেতৃত্বের কারণে এই দেশ দীর্ঘদিন কানাগলিতে ঘুরপাক খেয়েছে ,  কিন্তু কেউ অস্বীকার করতে পারবে না ,  যখন সবচেয়ে বেশি প্রয়োজন ছিল তখন আমরা বঙ্গবন্ধু শেখ মুজিবুর রহমান আর তাজউদ্দীন আহমদের মতো নেতা পেয়েছিলাম ।  সৃষ্টিকর্তার নিশ্চয়ই এই দেশের মানুষের জন্য একটু মায়া আছে ,  তা না হলে কেমন করে আমরা সঠিক সময়ে সঠিক দুজনকে পেয়েছিলাম ?  বঙ্গবন্ধু এই দেশের মানুষকে স্বাধীনতার স্বপ্ন দেখিয়েছিলেন ,  কিন্তু যখন স্বাধীনতা সংগ্রাম শুরু হয় ,  তখন তিনি ছিলেন পাকিস্তানের কারাগারে ।  সেই সময় স্বাধীনতাযুদ্ধের নেতৃত্ব দিয়েছিলেন তাজউদ্দীন আহমদ ।  যদি সেই সময় তিনি সঠিক নেতৃত্ব না দিতেন ,  তাহলে কী হতো−চিন্তা করে এত দিন পরও আমার বুক কেঁপে ওঠে ।  কিছুদিন আগে আমরা সমমনা কিছু মানুষ মিলে মুক্তিযুদ্ধের ইতিহাস নামে খুব ছোট একটা বই প্রকাশ করেছি ,  সবার অনুরোধে সেটা লিখেছি আমি ।  সেখানে এক জায়গায় লেখা আছে ,   “ এপ্রিলের ১০ তারিখ মুজিবনগর থেকে ঐতিহাসিক স্বাধীনতার সনদ ঘোষণা করা হয় ।  ”  কত সহজেই এই লাইনটি লেখা হয়েছে ,  কিন্তু সেই সময় সেটি যে কত জটিল একটি বিষয় ছিল ,  এত দিন পর কি কেউ সেটি কল্পনা করতে পারবে ?  সেটি সম্ভব হয়েছিল শুধু তাজউদ্দীন আহমদের মতো দূরদর্শী রাজনৈতিক নেতা আর সংগঠকের জন্য । তাঁর পুরো জীবনটাই ছিল রূপকথার মতো আশ্চর্য ।  ২৫ মার্চের রাতে যখন গণহত্যা শুরু হয় ,  তখন তিনি খুব দ্রুত একটা সিদ্ধান্ত নিয়েছিলেন−পরিবারের আগে তাঁকে দেশের দায়িত্ব নিতে হবে ।  তাই ২৭ মার্চ তিনি তাঁর স্ত্রীর কাছে একটা চিঠি লিখে চলে গেলেন ।  চিঠির ভাষা ছিল এ রকম ,   “ আমি চলে গেলাম ।  যাবার সময় বলে আসতে পারিনি মাফ করে দিও ।  তুমি ছেলেমেয়ে নিয়ে সাড়ে সাত কোটি মানুষের সাথে মিশে যেও ।  কবে দেখা হবে জানি না … মুক্তির পর ।  ”  ৩০ মার্চ তিনি সীমান্ত অতিক্রম করলেন এবং সীমান্ত অতিক্রম করার আগে স্বাধীনতা ঘোষণাকারী একটা দেশের প্রতিনিধির প্রাপ্য মর্যাদাটুকু তিনি নিশ্চিত করে নিলেন ।  নিজের দেশের মাটিতে ফিরে আসার আগে সব সময় তিনি এভাবে তাঁর মাতৃভূমির মর্যাদা রক্ষা করেছেন ।  ভারতের প্রধানমন্ত্রী ইন্দিরা গান্ধীর সঙ্গে দেখা করে তিনি প্রথমেই খুব স্পষ্ট করে বলেছিলেন ,  এটা আমাদের যুদ্ধ ।  এই স্বাধীনতা সংগ্রাম একান্তভাবেই আমাদের এবং আমরাই এই যুদ্ধ করব ।  তারপর তাজউদ্দীন আহমদ কিছু সুনির্দিষ্ট সাহায্য চেয়েছিলেন−শরণার্থীদের আশ্রয় ,  মুক্তিযোদ্ধাদের প্রশিক্ষণের কিছু সুযোগ - সুবিধা ,  কিছু অস্ত্রের সরবরাহ ,  বাইরের পৃথিবীতে স্বাধীনতার কথা প্রচারের জন্য সহায়তা ,  পাকিস্তানের কারাগার থেকে বঙ্গবন্ধুর মুক্তির জন্য প্রচেষ্টা ।  কিন্তু একটিবারও দেশকে স্বাধীন করে দেওয়ার কথা বলেননি−সেটা রেখেছিলেন নিজের দেশের মানুষের জন্য । প্রবাসী সরকারের প্রধানমন্ত্রী হিসেবে তিনি সব সময়ই নিজের দেশের মর্যাদা রক্ষা করেছেন ।  যখনই বিদেশ থেকে কোনো সাংবাদিক বা কোনো কূটনীতিক তাঁর সঙ্গে দেখা করতে আসতন ,  তিনি তাঁদের সঙ্গে দেখা করতেন বাংলাদেশের সীমানার ভেতরে কোনো মুক্তাঞ্চলে ।  ব্যাপারটি ছিল খুব ঝঁুকিপূর্ণ; কখনো কখনো সেখানে প্রচণ্ড যুদ্ধ শুরু হয়ে যেত ,  তার পরও তিনি দেশের মুক্তিযুদ্ধ আর মুক্তিযোদ্ধাদের সম্মানের জন্য এই কষ্টটুকু করে গিয়েছেন । প্রবাসী সরকারের দায়িত্ব পালন করার সময় তাঁর যে ভূমিকাটি ছিল ,  সেটি এখন আমাদের সবার কাছে কিংবদন্তির মতো ।  প্রথমেই সবাই প্রতিজ্ঞা করেছিলেন যে যত দিন দেশ শত্রুমুক্ত না হবে ,  তারা কেউ পরিবারের সঙ্গে থাকবেন না এবং তাজউদ্দীন আহমদ সেটি অক্ষরে অক্ষরে মেনে চলেছিলেন ।  যুদ্ধের নয় মাস তিনি কখনো তাঁর পরিবারের কাছে যাননি ।  অফিসের পাশে একটা ঘরে তিনি ঘুমাতেন ।  এপ্রিল মাসের ভেতরেই বাংলাদেশের ভেতর থেকে তাঁর স্ত্রী ছেলেমেয়েদের নিয়ে ভারতে চলে এসেছিলেন ,  তাঁরা থাকতেন মাত্র তিন - চার মাইল দূরে ।  ইচ্ছে করলেই তাঁদের সঙ্গে দেখা করতে যেতে পারতেন ,  কিন্তু তিনি যাননি ।  এমনকি একবার সেই বিল্ডিংয়ে গিয়েছেন সৈয়দ নজরুল ইসলামের সঙ্গে দেখা করতে ,  কিন্তু তবু তিনি তাঁর পরিবারের কারও সঙ্গে দেখা করেননি ।  তিনি এসেছেন খবর পেয়ে স্ত্রী ,  ছেলেমেয়ে দরজার কাছে এসে দাঁড়িয়েছিলেন ,  তাজউদ্দীন আহমদ তাঁদের দিকে তাকিয়ে একটুখানি হেসে লিফটের দিকে এগিয়ে গিয়েছিলেন !  এর পরেরবার যখন সেই বিল্ডিংয়ে গিয়েছিলেন ,  তখন গিয়েছিলেন আরও গোপনে ,  যেন তাঁর পরিবারের লোকজন দরজার সামনে এসে দাঁড়িয়ে তাঁর মনকে দুর্বল করে দিতে না পারে ।  তাজউদ্দীন আহমদ জানতেন ,  খুব বড় কিছু পেতে হলে খুব বড় আত্মত্যাগ করতে হয় ।  তিনি অনায়াসে সেই আত্মত্যাগ করেছিলেন ।  আমাদের নতুন প্রজন্ন কতটুকু জানে আমি জানি না ,  কিন্তু তাঁর সেই আত্মত্যাগের কথা এখনো আমাদের মাঝে একধরনের উদ্দীপনার জন্ন দেয় ।  সারা দিন তিনি মাত্র দুই ঘণ্টা ঘুমাতেন এ রকম একটা জনশ্রুতি চালু আছে−একজন মানুষ দিনে মাত্র দুই ঘণ্টা ঘুমিয়ে বেঁচে থাকতে পারে কি না আমার জানা নেই ।  যারা তাঁর খুব কাছের মানুষ ,  তাদের কাছে শুনেছি ,  তিনি কাজের চাপে আক্ষরিক অর্থে নাওয়া - খাওয়া ,  ঘুমের সময় পেতেন না ।  ব্যক্তিগত আরাম - আয়েশ বা বিলাসের তাঁর কোনো সময় বা প্রয়োজন ছিল না ।  অবিশ্বাস্য হলেও সত্যি ,  শুরুতে তাঁর মাত্র একপ্রস্থ কাপড় ছিল ।  একজন দেশের প্রধানমন্ত্রীর মাত্র একপ্রস্থ কাপড় থাকবে ,  সেটা কেমন দেখায় ?  তাই তাঁর পরিচিত একজন তাঁকে আরও একপ্রস্থ কাপড় কিনে দিয়েছিল ।  তিনি সেই কাপড় পরে থাকতেন ।  নিজের কাপড় নিজে ধুয়ে দিয়েছেন !  কাপড় ধুতে ধুতে তিনি গুরুত্বপূর্ণ কাজকর্ম করে ফেলতেন ,  দাপ্তরিক কাজকর্ম শেষ করতেন ।  অফিসের পাশে যে ঘরটিতে থাকতেন ,  সেখানে ছিল একটা চৌকি ,  মাদুর ,  কাঁথা - বালিশ ,  চাদর আর সাড়ে তিন টাকা দামের একটা মশারি ।  যুদ্ধের সেই নয় মাস তাঁর ছিল শুধু কাজ ,  কাজ আর কাজ ।  দাপ্তরিক কাজের সঙ্গে সঙ্গে তিনি রণাঙ্গন থেকে রণাঙ্গনে ঘুরে বেড়িয়েছেন ,  মুক্তিযোদ্ধাদের সাহস দিয়েছেন ,  অনুপ্রেরণা দিয়েছেন ।  বিদেশি সাংবাদিক ,  কূটনীতিকদের সঙ্গে কথা বলেছেন ,  বঙ্গবন্ধুকে পাকিস্তানের কারাগার থেকে মুক্ত করার জন্য নিরলসভাবে চেষ্টা করেছেন । 
তাজউদ্দীন আহমদের জন্ম ১৯২৫ সালের ২৩ জুলাই ,  যার অর্থ ১৯৭১ সালে তাঁর বয়স ছিল মাত্র ৪৫ বছর !  আমি মাঝেমধ্যে আমার নিজের সঙ্গে তুলনা করি−আমার বয়স যখন ৪৫ বছর ,  তখন আমি একটা বিশ্ববিদ্যালয়ের বিভাগীয় প্রধান−আমার ওপর কয়েক শ ছাত্রছাত্রীর দায়িত্ব ।  সেই দায়িত্ব পালন করতে গিয়েই আমি হিমশিম খেয়ে গেছি ,  অথচ সেই বয়সে তিনি সাড়ে সাত কোটি মানুষের মুক্তিযুদ্ধ পরিচালনার মতো দায়িত্ব পালন করেছিলেন ।  আমরা এখন জানি সেই যুদ্ধটা চলেছে মাত্র নয় মাস ,  কিন্তু তখন কেউ সেটা জানত না ,  তখন যারা মুক্তিযুদ্ধের সেই অনিশ্চিত জগতে পা দিয়েছিল ,  তারা কিন্তু তাদের পুরো জীবনটাকেই সেখানে উৎসর্গ করেছিল ।  যুদ্ধের নয় মাস তাজউদ্দীন আহমদকে রণক্ষেত্রের শত্রুর পাশাপাশি সম্পূর্ণ ভিন্ন একধরনের শত্রুকে মোকাবিলা করতে হয়েছিল ,  সেই শত্রু ছিল তাঁর দলের ভেতর !  সে রকম একজন মানুষ ছিল খন্দকার মোশতাক আহমদ−তাঁকে পররাষ্ট্রমন্ত্রীর মতো গুরুত্বপূর্ণ দায়িত্ব দেওয়া হয়েছিল ।  এত বড় একটা দায়িত্ব নিয়ে খন্দকার মোশতাক আহমদ কিন্তু পুরো মুক্তিযুদ্ধের গতিধারাটুকুই পাল্টে ফেলতে চেষ্টা করেছিলেন ।  মুক্তিযুদ্ধের সময় মার্কিন যুক্তরাষ্ট্র সরকার ছিল পাকিস্তানের পক্ষে ,  খন্দকার মোশতাক আহমদ সেই মার্কিন যুক্তরাষ্ট্র আর পাকিস্তানের সঙ্গে যোগাযোগ করে জাতিসংঘের একটা অধিবেশনে গিয়ে মুক্তিযুদ্ধের গতিপ্রকৃতিটুকুই পাল্টে ফেলার ষড়যন্ত্র করেছিলেন ।  এ খবরটুকু জানার পর শেষ মুহূর্তে তাঁকে সরিয়ে বিচারপতি আবু সাঈদ চৌধুরীকে জাতিসংঘের সেই অধিবেশনে পাঠানো হয়েছিল ।  খন্দকার মোশতাক আহমদ সে জন্য কখনো তাজউদ্দীন আহমদ আর তাঁর সহকর্মীদের ক্ষমা করেননি ,  প্রতিশোধ নিয়েছিলেন পঁচাত্তরের নভেম্বরে ঠান্ডা মাথায় জেলখানায় তাঁদের হত্যা করার পরিকল্পনা করে ।  সেদিন আমি মুক্তিযুদ্ধ জাদুঘরে গিয়েছিলাম ,  মুক্তিযুদ্ধ চলাকালীন সরকারের মন্ত্রিপরিষদের ছবি রয়েছে সেখানে ।  সেখান থেকে খিমচে খিমচে কেউ একজন খন্দকার মোশতাক আহমদের ছবিটা তুলে ফেলেছে ।  কিন্তু জাদুঘরে খিমচে খিমচে ছবি তুলে ফেলাটাই কি এই মানুষের যোগ্য শাস্তি ?  বাংলাদেশের ইতিহাসের সবচেয়ে বড় এই বিশ্বাসঘাতককে কি এই দেশের ইতিহাসের আস্তাকুরে আমরা ঠিকভাবে নিক্ষেপ করেছি ?  যে তীব্র ঘৃণা নিয়ে আমরা মীর জাফরের নাম উচ্চারণ করি ,  তার থেকেও বেশি ঘৃণা নিয়ে কি এই মানুষটির নাম উচ্চারণ করার কথা নয় ? 
একাত্তরের ২৩ নভেম্বর তাজউদ্দীন আহমদ রেডিওতে একটা ভাষণ দিয়ে ঘোষণা করেছিলেন ,  বাংলাদেশের মাটিতে মুক্তিযোদ্ধারা এখন যেকোনো জায়গায় পাকিস্তানি বাহিনীকে আঘাত করার ক্ষমতা অর্জন করেছে ।  মুক্তিযোদ্ধাদের হাতে পরাজিত হওয়ার গ্লানি থেকে মুক্ত হওয়ার জন্য তারা এখন ভারতের সঙ্গে যুদ্ধ বাধিয়ে একটা আন্তর্জাতিক সংকট তৈরি করার চেষ্টা করবে । দুই সপ্তাহের মধ্যে তাঁর ভবিষ্যদ্বাণী সত্য প্রমাণিত হয় ,  সত্যি সত্যি পাকিস্তান ভারতকে আক্রমণ করে বসে ।  যুদ্ধের কারণে ভারতের সেনাবাহিনীর যদি বাংলাদেশে প্রবেশ করতে হয় ,  সেটাও যেন সঠিকভাবে করা হয় ,  তাজউদ্দীন আহমদ সেটা নিশ্চিত করেছিলেন ।  বাংলাদেশকে আন্তর্জাতিকভাবে স্বীকৃতি দিয়ে দুই দেশের যৌথ সামরিক কমান্ড তৈরি করে তারপর তারা বাংলাদেশের মাটিতে প্রবেশ করেছিল ।  বাংলাদেশের প্রধানমন্ত্রী হিসেবে তিনি এক মুহূর্তের জন্যও তাঁর প্রিয় দেশটির মর্যাদাকে ভূ - লুণ্ঠিত হতে দেননি । বাংলাদেশ শত্রুমুক্ত হয় ১৬ ডিসেম্বর ,  বঙ্গবন্ধু পাকিস্তানের কারাগার থেকে ফিরে আসেন ১০ জানুয়ারি ।  যুদ্ধবিধ্বস্ত বাংলাদেশ তার যাত্রা শুরু করে ,  সেই মন্ত্রিপরিষদে তাজউদ্দীন আহমদ ছিলেন প্রথম অর্থ ও পরিকল্পনামন্ত্রী ।  বাংলাদেশকে পুনর্গঠনের কাজে লেগে গেলেন অনেক উৎসাহ নিয়ে ।  তিনি কল্পনা করেছিলেন এমন একটি বাংলাদেশের ,  যেটি মোটেও পরনির্ভর হবে না ,  নিজের পায়ের ওপর দাঁড়াবে আত্মমর্যাদা নিয়ে ।  দেশের মর্যাদা তাঁর কাছে এত গুরুত্বপূর্ণ ছিল যে সে ব্যাপারে কাউকে তোয়াক্কা করতেন না ।  মুক্তিযুদ্ধের সময় মার্কিন যুক্তরাষ্ট্র ছিল পাকিস্তানের বিপক্ষে ,  সেটি তিনি কখনো ভুলতে পারতেন না ।  তাই ওয়াল্র্ড ব্যাংকের প্রধান হয়ে রবার্ট ম্যাকনামারা যখন বাংলাদেশে এসেছিলেন ,  তাঁকে তিনি এয়ারপোর্টে প্রটোকল দিতে পর্যন্ত রাজি হননি ।  সপ্তাহ কয়েক আগে এই রবার্ট ম্যাকনামারা মারা গেছেন ।  পৃথিবীর মানুষের নতুন করে তাঁর কথা মনে পড়েছে ।  কারণ ,  তিনি ছিলেন ভিয়েতনাম যুদ্ধের  “ স্থপতি ”  !  মিথ্যে তথ্য দিয়ে মার্কিন যুক্তরাষ্ট্র যেভাবে ইরাকে যুদ্ধ করতে গেছে ,  ঠিক সে রকম মিথ্যে তথ্য দিয়ে তারা ভিয়েতনাম যুদ্ধেও জড়িয়ে পড়েছিল এবং এই রবার্ট ম্যাকনামারা ছিলেন সেই কুটিল ষড়যন্ত্রকারী ।  বলা যেতে পারে ,  ভিয়েতনাম যুদ্ধে মার্কিন যুক্তরাষ্ট্রের যে অসংখ্য তরুণ মারা গিয়েছিল ,  তাদের রক্তের দাগ এই রবার্ট ম্যাকনামারার হাতে রয়ে গেছে ।  পৃথিবীর কোনো কাঠগড়ায় দাঁড় করিয়ে তার বিচার করা যায়নি ,  সেটি পৃথিবীর অনেক বিবেকবান মানুষকে এখনো পীড়া দেয় ।  আমাদের সান্ত্বনা সদ্য স্বাধীন হওয়া ছোট্ট একটি দেশের অর্থমন্ত্রী হয়েও তাজউদ্দীন আহমদ রবার্ট ম্যাকনামারার মতো মানুষকে তাঁর প্রাপ্যটুকু বুঝিয়ে দিয়েছিলেন ।  তাঁর সঙ্গে দেখা হওয়ার পর ম্যাকনামারা জিজ্ঞেস করেছিলেন ,   “ বাংলাদেশের কোথায় কোন ধরনের সাহায্যের দরকার ?  ” সেই আলোচনায় আমরা উপস্থিত ছিলাম না ,  তাই ঠিক কীভাবে কথাগুলো বলেছিলেন আমরা জানি না ,  তবে অনুমান করতে পারি ।  ম্যাকনামারার প্রশ্ন শুনে জনাব তাজউদ্দীন বলেছিলেন ,   “ আমাদের যেটা দরকার ,  আপনারা সেটা আমাদের দিতে পারবেন না ।  ” ম্যাকনামারা অবাক হয়ে বললেন ,   “ কেন ?  ” তাজউদ্দীন আহমদ সরল মুখে বললেন ,   “ আমার দরকার গরুই !  ” ম্যাকনামারা চোখ কপালে তুলে বললেন ,   “ গরু ?  ” তাজউদ্দীন আহমদ বললেন ,   “ হ্যাঁ ।  কৃষকদের চাষ করার জন্য লাগে গরু ।  যুদ্ধের সময় পাকিস্তানিরা গরু খেয়ে ফেলেছে ।  ভয়ের চোটে পালিয়েও গেছে অনেক গরু ।  এখন চাষ করার জন্য গরু খঁুজে পাওয়া যাচ্ছে না !  ” ম্যাকনামারা অবাক হয়ে তাজউদ্দীন আহমদের দিকে তাকিয়ে রইলেন ।  তখন তাজউদ্দীন আহমদ বললেন ,   “ ও ,  হ্যাঁ ।  আমাদের আরও একটা জিনিস দরকার ।  ” ম্যাকনামারা একটু আগ্রহ নিয়ে জিজ্ঞেস করলেন ,   “ কী ?  ”  ” গরুগুলো বেঁধে রাখার জন্য দড়ি !  ” ম্যাকনামারা নির্বোধ মানুষ ছিলেন না ,  তাই তাজউদ্দীন আহমদের টিটকারিটুকু বুঝতে দেরি হলো না ।  তিনি চুপ করে গেলেন ।  পৃথিবীর সবচেয়ে শক্তিধর দেশের এককালীন প্রতিরক্ষামন্ত্রী ওয়াল্র্ড ব্যাংকের প্রধানের সঙ্গে কেউ এভাবে কথা বলতে পারে ,  সেটি তিনি স্বপ্নেও চিন্তা করেননি ! 
পরেব ইতিহাসটুকু আসলে একটুখানি দুঃখের ইতিহাস ।  ধীরে ধীরে বঙ্গবন্ধু ও তাজউদ্দীন আহমদের ভেতরে একটা দূরত্বের সৃষ্টি হলো ।  তাজউদ্দীন আহমদের ভেতরে খুব সংগত কারণে খানিকটা অভিমান ছিল ।  স্বাধীনতা যুদ্ধের নয় মাস তিনি অবিশ্বাস্য একধরনের কঠিন সময়ের ভেতরে থেকেও আশ্চর্য দক্ষতায় মুক্তিযুদ্ধ পরিচালনা করেছিলেন ,  কিন্তু বঙ্গবন্ধু কখনো সেই ইতিহাসটুকু তাজউদ্দীন আহমদের কাছ থেকে শুনতে চাননি ।  মুক্তিযুদ্ধের সময় যারা তাজউদ্দীন আহমদের বিরোধিতা করেছিল ,  তারাই আবার ধীরে ধীরে মাথা চাড়া দিয়ে উঠতে লাগল ।  দেশের স্বার্থ ছাপিয়ে দলাদলি অগ্রাধিকার পেতে শুরু করল ।  তাজউদ্দীন আহমদ বাকশাল তৈরি করে একদলীয় শাসন শুরু করার ঘোরতর বিরুদ্ধে ছিলেন ।  ক্ষুব্ধ কণ্ঠে তিনি একদিন বঙ্গবন্ধুকে ইংরেজিতে বলেছিলেন ,   “ বাই টেকিং দিস স্টেপ ইউ আর ক্লোজিং অল দ্য ডোরস টু রিমুভ ইউ পিসফুলি ফ্রম ইওর পজিশন ।  ”   ( এই পদক্ষেপ নিয়ে আপনি শান্তিপূর্ণ উপায়ে আপনাকে সরানোর সব পথ বন্ধ করে দিলেন !  ) তাজউদ্দীন আহমদের সেই কথাগুলো ছিল প্রায় দৈববাণীর মতো ।  ১৯৭৫ সালের ১৫ আগস্ট পৃথিবীর নৃশংসতম হত্যাকাণ্ডে বঙ্গবন্ধুকে সপরিবারে হত্যা করা হলো ।  হত্যাকারী সেনাবাহিনীর অফিসাররা রাষ্ট্রপতি হিসেবে বেছে নিলেন খন্দকার মোশতাক আহমদকে ।  খন্দকার মোশতাক আহমদ আওয়ামী লীগের নেতাদের নিয়ে তাঁর সরকারের একটা বৈধ রূপ দেওয়ার চেষ্টা করলেন ।  কেউ এগিয়ে এল না ।  খুব দ্রুত বুঝতে পারলেন তাঁর পায়ের নিচে মাটি নেই ।  ক্যু পাল্টা ক্যু হতে থাকে−মুক্তিযুদ্ধের নেতারা যেন আবার ক্ষমতায় চলে আসতে না পারে ,  সেটি নিশ্চিত করার জন্য জেলখানায় হত্যা করা হয় চার নেতাকে ।  বাংলাদেশকে ঠেলে দেওয়া হয় একটি অন্ধকার গহ্বরে । বহুদিন পর আমরা সেই অন্ধকার গহ্বর থেকে বের হয়ে আসার চেষ্টা করছি । 
১৯৭১ সালে বাংলাদেশের সঙ্গে ভারতের সময়ের পার্থক্য ছিল ৩০ মিনিট ।  বাংলাদেশের প্রবাসী সরকার ভারতের মাটিতে থেকে কাজ করত ,  চলত ভারতের সময়ে ।  কিন্তু তাজউদ্দীন আহমদ কোনো দিন তাঁর হাতঘড়ির সময় পরিবর্তন করেননি ,  সেটি চলত বাংলাদেশের সময়ে । মুক্তিযুদ্ধের নয় মাস পাকিস্তানি দানবেরা এই দেশের মাটিতে ঘাঁটি গেড়ে বসেছিল ।  তখন আকাশে শকুন উড়ত ,  নদীর পানিতে ভেসে বেড়াত ক্ষতবিক্ষত মৃতদেহ ,  শুকনো মাটিতে দাউ দাউ করে জ্বলত আগুনের লেলিহান শিখা ,  বাতাস ভারী হয়ে থাকত স্বজনহারা মানুষের কান্নায় ।  শুধু বাংলাদেশের সময়টুকু তারা কেড়ে নিতে পারেনি ।  তাজউদ্দীন আহমদ পরম মমতায় সেই সময়টুকুকে তাঁর হাতঘড়িতে ধরে রেখেছিলেন । ঘাতকের বুলেট তাজউদ্দীন আহমদের হৎস্পন্দনকে চিরদিনের জন্য থামিয়ে দিয়েছে ,  কিন্তু তাঁর হাতের ঘড়িতে ধরে রাখা বাংলাদেশের সময়টিকে কোনো দিন থামাতে পারবে না । যত দিন বাংলাদেশ থাকবে ,  তত দিন তাজউদ্দীন আহমদের ঘড়ি আমাদের হূদয়ে টিকটিক করে চলতে থাকবে ।  চলতেই থাকবে । 
১৫ . ৭ . ০৯





বাংলাদেশে পারমাণবিক শক্তি কেন্দ্র 



১ . 
যুক্তরাষ্ট্রে কয়েক দিনের জন্য গিয়েছি ,  সেখানে হ্যারল্ড নামে একটা ছেলের খুব সখ আমাদের রান্না করে খাওয়াবে ।  তাকে অনেক দিন থেকে চিনি ।  এমআইটি নামক বিখ্যাত বিশ্ববিদ্যালয়ে পিএইচডি করছে ।  ভদ্র ,  বিনয়ী এবং সুদর্শন একটি ছেলে ।  খুব আগ্রহ নিয়ে তার বাসায় ডিনার করতে গিয়েছিলাম ।  হ্যারল্ড খুব ভালো রান্না করে সুস্বাদু কিছু খাওয়াবে সে জন্য নয়−সে আমাকে কথা দিয়েছে খাওয়ার পর আমাদের নিয়ে যাবে টোকামাক দেখাবে ।  বইপত্র ম্যাগাজিনে টোকামাক সম্পর্কে পড়েছি ,  টেলিভিশনে ছবি দেখেছি ,  নিজের চোখে দেখার একটা সখ ছিল ।  হ্যারল্ডের কল্যাণে আমার সেই সখটি পূরণ হলো ।  ঘুরে ঘুরে আমরা সেই টোকামাকটি দেখলাম ।  এবারে টোকামাকটি কী জিনিস সেটা বলা দরকার । 

বাংলাদেশের মানুষ গত কিছুদিনে  ‘ পারমাণবিক শক্তি কেন্দ্র ’  কথাটি অনেকবার শুনেছে এবং আমার ধারণা ,  দেশের বেশির ভাগ মানুষ সেটা নিয়ে এক ধরনের আগ্রহ এবং উত্তেজনা অনুভব করেছে ।  প্রথমেই বলে নেওয়া দরকার ,  পারমাণবিক শক্তি কেন্দ্র কথাটি ভুল ,  শুদ্ধ কথাটি হচ্ছে  ‘ নিউক্লিয়ার শক্তি কেন্দ্র ’  ।  পৃথিবীর সবকিছু তৈরি অণু - পরমাণু দিয়ে এবং আমাদের চারপাশের পরিচিত সব শক্তি আসে এই অণু - পরমাণুর রাসায়নিক বিক্রিয়া থেকে ।  আমরা যখন ম্যাচের কাঠি জ্বালাই তখন সেই শক্তিটা আসে পরমাণুর বিক্রিয়া থেকে−সেই অর্থে সেটাও পারমাণবিক শক্তি ।  পরমাণুর কেন্দ্রে থাকে নিউক্লিয়াস ।  যখন সেই নিউক্লিয়াসকে ভেঙে কিংবা জুড়ে দিয়ে তার ভেতর থেকে শক্তি বের করে আনা হয় সেটাই হচ্ছে নিউক্লিয়ার শক্তি ।  এবং এই নিউক্লিয়াসের ভেতর থেকে বের করে আনা শক্তি দিয়ে যখন বৈদ্যুতিক কেন্দ্র তৈরি করা হয় তখন সেটাকে বলা হয় নিউক্লিয়ার শক্তি কেন্দ্র ।  কোনো একটা বিচিত্র কারণে পৃথিবীর সব জায়গাতেই নিউক্লিয়ার শক্তি বোঝাতে পারমাণবিক শক্তি এই ভুল কথাটি অবলীলায় ব্যবহার করা হয় ।   ( আমাদের দৈনন্দিন জীবনে আমরা এ রকম অনেক ভুল শব্দ অবলীলায় ব্যবহার করি ।  দুই পক্ষের গোলাগুলিতে মাঝখানে আটকা পড়ে গুলিবিদ্ধ হওয়ার নাম ক্রসফায়ার ।  আমাদের দেশে ক্রসফায়ার শব্দটির অর্থ রাষ্ট্রীয় ক্ষমতা ব্যবহার করে বিনা বিচারে অত্যন্ত ঠান্ডা মাথায় একজন মানুষকে হত্যা করা ।  বর্তমান সরকার কথা দিয়েছিল তারা বিনা বিচারে মানুষকে হত্যা করা বন্ধ করবে−সেটা বন্ধ হয়নি ।  দেখে মনে হচ্ছে সরকারের ভেতর আরেকটা সরকার আছে তারা এত দুর্বিনীত এবং বেপরোয়া যে স্বরাষ্ট্র মন্ত্রণালয়কে বৃদ্ধাঙ্গুলি দেখাতেও দ্বিধা করে না ।  ) 
যাই হোক ,  নিউক্লিয়ার শক্তি নিয়ে কথা হচ্ছিল ।  বলা হয়েছে ভারী নিউক্লিয়াস ভেঙে বা হালকা নিউক্লিয়াস জুড়ে দিয়ে নিউক্লিয়ার শক্তি পাওয়া যায় ।  যখন ভারী নিউক্লিয়াস  ( যেমন ইউরেনিয়াম )  ভাঙা হয় তখন দেখা যায় ভাঙা টুকরোগুলোর ভর মূল নিউক্লিয়াসের ভর থেকে কম এবং যেটুকু ভর কমে যায় সেটা আইনস্টাইনের বিখ্যাত সুত্র E = mc2 হিসেবে শক্তিতে রূপান্তরিত হয় ।  হিরোশিমাতে যে বোমা ফেলে এক মুহুর্তে প্রায় লাখ মানুষকে হত্যা করা হয়েছিল সেই বোমায় এই প্রক্রিয়ায় শক্তি বের করা হয়েছিল ।  এই পদ্ধতিটির নাম Fission এবং পৃথিবীর সব নিউক্লিয়ার শক্তি কেন্দ্রে এই পদ্ধতিতে শক্তি তৈরি করা হয় । 
দুটি হালকা নিউক্লিয়াস  ( যেমন হাইড্রোজেনের আইসোটপ )  জুড়ে দিয়ে অন্য একটি নিউক্লিয়াস তৈরি করে যখন শক্তি তৈরি করা হয় সেটাকে বলা হয় Fusion ,  এখানেও দেখা যায় তৈরি করা নিউক্লিয়াসের ভর হালকা দুটি নিউক্লিয়াসের ভর থেকে কম এবং যেটুকু ভর কমে যায় সেটা আইনস্টাইনের E = mc2 অনুযায়ী শক্তি হিসেবে বের হয়ে যায় ।  সুর্যে এই প্রক্রিয়া দিয়ে শক্তি তৈরি হয় ,  অল্প একটু ভর ব্যবহার করে অনেক শক্তি পাওয়া যায় বলে সুর্যের জ্বালানি হঠাৎ করে এশ দিন শেষ হয়ে যাবে আমাদের সেটা নিয়ে দুশ্চিন্তা করতে হয় না ।  এই পদ্ধতিতে এখনো কোনো নিউক্লিয়ার শক্তি কেন্দ্র তৈরি করা যায়নি ।  এটা করার জন্য যে তাপমাত্রার দরকার হয় ,  সেটা ধারণ করার মতো কোনো পাত্র নেই ।  তাই চৌম্বক ক্ষেত্রের মাঝে শুন্যে ভাসিয়ে রেখে প্রক্রিয়াটা করার চেষ্টা করা হয় ।  পৃথিবীর বিভিন্ন ল্যাবরেটরিতে যেখানে এ রকম চৌম্বক ক্ষেত্রে ফিউসান করার চেষ্টা করা হয় সেটাই হচ্ছে টোকামাক ।  এমআইটিতে আমি এ রকম একটি টোকামাক দেখতে গিয়েছিলাম ।  এই ফিউসান পদ্ধতিতে শক্তি তৈরি করার জন্য পৃথিবীর অনেকগুলো দেশ মিলে ফ্রান্সে ITER নামে একটা বিশাল প্রজেক্ট হাতে নিয়েছে ।  ধারণা করা হয় ,  পৃথিবীর মানুষ যদি এই প্রক্রিয়ায় শক্তি তৈরি করার প্রযুক্তিটি জেনে যায় তাহলে আমাদের পৃথিবীর জ্বালানির জন্য হাহাকার পুরোপুরি মিটে যাবে−আমরা তখন একটি নতুন পৃথিবী দেখব ,  যেখানে শক্তি বা বিদ্যুতের জন্য আর কোনো দুর্ভাবনা থাকবে না । 
এটুকু ছিল ভুমিকা ,   ( ভুমিকাটা একটু বড়ই হয়ে গেল )  এবার মূল বক্তব্যে আসি । 
২ . 
একটা দেশ কতটুকু উন্নত সেটা বোঝার সহজ উপায় হচ্ছে সেই দেশে কতটুকু বিদ্যুৎ ব্যবহার করে তার একটা হিসাব নেওয়া ।  যে দেশ যত উন্নত সেই দেশে বিদ্যুতের ব্যবহার তত বেশি−কথাটা উল্টোভাবেও বলা যায় ,  যে দেশে যত সহজে বিদ্যুৎ দেওয়া যায় ,  সেই দেশ তত দ্রুত উন্নত হয়ে ওঠে ।  কাজেই আমরা যদি আমাদের দেশের উন্নতি করতে চাই তাহলে দেশে বিদ্যুৎ তৈরি করতে হবে ।  আমাদের খুব বড় দুর্ভাগ্য ,  গত জোট সরকারের আমলে এক মেগাওয়াট বিদ্যুৎও তৈরি হয়নি ।  অসংখ্য বিদ্যুতের খাম্বা তৈরি হয়েছে ।  এর চাইতে উৎকট রসিকতা আর কিছু হতে পারে কি না আমার জানা নেই । 
বিদ্যুৎ তৈরি করার জন্য বিদ্যুৎ কেন্দ্র তৈরি করতে হয় এবং সেই বিদ্যুৎ কেন্দ্র চালানোর জন্য জ্বালানির দরকার হয় ।  আমাদের দেশের প্রধান জ্বালানি হচ্ছে গ্যাস ,  প্রাক্তন অর্থমন্ত্রী সাইফুর রহমান নির্বাচনে জিতেই বলেছিলেন এই দেশ গ্যাসের ওপর ভাসছে এবং সেই গ্যাস বিদেশে রপ্তানি করার জন্য লাফঝাঁপ দেওয়া শুরু করেছিলেন ।  দেশের মানুষ রীতিমতো পথে নেমে আন্দোলন করে সেই ষড়যন্ত্র বন্ধ করেছিল ।  এখন আমরা দেখছি সম্পুর্ণ ভিন্ন একটা ছবি ,  বিদেশে রপ্তানি দুরে থাকুক দেশের জন্যই যথেষ্ট গ্যাস নেই ।  দ্রুত গ্যাস শেষ হয়ে আসছে ,  দেশের প্রয়োজনের জন্য যদি নতুন গ্যাস ফিল্ড পাওয়া না যায় আমাদের প্রধান জ্বালানি যদি শেষ হয়ে যায় তাহলে এই দেশ চলবে কীভাবে ? 
দেশকে রক্ষা করার লক্ষ্যে এখনই আমাদের ভবিষ্যতের জন্য বিদ্যুতের সরবরাহ নিশ্চিত করতে হবে ।  আমি ভবিষ্যৎ দ্রষ্টা নই ,  কিন্তু তারপরও এই দেশের মানুষের টিকে থাকার ক্ষমতা দেখে অনুভব করতে পারি ,  যদি তাদের প্রয়োজনীয় বিদ্যুৎটুকু সরবরাহ করা হয় তাহলে দশ বছরের মধ্যে এই দেশ মাথা তুলে দাঁড়িয়ে যাবে ।  সে জন্য যেকোনো মূল্যে আমাদের দেশের জন্য বিদ্যুৎ তৈরি করতে হবে । 
যে দেশে অন্য কোনো জ্বালানি নেই ,  সেই দেশের জন্য বিদ্যুৎ তৈরি করার একটা পদ্ধতি হচ্ছে নিউক্লিয়ার শক্তি কেন্দ্র ,  একটা কেন্দ্র থেকে অনায়াসে ছয় সাত শত মেগাওয়াট বিদ্যুৎ পাওয়া যায় ।  সবাই দেখেছে কিছুদিন আগে রাশিয়ার সঙ্গে বাংলাদেশে নিউক্লিয়ার শক্তি কেন্দ্র স্থাপনসংক্রান্ত একটা চুক্তি হয়ে গেছে । 
পরবর্তী প্রশ্ন :  আমাদের দেশের জন্য নিউক্লিয়ার শক্তি কেন্দ্র কি একটি যথাযথ সমাধান ?  বাংলাদেশের জন্য এই প্রশ্নের উত্তর কে ঠিক করেছেন ?  কিছু আমলা না কি বিশেষজ্ঞরা ? 
৩ . 
আমাদের দেশের খুব গুরুত্বপূর্ণ সিদ্ধান্তগুলো নেন আমলারা ।  আমি এর ঘোর বিরোধী ।  কেন বিরোধী ,  সেটা বোঝানোর জন্য কয়েকটা উদাহরণ দিই ।  একটা দেশের সবচেয়ে গুরুত্বপূর্ণ বিষয় হচ্ছে শিক্ষা ।  সেই শিক্ষার  ‘ সংস্কার ’  করার জন্য হাজার কোটি টাকা খরচ করে কিছু সিদ্ধান্ত নেওয়া হয়েছে  ( হাজার কোটি লিখতে হলে একের পরে কয়টা শুন্য বসাতে হয় সেটা সবাই জানে না !  )  ।  সিদ্ধান্তগুলো হচ্ছে একমুখী শিক্ষা ।  পাঠ্যবইয়ের বেসরকারীকরণ এবং স্কুল বেসড এসেসমেন্ট  ( এসবিএ যেটাকে ছাত্রছাত্রীরা টিটকারী করে বলে  ‘ স্যারের বাসায় এসো ’  )  ।  এর মধ্যে কিছু ঠেকানো গেছে ,  কিছু আধাখিচড়ে অবস্থায় আছে ।  কিছু গলার মধ্যে কাটার মতো বিঁধে আছে ।  এ রকম আরও একটা প্রজেক্ট ছিল কাঠামোবদ্ধ প্রশ্ন−অবিশ্বাস্য হলেও সত্যি ,  এটা চমৎকার একটা পদ্ধতি ।  এই দেশের শিক্ষাবিদেরা এটাকে সাদরে গ্রহণ করেছেন ,  প্রফেসর আব্দুল্লাহ আবু সায়ীদ এর নতুন নামকরণ করেছেন সৃজনশীল প্রশ্ন ।  এ রকম চমৎকার একটা প্রক্রিয়া এমনভাবে বাস্তবায়ন করা হচ্ছিল যে এটা জন্নানোর আগেই মৃত্যুবরণ করত ।  অনেক কষ্ট করে সেটাকে ঠেকানো গেছে ।  কারণ আমলা নন ,  এ রকম কিছু মানুষ সেটাকে বাঁচাতে এগিয়ে গিয়েছিলেন ।  আশির দশকে কিছু আমলা সিদ্ধান্ত নিয়েছিলেন আমাদের দেশের জন্য ইন্টারনেটের প্রয়োজন নেই ।  কারণ তাহলে দেশের তথ্য বাইরে পাচার হয়ে যাবে ।  দুই - একজন মানুষের নির্বুদ্ধিতার কারণে পুরো দেশ প্রায় এক যুগ পিছিয়ে গিয়েছিল ।  এ রকম উদাহরণ কতগুলো প্রয়োজন ? 
আমলারা যে ইচ্ছে করে এ রকম সিদ্ধান্ত নেন তা নয় ,  অনেক সময় তাঁদের কিছু করার কথা থাকে না ।  পশু মন্ত্রণালয়ে কিছুদিন কাজ করে একজন শিক্ষা মন্ত্রণালয়ে চলে আসেন ,  ধর্ম মন্ত্রণালয় থেকে বিজ্ঞান মন্ত্রণালয়ে ।  কীভাবে কীভাবে জানি আমি বিটিসিএলের একজন বোর্ড মেম্বার ,  অল্প কিছুদিনে সেখানে তিন তিনজন চেয়ারম্যান বদল হয়েছেন ।  কিছু বোঝার আগেই একজন বোর্ড মেম্বার বদল হয়ে আরেকজন চলে আসেন ।  সৃজনশীল প্রশ্ন নিয়ে আমি চেঁচামেচি করেছিলাম বলে আমাকে একবার একটা মিটিংয়ে ডাকা হয়েছিল সেখানে শিক্ষা মন্ত্রণালয়ের একজন উচ্চপদস্থ কর্মকর্তার কথা আমার আলাদাভাবে মনে আছে ।  তার কারণ তিনি ছিলেন সবচেয়ে সরব এবং একটা অবস্থা মেনে নেওয়ার জন্য তিনি আমাকে বলেছিলেন ,   ‘ যদি কোনো মেয়ে আবিষ্ককার করে সে ধর্ষিত হতে যাচ্ছে এবং তার বাঁচার কোনো উপায় নেই তাহলে তার জন্য সবচেয়ে বুদ্ধিমানের কাজ হবে ধর্ষণটাকে উপভোগ করা ।  ’   ( এটা কোনো মৌলিক কথা নয় ,  একজন আমেরিকান রাজনীতিবিদ এই কথাটা বলে সারা পৃথিবীর ঘৃণার পাত্র হয়েছিলেন )  ।  কিছুদিন আগে আমি টেলিভিশনে দেখেছি তিনি সম্পুর্ণ ভিন্ন একটা মন্ত্রণালয়ের জন্য অত্যন্ত উচ্চকন্ঠে বক্তব্য রাখছেন ।  শিক্ষাসংক্রান্ত ব্যাপারে তিনি তাঁর দলবল নিয়ে অসংখ্যবার বিদেশ গিয়েছেন ,  এখন তিনি তাঁর সমস্ত জ্ঞানভান্ডার আর অভিজ্ঞতা নিয়ে সম্পুর্ণ ভিন্ন একটা মন্ত্রণালয়ের জন্য কাজ করছেন ।  যার অর্থ আমাদের আমলারা আসলে একটা নির্দিষ্ট বিষয়ের বিশেষজ্ঞ নন ।  নির্দিষ্ট বিষয়ে বিশেষজ্ঞ হওয়ার সুযোগ নেই ,  তাঁরা কিছুদিন এক জায়গায় ,  কিছুদিন অন্য জায়গায় কাজ করেন । 
যাঁরা কাজের মানুষ তাঁরা সম্ভবত সব জায়গাতেই কাজ করতে পারেন ।  অ্যাপল কম্পিউটার তৈরি করে যে মানুষটি পৃথিবীতে ব্যক্তিগত কম্পিউটারের বিপ্লব শুরু করেছিলেন ,  সেই অ্যাপল কোম্পানি তাঁকে বহিষ্ককার করে পেপসি কোলার একজন কর্তাব্যক্তিকে নিয়ে এসেছিল ।  পেপসি কোলার মানুষ কম্পিউটারের ব্যবসা বেশ ভালোভাবেই চালিয়ে নিয়েছিল ।  তাই পশু মন্ত্রণালয়ের আমলা সম্ভবত শিক্ষা মন্ত্রণালয়ের দায়িত্বও ভালোভাবেই চালিয়ে নিতে পারবেন−যতক্ষণ পর্যন্ত সেটা হবে রুটিন কাজ ।  কিন্তু রাষ্ট্রের নীতিনির্ধারণী সিদ্ধান্ত তাঁরা সঠিকভাবে নিতে পারবেন না ।  সেই সিদ্ধান্ত নেওয়ার জন্য তাঁদের সত্যিকারের বিশেষজ্ঞদের সঙ্গে কথা বলতে হবে ,  দেশের মানুষের অনুমতি নিতে হবে । 
আমাদের দেশের বিদ্যুতের জন্য পারমাণবিক শক্তি কেন্দ্র  ( আসলে নিউক্লিয়ার শক্তি কেন্দ্র )  বসানোই সার্বিক পরিকল্পনা কি না সেই সিদ্ধান্তটিই যেন এই দেশের দুই - একজন আমলারা না নিয়ে বসে থাকেন ।  বিষয়টি নিয়ে বিশেষজ্ঞদের সঙ্গে আলোচনা করতে হবে ,  লাভ - ক্ষতির কথা দেশের মানুষকে জানাতে হবে ।  একটা দেশের জন্য এটা অসম্ভব গুরুত্বপূর্ণ একটা সিদ্ধান্ত । 
৪ . 
আমি কেন বিষয়টিকে এত গুরুত্বপূর্ণ মনে করি ?  কারণগুলো এ রকম :  সারা পৃথিবীতে এখন  ‘ সবুজ ’  আন্দোলন হচ্ছে ।  সবুজ আন্দোলন বলতে বোঝানো হয় পরিবেশের প্রতি সহানুভুতিশীল হওয়ার আন্দোলন ।  এ মুহুর্তে সারা পৃথিবীতে পরিবেশের ওপর সবচেয়ে বড় বিপর্যয় হচ্ছে বাতাসে কার্বন - ডাই অক্সাইড অস্বাভাবিক হারে বেড়ে যাওয়া ।  বাতাসে যদি কার্বন - ডাই অক্সাইড বেড়ে যায় তাহলে সেটা আলাদাভাবে তাপমাত্রাকে ধরে রাখতে পারে ,  পৃথিবীর তাপমাত্রা যদি বেড়ে যায় তাহলে মেরু অঞ্চলের জমে থাকা বরফ গলতে থাকবে ,  সমুদ্রপৃষ্ঠের পানির উচ্চতা বেড়ে যাবে এবং বিশেষজ্ঞদের মতে পৃথিবীতে যে কয়টি দেশ সবচেয়ে বেশি ক্ষতিগ্রস্ত হবে তার মধ্যে বাংলাদেশের নাম সবার আগে ।  দেশের অর্ধেক পানিতে ডুবে যাবে ,  না হয় লোনা পানির আওতায় চলে আসবে ।  পৃথিবীর এত বড় বিপর্যয় বন্ধ করার জন্য সারা পৃথিবীর মনুষই এখন সোচ্চার ।  তাই তেল ,  গ্যাস বা অন্য কিছু না পুড়িয়ে শক্তি কেন্দ্র তৈরি করার দিকে সবাই নতুন করে নজর দিয়েছে ।  সেই হিসেবে নিউক্লিয়ার শক্তি কেন্দ্র খুব আকর্ষণীয় সমাধান ,  কোনো কার্বন - ডাই অক্সাইড জন্ন না দিয়েই এটা শতশত মেগাওয়াট শক্তি তৈরি করতে পারে ।  পৃথিবীতে বেশ কিছু দেশ অত্যন্ত সফলভাবে এই শক্তি তৈরি করে যাচ্ছে ।  ফ্রান্স এর অত্যন্ত চমৎকার একটি উদাহরণ ।  তাদের শক্তির একটা বড় অংশ আসে নিউক্লিয়ার শক্তি কেন্দ্র থেকে ।  তবে আমার সবচেয়ে পছন্দের উদাহরণ হচ্ছে ,  আমাদের প্রতিবেশী দেশ ভারত ।  নিউক্লিয়ার বোমা বানানোর কারণে আমাদের প্রতিবেশী দেশ ভারতকে সারা পৃথিবী একঘরে করে রেখেছিল ,  তাতে তারা বিন্দুমাত্র বিচলিত না হয়ে নিজেদের বিজ্ঞানী আর প্রযুক্তিবিদদের দিয়ে নিজের দেশের উপযোগী একেবারে ভিন্ন রকম নিউক্লিয়ার শক্তি কেন্দ্র তৈরি করেছে ।  বাইরে থেকে জ্বালানি না এনেই নিজের দেশের নতুন ধরনের জ্বালানি দিয়ে তারা তাদের নিউক্লিয়ার শক্তি কেন্দ্রগুলো চালিয়ে নিয়ে যাচ্ছে । 
পৃথিবীতে সবচেয়ে বেশি  ( শতাধিক )  নিউক্লিয়ার শক্তি কেন্দ্র রয়েছে মার্কিন যুক্তরাষ্ট্রে ।  পৃথিবীর সব দেশের মতোই তাদের দেশেও শক্তির চাহিদা বাড়ছে ,  তারপরও গত ৩০ বছরে তারা তাদের দেশে একটিও নতুন নিউক্লিয়ার শক্তি কেন্দ্র করেনি ।  বলা হয় ,  কারণটি রাজনৈতিক  ( তার মানে কী আমি জানি না )  সাদা কথায় বলা যায় ,  মার্কিন যুক্তরাষ্ট্রের মতো একটা দেশ বিশাল একটা ভুখন্ডের মালিক হওয়ার পরও তাদের দেশে নিউক্লিয়ার শক্তি কেন্দ্র বসাতে স্বস্তি বোধ করে না ।  জার্মানির মতো দেশ তাদের মাটিতে নিউক্লিয়ার শক্তি কেন্দ্রগুলো বন্ধ করে দেওয়ার সিদ্ধান্ত নিয়েছে ।  তার কারণটি কী ?  তার কারণ ,  আজকাল সবাই মনে করে এটা পরিবেশের জন্য একটা হুমকি । 
নিউক্লিয়ার শক্তি কেন্দ্রকে পরিবেশের জন্য হুমকি মনে করার প্রধান কারণ এর বর্জ্য ।  এ ধরনের শক্তি কেন্দ্র ব্যবহার করার পর জ্বালানির যে অংশটুকু বর্জ্য হিসেবে পড়ে থাকে সেটা তেজষ্কিত্র্নয় ।  সময়ের সঙ্গে সঙ্গে তেজষ্কিত্র্নয় পদার্থের তেজষ্কিত্র্নয়তা ধীরে ধীরে কমে আসে ,  কাজেই নির্দিষ্ট একটা সময় এই তেজষ্কিত্র্নয় পদার্থগুলো আলাদা করে সুরক্ষিত একটা জায়গায় সংরক্ষণ করতে হয় ।  সেই নির্দিষ্ট সময়টুকু কত ?  উত্তরটা শুনে সবাই চমকে উঠবে ,  সময়টুকু এক - দুই সপ্তাহ নয় ,  এক - দুই মাস বা বছর নয় ,  টানা ১০ হাজার বছর ।  মানুষের ইতিহাসে এখন পর্যন্ত ১০ হাজার বছর টিকে থাকা কোনো কিছু তৈরি করার উদাহরণ নেই ।   ( তেজষ্কিত্র্নয় পদার্থের আয়ু আরও অনেক বেশি ,  অনায়াসে লাখ বছর হয়ে যেতে পারে )  । 
বর্তমান পৃথিবীর সবচেয়ে ভয়াবহ ছবিটি আসলে নিউক্লিয়ার বর্জ্য ।  মার্কিন যুক্তরাষ্ট্র যেখানে তাদের নিউক্লিয়ার বর্জ্য সংরক্ষণ করার চেষ্টা করছে তার বর্ণনাটি পড়লে যেকোনো মানুষ আতঙ্কে শিউরে উঠবে ।  বর্তমান পৃথিবীতে আমরা কিছু বর্জ্য তৈরি করে যাচ্ছি হাজার হাজার বছর পরও আমাদের ভবিষ্যৎ প্রজন্নকে সেই ভয়াবহ তেজষ্কিত্র্নয় বর্জ্যরে ঝুঁকি সহ্য করে বেঁচে থাকতে হবে ,  এটি অনেক বড় একটি নৈতিক প্রশ্ন । 
আমাদের বাংলাদেশে নিউক্লিয়ার শক্তি কেন্দ্র বসানো হলে সেখান থেকেও তেজষ্কিত্র্নয় বর্জ্য বের হবে ,  সেই বর্জ্য আমরা কোথায় রাখব ?  মাঝেমধ্যেই খবরের কাগজে দেখি ,  ভয়ানক বর্জ্য দিয়ে দুষিত পুরোনো জাহাজ সারা পৃথিবী থেকে পরিত্যক্ত হয়ে বাংলাদেশে চলে আসে ভাঙার জন্য ।  নিউক্লিয়ার বর্জ্যরে বেলায়ও সে রকম কিছু হবে না তো ?  সারা পৃথিবীর নিউক্লিয়ার বর্জ্য আমাদের দেশে সংরক্ষণ করার জন্য পঠিয়ে দেওয়া হবে না তো ?  যাঁরা আমাদের বুড়িগঙ্গা নদীটি দেখেছেন ,  তাঁরা জানেন আমরা এর কী অবস্থা করেছি ।  বুড়িগঙ্গার পানি এখন আর পানি নয় ,  এটি থিকথিকে কালো আঠালো দুর্গন্ধযুক্ত দুষিত এক ধরনের তরল ।  লোভী ব্যবসায়ী ,  দুর্বল আমলা আর অবিবেচক মানুষেরা মিলে আমরা নদীকে হত্যা করতে পারি ।  নিউক্লিয়ার শক্তি কেন্দ্রে সে রকম ভয়াবহ কিছু ঘটবে না তো ? 
কিছুদিন আগেও একটা নিউক্লিয়ার শক্তি কেন্দ্র তৈরি করতে কয়েক যুগ লেগে যেত ।  আজকাল প্রযুক্তির অনেক উন্নতি হয়েছে ।  এখন পাঁচ - ছয় বছরেই একটা নিউক্লিয়ার শক্তি কেন্দ্র তৈরি করা যায় ।  কিন্তু মনে রাখতে হবে ,  এর আয়ুষ্ককাল কিন্তু ৩০ বছরের মতো ।  নিউক্লিয়ার শক্তি কেন্দ্র তৈরি করার প্রক্রিয়া যে রকম জটিল ,  আয়ুষ্ককাল শেষ হওয়ার পর সেটাকে পরিত্যাগ করা বা নতুন করে তৈরি করার প্রক্রিয়া কিন্তু একই রকম জটিল ।  কাজেই নিউক্লিয়ার শক্তি কেন্দ্রটির অবস্থা ৩০ বছর পর কী হবে ?   ( ভবদহের কথা মনে আছে ?  প্রকল্পটি ৩০ বছরের কাছাকাছি সময়সীমার জন্য ছিল ।  সেই সময়টুকু পার হওয়ার পর পুরো এলাকার মানুষের জন্য কী ভয়ানক দুর্ভোগ নিয়ে এসেছিল মনে আছে ?  )  কাজেই একটা নিউক্লিয়ার শক্তি কেন্দ্র তৈরি করা হলেই কাজ শেষ হয় না ,  সেটাকে সংরক্ষণ করতে হয় এবং সময় শেষ হলেই সেটাকে ঠিকভাবে পরিত্যাগ করার বিশাল একটা ঝুঁকি সামলাতে হয় । 
নিউক্লিয়ার শক্তি কেন্দ্র তৈরি করতে কত খরচ পড়ে ?  আমি এই ব্যবসার সঙ্গে যুক্ত না ,  তাই ইন্টারনেট ঘাঁটাঘাঁটি করে জানতে পেরেছি পাঁচ থেকে ১০ বিলিয়ন ডলার ,  টাকার অঙ্কে তিন থেকে ছয় হাজার কোটি টাকা ।  টাকাটা কোথা থেকে আসবে ,  কী সমাচার সেই প্রশ্নের উত্তর দেবেন দেশের নীতিনির্ধারকেরা ,  দেশের অর্থনীতিবিদেরা । 
নিউক্লিয়ার শক্তি কেন্দ্রের বড় দুটি দুর্ঘটনা হয়েছে রাশিয়ার চেরনোবিল এবং যুক্তরাষ্ট্রের থ্রি মাইল আইল্যান্ডে ।  মনে রাখতে হবে ,  নিউক্লিয়ার শক্তি কেন্দ্রের দুর্ঘটনা কিন্তু অন্য দশটা দুর্ঘটনার মতো নয় ।  প্রচন্ড উত্তাপে যখন চুল্লিটি গলে যায় ,  তখন তার ভেতরকার ভয়ঙ্কর তেজষ্কিত্র্নয় পদার্থ বাইরে ছড়িয়ে পড়ে ।  বাতাসে উড়ে যায় ,  পানিতে মিশে যায় ।  সেই তেজষ্কিত্র্নয় পদার্র্থ লাখ লাখ বছর ধরে বিকীরণ করে ,  কেউ সেখানে যেতে পারে না ।  রাশিয়ার চেরনোবিলে দুর্ঘটনা ঘটার পর পুরো শহরটাকেই বাতিল করে দিতে হয়েছিল ।  চেরনোবিল এবং থ্রি মাইল ছিল বড় দুর্ঘটনা ।  গণমাধ্যমে সেভাবে আসেনি ,  এ রকম ছোট দুর্ঘটনার উদাহরণ কিন্তু অসংখ্য ।  পৃথিবীর যেকোনো প্রযুক্তিতে দুর্ঘটনা ঘটতে পারে ।  গাড়িতে নিয়মিত দুর্ঘটনা হচ্ছে ,  জাহাজ ডুবে যায় ,  বিমান মাটিতে আছেড়ে পড়ে ,  ফ্যাক্টরিতে আগুন ধরে ,  স্পেস শাটল মহাকাশে ধ্বংস হয়ে যায় ।  কিন্তু তারপরও মানুষ এই দুর্ঘটনাকে ভয় পেয়ে থেমে থাকে না ।  তারা গাড়ি ,  জাহাজ কিংবা বিমানে চড়ে ,  ফ্যাক্টরিতে কাজ করে ,  স্পেস শাটল করে মহাকাশে যায় ।  নিউক্লিয়ার শক্তি কেন্দ্রে দুর্ঘটনা হতে পারে জেনেও মানুষ নিউক্লিয়ার শক্তি কেন্দ্র তৈরি করে ।  চেষ্টা করে দুর্ঘটনার আশঙ্কা কমাতে ,  কিন্তু কখনো দুর্ঘটনা হবে না কেউ সেই গ্যারান্টি দিতে পারে না । 
৫ . 
কাজেই আমাদের দরিদ্র দেশের যৎসামান্য সম্পদ ব্যবহার করে দেশের মানুষের একটি বড় সিদ্ধান্ত নিতে হবে ।  আমার ইচ্ছা ,  আমলারা যেমন করে একমুখী শিক্ষা বা স্কুল বেডস এসেসমেন্টের সিদ্ধান্ত নিয়ে বসে থাকেন এবারে যেন সেটা না ঘটে ।  দুই - চারজন আমলা কিংবা ইন্টারনেটে দুই পাতা পড়ে রাতারাতি গজিয়ে ওঠা বিশেষজ্ঞরা যেন এই সিদ্ধান্ত না নেন ।  আমাদের দেশের অনেক বড় বড় বিশেষজ্ঞ সারা পৃথিবীতে ছড়িয়ে আছে ,  তাঁদের সম্মিলিত চিন্তাভাবনা এবং চুলচেরা বিশ্লেষণ করে যেন সিদ্ধান্তটি নেওয়া হয় ।  নিউক্লিয়ার শক্তি কেন্দ্র তৈরি করতে যত খরচ হয় ,  তার প্রায় মাত্র দশ ভাগের এক ভাগ খরচ করে অস্ট্রেলিয়া নিউক্লিয়ার শক্তি কেন্দ্র থেকেও বেশি মেগাওয়াট তৈরি করার পরিকল্পনা নিয়েছে ।  অপ্রচলিত প্রযুক্তির ঝুঁকি হয়তো বাংলাদেশ নিতে পারবে না ,  তারপরও যেন সেগুলোও বিবেচনা করা হয় । 
যেকোনো মূল্যে আমাদের বিদ্যুৎ দরকার ,  যদি দেখা যায় সত্যিই নিউক্লিয়ার শক্তি কেন্দ্র তৈরি করাই হচ্ছে সবচেয়ে বাস্তবসম্মমত সমাধান তাহলে আমরা যেন পাশাপাশি আরেকটা কাজ করি ।  আমরা যেন বিদেশ থেকে শুধু একটা যন্ত্র কিনে এনে দেশে বসিয়ে না দিই ।  আমরা যেন নিউক্লিয়ার শক্তিসংক্রান্ত প্রযুক্তিতে আমাদের দেশের নিজেদের জনশক্তি গড়ে তুলি ।  ভারত থোরিয়াম এবং ইউরেনিয়াম মিশিয়ে নিজেদের প্রযুক্তিতে ফুয়েল রড তৈরি করেছে ।  আমাদের কক্সবাজার সমুদ্র উপকুলে থোরিয়াম ইউরেনিয়াম জাতীয় খনিজ পাওয়া গেছে ।  এ রকম একটা তথ্য প্রচলিত আছে ।  সে জন্য কক্সবাজারে আণবিক শক্তি কমিশনের একটা অফিসও তৈরি করা হয়েছে বলে জানি ।  আমরা যেন নতুন করে সেটাকে পুনরুজ্জীবিত করি ।  আমাদের সমুদ্র উপকুলে নিউক্লিয়ার শক্তি কেন্দ্রের জ্বালানি যদি পেয়ে যাই তার থেকে চমৎকার ব্যাপার আর কী হতে পারে ?  পৃথিবীতে কিন্তু ইউরেনিয়ামের খুবই অভাব ,  যাঁরা নিউক্লিয়ার শক্তি কেন্দ্রের বিরোধিতা করেন তাঁরা এটাকে একটা বড় যুক্তি হিসেবে দেখান । 
আমাদের বিদ্যুৎ দরকার ,  যেকোনো মূল্যে বিদ্যুৎ দরকার ।  যদি নিউক্লিয়ার শক্তি কেন্দ্র তৈরি করেই সেটা পেতে হবে তাহলে সেই সিদ্ধান্তই আমাদের নিতে হবে । 
তবে আমি স্বপ্ন দেখি ,  আমরা আমাদের নিজেদের বিজ্ঞানী প্রযুক্তিবিদ গড়ে তুলব ।  পাশের দেশ ভারত যেভাবে নিজেদের শক্তি কেন্দ্রগুলো গড়ে তুলেছে ,  আমরাও সেভাবে এক দিন নিজেদের শক্তি কেন্দ্র গড়ে তুলব ।  কক্সবাজারের সমুদ্র উপকুল থেকে শুধু ঝিনুক কুড়াব না ,  আমরা থোরিয়াম ইউরেনিয়াম কুড়িয়ে নিজেদের জ্বালানি নিজেরা তৈরি করে নেব । 
আমরা স্বপ্ন দিয়ে শুরু করতে চাই ,  কিন্তু শুধু স্বপ্নে থেমে থাকতে চাই না । 
১১ . ০৬ . ২০০৯





এখন তারুণ্যের সময় 



ক্যাথলিক চার্চ ১৯৯২ সালে গ্যালেলিওকে আনুষ্ঠানিকভাবে ক্ষমা করেছে ।  গ্যালেলিওর অপরাধ প্রায় সাড়ে ৩০০ বছর আগে তিনি বলেছিলেন পৃথিবী সুর্যের চারপাশে ঘোরে ।  এমনি এমনি বলেননি বৈজ্ঞানিক ব্যাখ্যা দিয়ে বলেছিলেন ।  কিন্তু ধর্মান্ধ মানুষেরা তাঁর কথা শুনতে রাজি হয়নি ,  তাঁকে বাকি জীবন ঘরের ভেতরে বন্দী করে রেখেই ক্ষান্ত হয়নি ,  তাঁর মৃত্যুর পর তাঁর মরদেহটিকেও ঠিকভাবে সমাহিত করতে দেয়নি ।  কাজটি যে ভুল হয়েছে সেটা বুঝতে তাদের ৩৬০ বছর লেগেছে ,  প্রায় একই সময় একই অপরাধে ব্রুনোকে পুড়িয়ে মারা হয়েছিল ,  তাঁকে এখনো ক্ষমা করা হয়নি । 
পৃথিবীতে যুগে যুগে এই ধর্মান্ধ মানুষেরা পৃথিবীটাকে পেছনে টেনে রাখার চেষ্টা করেছে ,  ইতিহাসে অসংখ্য উদাহরণ আছে যেখানে দেখা যায় ধর্মের নামে এই ধর্মান্ধ মানুষগুলো কোনো অপরাধ করতে পিছপা হয়নি ।  তারা শেষ হয়ে যায়নি এখনো আছে ,  ১৯৭১ সালে আমরা এই দেশে সেটা দেখেছি ।  বাংলাদেশ হলে এই দেশে ইসলাম ধর্ম থাকবে না সে কথা বলে এই দেশে কত লাখ মানুষকে হত্যা করা হয়েছিল মনে আছে ?  ভারতবর্ষে শিবসেনা ,  আফগানিস্তানে তালেবান ,  যুক্তরাষ্ট্রে ক্লু ক্লাক্স ক্ল্যান ,  ইউরোপে নিউ নাৎসি−শুধু তাদের ধর্মটা ভিন্ন কিন্তু উদ্দেশ্য কাজকর্ম সবকিছু এক ,  ধর্মের কথা বলে ,  সাম্প্রদায়িকতার বিষ ছড়িয়ে পৃথিবীটাকে পেছনে টেনে রাখা ।   ( আমাদের দেশে এই ধর্মান্ধ মানুষগুলো তাদের কাজকর্মের জন্য মাদ্রাসার ছাত্রদের ব্যবহার করে ।  মজার কথা হলো ,  মুখে ইসলামের কথা বললেও এই ধর্মান্ধ গোষ্ঠীর নেতারা কিন্তু নিজেদের ছেলেমেয়েদের মাদ্রাসায় পড়ান না−তাদের আধুনিক স্কুল - কলেজ - বিশ্ববিদ্যালয়ে পড়ান !  ) 
ধর্মান্ধ এই শক্তিটা হচ্ছে অশুভ শক্তি ,  আমাদের দেশে এই অশুভ শক্তিটা কিন্তু কীভাবে কীভাবে জানি নিজেদের উদ্দেশ্যগুলো বাস্তবায়িত করে ফেলছে ।  সবাই নিশ্চয়ই লক্ষ করেছেন আমাদের প্রধান উপদেষ্টা অত্যন্ত সংস্কৃতিমান আধুনিক মানুষ ,  তাঁর উপদেষ্টারাও প্রধান উপদেষ্টার মতো আধুনিক ও উচ্চশিক্ষিত ।  যেহেতু এই সরকারের পেছনে সেনাবাহিনী আছে কাজেই তাদের কথাও বলতে হয় ।  আমাদের সেনাপ্রধানও আধুনিক মানুষ ,  তাঁর বড় অফিসাররাও আধুনিক ।  শুধু সেনাবাহিনী নয় ,  আমাদের পুলিশপ্রধানও প্রগতিশীল ও আধুনিক ।  যেদিকে তাকাই সেদিকেই প্রগতিশীল মানুষ ,  উচ্চশিক্ষিত আধুনিক মানুষ ,  কিন্তু তাদের সবার নেতৃত্বে এই দেশে কাজগুলো কী হচ্ছে ?  ছোট একটা তালিকা দিই : 
কিছুদিন আগে বাংলাদেশের অন্যতম জনপ্রিয় গায়িকা মমতাজ কিশোরগঞ্জে একটা গানের কনসার্ট করতে পারেননি ।  সেখানকার মৌলবাদী সম্প্রদায় আপত্তি করছিল−এটি নতুন কিছু নয় ।  আমাদের দেশে গানের অনুষ্ঠান ,  সাংস্কৃতিক অনুষ্ঠান সবকিছুতেই তারা আপত্তি করে ,  কিন্তু তাই বলে এই দেশে গানের অনুষ্ঠান হবে না ?  সাংস্কৃতিক অনুষ্ঠান হবে না ?  এই রাষ্ট্রের সংবিধানে কি সেটাই লেখা আছে ?  যারা এই সংবিধান রক্ষায় দায়িত্ব নিয়ে ক্ষমতায় বসে আছেন ,  তাঁরা লজ্জার মাথা খেয়ে কেন ক্ষমতায় বসে আছেন ? 
নারী উন্নয়ন নীতির কথা মনে আছে ?  এটা ঘোষণার পরপরই কী করা হলো ?  নীতিটাকে বাতিল করে দেওয়ার জন্য সেটাকে কিছু ধর্মীয় মৌলবাদীর হাতে পর্যালোচনার জন্য তুলে দেওয়া হলো ।  তারা কী করলেন ?  নারী উন্নয়ন নীতিটাকে ছিন্নভিন্ন করে দিলেন ।  এখন এই নীতিটার কী অবস্থা ,  কেউ কি আমাকে বলতে পারবেন ? 
এই দেশের সবচেয়ে আলোচিত ঘটনা ছিল একজন বয়োবৃদ্ধ মুক্তিযোদ্ধার প্রকাশ্য টেলিভিশনের ক্যামেরার সামনে জামায়াতে ইসলামীর একজন কর্মীর হাতে নির্যাতন ,  সারা দেশে এটা নিয়ে কত হইচই ,  কত উত্তেজনা ,  কিন্তু সেই মানুষটিকে কী আইনের আওতায় আনা হয়েছে ?  আনা হয়নি ।  শুধু যে শারীরিক নির্যাতন তা - ই নয় ,  উত্তরবঙ্গে কিছুদিন আগে অন্যায়ের বিরুদ্ধে প্রতিবাদ করার জন্য মেরেই ফেলা হয়েছে ,  সেটার ব্যাপারে কী করা হয়েছে ? 
অল্প কিছু মাদ্রাসার ছাত্র এসে এয়ারপোর্টের চত্বরে হইচই করার সঙ্গে সঙ্গে লালন ভাস্কর্যটি অপসারণ করে দেওয়া হলো ।  সারা দেশে সেটা নিয়ে তুমুল উত্তেজনা ,  কিন্তু লালন ভাস্কর্যটি আর ফিরে আসেনি ।  অন্য একটি মজার ব্যাপার কি কেউ লক্ষ করেছেন ?  আমাদের সেনাপ্রধানের দপ্তর থেকে তড়িঘড়ি করে একটা বিবৃতি দেওয়া হয়েছে যে লালন ভাস্কর্য অপসারণে তাঁর কোনো ভুমিকা নেই ,  তখন তিনি দেশে ছিলেন না ,  ইত্যাদি ইত্যাদি ।  সেনাবাহিনীর দায়িত্ব নয় অথচ দেশের মঙ্গল হতে পারে এ রকম বিষয়ে আমাদের সেনাপ্রধান কিন্তু দেশের পত্রপত্রিকায় লেখালেখি করেন ,  অথচ এ বিষয়ে তিনি কিন্তু মুখ ফুটে কিছু বলেননি ।  এত বড় ক্ষমতাশালী একজন সেনাপ্রধান কিন্তু মাদ্রাসাছাত্রদের হুমকির মুখে একটা ভাস্কর্য সরিয়ে নেওয়ার কাজটি ভালো হয়েছে ,  না মন্দ হয়েছে সেই বিষয়ে একটা স্পষ্ট কথা বলার সাহস তাঁর নেই ! 
গত দুই বছরে কত পুরোনো মামলার তদন্ত নতুন করে করা শুরু হয়েছে ।  কিন্তু চট্টগ্রামের জাহাজ ঘাটে ১০ ট্রাক অস্ত্র চোরাচালানের মামলার কী হলো ?  এই মামলা পুনর্জীবিত করা হলে সেই সময়ের শিল্পমন্ত্রী মতিউর রহমান নিজামীর নামটা উঠে আসবে ,  সেটাই কি কারণ ? 
আমাদের প্রধান উপদেষ্টা তাঁর অন্য উপদেষ্টাদের নিয়ে যখন বিভিন্ন রাজনৈতিক দলের সঙ্গে মিটিং করছিলেন ,  তখন আমরা একদিন সবিস্নয়ে আবিষ্ককার করলাম তিনি জামায়াতে ইসলামীর নেতা পুলিশের ফেরারি আসামি মুজাহিদের সঙ্গে মিটিং করছেন ।  একজন ফেরারি আসামির সঙ্গে দেশের সরকারপ্রধান প্রকাশ্যে মিটিং করতে পারে না ,  সেটা কি তিনি জানেন না ?  তাঁকে নিষেধ করার সাহস কি তাঁর ছিল না ?  তিনি নিজেকে যত খুশি অপমান করতে পারেন ,  কিন্তু রাষ্ট্রের সরকারপ্রধানের চেয়ারটিকে অপমান করার অধিকার কি এই দেশ তাঁকে দিয়েছে ? 
আমি এই তালিকাটিকে আরও অনেক দীর্ঘ করতে পারি ,  বিশ্ববিদ্যালয়গুলোর কথা বলতে পারি ,  মন্ত্রণালয়ের কথা বলতে পারি ,  দেশের আমলাদের কথা বলতে পারি ,  কিন্তু আর বলতে ইচ্ছা করে না ।  হতে পারে এই দেশটি একটি দুঃখী দেশ ,  কিন্তু এই দুঃখী দেশটির জন্যই আমাদের বুকের ভেতর গভীর মমতা ।  সেই দেশটিতে এ রকম একটার পর একটা ঘটনা ঘটে যাবে সেগুলো হা - বিতং করে পত্রপত্রিকায় লিখতে কেন জানি ইচ্ছা করে না ,  নিজের ভেতরেই কোথায় যেন একধরনের অপমানবোধ হয় । 
তার পরও এ কথাগুলো একবার হলেও বলা দরকার ।  যে মানুষগুলো দেশ চালান ,  যে সেনাবাহিনী তাদের পেছনে রয়েছে ,  যে পুলিশ বাহিনী তাদের সাহায্য করছে ,  যে আমলারা দেশ শাসন করছে তাদের চেহারা ,  কথাবার্তা ,  আচার - আচরণ−সবকিছু প্রগতিশীল আধুনিক ।  কিন্তু রহস্যের ব্যাপার হচ্ছে প্রগতিশীল আধুনিক মানুষগুলো দেশ চালানোর দায়িত্ব নেওয়ার পরও কিন্তু ধর্মান্ধ মানুষগুলো তাদের উদ্দেশ্যগুলো একটার পর একটা অর্জন করছে ।  প্রতিবারই তারা যেটা চাইছে সেটা অর্জন করে ফেলছে আর আমরা শুধু তার প্রতিবাদ করছি ।  প্রতিবাদ করে আমরা কিন্তু এখন পর্যন্ত একটা কিছু অর্জন করতে পারিনি ,  একটা কিছু ফিরিয়ে আনতে পারিনি ।  মনে হয় একটা অদৃশ্য শক্তি আমাদের ভবিষ্যৎ ভাগ করে দিয়েছে ,  ধর্মান্ধ শক্তি যেটা চাইবে সেটা তাদের করে ফেলতে দেওয়া হবে ।  আর আমাদের কপালে রয়েছে তার বিরুদ্ধে ক্ষোভ প্রকাশ করা ,  প্রতিবাদ করা ,  পত্রপত্রিকায় লেখালেখি করা ,  মানববন্ধন করা ।  যাঁরা দেশ চালাচ্ছেন ,  তাঁরা অপেক্ষা করে থাকেন কখন আমরা প্রতিবাদ করতে করতে ক্লান্ত হয়ে যাব ,  কারণ আমি সরকারের একটা মানুষকেও শত প্রতিবাদের পরেও এই বিষয়ে একটিবার মুখ ফুটে একটা কথা বলতে দেখিনি । 
আমাদের সবার জন্য অনেক সহজ হতো যদি যাঁরা দেশ চালাবেন তাঁদের চেহারা ,  বেশভুষা ,  পোশাক ,  কথাবার্তা ,  আচার - আচরণ মোল্লা ওমর ,  নিজামী ,  মোজাহিদ ,  বাংলা ভাই বা আমিনীদের হতো ।  তাঁরা যদি সারাক্ষণ ধর্ম ব্যবসায়ীদের মতো  ‘ ইসলাম গেল ,  ইসলাম গেল ’  বলে আহাজারি করতেন তাহলেও আমরা বুঝতে পারতাম ।  কিন্তু আধুনিক চেহারার প্রগতিশীল মানুষ কাজ করে যাচ্ছেন মধ্যযুগের ধর্মান্ধ মানুষের জন্যা−এর চেয়ে ভয়ঙ্কর ব্যাপার আর কিছু হতে পারে না । 
২ . 
এয়ারপোর্টের সামনের ভাস্কর্যটি নিয়ে যে ব্যাপারটি ঘটেছে সেটা নিয়ে প্রায় সবদিক দিয়ে আলোচনা হয়েছে−নতুন করে বলার আর বিশেষ কিছু নেই ।  যাদের লক্ষ্য করে এই আলোচনা তাদের কানে তুলো ঠেসে দেওয়া হয়েছে ,  কালো কাপড় দিয়ে তাদের চোখ বেঁধে রাখা হয়েছে; কাজেই সেই আলোচনা বোঝার ক্ষমতা তাদের নেই ।  ধর্মান্ধ গোষ্ঠী যে কারণ দেখিয়ে ভাস্কর্যকে ইসলামবিরোধী হিসেবে প্রচার করার চেষ্টা করছে ,  সেই একই কারণে মানুষ  ( কিংবা পশু - পাখির )  ছবিও ইসলামবিরোধী হওয়ার কথা ।  আমরা কিন্তু প্রতিনিয়ত পত্রপত্রিকায় সেই ধর্মান্ধ মানুষগুলোর ছবিই ছাপা হতে দেখছি ,  তাঁরা ছবি তুলে পাসপোর্ট করছেন ,  ভোটার আইডি করছেন ,  অনেক সময় গাঁটের পয়সা খরচ করে নিজের ছবিসহ বিশাল পোস্টার তৈরি করেছেন ।  তখন কিন্তু তাঁরা একটিবারও সেটা ইসলামবিরোধী বলে আপত্তি করেননি ।  মানুষের ছবি কিংবা ভাস্কর্য স্িথর ,  নড়েচড়ে না ।  টেলিভিশনে সেই মানুষের ছবি বা অবয়ব শুধু যে নড়েচড়ে তা নয় ,  কথাও বলে ।  যদি অপরাধ হয় তাহলে টেলিভিশনের ছবি তার থেকে এক শ গুণ বড় অপরাধ হওয়ার কথা ,  কিন্তু কোথায় ?  আমরা তো কখনো কোনো ধর্মান্ধ গোষ্ঠীকে টেলিভিশন বন্ধ করে দিতে শুনলাম না !  বরং উল্টোটা দেখেছি যে আলাদাভাবে ইসলামি টেলিভিশন চালু হয়েছে ।  সব প্রাইভেট চ্যানেলে ইসলামি মানুষেরা ইসলামের কথাবার্তা বলেন−সেটা কী তাদের যুক্তিতে ইসলামবিরোধী কাজ নয় ? 
ভাস্কর্য ধ্বংস করার সবচেয়ে আলোচিত ঘটনাটি ঘটেছিল আফগানিস্তানে ২০০১ সালের মার্চ মাসের প্রথম দিকে ।  ১৭৫ ফুট উঁচু প্রাচীন বামিয়ান বুদ্ধমূর্তিগুলো আফগানিস্তানের তালেবানরা ক্ষেপণাস্ত্র ,  গোলাবারুদ ,  বিস্কোরক দিয়ে ধ্বংস করে দিয়েছিল ।  তখন পৃথিবীর মুসলিম দেশের সবচেয়ে বড় সংগঠন ওআইসির  ( অর্গানাইজেশন অব দি ইসলামিক কনফারেন্স )  ৫৪ সদস্য দেশ অত্যন্ত তীব্র ভাষায় সেটা প্রতিবাদ করেছিল ।  শুধু তা - ই নয় ,  সৌদি আরব ও ইউনাইটেড আরব আমিরাত এই বুদ্ধমূর্তি ধ্বংস করার প্রক্রিয়াকে বলেছিল বর্বরতা । 
আফগানিস্তানে ভাস্কর্য ধ্বংস করার কাজটি করেছিল তালেবানরা ,  আমাদের দেশে সেটি করেছে সরকার ।  এই দুঃখ ,  এই ক্ষোভ এবং এই ক্রোধ আমরা কোথায় রাখি ? 
৩ . 
আমি একজনকে জানি ,  যার ধারণা ভালো করে খেলেই সব সমস্যা মিটে যায়−আমার অবস্থা অনেকটা সে রকম ,  আমি মনে করি ভালো করে লেখাপড়া করলেই সব সমস্যা মিটে যায় ।  এই যে আমাদের দেশের হাজার রকম সমস্যা−ধর্মান্ধতা থেকে শুরু করে বিদেশি সংস্কৃতির আগ্রাসন ,  পরিবেশ দুষণ থেকে শুরু করে বাচ্চাদের দুধে মেলামিন−আমি মনে করি সবকিছুই শিক্ষা দিয়ে সমাধান করে ফেলা সম্ভব ।  আমাদের দেশের শিক্ষায় হাজারো রকম সমস্যা ,  ছাত্রছাত্রীদের মুখস্থ করতে হয় ,  সৃজনশীলতা দেখালেই বিপদ ,  প্রাইভেট না পড়ালে ভালো মার্কস পাওয়া যায় না ইত্যাদি ।  তার মাঝে সরকার পাকা ষড়যন্ত্রীদের মতো তਆে তਆে থাকে প্রজেক্টের হাজার কোটি টাকা নষ্ট করে নানা রকম ফন্দিফিকির পাস করিয়ে ছেলেমেয়েদের ওপর চাপিয়ে দিতে চায়−চোখ - কান খোলা না রাখলে সমূহ বিপদ । 
কিন্তু সবকিছুর পরেও মনে হয় আমরা বুঝি সত্যিকার শিক্ষাটা দিতে পারছি না ।  এই বিষয়টি আমার মনে হয় সবচেয়ে সুন্দর করে বুঝিয়েছেন কবি রবীন্দ্রনাথ ঠাকুর  ( এই মানুষটির সময় মতো জন্ন না হলে আমাদের যে কী হতো !  ) ; তাঁর ভাষায় সংস্কৃতি বা কালচার হচ্ছে একটা পাত্রের মতো ।  যার ভেতরে এই পাত্রটা আছে তার ভেতরে শিক্ষাটাকে ধারণ করানো যায় ।  যার ভেতরে সংস্কৃতির পাত্রটা নেই সে যতই শিক্ষা গ্রহণ করুক সেটা জমা হয়ে থাকতে পারে না ,  সেটা এলোমেলো হয়ে ছড়িয়ে - ছিটিয়ে নষ্ট হয়ে যায় ।  আমার মনে হয় এ রকম সত্যি কথা খুব কম বলা হয়েছে ,  আমাদের চারপাশে এর অনেক উদাহরণ ।  অনেক বড় চোখধাঁধানো শিক্ষাপ্রতিষ্ঠান আছে যেখানে সাংস্কৃতিক ঐতিহ্য নেই ,  তাই সেখান থেকে মেধাবী চৌকস শিক্ষার্থী পাস করে বের হয়ে বড়জোর একজন স্বার্থপর মানুষ হয় ,  তাদের নীতি থাকে না ,  আদর্শ থাকে না ,  দেশের জন্য ভালোবাসা ,  দেশের মানুষের জন্য মমতা থাকে না ।  পরিণত বয়সে যখন নিজের ভেতরে শুন্যতা অনুভব করে কোথায় আশ্রয় নেবে বুঝতে পারে না ,  তখন অনেক সময় তারা ধর্মান্ধতার মধ্যে নিজের ঠিকানা খুঁজে পায় । 
এই বিষয়টি ধর্মান্ধ গোষ্ঠী খুব ভালো করে জানে ।  শিক্ষা তাদের কাছে অত্যন্ত সংকীর্ণ একটা বিষয় ।  সংস্কৃতি তাদের জন্য সবচেয়ে বড় বাধা ,  সে জন্য তারা সবার আগে এটাকে ঠেকানোর চেষ্টা করে ।  আমাদের দেশে একসময় একটা সুস্থ সংস্কৃতির চর্চা হতো ,  গহিন পাড়াগাঁয়ে বাউল গান ,  জারিগান ,  যাত্রাপালা হতো ।  একটা গ্রামে এক - দুজন শিক্ষিত মানুষ থাকলেই তাঁরা ছুটিছাটাতে  ‘ ভ্যারাইটি শো ’  করতেন ,  নাটক করতেন ।  এখন যতই দিন যাচ্ছে বিষয়গুলো ততই উঠে যাচ্ছে ।  ধর্মান্ধ মানুষ ধর্মের দোহাই দিয়ে সেগুলো বন্ধ করার চেষ্টা করছে ।  সরকার ধর্মান্ধ মানুষের পক্ষে ,  তারা মুখ ফুটে চাওয়ার আগেই বাধা - নিষেধ চাপিয়ে দিচ্ছে ।   ( এই লেখাটি লেখার সময়ে আমি একটা টেলিফোন পেয়েছি আমাদের বিশ্ববিদ্যালয়ের ছাত্রছাত্রীরা একটা চলচ্চিত্র তৈরি করেছে ,  সেটার প্রচার বন্ধ করার জন্য পুলিশ বাহিনী থেকে চিঠি ইস্যু করা হয়ে গেছে বলে শোনা যাচ্ছে ।  )  ধর্মান্ধ গোষ্ঠী সবচেয়ে বেশি আগ্রহ নিয়ে যে কাজটি করে সেটি হচ্ছে ,  মেয়েদের ঘরের ভেতর বন্দী করে ফেলা ।  যদি একান্তই ঘরের মধ্যে বন্দী করতে না পারে অন্তত বোরকার মধ্যে বন্দী করে ফেলে ।  আজ থেকে প্রায় ৪০ বছর আগে আমি যখন বিশ্ববিদ্যালয়ে পড়েছি তখন আমাদের ক্লাসের প্রায় অর্ধেকই ছিল মেয়ে ,  তাদের একজনও কিন্তু বোরকা পরে আসত না ।  তাদের মধ্যে কেউ ধর্ম প্রাণ ছিল না−সেটা সত্যি নয় ।  যারা ছিল তারা শাড়ি পরত ,  মাথায় কাপড় দিত এবং আমরা তাদের মূল্যবোধকে সম্মান করতাম ।  ধর্মীয় দৃষ্টিকোণ দিয়ে বিবেচনা করলে আজ থেকে ৪০ বছর আগে আমার সহপাঠিনীরা কম ধর্মপ্রাণ ছিল−সেটা আমি একবারও বলব না । 
কাজেই আমাদের সময় হয়েছে আমাদের নিজস্ব সংস্কৃতিকে একটা পাত্র হিসেবে বিবেচনা করার ,  যেন আমরা আমাদের পুরো শিক্ষাটাকে সেখানে রাখতে পারি ।  ব্যাপারটি নিয়ে আগে কেউ সে রকম মাথা না ঘামালেও আজকাল অনেকেই চিন্তা করছেন ,  এর জন্যে কাজ শুরু হয়েছে ।  অনেক স্কুল তৈরি হয়েছে ,  যেখানে লেখাপড়ার পাশাপাশি সংস্কৃতি চর্চাকে গুরুত্ব দেওয়া হয়; নীতিহীন স্বার্থপর প্রতিযোগীর জন্ন না দিয়ে সত্যিকারের মানুষের জন্ন দেওয়া হয় । 
৪ . 
কিছুদিন আগে আমার কাছে হঠাৎ একটা এসএমএস এসেছে ।  সম্ভবত কোনো বিশ্ববিদ্যালয়ের একজন ছাত্র লিখেছে ,   ‘ স্যার ,  আপনারা যুদ্ধাপরাধীর বিচার নিয়ে চিন্তা করবেন না ,  আমরা তাদের বিচার করে এই মেগা সিরিয়াল শেষ করব ।  ’ 
এই এসএমএসটিতে একধরনের সারল্য আছে ,  তারুণ্যের উচ্ছ্বাস আছে ,  হয়তো খানিকটা অহংকারও আছে ।  কিন্তু এই কথাটি একশ ভাগ সত্যি ।  আমি দেখেছি আমাদের নতুন প্রজন্ন অনেক সময়েই জানে না তাদের ভেতরে কী অমিত শক্তি লুকিয়ে আছে ।  আমাদের তরুণেরা যদি না থাকত তাহলে বায়ান্নার ভাষা আন্দোলন হতো না ,  একাত্তরের মুক্তিযুদ্ধও হতো না ।  আমার বিশ্বাস ,  আমাদের তরুণেরা যদি দায়িত্ব নেয় তাহলে দেশের এই দুঃসময়ে আবার তারা একটা বড় ভুমিকা পালন করতে পারবে । 
আমাদের খুব দুর্ভাগ্য ,  সারা পৃথিবীতেই এখন একটা দুঃসময় যাচ্ছে ।  তরুণ প্রজন্নকে এখন বোঝানো হচ্ছে তুমি সুদর্শন হও ,  তুমি সুন্দরী হও ।  তুমি সুন্দর কাপড় পরে বন্ধুদের সঙ্গে আড্ডা মারো ,  ফুর্তি করো ,  টাকা খরচ করো ,  জীবন উপভোগ করো−কারণ ,  এটাই হচ্ছে জীবন ।  কিন্তু আমি নিশ্চিতভাবে জানি ,  এটা সত্যিকারের জীবন নয় ।  তারুণ্যের যে বিশাল একটা শক্তি আছে তার একটা অংশ তাদের দেশকে দিতে হবে ,  সমাজকে দিতে হবে ।  ধর্মান্ধতার যে আগ্রাসন শুরু হয়েছে ,  সেটাকে থামানোর প্রথম দায়িত্ব ছিল সরকারের ।  আমরা আগে দেখেছি কোনো সরকারই সেই আগ্রাসন ঠেকাতে প্রস্তুত নয় ,  তারা সব সময়েই নতজানু ।  তত্ত্বাবধায়ক সরকারকে আমরা এই মুহুর্তে দেখছি ।  ওদিকে আওয়ামী লীগ খেলাফত মজলিসের সঙ্গে চুক্তি পর্যন্ত করে ফেলেছিল ,  জোট সরকার তো সরাসরি ধর্মান্ধতায় পৃষ্ঠপোষকই ছিল ।  ভবিষ্যতে কোন সরকার আসবে ,  আমরা নিশ্চিতভাবে জানি না; কিন্তু যে সরকারই আসুক ,  আমরা অনুমান করতে পারি ভোটব্যাংক রক্ষা করার জন্য তারা সেটা ঠেকাতে এগিয়ে আসবে না ।  তাদের ঠেকাতে হবে এই তরুণ সমাজকে । 
তাদের প্রথমেই বুঝতে হবে যে তাদের খানিকটা দায়িত্ব আছে ।  বিলবোর্ড ,  রেডিও ,  টেলিভিশনের বিজ্ঞাপন ,  খবরের কাগজে সুদর্শন কিংবা সুন্দরী সেজে জীবনকে ভোগ করার যে ডাক দেওয়া হচ্ছে সেটি শুনলে চলবে না ।  তাদের জীবনের আরও অনেক গভীরে যেতে হবে ।  তাদের দেশের ইতিহাস জানতে হবে ,  কত আত্মত্যাগ করে এই দেশ স্বাধীন হয়েছে সেটা অনুভব করতে হবে ।  মুক্তিযুদ্ধের কথা জানতে হবে ,  মুক্তিযোদ্ধাদের কথা জানতে হবে ,  একই সঙ্গে কারা এই দেশের সঙ্গে বেঈমানি করেছে সেটাও জানতে হবে ।  নিজেকে প্রস্তুত করতে হবে নেতৃত্ব দেওয়ার জন্য । 
একটা সময় ছিল যখন প্রতিটি গ্রামে শীতকালে নাটক হতো ,  সাংস্কৃতিক অনুষ্ঠান হতো; প্রতিটি স্কুলে বিচিত্রানুষ্ঠান হতো ,  ছেলেমেয়েরা আগ্রহ নিয়ে সেসব অনুষ্ঠানের জন্য সারা বছর অপেক্ষা করত ।  আবার আমাদের সেই দিনগুলোতে ফিরে যেতে হবে ।  কলেজ - বিশ্ববিদ্যালয়ের ছাত্রছাত্রীরা যখন ছুটিছাটায় নিজ এলাকায় যাবে ,  তাদের সেই এলাকার দায়িত্ব নিতে হবে ।  নিজের স্কুলে গিয়ে নিজের শিক্ষকদের সঙ্গে কথা বলে আবার তাদের সাংস্কৃতিক অনুষ্ঠান করার জন্য উৎসাহ দিতে হবে ।  তীব্র প্রতিযোগিতার মধ্যে গান গেয়ে রাতারাতি টেলিভিশনের স্টার হতে চাইলে হবে না ,  গান গাইতে হবে সংস্কৃতিকে বাঁচিয়ে রাখার জন্য ,  উজ্জীবিত করার জন্য । 
যুদ্ধাপরাধীরা যখন এই দেশের শেকড় ধরে টান দিয়েছে তখন আমাদের সেক্টর কমান্ডার থেকে শুরু করে অনেক মুক্তিযোদ্ধা ,  অনেক শহীদ পরিবার ,  অনেক দেশ প্রেমিক যুদ্ধাপরাধীদের বিচারের দাবিতে সোচ্চার হয়েছেন ।  তরুণ প্রজন্নকে তাদের পাশে এসে দাঁড়াতে হবে ,  নিজেদের নেতৃত্ব দিতে হবে ।  আমি অত্যন্ত বেদনাহত হই ,  যখন দেখি খেলাঘরের মতো শিশু - কিশোরদের সংগঠন দুই ভাগে বিভক্ত কিংবা প্রজন্ন  ’ ৭১ - এর মতো তারুণ্যের সংগঠন দুই ভাগে বিভক্ত ।  দেশের অনেক বড় প্রয়োজনে তাদের একত্র হতে হবে ,  একসঙ্গে কাজ করতে হবে ।  দেশের জন্য ,  দেশের মানুষের জন্য পুরোপুরি নিঃস্বার্থভাবে কাজ করার যে কী আনন্দ ,  তাদের তা একটিবারের জন্য হলেও অনুভব করার সুযোগ করে দিতে হবে । 
আইনস্টাইন বলেছিলেন ,  প্রতিটি বিপর্যয়ের মধ্যে লুকিয়ে থাকে সম্ভাবনার একটা সুযোগ ।  আমরা একটা বিপর্যয়ের মধ্যে আছি ।  আমাদের তরুণ সম্প্রদায় সেখান থেকে সম্ভাবনার সুযোগ বের করে আমারে উপহার দেবে−আমি সেই আশায় বুক বেঁধে আছি । 
১৮ . ১১ . ০৮





রাহেলার কথা মনে আছে ?  



যাঁরা এই লেখাটা পড়তে চাইছেন ,  তাঁদের আগে থেকে একটু সতর্ক করে দিই−হয়তো এটা না পড়াই ভালো ।  আমি যেহেতু লিখেছি ,  আমি জানি−একজন পাঠকের এ রকম একটা লেখা পড়তে ভালো লাগবে না ।  আমি এ রকম কিছু লিখতে চাই না ,  সৃষ্টিকর্তার কাছে প্রার্থনা−আমাকে যেন এ রকম লেখা খুব বেশি লিখতে না হয় । 
২ . 
সময়টা ২০০৪ সালের আগস্ট মাস ,  মেয়েটার নাম রাহেলা ।  রাহেলার বয়স ১৯ বছর ,  সে গার্মেন্টসে কাজ করে ।  একদিন বেতনের টাকা পেয়ে মিনি চিড়িয়াখানা থেকে সে জাহাঙ্গীরনগর ইউনিভার্সিটির ভেতর দিয়ে বাসায় ফিরছে ।  পথে তার এককালীন সহকর্মী লিটনের সঙ্গে দেখা হলো ।  লিটন তাকে বলল দেলোয়ারের সঙ্গে দেখা করে যেতে ।  দেলোয়ারও তার সহকর্মী ।  সরল বিশ্বাসে রাহেলা একটু অগ্রসর হয়েছে ,  তখন হঠাৎ করে তারা রাহেলার মুখ চেপে ধরে টেনেহেঁচড়ে নিয়ে গেল জাহাঙ্গীরনগর ইউনির্ভাসিটির মোশাররফ হোসেন হলের পেছনে জঙ্গলে ।  সেখানে আকাশ ,  কবীর−এ রকম নামের আরও কয়েকজন ছিল ।  সবাই মিলে তাঁরা তখন রাহেলাকে সেখানে গণধর্ষণ করল  ( আহারে !  কী ভয়ঙ্কর একটা শব্দ−আমি কী অবলীলায় লিখে ফেললাম )  !  মেয়েটির ব্যাগে থাকা দুই হাজার ৪০০ টাকা তারা কেড়ে নিল ।  দরিদ্র গার্মেন্টস কর্মীর শরীরে দু - চারটি শখের গয়না থাকে ,  সেগুলোও ছিনিয়ে নিল ।  রাহেলা নামের মেয়েটি মানুষগুলোকে চিনে ফেলেছে ,  তাই তাকে তো আর এমনি - এমনি ছেড়ে দেওয়া যায় না ,  মানুষগুলোর তো এখন তাকে মেরে ফেলতেই হবে । 
আমি চাই না তার পরও কীভাবে কীভাবে জানি চোখের সামনে দৃশ্যটি ভেসে ওঠে ।  ১৯ বছরের একটা মেয়ে প্রাণভিক্ষা চেয়ে কত কাকুতি - মিনতি করেছে; কিন্তু সেই মানুষগুলোর বুকের ভেতর এতটুকু করুণা হলো না ।  তারা রাহেলাকে মাটিতে শুইয়ে মানুষ যেভাবে গরু - ছাগল জবাই করে ,  সেভাবে জবাই করে ফেলল  ( কী অবলীলায় আবার কী একটা ভয়ঙ্কর কথা আমি লিখে ফেললাম )  !  রাহেলাকে জবাই করেই মানুষগুলো থেমে গেল না ,  তার মৃত্যুটাকে নিশ্চিত করার জন্য তারা তার চুল ধরে ঘাড়টাকে ভেঙে দেওয়ার চেষ্টা করল ।  কতটুকু নিষ্ঠুর হলে একজন মানুষ এ রকম কিছু একটা করতে পারে ? 

মেয়েটি মরে গেছে নিশ্চিত হওয়ার পর মানুষগুলো তার দেহটাকে সেই জঙ্গলের ভেতর ফেলে চলে গেল ,  কিন্তু অবিশ্বাস্য ব্যাপার হলো যে রাহেলা মরে গেল না ।  একসময় তার জ্ঞান ফিরে এল ,  গলা কেটে ফেলেছে ,  ছিন্নভিন্ন কশেরুকা ,  তার নড়াচড়ার ক্ষমতা নেই ।  দুর্বল - ক্ষীণ কাতরকন্ঠে সে সাহায্যের জন্য ডাকাডাকি করল ।  কেউ তার গলার স্বর শুনতে পেল না ,  সাহায্যের জন্য এগিয়ে এল না । 
দিন কেটে রাত হলো ,  রাত কেটে আবার দিন হলো কেউ রাহেলার কাছে এল না ।  তার দগদগে কাটা ঘায়ে রাজ্যের পোকা - মাকড় কিলবিল করছে ,  সেগুলো তার শরীরটাকে কুরে কুরে খাচ্ছে ।  চলৎশক্তিহীন রাহেলা নামের ১৯ বছরের মেয়েটি সেভাবে জঙ্গলে পড়ে রইল । 
দুর্বল মৃতপ্রায় রাহেলা যখন জীবনের আশা ছেড়ে দিয়েছে ,  তখন দুই দিন পর হঠাৎ সে মানুষের কন্ঠস্বর শুনতে পায় ।  অনেক আশা নিয়ে সে যখন মানুষগুলোর দিকে তাকাল ,  তখন তার হূৎস্পন্দন বন্ধ হয়ে গেল−লিটন ,  দেলোয়ার ,  আকাশ আর কবীরের দল এসেছে রাহেলার মৃতদেহটি দেখতে−রাহেলা তখনো বেঁচে আছে দেখে তাদের বিস্নয়ের সীমা নেই ।  রাহেলা কাতরগলায় অনুনয় করে একটু পানি খেতে চাইল ,  মানুষগুলো তার মুখে এক ফোঁটা পানিও দিল না ।  তার বদলে যেটা করল পৃথিবীর সভ্য মানুষ সেটি বিশ্বাস করবে না ।  মানুষগুলো এসিড নিয়ে এসে তার ওপর ঢেলে দিল ।  প্রথমবার তার মৃত্যুকে নিশ্চিত করে তারা চলে গিয়েছিল ,  রাহেলা তবুও মরে যায়নি ।  দ্বিতীয়বার আবার তারা তার মৃত্যুকে নিশ্চিত করে তারপর ফিরে গেল । 
রাহেলা তবু মরে গেল না ।  দাঁতে দাঁত চেপে সে বেঁচে রইল ।  দিন কেটে রাত আসে ,  রাত কেটে দিন যায় ,  সে সেই জঙ্গলে পড়েই রইল ।  এসিডে পোড়া শরীরে পচন ধরেছে ,  গ্যাংগ্রিন হয়ে গেছে ,  পোকা - মাকড় কিলবিল করে খাচ্ছে ।  তার মাঝে সে বেঁচে রইল ,  কাতরগলায় ফিসফিস করে বলতে লাগল ,   ‘ আমি মরি নাই ।  আমি মরি নাই ।  আমি মরি নাই ।  ’ 
জাহাঙ্গীরনগর ইউনিভার্সিটির একজন মালি হঠাৎ করে একদিন তাকে খুঁজে পেল; ফিসফিস করে কেউ একজন কিছু বলছে শুনতে পেয়ে কাছে গিয়ে দেখে ১৯ বছরের একটি মেয়ের গলে যাওয়া ,  পচে যাওয়া দেহ ।  মানুষটির বেঁচে থাকার কথা নয় ,  কিন্তু সে বেঁচে আছে ।  তাকে সঙ্গে সঙ্গে ঢাকা মেডিকেল কলেজ হাসপাতালে নিয়ে যাওয়া হলো । 
মানুষের জীবন যদি একটা উপন্যাস হতো ,  তাহলে কী সুন্দর করে এই কাহিনীটা শেষ করা যেত !  চিকিৎসা করে একেবারে মৃত্যুর কাছে চলে যাওয়া মেয়েটিকে বাঁচিয়ে তোলা যেত ।  জীবনের সেই ভয়ঙ্কর দুঃস্বপ্নকে পেছনে ফেলে তার একটা নতুন জীবন দেওয়া যেত ।  কিন্তু মানুষের জীবন আসলে উপন্যাস নয়−তাই যে জীবনীশক্তি নিয়ে সে বেঁচে ছিল ,  সেই জীবনীশক্তি নিয়ে সে আরও ৩৩ দিন বেঁচে রইল ।  লিটন ,  দেলোয়ার ,  আকাশ আর কবীর যখন তাকে মারতে চেয়েছিল ,  তখন সে মরতে রাজি হয়নি ।  যখন তার আশপাশে তারা ছিল না ,  যখন মরে যাওয়ার কোনো প্রয়োজন নেই−তখন যেন অনেকটা অভিমান করেই সে পৃথিবী ছেড়ে চলে গেল । 
মৃত্যুর আগে রাহেলা শুধু একটা কাজ করে গেল ।  যে মানুষগুলো তার এই সর্বনাশ করেছে ,  সে তাদের সবার নাম বলে গেল ।  পৃথিবীর মানুষ তাকে বাঁচাতে পারেনি−কিন্তু যারা তার এই সর্বনাশ করেছে ,  তাদের অন্তত শাস্তি দিয়ে পৃথিবীর মানুষ যেন তাদের আত্মগ্লানি একটুকু হলেও কমাতে পারে ,  তার একটা সুযোগ সে করে দিয়ে গেল । 
৩ . 
এইটুকু ছিল ভুমিকা ।  এবার আসল কথায় আসি ।  দেশের মানুষ কী জানে এ অপরাধের সবচেয়ে বড় ক্রিমিনাল লিটনকে কখনো ধরা হয়নি ?  সবাই কী জানে যে কয়জনকে ধরা হয়েছিল ,  তারা সবাই জামিনে ছাড়া পেয়ে স্বাধীনভাবে ঘুরে বেড়াচ্ছে ?  সবাই কী জানে মামলাটির কোনো আলামত সংরক্ষিত নেই ।  সাক্ষীরা যখন আদালতে এসেছিল ,  তখন আলামতের অভাবে তাদের সাক্ষী নেওয়া যায়নি ।  সবাই কী জানে আদালতে সাক্ষী হাজির না হওয়ায় শুনানি হয়নি ?  সবাই কী জানে যে পিপি ’ র ধারণা ,  প্রমাণের অভাবে এই মামলার আসামিরা খালাস পেয়ে যাবে ? 
আমিও জানতাম না ।  যুক্তরাষ্ট্রের সিয়াটল শহর থেকে একজন আমাকে ই - মেইল করে এটা প্রথম জানিয়েছিলেন−দেশে বসে আমি যে খবরটা পাই না ,  সেই খবরটা এসেছে ইন্টারনেটে ভর করে ।  এটি অবশ্যি নতুন কিছু নয় ।  আজকাল খবরের কাগজগুলো কেমন জানি ভীতসন্ত্রস্ত হয়ে যাচ্ছে−অনেক খবরই এখন ইন্টারনেটে পেতে হয় । 
একটু অপ্রাসঙ্গিক হলেও মনে হয় এই কথাটা বলা যায় যে আজকাল খবরের কাগজে আর সবকিছু ছাপানো যায় না ।  ১ / ১১ - এর পর আমাদের প্রাথমিক উচ্ছ্বাসটুকু এত দিনে মোটামুটি কেটে গেছে ,  এখন আমাদের সবার ভেতরে এক ধরনের উদ্বেগ ।  সেনাপ্রধান ,  প্রধান উপদেষ্টা ,  নির্বাচন কমিশনার−সবাই বলছে নির্বাচন হবে ,  কিন্তু কেউ আর সেটা আন্তরিকভাবে বিশ্বাস করে না ।  মুখ ফুটে আমরা সব কথা বলতে পারি না ,  মোটামুটি শ্বাসরুদ্ধকর একটা অবস্থা ।  সাম্প্রতিককালে আমার অনেকবারই মনে হয়েছে একটা লেখা আমি দেশের খবরের কাগজে ছাপাতে পারব না ,  এটা ইন্টারনেটে ছাপাতে হবে !  দেশের এই অবস্থার কারণে সংবাদ আদান - প্রদানের জন্য ইন্টারনেটভিত্তিক একটা নেটওয়ার্ক দাঁড়িয়ে গেছে । 
আমাদের সরকার এখনো মাঝেমধ্যে খবরের কাগজ ,  টেলিভিশন চ্যানেলের টুঁটি চেপে ধরে−তাদের জানা দরকার ,  খামোখা সেই চেষ্টা করে লাভ নেই−ইন্টারনেটে করে মুহুর্তের মধ্যে সেই খবর সারা পৃথিবীতে ছড়িয়ে যায় ।  যে খবরটা যত বেশি চেপে রাখার চেষ্টা করা হয় ,  সেটা ছড়ায় তত দ্রুত ,  তত পরিপূর্ণভাবে । 
ইন্টারনেটের বিভিন্ন ব্লগে এই অভাগিনী রাহেলা সম্পর্কে অনেক তথ্য আছে ,  আমি তার কিছু হুবহু তুলে দিই;  ‘  … এই সুত্রে পিপি কয়েক দিন আগে আমাদের কোর্টের প্রদায়কের মাধ্যমে জানিয়েছেন মামলাটির কোনো আলামত এখন আর সংরক্ষিত নেই ।  তদন্তকারী কর্মকর্তারাও জানেন না আলামতগুলো কোথায় আছে ।  … একই সঙ্গে জানাল এর আগের দফায় সাক্ষী হাজির না হওয়ায় শুনানি হয়নি ।  প্রমাণের অভাবে আসামিরা খালাস পেয়ে যাওয়ার সম্ভাবনা বেশি বলেও জানালেন ভদ্রলোক ।  ’ 
অন্য একটি ব্লগ থেকে আরও একটু তুলে দিই :   ‘ বিশেষ পাবলিক প্রসিকিউটর আব্দুল কাইয়ুম খান সোমবার জানান তদন্ত কর্মকর্তা গোয়েন্দা পুলিশের তৎকালীন উপপরিদর্শক রাশেদ আহমদ চৌধুরীসহ আরও দুই তদন্ত কর্মকর্তা আলামত সংগ্রহে রাষ্ট্রপক্ষের আইনজীবীকে কোনো সাহায্য করছেন না বলে আদালত জব্দ তালিকার এই দুইজন সাক্ষীর সাক্ষ্য নিতে পারেননি ।  … এই মামলার তিনজন আসামি হাইকোর্ট থেকে আগেই জামিনে মুক্তি পেয়েছে ।  … মামলার প্রধান আসামি লিটন এখনো পলাতক ।  …  ’ 
হ্যাঁ ,  আসামি লিটন এখনো পলাতক !  আমাদের দেশের পুলিশের নানা রকম বদনাম আছে ,  কিন্তু এ কথাটি কেউ অস্বীকার করতে পারবে না ,  পুলিশ যখন কাউকে ধরতে চেয়েছে ,  তারা তাকে ধরতে পারেনি ,  সেটা কখনো ঘটেনি ।  বাংলা ভাই ,  শায়খ আব্দুর রহমান ,  মুফতি হান্নান−কাকে তারা ধরতে পারেনি ?  লিটনের মতো একজন অপরাধীকে ধরতে পুলিশের কতক্ষণ সময় লাগে ? 
ইচ্ছে করলে এক সপ্তাহের মধ্যে তাকে ধরে ফেলা যায় ,  কিন্তু তাকে ধরা হয়নি ।  তাকে ধরার জন্য যেন একটু চেষ্টা করা হয় ,  সে জন্য পুলিশের একেবারে প্রধানের কাছেও কেউ কেউ আবেদন করার চেষ্টা করেছেন−তার কাছে সেই আবেদনটি পৌঁছেছে কিংবা আবেদনটি পৌঁছানোর পর কোনো একটা ব্যবস্থা নেওয়া হয়েছে সে রকম কোনো প্রমাণ কোথাও নেই । 
আসলে সত্য ব্যাপারটি অনেক বেশি কঠিন ।  রাহেলা একজন তুচ্ছ গার্মেন্টসের কর্মী ,  তার তুচ্ছ জীবন তুচ্ছভাবে শেষ হয়েছে ,  সেটা নিয়ে মাথা ঘামানোর জন্য কারও কোনো মাথাব্যথা নেই ।  এ দেশে অনেক গুরুত্বপূর্ণ মানুষ আছেন ,  তাঁদের গুরুত্বপূর্ণ জীবন দিয়ে খবরের কাগজ ভরে থাকে ।  তাঁদের আনন্দে আমরা আনন্দিত হই ,  তাঁদের দুঃখে আমরা ব্যথিত হই ,  তাঁদের হতাশায় আমরা ক্রুদ্ধ হই ।  রাহেলা নামের ১৯ বছরের একটা অতিসাধারণ মেয়ের হত্যাকারীদের বিচার না হলে এ দেশের কোনো মানুষের কী আসে যায় ? 
রাহেলার মৃত্যুর পর চার বছর কেটে গেছে ,  এখনো কিছু হয়নি ।  কিছু হবে কি না আমরা জানি না ।  সে যদি বেঁচে থাকত ,  আমি তার কাছে গিয়ে মাথা নিচু করে বলতে পারতাম−রাহেলা ,  তুমি আমাদের ক্ষমা করো ।  এই পৃথিবী তোমার ওপর খুব বড় অবিচার করেছে ।  আমরা তোমাকে সেখান থেকে রক্ষা করতে পারিনি ।  যারা তোমার এই সর্বনাশ করেছে ,  আমরা এখনো তাদের বিচার করতে পারিনি ।  আমাদের ক্ষমা করো রাহেলা ।  ’ 
অভাগিনী মেয়েটা মরে গিয়েছে−ক্ষমা চাইবার জন্য আমরা আর কোনোদিন তার কাছে যেতে পারব না । 
১৩ . ০৩ . ০৮





একটি লঙ্গরখানার কাহিনী 



ঝরঝর করে বৃষ্টি হচ্ছে ,  ছোট বাচ্চাগুলো ভিজে চুপসে গেছে ।  কিন্তু সেটা নিয়ে তাদের কোনো মাথাব্যথা নেই ,  মনে হয় তাদের আনন্দই হচ্ছে ।  আমি যখন তাদের বয়সী ছিলাম ,  তখন বৃষ্টিতে ভিজলে আমারও ও রকম আনন্দ হতো ।  তাদের সবার হাতেই একটা গামলা বা ডেকচি ,  কেউ কেউ সেটা মাথায় দিয়েছে−বৃষ্টি থেকে বাঁচার জন্য নয় ,  শিশুসুলভ খেলার ছলে ।  আমার কাছে একটা ক্যামেরা ছিল ,  আমি যখন তাদের ছবি তুলতে গেছি সবাই আনন্দে দাঁত বের করে হেসে দিল ।  আজকালকার ডিজিটাল ক্যামেরা অনেক  ‘ হাইফাই ’  ,  ছবি তোলা - মাত্রই সেটা দেখা যায় ।  আমি তাই ছবিগুলো বাচ্চাদের দেখালাম ।  তারা ছবির মাঝে নিজেকে খুঁজে বের করে তাদের মুখের হাসিকে আরও বিস্তৃত করে ফেলল ।  পেছন থেকে আরও কিছু বাচ্চা তাদের ছবি তোলার জন্য আমাকে ডাকাডাকি করতে থাকে ।  আমি কাছে এগিয়ে যেতেই বাচ্চাগুলো আনন্দে দাঁত বের করে হাসতে থাকে ।  তখন পেছনে দাঁড়িয়ে থাকা একজন বড় মানুষ তাদের বাজখাঁই গলায় ধমক দিলেন− ‘ খবরদার হাসবি না ।  ’ 
বাচ্চাগুলো হাসি বন্ধ করল ,  কয়েক মুহুর্তের জন্যই ,  তারপর আবার তারা হাসিমুখে তাকাল ।  তারা আসলেই জানে না এটা একটা লঙ্গরখানার লাইন ,  এখানে দাঁড়িয়ে হাসতে হয় না ।  খুলনার খালিশপুরে বন্ধ হয়ে যাওয়া পাটকলের ছাঁটাই হওয়া অভুক্ত শ্রমিকদের জন্য এটা খোলা হয়েছে ।  খাবারের জন্য গামলা হাতে দাঁড়িয়ে থাকা খুব অবমাননাকর ,  মানসম্মান খুইয়ে যারা এসে দাঁড়িয়েছে তাদের খুব লজ্জা হচ্ছে ,  কিন্তু তারপরও এসেছে ।  পেটে ক্ষুধা থাকলে মানসম্মান ,  লাজ - লজ্জার কথা মনে থাকে না । 

খালিশপুরে পাটকলের শ্রমিকদের জন্য এটার আয়োজন করেছিল জাতীয় ত্রাণ কমিটি ।  বিচারপতি  ( অব .  )  মোহাম্মদ গোলাম রাব্বানী তার সভাপতি ,  আমি একজন সদস্য ।  লঙ্গরখানা খোলার ব্যাপারটা দেখার জন্য আমি সিলেট থেকে এসে খুলনার খালিশপুরে গেছি ।  খবরের কাগজ থেকে আমরা জানি ,  সেখানে পাটকলগুলো বন্ধ হয়ে আছে ।  শ্রমিকদের ছাঁটাই করা হয়েছে ।  অনেক শ্রমিক বহু দিন থেকে বেতন পান না ,  তাঁদের প্রাপ্য মজুরি পান না ।  হাজার হাজার মানুষ একটা ভয়াবহ বিপর্যয়ের মধ্যে পড়ে আছেন ।  আমি আগেও লক্ষ করেছি খবরের কাগজের রিপোর্ট পড়ে তথ্যটুকু জানা যায় ,  পরিসংখ্যানগুলো জানা যায় ,  কিন্তু তার মানবিক বেদনাটুকু চোখে পড়ে না ।  নিজের চোখে দেখলে হঠাৎ পুরো হাহাকারটুকু দেখা যায় ,  বুকের ভেতর থেকে আসা দীর্ঘশ্বাসটুকু শোনা যায় । 
আমরা ঢাকা থেকে ভালো কাপড় - জামা পরে এসেছি ,  তাই আমাদের দেখে মানুষজন ভিড় করে এল ।  কেউ অনেক দিন আগে ছাঁটাইয়ের চিঠি পেয়েছেন ,  কেউ পেয়েছেন সবেমাত্র ।  অনেকে বেতন পান না ,  অনেকে তাঁদের প্রাপ্য পাচ্ছেন না ।  কারও বিরুদ্ধে পুলিশ মামলা করে রেখেছে−এখন কী করবেন বুঝতে পারছেন না ।  কারও ছেলেমেয়ে এসএসসি পাস করেছে ,  কলেজে ভর্তি করার পয়সা নেই ।  তাঁদের সবার দুঃখ - কষ্টের বর্ণনা শুনতে শুনতে আমি হুঁ - হাঁ করে মাথা নাড়ি ।  আমার নিজেকে তখন একটা প্রতারক বলে মনে হয় ।  যাঁরা অভিযোগগুলো করছেন তাঁদের অনেকেরই ধারণা ,  যেহেতু ঢাকা থেকে এসেছি ,  আমরা নিশ্চয়ই খুব গুরুত্বপূর্ণ মানুষ ,  আমাদের হাতে আছে আলাদীনের চেরাগ ,  সেটা দিয়ে তাঁদের সব দুঃখ - কষ্ট - বঞ্চনা - বেদনা দুর করে দেব ।  আমরা যারা গিয়েছি তারা শুধু জানি আসলে তাঁদের দুঃখের কথাগুলো জেনে সমবেদনা জানানো ছাড়া আর কিছুই করার নেই । 
২ . 
আমরা যখন ছোট ছিলাম তখন আমাদের বইয়ে লেখা ছিল পাট হচ্ছে সোনালি আঁশ ,  আমরা আরও জানতাম আদমজী জুটমিল হচ্ছে পৃথিবীর সবচেয়ে বড় পাটকল ।  তারপর কীভাবে কীভাবে জানি হঠাৎ একদিন দেখতে পেলাম আদমজী জুটমিল চিরদিনের জন্য বন্ধ করে দেওয়া হলো ।  সবচেয়ে বেশি আপত্তি করার কথা ছিল শ্রমিকদের ,  কিন্তু সরকার খুব ভাবনা - চিন্তা করে শ্রমিকনেতাদের কিনে রেখেছে ,  তাই কেউ আপত্তি করল না ।  শুধু খবরের কাগজে একটা ছবি দেখলাম ,  একজন শ্রমিকের কিশোরী মেয়ে খবরটা শুনে অজ্ঞান হয়ে গেছে ।  সে বুঝতে পেরেছিল তার লেখাপড়া ও পুরো জীবন শেষ হয়ে গেছে ।  আমার মাঝেমধ্যে জানতে ইচ্ছে করে ,  সেই মেয়েটি এখন কোথায় আছে ,  কেমন আছে । 
বৃহস্পতিবার খবরের কাগজে দেখলাম আরও চারটি পাটকল বন্ধ করে দেওয়া হবে ,  ১৪ হাজার শ্রমিককে চাকরি হারাতে হবে ।  উপদেষ্টার সংবাদ সম্মেলনটি আমি নিজে দেখিনি ,  শুনেছি ।  তিনি বেশ কয়েকবার জোর দিয়ে বলেছেন যে চারটি পাটকলকে কোনোভাবেই বাঁচানো সম্ভব নয় ,  সেগুলো বন্ধ করে দিতেই হবে ।  মাননীয় উপদেষ্টা নিশ্চয়ই পাটশিল্প বিশেষজ্ঞ নন ,  কাজেই সাংবাদিকদের সামনে খুব জোর দিয়ে যখন এই নিষ্ঠুর কথাগুলো বলতে হয় তাঁকে তখন অন্য অনেক মানুষের ওপর নির্ভর করতে হয় ।  সেই মানুষগুলো কারা আমার জানার কৌতুহল হয় ।  কারণ সব সময়েই দেখতে পাই এই সিদ্ধান্তগুলোর মধ্যে মানুষের দুঃখ - কষ্ট কখনো আলোচ্য বিষয় হিসেবে আসে না ।   ( এই তত্ত্বাবধায়ক সরকার কী অবলীলায় হাজার হাজার দরিদ্র মানুষের দোকানপাট উচ্ছেদ করে তাদের পথে বসিয়ে দিয়েছিল ,  মনে আছে ?  )  আমরা খবরের কাগজে দেখেছি পাটশিল্প বিষয়ে একটা টাস্কফোর্স গঠন করা হয়েছে ।  এই টাস্কফোর্স পুরো বিষয়টি বিবেচনা করে একটা সিদ্ধান্ত দিলে ,  সেই সিদ্ধান্তের ওপর নির্ভর করে পাটকল বন্ধ করে দেওয়া - না দেওয়ার সিদ্ধান্ত নিলে কি ভালো হতো না ? 
আমি পাটবিশেষজ্ঞ নই ,  পত্রিকায় পাটবিশেষজ্ঞদের সাক্ষাৎকার চোখে পড়ে ,  কিন্তু যাঁরা দেশের পাটশিল্পকে ধ্বংস করার মাধ্যমে জ্ঞান অর্জন করে বিশেষজ্ঞ হয়েছেন ,  তাঁদের বক্তব্য পড়তে কেন জানি উৎসাহ হয় না ।  একেবারে সাধারণ মানুষ হিসেবে আমরা কিছু তথ্য জানি ।  সেগুলো এ রকম :  পৃথিবীতে পাট হঠাৎ খুব গুরুত্বপূর্ণ বিষয় হয়ে দাঁড়িয়েছে ।  আমরা শুধু পাটের দড়ি আর ছালা দেখেছি ,  কিন্তু এখন যে পাট দিয়ে গাড়ির ড্যাশবোর্ড থেকে শুরু করে তার ভেতরের আস্তরণ পর্যন্ত তৈরি হয় ,  সেটা কি আমরা জানি ?  পৃথিবীতে খাদ্যশস্য রাখার জন্য যে পাটের তৈরি বস্তার ওপর কিছু নেই ,  সেটা কি আমরা জানি ?  বাংলাদেশের পাট যে পৃথিবীর শ্রেষ্ঠ পাট ,  সেটাও কি আমরা জানি ?  ছেলেবেলায় যে পাটকে আমরা সোনালি আঁশ বলতাম ,  সেটা তো আসলেই সোনালি আঁশ । 
অথচ সেই পাটকে আমরা কাঁচামাল হিসেবে বিক্রি করে দিই ।  আমাদের দেশের পাটকল একটা একটা করে বন্ধ হচ্ছে এবং তার সঙ্গে তাল মিলিয়ে আমাদের পাশের দেশ ভারতে একটা একটা করে পাটকল তৈরি হচ্ছে ।  আমরা আমাদের পাট ভারতে পাঠাই তাদের পাটকলে প্রক্রিয়া করার জন্য ,  এর রহস্যটা কী ? 
যাঁরা অর্থনীতিবিদ ,  তাঁরা মাঝেমধ্যে আমাদের বিষয়টা বোঝানোর চেষ্টা করেছেন ।  বিশ্বব্যাংক ভারতের পাটশিল্পকে দাঁড় করানোর জন্য অনেক টাকাপয়সা খরচ করেছে ,  কাজেই তারা মরণপণ করে তাদের পাটশিল্পকে দাঁড় করিয়েছে ।  কাজটা সহজ হয় যদি আমাদের পাটকলগুলো বন্ধ করে দেওয়া যায়−তাই একটা একটা করে পাটকল বন্ধ হচ্ছে ।   ( এবারে অবশ্য একটা করে নয় ,  আরও দ্রুত গতিতে−চারটা করে ।  ) 
আমাদের সরকারের সিদ্ধান্তের সঙ্গে দেশের মানুষের ইচ্ছা - অনিচ্ছার কোনো যোগাযোগ নেই ।  নির্বাচিত সরকার যখন এ ধরনের একটা সিদ্ধান্ত নেয় ,  তখন তারা অন্তত যুক্তির খাতিরে বলতে পারে তারা দেশের জনগণের ম্যান্ডেট পেয়েছে ।  তত্ত্বাবধায়ক সরকার কেন এত গুরুত্বপূর্ণ সিদ্ধান্ত একা একা নিয়ে ফেলে ? 
দেশের মানুষজন আরও বিরক্ত হয় যখন আবিষ্ককার করে তাদের আসল যে দায়িত্ব−নির্বাচন করার জন্য একটা ভোটার তালিকা তৈরি করা−সেই ব্যাপারে প্রবল আগ্রহ নেই ।  তাদের পুরো শক্তিটুকু ব্যয় করছে রাজনৈতিক দলগুলোর সংস্কারের জন্য ।  প্রথম প্রথম আমরাও খুব উৎসাহিত হয়েছিলাম ,  এখন কেন জানি উৎসাহ হারিয়ে ফেলছি ।  এখন মোটামুটি পরিষ্ককার যে সংস্কার অর্থ মাইনাস টু  ( এই মাইনাস টু কথাটার মানে কী ,  সেটা এখন একটা বাচ্চা ছেলেও জানে !  )  এবং একজন রাজনীতিবিদ যদি ভয়ঙ্কর দুর্নীতিপরায়ণও হন ,  তিনি যদি মাইনাস টু জেহাদে অংশ নেন ,  তবে তাঁর কেশাগ্র স্পর্শ করা হবে না ! 
তবে আমি বস্ত্র ও পাটশিল্প উপদেষ্টাকে অবশ্যই একটা বিষয় নিয়ে সাধুবাদ দিতে চাই ।  তিনি বলেছেন এই বছর পাট মৌসুমেই তিনি প্রায় ২০০ কোটি টাকার পাট কেনার ব্যবস্থা করবেন ।  লঙ্গরখানা খোলার জন্য খালিশপুর গিয়ে সবার সঙ্গে কথা বলে আমি একটি জিনিস জেনে এসেছি ।  সরকার পাট কেনার জন্য টাকাটা সময়মতো ছাড় দেয় না বলে অযথা অনেক বেশি মূল্যে পরে ফড়িয়াদের কাছ থেকে পাট কিনতে হয় এবং আমাদের দেশের পাটশিল্প ধ্বংস হওয়ার এটা হচ্ছে অন্যতম একটা কারণ । 
আমরা কেউই অস্বীকার করব না যে এই দেশটি আসলে ঠিকমতো চলছিল না ।  বিশ্ববিদ্যালয় থেকে শুরু করে পাটকল−সব জায়গায় সমস্যা এবং সেই সমস্যাগুলো ছোটখাটো সমস্যা নয় ,  অনেক বড় সমস্যা ।  দেশের মানুষ একেবারে ত্যক্ত - বিরক্ত হয়ে গিয়েছিল বলে একটা বড় পরিবর্তনের জন্য খুব আশা করে আছে ।  এ সরকারের খুব বড় একটা সুযোগ ছিল ,  তারা সেই সুযোগটা নেবে বলে দেশের মানুষ কিন্তু খুব আশা করে আছে ।  মাইনাস টু ফর্মুলার মতো একেবারে হাস্যকর ছেলেমানুষী কিছু কাজকর্মে পুরো শক্তি ব্যয় করে তারা কিন্তু সেই সুযোগটা নষ্ট করছে ।  এই সুযোগটা নষ্ট হলে আবার কবে আমরা এমন একটা সুযোগ পাব ? 
৩ . 
আমরা যখন খালিশপুরে যাই তখনই একটা অত্যন্ত বিচিত্র ব্যাপার টের পেতে শুরু করলাম ।  পুলিশ ,  এনএসআই ,  ডিজিএফআই−সবাই কেমন জানি শক্ত হয়ে গেছে ।  একটা পুরোপুরি মানবিক ব্যাপারের মধ্যে তারা কেমন জানি ষড়যন্ত্রের গন্ধ পেতে শুরু করেছে ।  সবাইকে জানিয়ে সবার অনুমতি নিয়ে এই পরিকল্পনাটা করা হয়েছে ।  খবরের কাগজে খবর পড়ে একটা বিপর্যয়কে বোঝা যায় না ,  একটা বিপর্যয়কে বোঝার জন্য মানবিক চোখে সেটা দেখতে হয় ।  আমরা সেই মানবিক কাজটুকু করার জন্য গিয়েছিলাম । 
মাঝখানে স্থানীয় সাংবাদিকদের সঙ্গে বসেছি ,  সেটা ছিল অন্য রকম একটা সংবাদ সম্মেলন ।  তাঁরা ক্রুদ্ধ গলায় বললেন ,   ‘ আপনারা তিন থেকে পাঁচ দিনের জন্য এই লঙ্গরখানা খুলেছেন ।  পাঁচ দিন পর কী হবে ?  ’  আমি সাংবাদিকদের প্রশ্ন করতে দেখেছি ,  কিন্তু কখনো ক্রুদ্ধ গলায় জবাবদিহি চাইতে দেখিনি !  আমরা বোঝানোর চেষ্টা করেছি ,  আমরা এই বিশাল মানবিক বিপর্যয়ের সমাধান করতে পারব না ।  কিন্তু এই মানবিক বিপর্যয়ের কথা তো দেশের মানুষের কাছে বলতে পারব !  এর বেশি আমরা কী করতে পারি ? 
আমরা যখন খালিশপুর থেকে চলে আসি তখন সেখানে একটা বিচিত্র ব্যাপার ঘটতে থাকে ।  যাঁরা স্থানীয় শ্রমিক এই লঙ্গরখানার জন্য কাজ করেছেন ,  তাঁদের কয়েকজনের কোমরে দড়ি বেঁধে পুলিশ শ্রমিক এলাকায় ঘুরিয়ে এনে ক্রসফায়ারের ভয় দেখিয়ে বসিয়ে দিল ।  যেখানে রান্নার আয়োজন সেখানে গিয়ে সবাইকে তাড়িয়ে দিল ।  অনেক চিন্তা করে আমার মনে হলো ,  সরকারের নিশ্চয়ই ধারণা হয়েছে এই লঙ্গরখানা খোলায় তাদের ভাবমূর্তি নষ্ট হয়েছে ।   ( মনে আছে ,  ভাবমূর্তি ?  জোট সরকার তাদের ভাবমূর্তি নিয়ে কত দুশ্চিন্তায় ছিল ?  জেএমবি - জামায়াত নিয়ে একটা কথা বললেই তারা হইহই করে বলত ,  ভাবমূর্তি নষ্ট হয়ে যাচ্ছে !  )  এখন দেখি সেই একই ব্যাপার ,  অভুক্ত শ্রমিকদের এক বেলা খিচুড়ি খাওয়ালে যদি সরকারের ভাবমূর্তি নষ্ট হয়ে যায় ,  তাহলে সরকার কেন সেই অভুক্ত মানুষের দায়িত্ব নেয় না ?  এই মানুষগুলো কেন অভুক্ত রয়েছে ?  কে তাদের অভুক্ত রেখেছে ?  পুলিশ দিয়ে ভয় দেখিয়ে কি অভুক্ত মানুষকে শান্ত রাখা যায় ? 
৪ . 
খালিশপুরের পুরো শ্রমিক এলাকাটা কেমন যেন ভুতড়ে ,  সারি সারি দোকানপাট বন্ধ ,  বিবর্ণ বসতি ।  মানুষগুলোর মুখ ম্লান চিন্তাক্লিষ্ট ।  যখন চলে আসি তখন একজন বললেন ,   ‘ আপনি কি জানেন ,  গত কিছুদিনে এই শ্রমিকদের পরিবারের অনেক মেয়ে ডিসি অফিসে গিয়ে কাগজে স্বাক্ষর করে প্রস্টিটিউট  ( দেহপসারণী )  হয়েছে !  ’   ( কোন শব্দটি লেখা শোভন আমি জানি না ,  তাই যে শব্দটা শুনেছি হুবহু সেই শব্দটাই লিখলাম )  । 
ডিসি অফিসে গিয়ে কাগজে স্বাক্ষর করে প্রস্টিটিউট  ( দেহপসারণী )  হওয়া যায় ,  আমি সেটাও জানতাম না ।  আমার খুব সৌভাগ্য সে রকম কোনো এটি মেয়ের সঙ্গে আমার সেখানে দেখা হয়নি ।  সেই মেয়েটি আমার চোখের দিকে তীব্র দৃষ্টিতে তাকিয়ে জিজ্ঞেস করেনি− ‘ আপনারা আমার জন্য কী করেছেন ?  ’ 
আমি জানি ,  আমাকে মাথা নিচু করে সেখান থেকে পালিয়ে আসতে হতো । 
অন্য সবার কথা থাক ,  শুধু ওই মেয়েগুলোর কথা ভেবে এই দেশের মানুষ কি তাদের পাশে এসে দাঁড়াবে না ? 
এডমিন নোট :  লেখাটি প্রজন্ম ফোরাম থেকে সংগৃহীত




