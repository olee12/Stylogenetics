কবি রুদ্র মুহম্মদ শহিদুল্লার ২১তম মৃত্যু বার্ষিকী আজ ।


 
                        আজো আমি বাতাসে লাশের গন্ধ পাই 
আজো আমি মাটিতে মৃত্যুর নগ্ননৃত্য দেখি 
ধর্ষিতার কাতর চিৎকার শুনি আজো আমি তন্দ্রার ভেতরে... 
এ দেশ কি ভুলে গেছে সোই দুঃস্বপ্নের রাত, সেই রক্তাক্ত সময়? 
বাতাসে লাশের গন্ধ ভাসে 
মাটিতে লেগে আছে রক্তের দাগ। 
এই রক্তমাখা মাটির ললাট ছুঁয়ে একদিন যারা বুক বেঁধে ছিলো। 
জীর্ণ জীবনের পুঁজে তারা খুঁজে নেয় নিষিদ্ধ আঁধার , 
আজ তারা আলোহীন খাঁচা ভালোবেসে জেগে থাকে রাত্রির গুহায় । 
এ যেন নষ্ট জন্মের লজ্জার আড়ষ্ট কুমারি জননী, 
স্বাধীনতা-- এ কি তবে নষ্ট জন্ম? 
একি তবে পিতাহীন জননীর লজ্জার ফসল? 
 জাতির পতাকা আজ খামছে ধরেছে সেই পুরোনো শকুন। 
 বাতাসে লাশের গন্ধ 
নিয়ন আলোয় তবু নর্তকীর দেহে দোলে মাংসের তুফান। 
মাটিতে রক্তের দাগ-- 
চালের গুদামে তবু জমা হয় অনাহারি মানুষের হাড়। 
এ চোখে ঘুম আসে না , সারারাত আমার ঘুম আসে না-- 
তন্দ্রার ভেতর আমি শুনি ধর্ষিতার করুণ চিৎকার, 
নদীতে পানার মতো ভেসে থাকা মানুষের পঁচা লাশ 
মুণ্ডুহীন বালিকার কুকুরে খাওয়া বীভৎস শরীর 
ভেসে ওঠে চোখের ভেতরে-- আমি ঘুমোতে পারি না, 
আমি ঘুমোতে পারি না... 
 রক্তের কাফনে মোড়া-- 
কুকুরে খেয়েছে যারে, শকুনে খেয়েছে যারে 
সে আমার ভাই, সে আমার মা, সে আমার প্রিয়তম পিতা। 
স্বাধীনতা-- সে আমার স্বজন হারিয়ে পাওয়া একমাত্র স্বজন; 
স্বাধীনতা-- আমার প্রিয় মানুষের রক্তের কেনা অমূল্য ফসল। 
 ধর্ষিতা বোনের শাড়ি-- ওই আমার রক্তাক্ত জাতির পতাকা। 
 আলোচিত কবিতা " বাতাসে লাশের গন্ধ " এই কবিতার কবি দ্রোহ আর প্রেমের কবি রুদ্র মুহম্মদ শহিদুল্লার ২১তম মৃত্যু বার্ষিকী আজ। ক্ষনজন্মা তারুণ্যদীপ্ত কবির আজকের এই মৃত্যুবার্ষিকীতে তাকে গভীর শ্রদ্ধা ভরে স্বরণ করছি সাথে তার বিদেহি আত্তার শান্তি কামনা করছি। 
 

                    