সত্যিকারে ই কি আমরা মানুষ ?



কিছুদিন যাবৎ নিজের কাছে নিজেই প্রশ্ন করি সত্যিকরে ই সেই মানুষ যাদের জন্ম মানবতা আর হুশ নিয়ে ? কোন ভাবেই নিজের প্রশ্নের সেই উত্তর নিজের বিবেকের কাছে  দিতে ব্যর্থ হই ।  সিলেটের শিশু রাজনের সেই ওমাইগো ওমাইগো চিৎকার আজ ও কানে ভেসে আসে । খুলনার রাকিবের খুন কোন ভাবেই মানতে পারিনি  । দ্রুত বিচারের মধ্যমে  কামরুল ও শরীফদের ফাঁসির রায়ের পর ও আমাদের ভিতর কোন ভয়ের সৃষ্টি হয় নি  বরং কেন জানি শিশুদের প্রতি আমরা আরো নির্দয় হয়ে গেছি । বর্তমানে আমাদের সমাজে দূর্বার গতিতে এগিয়ে চলছে শিশু হত্যার মহোৎসব । এ যেন অপ্রতিরোধ্য এক সংক্রামক ব্যাধি, যার বিরুদ্ধে প্রতিরোধ গড়ে তুলবার ন্যুনতম আগ্রহ বা দায়িত্ব কেউ অনুভব করছি না । প্রতি দিন ই সংবাদের শিরোনাম হতে হয় কোন না কোন শিশুর জীবন দিয়ে । সম্প্রতি হবিগঞ্জের সুন্দ্রাটিকি গ্রামের চার শিশুকে অপহরণের পর হত্যা করে মাটিচাপা দেওয়ার ঘটনা শুনার পর থেকে কেমন জানি ভয়ে গা শিউরে উঠে । শুধু মাত্র পঞ্চায়েতের বিরোধের জের ধরেই নির্মম এই হত্যাকান্ড ঘটিয়েছে খুনিরা । কি-না ভংকর কথা শুধু মাত্র ক্ষমতা রক্ষার জন্য প্রতিপক্ষের নিষ্পাপ চার টি শিশুকে হত্যা করা হলো । স্বাভাবিক ভাবে প্রশ্ন আসে কেন আমাদের  নিজেদের স্বার্থ ও ক্ষমতা হাসিলের বলি হচ্ছে শিশুরা । বিভিন্ন দৈনিকে প্রকাশিত সংবাদের ভিত্তিতে ২৬৭টি সংগঠনের মোর্চা শিশু অধিকার ফোরামের পরিসংখ্যানে দেখা যাচ্ছে, ২০১২ সালে ২০৯, ২০১৩ সালে ২১৮, ২০১৪ সালে ৩৫০ জন শিশুকে হত্যা করা হয়।২০১৫ সালের সাত মাসেই সংখ্যাটি দাঁড়িয়েছে ১৯১ জনে আর ২০১৬ এর জানুয়ারি মাসে ই পৈশাচিক ভাবে খুন হতে হয় ২৯ জন শিশুকে ।বর্তমানে শিশুহত্যার প্রক্রিয়া বীভৎস থেকে বীভৎসতর রুপ ধারন করেছে যা আমাদের রাষ্ট্র তথা সমাজের বিচারহীনতা ও আমাদের অসুস্থ মানসিকতার ই  প্রকাশ ।বিচারহীনতার সংস্কৃতি আমাদের সমাজে  অসুর হয়ে দাড়ানোর কারনেই দেবতুল্য নিষ্পাপ শিশুকে নির্মম নির্যাতন করে হত্যার মতো জঘন্য অপরাধ করতে বুক একটু ও কাপছে না খুনিদের । যারা এই ধরনের ভংকর কাজ করছে তারা ভয়ংকর বিকৃত মানসিকতার৷ তাদের এই কাজের মধ্য দিয়ে আমাদের রাষ্ট্র তথা সমাজের ও অসুস্হতার চেহারা দিন দিন রুগ্ন হতে চলছে । এখন ই সময় আমাদের রাষ্ট্র ও সমাজকে নতুন করে ভাবতে হবে কেন এই অস্থিরতা, কেন এই মানসিক বিকৃতি ? এখনই যদি এর সুষ্ঠু সমাধানের পদক্ষেপ গ্রহণ করা না হয় তবে অদূর ভবিষ্যতে আমার মেধা, জ্ঞান ও বিবেক শূন্য জাতিতে পরিনত হবো !   

                    